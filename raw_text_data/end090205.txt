(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΠΑ’

Πέμπτη 5 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Γενικό Λύκειο Πειραιά, το 26ο και το 29ο Δημοτικό Σχολείο Αχαρνών, το 1ο Δημοτικό Σχολείο Αμαρουσίου, το 8ο Γυμνάσιο Κορυδαλλού, το 19ο Δημοτικό Σχολείο Λαμίας και δόκιμοι της Σχολής Ναυτικών Δοκίμων του Πολεμικού Ναυτικού, σελ.
3. Επί προσωπικού θέματος, σελ.
4. Ανακοινώνεται ότι στις 12 Φεβρουαρίου 2009 θα διεξαχθεί προ Ημερησίας Διατάξεως συζήτηση, με πρωτοβουλία του Πρωθυπουργού κ. Κώστα Καραμανλή, σε επίπεδο Αρχηγών Κομμάτων, με θέμα την οικονομία, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 6 Φεβρουαρίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής ‘Αμυνας, σχετικά με την αξιοποίηση του Στρατιωτικού Αεροδρομίου Αγρινίου κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την ένταξη της παράκαμψης Βασιλικού του Νομού Ευβοίας στο Επιχειρησιακό Πρόγραμμα «Οδικοί ‘Αξονες, Λιμάνια και Αστική Ανάπτυξη» κ.λπ., σελ.
γ) Προς τον Υπουργό Εξωτερικών, σχετικά με τα ποσά βοήθειας που λαμβάνουν τα Σκόπια από το 1992, μέσω Ευρωπαϊκής ‘Ενωσης, τη θέση της Ελληνικής Κυβέρνησης κ.λπ., σελ.
δ) Προς τον Υπουργό Οικονομίας και Οικονομικών, σχετικά με την παραχώρηση οικοπέδου για σχολεία, αθλητικά κέντρα και πράσινο/ανάπλαση αντί για λιθανθρακικό σταθμό στην περιοχή Αλιβερίου Ευβοίας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις», σελ.
2. Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Παιδείας και Θρησκευμάτων: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις», σελ.
3. Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών : «Τροποποιήσεις επενδυτικών νόμων και άλλες διατάξεις», σελ.
4. Κατάθεση Σχεδίων Νόμων:
α) Οι Υπουργοί Υγείας και Κοινωνικής Αλληλεγγύης,  Εσωτερικών, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Ρύθμιση όρων απασχόλησης των νοσοκομειακών ιατρών του Ε.Σ.Υ. σύμφωνα με το π.δ. 76/2005 και άλλες διατάξεις», σελ.
β) Οι Υπουργοί Δικαιοσύνης, Εξωτερικών και Οικονομίας και Οικονομικών κατέθεσαν σχέδιο νόμου: « Κύρωση του Πρωτοκόλλου στη Σύμβαση αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής, που υπογράφτηκε στις 26 Μαΐου 1999, όπως προβλέπεται στο ‘Αρθρο 3 (2) της Συμφωνίας μεταξύ της Ευρωπαϊκής ‘Ενωσης και των Ηνωμένων Πολιτειών της Αμερικής, σχετικά με την αμοιβαία δικαστική συνδρομή, που υπογράφηκε στις 25 Ιουνίου 2003», σελ.
γ) Οι Υπουργοί Δικαιοσύνης, Εσωτερικών, Οικονομίας και Οικονομικών, Εξωτερικών και ο Αναπληρωτής Υπουργός Εσωτερικών κατέθεσαν σχέδιο νόμου: «Κύρωση του Πρωτοκόλλου στη Συνθήκη περί αμοιβαίας εκδόσεως εγκληματιών μεταξύ Ελλάδος και Ηνωμένων Πολιτειών της Αμερικής, που υπογράφηκε στις 6 Μαΐου 1931, και στο Ερμηνευτικό Πρωτόκολλο αυτής, που υπογράφηκε στις 2 Σεπτεμβρίου 1937, όπως προβλέπεται στο άρθρο 3 (2) της Συμφωνίας μεταξύ της Ευρωπαϊκής ‘Ενωσης και των Ηνωμένων Πολιτειών της Αμερικής, σχετικά με την έκδοση που υπογράφηκε 25 Ιουνίου 2003», σελ.

ΟΜΙΛΗΤΕΣ
Α. Επί προσωπικού θέματος:
ΠΑΝΤΟΥΛΑΣ Μ., σελ.
ΡΟΝΤΟΥΛΗΣ Α., σελ.

Β. Επί των επικαίρων ερωτήσεων:
ΒΑΡΒΙΤΣΙΩΤΗΣ Μ., σελ.
ΒΕΛΟΠΟΥΛΟΣ Κ., σελ.
ΓΙΑΝΝΑΚΑ Σ., σελ.
ΜΠΕΖΑΣ Α., σελ.
ΞΑΝΘΟΠΟΥΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Ευβοίας), σελ.
ΤΑΣΟΥΛΑΣ Κ., σελ.
ΤΣΟΥΚΑΛΗΣ Ν., σελ.

Γ. Επί του σχεδίου νόμου του Υπουργείου Εθνικής Παιδείας και Θρησκευμάτων:
Α’Ι’ΒΑΛΙΩΤΗΣ Κ., σελ.
ΑΛΕΥΡΑΣ Α., σελ.
ΑΡΑΠΟΓΛΟΥ Δ., σελ.
ΒΑΡΒΑΡΙΓΟΣ Δ., σελ.
ΒΕΛΟΠΟΥΛΟΣ Κ., σελ.
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΓΙΑΝΝΕΛΛΗΣ-ΘΕΟΔΟΣΙΑΔΗΣ Ι., σελ.
ΓΚΙΟΚΑΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΟΓΙΑΝΝΗΣ Σ., σελ.
ΚΑΤΡΙΝΗΣ Μ., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΚΟΥΡΑΚΗΣ Α., σελ.
ΛΥΚΟΥΡΕΝΤΖΟΣ Α., σελ.
ΠΑΝΤΟΥΛΑΣ Μ.., σελ.
ΠΛΕΥΡΗΣ Α., σελ.
ΡΑΓΙΟΥ-ΜΕΝΤΖΕΛΟΠΟΥΛΟΥ Ν., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΤΣΙΟΚΑΣ Θ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΑ΄
      Πέμπτη 5 Φεβρουαρίου 2009
      Αθήνα, σήμερα στις 5 Φεβρουαρίου 2009, ημέρα Πέμπτη και ώρα 9.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Σοφία Γιαννακά, Βουλευτή Αιτωλοακαρνανίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Νομάρχης Αχαΐας ζητεί την επιστροφή του συνόλου των σχετικών αρμοδιοτήτων  χορήγησης  αδειών οδήγησης στις Υπηρεσίες Μεταφορών και Επικοινωνιών των Νομαρχιακών Αυτοδιοικήσεων.
      2) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  ο Αγροτικός Συνεταιρισμός Κάτω Σχολαρίου Θεσσαλονίκης ζητεί να ενταχθούν   τα οινοποιήσιμα και τα επιτραπέζια αμπέλια  της Ανατολικής Θεσσαλονίκης στα μέτρα που αναγγέλλονται για τη στήριξη του αγροτικού εισοδήματος.  
      3) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Νομάρχης Λέσβου ζητεί την παραχώρηση  τμήματος του Κάστρου Μυτιλήνης για πραγματοποίηση μουσικής εκδήλωσης.
      4) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  η Ένωση Ξενοδόχων Λέσβου ζητεί την τροποποίηση της ισχύουσας νομοθεσίας που διέπει τις διαδικασίες περαίωσης  υποθέσεων αναδρομικής ισχύος.
      5) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  η Δήμαρχος Ταμυνέων Νομού Εύβοιας ζητεί από τη ΔΕΗ να σταματήσει κάθε ενέργεια οικειοποίησης παραχωρηθέντος δημόσιου κτήματος στο δήμο της.
      6) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Νομάρχης Αχαΐας ζητεί την επιστροφή του συνόλου των σχετικών αρμοδιοτήτων  χορήγησης  αδειών οδήγησης στις Υπηρεσίες Μεταφορών και Επικοινωνιών των Νομαρχιακών Αυτοδιοικήσεων.
      7) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Εμπορικός και Εισαγωγικός Σύλλογος Πατρών ζητεί το τριετές πάγωμα των οφειλών  των μελών του στο ελληνικό δημόσιο, κ.λπ..
      8) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ, Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά με την οποία  η Ομοσπονδία Αγροτικών Συλλόγων Φωκίδας ζητεί κάλυψη του χαμένου εισοδήματος για τις ελιές και τα άλλα αγροτικά προϊόντα που έχουν πουληθεί σε χαμηλές τιμές κ.λπ..
      9) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Τοπική Ένωση Δήμων Νομού Ηρακλείου ζητεί την ένταξη των επενδυτικών σχεδίων των δήμων και δημοτικών επιχειρήσεων στις διατάξεις του ν.3299/2004.
      10) Οι Βουλευτές Α΄ Θεσσαλονίκης κ. ΣΟΦΙΑ ΚΑΛΑΝΤΙΔΟΥ και κ. ΙΩΑΝΝΗΣ ΖΙΩΓΑΣ κατέθεσαν αναφορά με την οποία  το Συνδικάτο Συγκολλητών, Εργατοτεχνιτών και Υπαλλήλων Μετάλλου Μακεδονίας - Θράκης καταδικάζει τη δολοφονική επίθεση της  συνδικαλίστριας  Κ. Κούνεβα.
      11) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  η κ. Ελένη Αγαπίου ζητεί τη μη  προώθηση προεδρικού διατάγματος που θα επιτρέπει τη βάπτιση εισαγόμενης βρώσιμης ελιάς ως ελληνικής.
      12) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  η Ένωση Φιλάθλων Σωματείων Αντισφαίρισης Κρήτης ζητεί τη δημιουργία τμήματος αντισφαίρισης στο Αθλητικό Σχολείο Ηρακλείου.
      13) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Δικαστικών Υπαλλήλων Λασιθίου ζητεί την επίλυση ασφαλιστικού προβλήματος των μελών του.
      14) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ, και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  το Σωματείο Εργατοτεχνιτών και Υπαλλήλων Ελαστικών Αυτοκινήτων Βορείου Ελλάδας ζητεί μισθούς υπερημερίας για τους απολυμένους της «GOOD YEAR».
      15) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Αγροτικός Σύλλογος Οροπεδίου Λασιθίου ζητεί τη στρεμματική ενίσχυση στις καλλιεργούμενες εκτάσεις πατάτας, κηπευτικών και σιτηρών προκειμένου να καλυφθεί μερικώς η απώλεια εισοδήματος.
      16) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη εξεύρεσης λύσης για την παράκαμψη του αρχαιολογικού χώρου των Γουρνιών.
      17) Ο Βουλευτής Πιερίας κ. ΙΩΑΝΝΗΣ ΑΜΟΙΡΙΔΗΣ κατέθεσε αναφορά με την οποία  ο Δήμαρχος Δίου Πιερίας ζητεί την καταβολή αποζημίωσης στους  κτηνοτρόφους της περιοχής του που τα αιγοπρόβατά τους επλήγησαν από θανατηφόρα ασθένεια.
      18) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Σύλλογος Κατοίκων Παλιάς Πόλης Χανίων Κρήτης διαμαρτύρεται για την αδικαιολόγητη καθυστέρηση διεκπεραίωσης των θεμάτων επισκευής και αποκατάστασης ιδιοκτησιών παλιάς πόλης Χανίων.
      19) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Σύνδεσμος Θεσσαλικών Βιομηχανιών  ζητεί εξεύρεση λύσης σχετικά με τον αποκλεισμό του οδικού δικτύου της χώρας από τους αγρότες, λόγω της ζημιάς που τους προκαλεί αυτή η κινητοποίηση.
      20) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  ο Δήμος Κοζάνης ζητεί την προστασία της Σκήτης του Αγίου Νικάνορα και τη μεταφορά της ιστορικής πεζογέφυρας ΕΛΑΤΗΣ - ΖΑΒΟΡΔΑΣ.
      21) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  ο Σύλλογος Διπλωματούχων Μηχανικών Κοζάνης ζητεί να μην καταργηθεί η Περιφερειακή Διεύθυνση των ΕΛΤΑ Δυτικής Μακεδονίας.
      22) Ο Βουλευτής Λαρίσης κ. ΜΑΞΙΜΟΣ  ΧΑΡΑΚΟΠΟΥΛΟΣ  κατέθεσε αναφορά με την οποία  η Ένωση Λειτουργών Τεχνικής Επαγγελματικής Εκπαίδευσης Νομού Λάρισας ζητεί την άμεση θεσμοθέτηση και λειτουργία Διεύθυνσης Τεχνικής - Επαγγελματικής Εκπαίδευσης στην κεντρική υπηρεσία του ΥΠΕΠΘ.
      23) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Νομάρχης Πέλλας  ζητεί άμεση χρηματοδότηση για αποκατάσταση ζημιών από  πλημμύρες σε περιοχές του Νομού Πέλλας  κ.λπ..
      24) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Νομάρχης Πέλλας  ζητεί την επίλυση ιδιοκτησιακού καθεστώτος και την λειτουργία του Χιονοδρομικού Κέντρου Βόρας- Καϊμακτσαλάν.
      25) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Γενικός Οργανισμός Εγγειών Βελτιώσεων Πεδιάδων Θεσσαλονίκης - Λαγκαδά ζητεί να ληφθούν υπ΄όψιν οι ιδιαιτερότητες των ΓΟΕΒ καθώς και αντικειμενικοί λόγοι εξαίρεσής τους από τις ρυθμίσεις  του π.δ. 164/2004. 
      26) Ο Βουλευτής Νομού Αττικής κ. ΜΑΥΡΟΥΔΗΣ ΒΟΡΙΔΗΣ κατέθεσε αναφορά με την οποία  ο Δήμος Νέας Περάμου Αττικής  διαμαρτύρεται για την υποβάθμιση της περιοχής του μετά την απομάκρυνση Οργανισμών Κοινής Ωφέλειας.
      27) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Δήμαρχος Λυρκείας Νομού Αργολίδας ζητεί την ένταξη περιοχών του δήμου του στις δυνατότητες άρδευσης πρωτίστως και δευτερευόντως ύδρευσης από τις πηγές του Ανάβαλου.
      28) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία  το Σωματείο Εργαζομένων στο Μποδοσάκειο Νοσοκομείο Πτολεμαΐδας ζητεί την άμεση κάλυψη των κενών θέσεων προσωπικού  στο νοσοκομείο αυτό.
      29) Ο Βουλευτής Β΄ Αθηνών κ. ΦΩΤΗΣ  ΚΟΥΒΕΛΗΣ  κατέθεσε αναφορά με την οποία  το Δίκτυο Φορέων Ψυχοκοινωνικής Αποκατάστασης και Ψυχικής Υγείας «ΑΡΓΩΣ» ζητεί ενημέρωση σχετικά με τη διακοπή της χρηματοδότησης από την αρμόδια Ευρωπαϊκή Επιτροπή του Επιχειρησιακού Προγράμματος  «Υγεία – Πρόνοια».
      30) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε δημοσίευμα εφημερίδας σχετικά με την κρατική διαφήμιση στα ΜΜΕ της Περιφέρειας.
      31) Ο Βουλευτής Τρικάλων κ. ΧΡΗΣΤΟΣ  ΧΑΪΔΟΣ  κατέθεσε αναφορά με την οποία  η Νομαρχιακή Αυτοδιοίκηση Τρικάλων ζητεί την άρση των μισθολογικών ανισοτήτων μεταξύ των υπαλλήλων της Νομαρχιακής Αυτοδιοίκησης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3534/19.12.07 ερώτηση των βουλευτών κύριων Γεωργίου Μαρίνου, Νικολάου Γκατζή, Ευθαλίας Καφαντάρη και Δήμου Κουμπούρη δόθηκε με το υπ΄αριθμ. 163660/25.1.08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3534/19-12-207 ερώτηση που κατατέθηκε στη Βουλή από τους Βουλευτές κκ. Γ. Μαρίνο, Ν. Γκατζή, Λ. Καφαντάρη και Δ. Κουμπούρη σχετικά με τη λειτουργία των Κέντρων Υγείας Μαντουδίου και Ιστιαίας Ν. Eύβoιας, σας γνωρίζουμε τα ακόλουθα:
      Η 5η Υγειονομική Περιφέρεια Θεσσαλίας και Στερεάς Ελλάδας σε συνεργασία με τις Διοικήσεις των Νοσοκομείων, έχει περιλάβει την αναβάθμιση της Π.Φ.Υ. μέσα στις άμεσες προτεραιότητές της μέσω μιας σειράς μέτρων που θα αναβαθμίσoυν τη λειτουργική ικανότητα των Κέντρων Υγείας, όπως ενδεικτικά είναι: Η επαρκής στελέχωση των υφιστάμενων Κέντρων Υγείας με ιατρικό, νοσηλευτικό και άλλο προσωπικό, η αναβάθμιση του εξοπλισμού των Κέντρων Υγείας, η αναβάθμιση των κτηριακών εγκαταστάσεων, η εφαρμογή σύγχρονων πληροφοριακών συστημάτων, η λειτουργική διασύνδεση των Κ.Υ. με τα νοσοκομεία, εφαρμογή περιοδικών επισκέψεων από ειδικευμένους ιατρούς διαφόρων ειδικοτήτων, κ.α.
      Κέντρο Υγείας Μαντουδίου
      Μετά τη συνταξιοδότηση του Διευθυντή του Κέντρου Υγείας Μαντουδίου, καθώς και τις τρεις παραιτήσεις ιατρών ΕΣΥ, η σύνθεση του Κέντρου Υγείας σε ιατρικό προσωπικό στη συγκεκριμένη χρονική στιγμή είναι ελλιπής.
      α. Υπηρετούν 1 ιατρός Γεν. Ιατρικής, και 1 οδοντίατρος.
      Από τους Αγροτικούς Ιατρούς υπηρετούν ένας (1) στο Κέντρο Υγείας Μαντουδίου, τέσσερις (4) στα Περιφερειακά Ιατρεία και εντός του Ιανουαρίου αναλαμβάνουν υπηρεσία και άλλοι πέντε (5) Αγροτικοί ιατροί.
      β. Από το λοιπό προσωπικό υπηρετούν 5 υπάλληλοι νοσηλευτικού προσωπικού, 2 Επισκέπτριες Υγείας, 1 Ιατρικών εργαστηρίων, 1 υπάλληλος ειδικότητας Χειριστών - Εμφανιστών, 1 Μαία, 1 Διοικητικός υπάλληλος, 1 Τεχνικός, 2 Καθαρίστριες, και 4 άτομα Πληρωμάτων Ασθενοφόρων.
      Η Διοίκηση του Γ.Ν. Χαλκίδας αντιμετωπίζοντας με ιδιαίτερη ευαισθησία τα πρoβλήματα αυτά έχει πρoβεί σε όλες τις ενέργειες και ήδη καλύφθηκε η θέση του Διευθυντού της Παιδιατρικής ο οποίος άμεσα θα αναλάβει καθήκοντα. Παράλληλα βρίσκoνται στα Συμβoύλια Επιλογής Επιμελητών Ιατρών Ε.Σ.Υ. και οι τρεις θέσεις των ιατρών Γεν. Ιατρικής και είναι πλέον θέμα χρόνου ο διορισμός τους.
      Επιπρόσθετα μέσω του προγράμματος λειτουργικής διασύνδεσης των Κέντρων Υγείας με το Νοσοκομείο και προκειμένου να καλυφθούν οι ανάγκες για lατρονοσηλευτική κάλυψη, επισκέπτονται το Κέντρο Υγείας Μαντουδίου ανελλιπώς ειδικευμένοι ιατροί κάθε εβδoμάδα όπως Καρδιολόγος, Ορθοπεδικός, Παιδίατρος, Γεν. Ιατρικής, και Ουρολόγος.
      Η ανωτέρω πρωτoβoυλία έχει αναπληρώσει τις ελλείψεις των ιατρών Γεν. Ιατρικής και έχει ανακουφίσει τους κατοίκους της περιοχής οι οποίοι για πρώτη φορά βλέπoυν να στελεχώνεται το Κέντρο Υγείας Μαντουδίου με επισκέπτες ιατρούς άλλων ειδικοτήτων.
      Κτηριακές Βελτιώσεις
      Μετά από τριάντα χρόνια λειτουργίας το κτήριο παρουσίασε κάποια πρoβλήματα παλαιότητας. Έχουν γίνει οι ενέργειες και εγκρίθηκε από την Περιφέρεια το ποσό των 245.000 ευρώ, ενώ διατέθηκε από τον προϋπολογισμό του Γ.Ν. Χαλκίδας το συμπληρωματικό ποσό των 20.000 ευρώ, προκειμένου να γίνει αντικατάσταση της σκεπής με κεραμοσκεπή, αποκατάσταση φθαρμένων επιχρισμάτων, αντικατάσταση όλων των παλαιών κουφωμάτων με καινούργια αλουμινίου με διπλά θερμομονωτικά τζάμια, και ελαιοχρωματισμό εξωτερικών τοίχων. Όλες οι εργασίες έχουν αποπερατωθεί και είναι έτοιμο να παραδοθεί από τον ανάδοχο.
      Κέντρο Υγείας Ιστιαίας
      Στελέχωση σε ιατρικό και λοιπό προσωπικό:
      α. Υπηρετούν 3 ιατροί Γεν. Ιατρικής, 1 Παιδίατρος, 1 Ακτινολόγος, 1 Μικροβιoλόγoς, 2 Οδοντίατροι και 1 Επικουρικός ιατρός με ειδικότητα Χειρουργικής. Είναι σε διαδικασία διορισμού 1 θέση ιατρού Βιοπαθολογίας. Έχει ζητηθεί από το Υπουργείο η έγκριση προκήρυξης 2 επιπλέον θέσεων ιατρών Γεν Ιατρικής.
      Υπηρετούν επίσης 10 Αγροτικοί ιατροί στην περιοχή της Ιστιαίας εκ των οποίων οι 3 στο Κ.Υ. Ιστιαίας και εντός του Ιανουαρίου αναλαμβάνoυν υπηρεσία και άλλοι 5 Αγροτικοί ιατροί.
      β. Από το λοιπό προσωπικό υπηρετούν 2 Επισκέπτριες, 2 Παρασκευάστριες, 1 Μαία, 4 Τραυματιοφορείς Ασθενών, 3 Διοικητικοί Υπάλληλοι, 2 Τεχνικοί και 3 Καθαρίστριες.
      Είναι σε διαδικασία διορισμού 1 Νοσηλεύτρια, 1 Μαία και 1 Κοινωνική Λειτουργός.
      Σε ότι αφορά τους οδηγούς ασθενοφόρου υπηρετεί 1 σε οργανική θέση έχουν προσληφθεί 2 επικουρικοί και έχει χορηγηθεί άδεια οδήγησης σε 1 τραυματιοφορέα, ο οποίος διαθέτει επαγγελματικό δίπλωμα.
      Η σύνθεση αυτή του προσωπικού είναι αρκετά ικανοποιητική και συνεχώς βελτιώνεται προκειμένου να καλύπτει τις ανάγκες Πρωτoβάθμιας Φροντίδας Υγείας των κατοίκων της περιοχής.
      Κτηριακές Βελτιώσεις
      Μετά από τριάντα χρόνια λειτουργίας το κτήριο παρουσίασε κάποια πρoβλήματα παλαιότητας. Έχουν γίνει οι ενέργειες και εγκρίθηκε πρόσφατα από την Περιφέρεια το ποσό των 245.000 ευρώ ενώ διατέθηκε από τον προϋπολογισμό του Γ.Ν. Χαλκίδας το συμπληρωματικό ποσό των 40.000 ευρώ προκειμένου να γίνει αντικατάσταση της σκεπής με κεραμοσκεπή, αποκατάσταση φθαρμένων επιχρισμάτων, αντικατάσταση όλων των παλαιών κουφωμάτων με καινούργια αλουμινίου και με διπλά θερμομονωτικά τζάμια και ελαιοχρωματισμό εξωτερικών τοίχων, καθώς και η πλακόστρωση του προαυλίου χώρου. Όλες οι εργασίες έχουν αποπερατωθεί και είναι έτοιμο να παραδοθεί από τον ανάδοχο.
      Ιατροτεχνολογικός Εξοπλισμός
      Έχουν ενταχθεί στο Γ΄ ΚΠΣ και επίκειται η προμήθεια των εξής μηχανημάτων: ενός ακτινολογικού μηχανήματος, πέντε πολυκάναλων ηλεκτροκαρδιογράφων, μιας οδοντιατρικής έδρας, μιας χειρουργικής τράπεζας, ενός πρoβoλέα χειρουργείου και εννέα βαλιτσών πρώτων βοηθειών.
      Ακόμη παραδόθηκαν πρόσφατα από την πρώην ΔΥΠΕ Στερεάς Ελλάδας δέκα (10) πολυκάναλοι καρδιογράφοι αξίας 30.000 ευρώ για να εξοπλιστούν τα Περιφερειακά Ιατρεία ευθύνης του Κέντρου Υγείας.
      Σχετικά με τον ξενοδοχειακό εξοπλισμό υπήρξε μεγάλη αντικατάσταση αρκετών ειδών από τον εξοπλισμό τον Ολυμπιακών Αγώνων όπως FΑΧ, υπολογιστές, γραφεία, καρέκλες, κρεβάτια κ.λπ..
      Τα δύο ασθενοφόρα του Κέντρου Υγείας αν και είναι σε καλή κατάσταση, σε συνεργασία με το ΕΚΑΒ και το Υπουργείο σύντομα πρόκειται να αντικατασταθούν με καινούργια.
      Εκτός όλων των παραπάνω ενεργειών η Διοίκηση του Γενικού Νοσοκομείου Χαλκίδας είναι σε άμεση επικοινωνία και συνεργασία με όλα τα Κέντρα Υγείας, ιεραρχεί τα αιτήματα και εγκρίνει από τον προϋπολογισμό του Νοσοκομείου δαπάνες, οι οποίες καλύπτουν άμεσες ανάγκες σε υγειονομικό, φαρμακευτικό υλικό, αλλά και σε lατροτεχνικό και ξενοδοχειακό εξοπλισμό.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      2. 	Στην με αριθμό 9846/8-4-08 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Φ900α/5829/9615/2-5-08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 9846/08-04-2008 ερώτησης της Βουλής των Ελλήνων, που κατέθεσε ο Βουλευτής κ. Φώτης Κουβέλης, με θέμα την διαχείριση πεπαλαιωμένων πυρομαχικών, σας γνωρίζουμε τα ακόλουθα:
      Κατά καιρούς, από τα αποθέματα πυρομαχικών των Γενικών Επιτελείων αποσύρονται πυρομαχικά για διάφορους λόγους, όπως παλαιότητα, ξεπερασμένη τεχνολογία, μείωση εξοπλισμών μέσω CFΕ - ειδικών συμφωνιών, π.χ. ΟΤΤΑΒΑ, λήξη ορίου ζωής κ.λπ.. Το 2001 αποφασίστηκε η διακοπή της μαζικής καταστροφής των πυρομαχικών των Ενόπλων Δυνάμεων με αποτέλεσμα αυτά να παραμένουν εναποθηκευμένα σαν πλεονάζοντα-άχρηστα καταλαμβάνοντας πολύτιμο αποθηκευτικό χώρο και επιβαρύνοντας το λειτουργικό κόστος των μονάδων πυρομαχικών και των τριών κλάδων των Ενόπλων Δυνάμεων, που είναι υπεύθυνες για τη φύλαξή τους.
      Καταστροφές πυρομαχικών με έκρηξη επιτρέπονται μόνο σε περιπτώσεις εκτάκτων αναγκών, όπως παρακάτω:
      - Όταν βρίσκονται εγκαταλελειμμένα στην ύπαιθρο, έχουν βληθεί και δεν έχουν εκραγεί (μη διαρραγέντα).
      - Σε νάρκες τοποθετημένες σε ναρκοπέδιο, όταν για οποιοδήποτε λόγo γίνεται άρση και επιτόπου καταστροφή τους.
      - Όταν τα πυρομαχικά είναι ΕΠΙΚΙΝΔΥΝΑ και για την μεταφορά τους, απαιτείται η αφόπλιση και αδρανοποίησή τους.
      Για τα άχρηστα, αποσυρόμενα και πεπαλαιωμένα πυρομαχικά οι μονάδες πυρομαχικών εφαρμόζουν με σχολαστικότητα τους κανόνες ασφαλείας και συντήρησης που ισχύουν για τα μη αποσυρθέντα πυρομαχικά, ήτοι αυτά φυλάσσονται σε αποθήκες ασφαλείας και τηρούνται επακριβώς τα προβλεπόμενα από τους κανονισμούς μέτρα ασφαλείας, αποθήκευσης, συντήρησης και μεταφοράς.
      Η παρούσα πολιτική Ηγεσία του ΥΠ.ΕΘ.Α., αντιλαμβανόμενη την εκκρεμότητα, έχει κινήσει τις σχετικές διαδικασίες και ήδη από τον Ιανουάριο του 2007 έχουν ξεκινήσει ενέργειες για την καταστροφή των αχρήστων-αποσυρόμενων πυρομαχικών. Λόγω ιδιαιτερότητας διαχωρίστηκαν οι ενέργειες σε ό, τι αφορά την καταστροφή των ναρκών κατά προσωπικού. Ενδεικτικά σας κάνουμε γνωστό ότι στην Π.Α. βρίσκεται σε εξέλιξη καταστροφή 10.149.415 βλημάτων διαφόρων τύπων.
      Επιπρόσθετα, σε ό,τι αφορά στην καταστροφή των ναρκών κατά προσωπικού, εκδόθηκε την 6η Αυγούστου 2007 σχετική εντολή προμήθειας για την ανάθεση του έργου καταστροφής τους με τη διαδικασία της διαπραγμάτευσης με την εταιρεία «ΕΑΣ ΑΒΕΕ» σύμφωνα με το άρθρο 25 (παραγρ. 1β και 1γ) λόγω κατεπείγουσας ανάγκης που οφείλεται σε χρονικά περιθώρια υλοποίησης της συνθήκης της ΟΤΤΑΒΑ. Ήδη η υπό υπογραφή σύμβαση βρίσκεται στο Ελεγκτικό Συνέδριο για προσυμβατικό έλεγχο.
	Η όλη διαδικασία για τη διενέργεια των απαιτουμένων ενεργειών (έκδοση εντολής, διενέργεια διαγωνισμού, ανάδειξη προμηθευτή) βρίσκεται σε εξέλιξη.
	Οι αναγκαίες πιστώσεις έχουν προβλεφθεί στο ΕΜΠΑΕ 2006-2010 και είναι κατανεμημένες όπως παρακάτω:
   - Έτος 2008: 2.500.000€ .
   - Έτος 2009: 4.000.000€ .
   - Έτος 2010: 4.000.000€
   Όσον αφορά τον τρόπο καταστροφής των βλημάτων, αυτός θα επιλεγεί από την ανάδοχο εταιρεία, από την οποία και θα απαιτηθούν:
   - Κατάλληλες και πιστοποιημένες εγκαταστάσεις για την καταστροφή όλων των τύπων των άχρηστων-αποσυρόμενων πυρομαχικών, οι οποίες θα πρέπει να είναι εγκεκριμένες και πιστοποιημένες για τη χρήση που προορίζονται (καταστροφή πυρ/κών), από αρμόδιο κρατικό φορέα.
   - Τεχνικές ή και επαγγελματικές ικανότητες σύμφωνα με το άρθρο 48§2α, β, γ, στ και την κοινοτική οδηγία 18/2004/ΕΚ.
   - Οι διαδικασίες καταστροφής που θα προταθούν και εφαρμοστούν θα πρέπει να είναι σύμφωνες με τα προβλεπόμενα στην STANAG 4518 και σε πλήρη συμμόρφωση με τις διατάξεις περιβαλλοντικής προστασίας και ασφάλειας της ισχύουσας νομοθεσίας σύμφωνα με το άρθρο 50 της κοινοτικής οδηγίας.
   - Αποδέχονται καθ' όλη τη διάρκεια της καταστροφής των πυρομαχικών, την παρουσία αρμόδιας επιτροπής του ΓΕΣ (πυροτεχνουργός) στην οποία θα συμμετάσχει εκπρόσωπος της ΓΔΑΕΕ/ΜΟΕΠ-1 και η οποία και θα παρακολουθεί την διαδικασία της καταστροφής των πυρομαχικών.
      Επιπρόσθετα, σας γνωρίζουμε ότι απαγορεύεται η πώληση, η δωρεάν παραχώρηση των προς καταστροφή πυρομαχικών ή η εκχώρηση των δικαιωμάτων που απορρέουν από τη σύμβαση σε τρίτους. Με μέριμνα του αρμοδίου φορέα (ΓΕΣ/ΔΥΠ) θα γίνει ανάλογη εισήγηση προς τα αρμόδια συμβούλια προμηθειών (ΕΣΠ-ΚΓΕΠ), προκειμένου να αποφασισθεί ο τρόπος προμήθειας του υπόψη έργου. Κατά συνέπεια δεν είναι εφικτό την παρούσα χρονική περίοδο να γνωρίζουμε αν θα υπάρξει εμπλοκή του ιδιωτικού φορέα στη μαζική καταστροφή των άχρηστων-αποσυρόμενων πυρομαχικών.
      Τέλος, σας διαβεβαιώνουμε ότι η καταστροφή των υφιστάμενων σήμερα αποθεμάτων αποτελεί πρώτη προτεραιότητα για το ΥΠ.ΕΘ.Α. προκειμένου να αποσυμφορηθούν οι αποθήκες και να βελτιωθούν οι συνθήκες αποθήκευσης, ελέγχου και διακίνησης του υγιούς αποθέματος. Για την αντιμετώπιση του παραπάνω προβλήματος έχει συνταχθεί Μελέτη Καθορισμού Προγράμματος (Μ.Κ.Π), ενώ διενεργείται έρευνα για τον προσδιορισμό των κατάλληλων φορέων, οι οποίοι έχουν τη δυνατότητα εκτέλεσης ασφαλούς και οικολογικής καταστροφής των πυρομαχικών. Τα πυρομαχικά αυτά είναι πλήρως καταγεγραμμένα, κατά ποσότητα και τύπο, και η διαχείρισή τους γίνεται βάσει των εγκεκριμένων νατοϊκών συμφωνιών και διαταγών και των αντίστοιχων διαταγών και κανονισμών των ελληνικών Ενόπλων Δυνάμεων.
      Ο Υπουργός
      ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΙΜΑΡΑΚΗΣ»
      3. Στην με αριθμό 12283/16.5.08 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 1060624/1418/2.6.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 12283/16.5.08 ερώτησης, που κατέθεσε η Βουλευτής κ. Χ. Αράπογλου, σχετικά με το ανωτέρω θέμα, σας γνωρίζουμε τα εξής:
      Α. Η Υπηρεσία Ειδικών Ελέγχων (ΥΠΕΕ), στα πλαίσια των προγραμματισμένων ελέγχων διακίνησης, ελέγχει τη μεταφορά εμπορευμάτων και προϊόντων πάσης φύσεως, για τη διαπίστωση έκδοσης φορολογικών στοιχείων διακίνησης και μεταφοράς και τήρησης των ισχυουσών διατάξεων, καθώς και τη νομιμότητας κυκλοφορίας και μεταφοράς φορτηγών αυτοκινήτων ιδιωτικής χρήσης, σύμφωνα με τις διατάξεις του άρθρου 4 του ν. 3446/2006, ο οποίος αντικατέστησε του ν. 2800/2000, σε συνδυασμό με την υπ' αριθμ. Γ5/52182/3729/28.8.2000 ΚΥΑ.
      Σε κάθε περίπτωση που διαπιστώνονται παραβάσεις όπως: απουσία στοιχείων κυκλοφορίας, οδήγηση από πρόσωπα που δεν διαθέτουν την κατά περίπτωση νόμιμη άδεια οδήγησης, παράνομη μεταφορά εμπορευμάτων ή υλικών για μεταφορά τρίτων κλπ επιβάλλονται άμεσα οι ποινές και τα οριζόμενα νέα διοικητικά πρόστιμα.
      Οι έλεγχοι για την εφαρμογή της νομοθεσίας σχετικά με την νόμιμη κυκλοφορία των φορτηγών αυτοκινήτων εντατικοποιούνται, με σκοπό την ομαλή λειτουργία της αγοράς, τη διασφάλιση της ομαλής κυκλοφορίας στο εθνικό οδικό δίκτυο, την προστασία των φορολογούμενων επαγγελματιών και την προάσπιση των συμφερόντων του ελληνικού δημοσίου.
      Β. 1. Σύμφωνα με τις διατάξεις του άρθρου 123 του ν. 2960/2001, τα φορτηγά αυτοκίνητα (ανοικτά ή κλειστά) της δασμολογικής κλάσης 87.04 της Συνδυασμένης Ονοματολογίας (Σ.Ο) που πληρούν εκ κατασκευής τις προδιαγραφές των οδηγιών 91/542 ΕΟΚ φάση Β' και 96/69 ΕΚ ή μεταγενέστερων οδηγιών, μικτού βάρους πάνω από 3,5 τόνους, προκειμένου να ταξινομηθούν και κυκλοφορήσουν στη χώρα μας, υποβάλλονται σε τέλος ταξινόμησης που ανέρχεται σε 5% επί της φορολογητέας αξίας, ενώ τα αυτοκίνητα οχήματα όπως ελκυστήρες και ρυμουλκούμενα - ημιρυμουλκούμενα, των δασμoλoγικών κλάσεων 87.01 και 87.16 της Σ.Ο., αντίστοιχα, που τίθενται για πρώτη φορά σε κυκλοφορία, σύμφωνα με τα οριζόμενα στο άρθρο 125 του ιδίου νόμου, υποβάλλονται σε τέλος ταξινόμησης ίσο με τα προβλεπόμενα κατά περίπτωση τέλη κυκλοφορίας ενός έτους.
      2. Η σχετική μικρή επιβάρυνση των οχημάτων αυτών αποτελεί οικονομικό κίνητρο με σκοπό την ενθάρρυνση αγοράς νέων οχημάτων προηγμένης τεχνολογίας.
      Ο Υφυπουργός
      ΑΝΤΩΝΗΣ ΜΠΕΖΑΣ»
    4. Στην με αριθμό  12250/16.5.08 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 1878/2.6.08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Καρατζαφέρης, για τα θέματα της αρμοδιότητάς μας, σας πληροφορούμε τα εξής:
      Στις αρμοδιότητες της Δασικής Υπηρεσίας του Υπουργείου Αγροτικής Ανάπτυξης και Τροφίμων υπάγονται και η εποπτεία, διαχείριση και λειτουργία των Εθνικών Δρυμών, Αισθητικών Δασών και Διατηρητέων Μνημείων της Φύσης.
      Στο πλαίσιο αυτό γίνεται προγραμματισμός των απαιτούμενων έργων για το τρέχον έτος, όπου περιλαμβάνεται η κατασκευή νέων έργων και η συντήρηση υφιστάμενων για τη διευκόλυνση των επισκεπτών, ανάλογα πάντα με τις προτεραιότητες του Υπουργείου Αγροτικής Ανάπτυξης και Τροφίμων και τις διατιθέμενες πιστώσεις. Παράλληλα, κάθε χρόνο, γίνεται πρόσληψη εποχιακού προσωπικού για την κάλυψη των αναγκών των περιοχών αυτών.
      Επιπλέον, συνάπτονται Προγραμματικές Συμβάσεις του άρθρου 57 παρ.13 του ν. 2218/1994 (ΦΕΚ 90/τ.Α΄/I3-06-94), που αντικαταστάθηκε με το άρθρο 6 παρ.14 του ν. 2240/1994 (ΦΕΚ 153/τ.Α΄/I6-09-94), μεταξύ του Υπουργείου Αγροτικής Ανάπτυξης και Τροφίμων και των ΟΤΑ για τη μελέτη, κατασκευή και εκτέλεση έργων, εργασιών και προμηθειών από τα αναφερόμενα στο άρθρο 16 του ν. 998/79.
      Σε ότι αφορά, όμως, τη στελέχωση, λειτουργία και χρηματοδότηση των Φορέων Διαχείρισης Προστατευόμενων Περιοχών (περιλαμβανομένων και των παραπάνω κατηγοριών προστατευόμενων περιοχών) αρμόδιο είναι το Υ.ΠΕ.ΧΩ.Δ.Ε., σύμφωνα με το ν. 2742/99.
      Ο Υφυπουργός
      Κ. ΚΙΛΤΙΔΗΣ»
      5. Στην με αριθμό 6360/14-2-08 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. Φ900α/5760/9515/7-3-08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 6360/14-02-2008 ερώτησης της Βουλής των Ελλήνων, που κατέθεσε ο Βουλευτής κ. Μιχάλης Κατρίνης, με θέμα τις μεταθέσεις των οπλιτών πυρόπληκτων περιοχών, σας γνωρίζουμε τα ακόλουθα:
      Για την υλοποίηση των εξαγγελιών της πολιτικής Ηγεσίας του ΥΠ.ΕΘ.Α. οι οποίες αφορούσαν στην τοποθέτηση ή τη μετάθεση οπλιτών των 2006 Δ΄-2007 Α΄ - 2007 Β΄ - 2007 Γ΄ ΕΣΣΟ, που υπηρετούσαν τη θητεία τους, εκδόθηκαν από το Γ.Ε.Σ., κατόπιν εγκρίσεώς της Ιεραρχίας, οι απαραίτητες διαταγές σύμφωνα με τις οποίες παρείχετο η δυνατότητα στους παραπάνω οπλίτες να αποστείλουν στο Γ.Ε.Σ. υπεύθυνη δήλωση του ν.1599/1986, στην οποία περιγράφονταν οι ζημιές που υπέστησαν και αναλάμβαναν την ευθύνη της υποβολής των απαραίτητων δικαιολογητικών εντός μηνός από την ημερομηνία μεταθέσεώς τους σε Μονάδα του τόπου συμφερόντων τους. Η παραπάνω διαδικασία εφαρμόστηκε λόγω του μικρού χρόνου παρελεύσεως από τις καταστροφικές πυρκαγιές.
      Το παραπάνω μέτρο, κατόπιν εγκρίσεως του κ. Υ.ΕΘ.Α. επεκτάθηκε ώστε να καλύψει αρχικά τους οπλίτες της 2007 Δ΄ ΕΣΣΟ (Νοέμβριος 2007) και στη συνέχεια τους οπλίτες της 2008 Α΄ ΕΣΣΟ (Φεβρουάριος 2008), που έχουν υποστεί σοβαρές ζημιές και διαμένουν σε πυρόπληκτες περιοχές, αποστέλλοντας τα απολύτως απαραίτητα δικαιολογητικά στην επιτροπή κοινωνικών προβλημάτων του Γ.Ε.Σ., από τις Μονάδες τοποθετήσεώς τους.
      Πράγματι παρατηρήθηκαν κάποιες μικρές καθυστερήσεις, αυτές αφορούσαν όμως στην αποστολή των δικαιολογητικών που ζητήθηκαν και όχι στην λήψη απόφασης για την ικανοποίησή τους από την επιτροπή.
      Κατόπιν των ανωτέρω το Γ.Ε.Σ. προτίθεται να εξετάσει τα μέτρα που ενδεχομένως να ληφθούν και για τις επόμενες ΕΣΣΟ, εφόσον κατά την κατάταξή τους συνεχίζουν να υφίστανται τα ίδια προβλήματα στις πυρόπληκτες περιοχές.
      Σε κάθε περίπτωση σας διαβεβαιώνουμε ότι η διαδικασία που ακολουθείται είναι η απλούστερη δυνατή που μπορεί να εφαρμοστεί για την εξέταση των αιτημάτων, ενώ ο αριθμός των απαιτούμενων δικαιολογητικών μειώθηκε στα απολύτως απαραίτητα.
      Στην Πολεμική Αεροπορία, οι οπλίτες οι οποίοι κατάγονταν από πυρόπληκτες περιοχές και επιθυμούσαν κατ' εξαίρεση τοποθέτηση ή μετάθεση σε αυτές, ικανοποιήθηκαν καθολικά και άμεσα (οπλίτες των Γ΄ και Δ΄ ΕΣΣΟ του 2007), ενώ δεν υπάρχουν περιπτώσεις οπλιτών, οι οποίοι να αιτήθηκαν και να προσκόμισαν τα απαιτούμενα δικαιολογητικά και να μην εφαρμόσθηκε το μέτρο της κατ' εξαίρεση τοποθέτησης ή μετάθεσής τους στον τόπο καταγωγής.
      Τέλος, το Πολεμικό Ναυτικό, ελλείψει μονάδων και υπηρεσιών του στον Νομό Ηλείας, λαμβάνει μέριμνα προκειμένου οι πυρόπληκτοι οπλίτες να τοποθετούνται στις υπηρεσίες του Πολεμικού Ναυτικού που οι ίδιοι επιθυμούν.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      6. Στην με αριθμό 8657/17-3-08 ερώτηση της Βουλευτού κ. Βίβιαν Μπουζάλη δόθηκε με το υπ’ αριθμ. 21718/7-4-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος, σας πληροφορούμε ότι το Υπουργείο Εσωτερικών έχει συνυπογράψει με τα Υπουργεία Ανάπτυξης και Οικονομίας και Οικονομικών την υπ' αριθμ. Δ5-Hλ/B/οικ.20168/9-10-06 (ΦΕΚ 1554/24-10-06 τ.Β') Απόφαση που αφορά στην αντικατάσταση των λαμπτήρων φωτισμού στα κτήρια του Δημόσιου Τομέα η οποία, στο πλαίσιο των αρμοδιοτήτων του, εξειδικεύθηκε ως ακολούθως:
      1. Με την 15451/15-3-07 επιστολή του Γενικού Γραμματέα Υπ. Εσωτερικών προς τις άλλες Γενικές και Ειδικές Γραμματείες εποπτείας Υπουργείου Εσωτερικών, ζητείται η άμεση αντικατάσταση των λαμπτήρων πυρακτώσεως με λαμπτήρες χαμηλής κατανάλωσης, ενεργειακής κλάσης Α΄ ή Β΄.
      2. Με την 13953/9-3-07 επιστολή του Γενικού Γραμματέα Υπ. Εσωτερικών προς όλες τις Περιφέρειες της Χώρας και μέσω αυτών σε όλους τους ΟΤΑ α΄ και β΄ βαθμού ζητείται ως παραπάνω και,
      3. Σε συνέχεια των παραπάνω ενεργειών, με την υπ' αριθμ. 6677/ΓΓ/1-2-07 επιστολή των Γεν. Γραμματέων Υπουργείων Εσωτερικών και Ανάπτυξης όλες οι Περιφέρειες της Χώρας, οι ΟΤΑ α΄ και β΄ βαθμού και οι εποπτευόμενοι απ' αυτούς φορείς, καλούνται να συμπληρώσουν ηλεκτρονικά σχετικό ερωτηματολόγιο για τη, συλλογή στατιστικών στοιχείων και την αποτύπωση του ενεργειακού οφέλους. Τα συμπληρωμένα αυτά ερωτηματολόγια διαχειρίζονται από τον Γεν. Γραμματέα Υπ. Ανάπτυξης.
      Κατόπιν όλων αυτών, το ΥΠΕΣ θεωρεί ότι το ζήτημα της αντικατάστασης των λαμπτήρων πυρακτώσεως, θα επιλυθεί οριστικά σε εύλογο χρονικό διάστημα και ως εκ τούτου σ' αυτή τη φάση δεν χρειάζεται καμμία άλλη παρέμβαση.
      Ο Υφυπουργός
      ΑΘ. ΝΑΚΟΣ»
        7. Στην με αριθμό 12746/23-5-2008 ερώτηση του Βουλευτή κ. Κωνσταντίνου Μπαντουβά δόθηκε με το υπ’ αριθμ. 2048/9-6-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
        «Απαντώντας στην παραπάνω ερώτηση που κατέθεσε ο Βουλευτής κ. Κ. Μπαντουβάς, σας πληροφορούμε τα εξής:
        Η τελευταία μεταρρύθμιση της Κοινής Αγροτικής Πολιτικής (ΚΑΠ) σηματοδότησε μια νέα φάση στις ενισχύσεις για την στήριξη του εισοδήματος των γεωργών, εισάγοντας την έννοια της Ενιαίας Αποδεσμευμένης Ενίσχυσης στον Α' πυλώνα (άμεσες ενισχύσεις) της Κ.Α.Π. και ενισχύοντας τον Β' πυλώνα (ενισχύσεις αγροτικής ανάπτυξης), με μεταφορά πόρων από τον Α΄ πυλώνα.
        Στο πλαίσιο της συμφωνίας για την μεταρρύθμιση της Κ.Α.Π. το 2003, είχε προβλεφθεί ότι η Επιτροπή, δύο (2) χρόνια μετά την έναρξη της εφαρμογής της ενιαίας αποδεσμευμένης ενίσχυσης ή το αργότερο έως 31 Δεκεμβρίου 2009 θα υποβάλει έκθεση υλοποίησης προς το Συμβούλιο, συνοδευόμενη από σχετικές προτάσεις.
        Ο επονομαζόμενος «έλεγχος υγείας» που επιχειρεί η Ευρωπαϊκή Επιτροπή, έχει στόχο τη βελτίωση της λειτουργίας και τον περαιτέρω εκσυγχρονισμό της Κοινής Αγροτικής Πολιτικής, καθώς και την προσαρμογή της στις νέες προκλήσεις και δυνατότητες που παρουσιάζονται μετά το 2007 στην Ευρωπαϊκή Ένωση (Ε.Ε.) των 27 Κρατών - Μελών και εντός των διαμορφούμενων ισορροπιών στο διεθνές περιβάλλον.
        Πράγματι, στις 21/11/07, η Ευρωπαϊκή Επιτροπή προέβη σε ανοικτή ανακοίνωση σχετικά με το θέμα αυτό, την οποία έθεσε σε δημόσια διαβούλευση. Η ίδια ανακοίνωση παρουσιάστηκε από την Επίτροπο Γεωργίας κ. Mariann Fischer Boel στο Συμβούλιο Υπουργών της 26-27/11/2007, στη βάση της οποίας έγιναν προκαταρκτικές συζητήσεις και διαβουλεύσεις σε όλα τα κοινοτικά όργανα. Στη συνέχεια και στο πλαίσιο συγκεκριμένου χρονοδιαγράμματος, η Επιτροπή έδωσε, στις 20 Μαΐου 2008, στη δημοσιότητα τις νομοθετικές της προτάσεις για τον «Έλεγχο της υγείας» της ΚΑΠ.
        Η έκθεση κινείται σε τρεις βασικούς άξονες:
        - Με ποιο τρόπο η ενιαία αποδεσμευμένη ενίσχυση θα γίνει περισσότερο αποτελεσματική, αποδοτική και απλή παραμένοντας συμβατή με τις διεθνείς εμπορικές συμφωνίες.
        - Πώς θα βελτιωθεί ο προσανατολισμός των αγροτικών προϊόντων στην αγορά, λαμβανομένης υπόψη της παγκοσμιοποίησης και πώς θα διαχειριστούμε τις νέες προκλήσεις σε μία Ευρωπαϊκή Ένωση 27 Κρατών-Μελών.
        - Πώς θα αντιμετωπιστούν οι μεγάλες προκλήσεις από τις κλιματικές αλλαγές μέχρι τα βιοκαύσιμα και τη διαχείριση των υδατικών πόρων.
        Οι νομοθετικές προτάσεις της Επιτροπής αποτελούν τη βάση της διαπραγμάτευσης η οποία αναμένεται να διαρκέσει έως το τέλος του έτους περίπου και στην οποία η Ελλάδα, όπως και τα άλλα Κράτη-Μέλη, θα εκφράσει τις αντιρρήσεις της.
        Στις προτάσεις της Επιτροπής, περιλαμβάνονται, μεταξύ άλλων, και τα εξής σημεία:
        Προτείνεται η υποχρεωτική θέσπιση κατώτατου ορίου, κατ' επιλογή του Κράτους - Μέλους, είτε χρηματικού ορίου καταβολής (250 ευρώ) είτε ορίου μεγέθους εκμετάλλευσης 1 Ηα. Η Ελληνική πλευρά έχει κατ' επανάληψη υποστηρίξει ότι αυτή η ρύθμιση θα πρέπει να είναι προαιρετική για τα Κράτη - Μέλη και όχι υποχρεωτική. Συνεπώς στις επερχόμενες διαπραγματεύσεις η Ελλάδα θα προσπαθήσει να άρει την υποχρεωτικότητα της εφαρμογής, παρότι η θέσπιση κατώτατου ορίου χρημάτων δεν θα επηρεάσει σημαντικά τους κατά κύριο επάγγελμα παραγωγούς στη χώρα μας, εφόσον τα εξοικονομούμενα χρήματα παραμένουν εντός της Ελλάδας. Θέμα εφαρμογής της ρύθμισης για το μέγεθος της εκμετάλλευσης στην Ελλάδα, δεν τίθεται.
        Στις πρόσφατες προτάσεις της Επιτροπής περιλαμβάνεται επίσης η πρόβλεψη για σταδιακή αύξηση της διαφοροποίησης (5% των άμεσων ενισχύσεων) με επιπλέον ποσοστό 2% ετησίως, διατηρώντας την ατέλεια των 5000 ευρώ, δηλαδή, εάν η πρόταση γίνει δεκτή από την πλειοψηφία των Κρατών - Μελών, η διαφοροποίηση θα διαμορφωθεί σε 7% το 2009, 9% το 2010, 11 % το 2011 και 13% το 2012.
        Για τις εκμεταλλεύσεις που εισπράττουν άνω των 100.000 ευρώ σε άμεσες ενισχύσεις, επιβάλλεται επιπλέον διαφοροποίηση σταδιακά, ως εξής:
        100.000-199.999 ευρώ: επιπλέον 3% 
        200.000-299.999 ευρώ: επιπλέον 6% 
        300.000 και άνω: επιπλέον 9%
        Όλα τα ποσά που εξοικονομούνται από τη διαφοροποίηση πέραν του υφισταμένου 5% επιστρέφουν στο Κράτος-Μέλος από όπου προέρχονται, για ενίσχυση των προγραμμάτων αγροτικής ανάπτυξης και ειδικά για την αντιμετώπιση των νέων προκλήσεων (κλιματικές αλλαγές, ανανεώσιμες πηγές ενέργειας, διαχείριση υδάτων και βιοποικιλότητα). Ακόμη προτείνεται η θέσπιση διαφοροποίησης και στα νέα Κράτη - Μέλη, ξεκινώντας από 3% από το 2012.
        Εκτιμάται ότι το μέτρο της σταδιακής διαφοροποίησης δεν θα έχει σημαντικές επιπτώσεις στη χώρα μας, δεδομένου ότι έχουμε πολλές και μικρές εκμεταλλεύσεις, η μεγάλη πλειοψηφία των οποίων εισπράττει άμεσες ενισχύσεις ύψους μικρότερου των 5.000 ευρώ.
        Ωστόσο, είναι γνωστό ότι το Υπουργείο Αγροτικής Ανάπτυξης και Τροφίμων έχει ταχθεί εξαρχής και θα εξακολουθήσει να τάσσεται εναντίον της αύξησης της διαφοροποίησης, τουλάχιστον μέχρι το 2013. Τούτο συμβαίνει διότι:
        - Τα κονδύλια της αγροτικής ανάπτυξης απαιτούν συμμετοχή του εθνικού προϋπολογισμού.
        - Αποτελεί εθνική μας θέση ότι το ταμείο αγροτικής ανάπτυξης πρέπει να ενισχυθεί από άλλους πόρους και όχι από τον πρώτο πυλώνα της ΚΑΠ, καθώς οι άμεσες ενισχύσεις διασφαλίζουν κατά κάποιο τρόπο το αγροτικό εισόδημα και συμβάλλουν στη συγκράτηση του πληθυσμού της υπαίθρου.
        Με αυτές τις βασικές θέσεις θα συμμετάσχουμε στις επικείμενες διαπραγματεύσεις.
        Η αναδιανομή των ενισχύσεων είναι εφικτή εφόσον τελικά η πρόταση της Επιτροπής γίνει αποδεκτή. Σε αυτή την περίπτωση θα περικοπούν άμεσες ενισχύσεις από τους μεσαίους και μεγάλους παραγωγούς, για να διοχετευθούν εντός του ίδιου Κράτους - Μέλους μέσω των προγραμμάτων αγροτικής ανάπτυξης. Εκτιμούμε ότι δεν υπάρχει στρέβλωση και ότι, στην Ελλάδα, οι όποιες επιπτώσεις θα είναι ήσσονος σημασίας, λόγω των πολλών μικρών γεωργικών εκμεταλλεύσεων.
        Γενικότερα, το Υπουργείο Αγροτικής Ανάπτυξης και Τροφίμων, στο πλαίσιο εφαρμογής της κοινοτικής πολιτικής στον γεωργικό τομέα καταβάλλει σημαντικές προσπάθειες, όχι μόνο για τη βελτίωση της ανταγωνιστικότητας της ελληνικής γεωργικής παραγωγής, αλλά και για τη στήριξη του εισοδήματος του Έλληνα παραγωγού και προασπίζει με κάθε τρόπο τα δικαιώματά του είτε εντός είτε εκτός των συνόρων.
        Ο Υπουργός
        Α. ΚΟΝΤΟΣ»
      8. Στην με αριθμό 7121/25-2-2008 ερώτηση των Βουλευτών κυρίων Γρηγορίου Νιώτη, Σοφίας Σακοράφα και Λουκίας Κατσέλη δόθηκε με το υπ’ αριθμ. 13456/ΕΥΣ1841/11-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού σε ό,τι αφορά θέματα αρμοδιότητας του ΥΠ.ΟΙ.Ο. σας γνωρίζουμε ότι, σύμφωνα με τις προβλεπόμενες διαδικασίες από τις διατάξεις εφαρμογής του Γ΄ ΚΠΣ και το ν.2860/2000 για την ένταξη έργων στο Περιφερειακό Επιχειρησιακό Πρόγραμμα (ΠΕΠ) Ιονίων Νήσων, η Ειδική Υπηρεσία Διαχείρισης (ΕΥΔ) του ΠΕΠ ακολουθώντας την προβλεπόμενη δημοσιοποίηση και προκήρυξη των μέτρων του ΠΕΠ μετά από τους προβλεπόμενους σχετικούς ελέγχους για τη φύση και το είδος, τη συμβατότητα, την πληρότητα, την ωριμότητα και τη σκοπιμότητα των προτεινόμενων έργων και υποέργων, προτείνει στο Γενικό Γραμματέα της Περιφέρειας την ένταξή τους στο Περιφερειακό Επιχειρησιακό Πρόγραμμα.
      Επιπλέον σας ενημερώνουμε ότι η εκτέλεση του Γ΄ Κοινοτικού Πλαισίου Στήριξης και κατ’ επέκταση των Επιχειρησιακών Προγραμμάτων διέπεται από ένα σύνολο κανόνων, προκειμένου να διασφαλίζεται η χρηστή διαχείριση των πόρων και η αποτελεσματικότητα και διαφάνεια των δραστηριοτήτων που αναπτύσσονται. Οι κανόνες αυτοί είναι πλήρως εναρμονισμένοι με το πλαίσιο διαχείρισης, παρακολούθησης και ελέγχου που θέτει η Ευρωπαϊκή Επιτροπή μέσω των Κανονισμών που εκδίδει στο πλαίσιο εκτέλεσης ανάλογων συγχρηματοδοτούμενων προγραμμάτων.
      Οι εν λόγω κανόνες αποτυπώνονται στο ν. 2860/2000, με τον οποίο ρυθμίζεται το πλαίσιο για τη διαχείριση, παρακολούθηση και τον έλεγχο του Κοινοτικού Πλαισίου Στήριξης, στις διατάξεις εφαρμογής του Γ΄ ΚΠΣ όπου τίθενται οι βασικές αρχές του συστήματος διαχείρισης και ελέγχου και σε επί μέρους κανονιστικές αποφάσεις και εγκυκλίους που εκδίδονται στο πλαίσιο εξειδίκευσης των ανωτέρω.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      9. Στην με αριθμό 6200/12-2-2008 ερώτηση του Βουλευτή κ. Τσετίν Μάντανζη δόθηκε με το υπ’ αριθμ. 1026038/777/3-3-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 6200/12-2-2008 ερώτησης, που κατέθεσε ο Βουλευτής, κ. Τσετίν Μάντατζη, σχετικά με το ανωτέρω θέμα, σας γνωρίζουμε τα εξής:
      1. Τα μη κοινοτικά εμπορεύματα που προσκομίζονται στο τελωνείο, πρέπει να λάβουν έναν από τους αποδεκτούς τελωνειακούς προορισμούς, μεταξύ των οποίων είναι και το καθεστώς της ελεύθερης κυκλοφορίας ή της ανάλωσης. Στην πράξη αυτό συνεπάγεται την εφαρμογή μέτρων εμπορικής πολιτικής, τη διεκπεραίωση των λοιπών διατυπώσεων που προβλέπονται για την εισαγωγή εμπορεύματος καθώς και την επιβολή των νομίμως οφειλομένων δασμοφορολογικών επιβαρύνσεων, σύμφωνα με τα άρθρα 48 & 79 του Κοινοτικού Τελωνειακού Κώδικα και το άρθρο 29 του Εθνικού Τελωνειακού Κώδικα (ν. 2960/01).
      Επιπλέον, οι τελωνειακές αρχές ως εκ του αντικειμένου και της θέσης αυτών και στα πλαίσια της επιτήρησης που ασκούν σύμφωνα με τις διατάξεις, έχουν ευθύνη κατά την τήρηση των απαιτούμενων τελωνειακών διατυπώσεων να μην εκδίδουν άδεια παράδοσης (άρθρο 73 του Κοινοτικού Τελωνειακού Κώδικα) εφόσον υφίσταται απαγόρευση ή περιορισμός που δικαιολογείται από λόγους μεταξύ άλλων, προστασίας της υγείας και της ζωής των προσώπων και των ζώων, προφύλαξης των φυτών κ.λπ..
      2. Στη συγκεκριμένη περίπτωση και όσον αφορά τα εισαγόμενα αλιεύματα σας γνωρίζουμε ότι, η είσοδος αυτών επιτρέπεται μόνο από εγκεκριμένους Συνοριακούς Σταθμούς Κτηνιατρικού Ελέγχου (ΣΥΚΕ), υπόκεινται σε κτηνιατρικό έλεγχο και συνοδεύονται από το Κοινό Κτηνιατρικό Έγγραφο Εισόδου (ΚΚΕΕ) από τον αρμόδιο κτηνίατρο του Συνοριακού Σταθμού Κτηνιατρικού Ελέγχου.
      Η αρμόδια Υπηρεσία μας στην προσπάθειά της, για την καταπολέμηση του παράνομου εμπορίου, του λαθρεμπορίου και της φοροδιαφυγής, που ως γνωστόν πλήττουν εκτός από τα δημόσια έσοδα και τον υγιή ανταγωνισμό δημιουργώντας συνθήκες ανισορροπίας στην αγορά, διενεργεί τακτικούς και έκτακτους ελέγχους, στα πλαίσια του ετησίου προγραμματισμού της σε ιχθυόσκαλες, λιμάνια, κεντρικές λαχαναγορές κ.λπ.. Αντικείμενο των ελέγχων αυτών είναι μεταξύ άλλων και τα παραστατικά αγοράς και νόμιμης κατοχής των αγαθών που πωλούνται, καθώς και τα φορολογικά στοιχεία που εκδίδονται για την πώληση. Επίσης η εμφανής και επαναλαμβανόμενη παρουσία της υπηρεσίας μας, στα προαναφερόμενα σημεία, λειτουργεί και στον τομέα της πρόληψης και συμμόρφωσης των επιτηδευματιών, με τις υφιστάμενες υποχρεώσεις τους (έναρξη επιτηδεύματος, κατοχή συνοδευτικών εγγράφων, έκδοση φορολογικών στοιχείων κ.λπ.).
      Οι έλεγχοι θα συνεχισθούν για το επόμενο διάστημα, σύμφωνα και με σχετικές μας οδηγίες και σε περίπτωση που κριθεί αναγκαίο θα εντατικοποιηθούν.
      Σύμφωνα με το εδάφιο β΄ της παρ. 2 του άρθρου 73 του ν. 2960/2001 (ΦΕΚ 265/Α΄), ως καύσιμα θέρμανσης θεωρούνται τα προοριζόμενα να χρησιμοποιηθούν αποκλειστικά και μόνο για τη λειτουργία κεντρικών συστημάτων θέρμανσης (καλοριφέρ) ή άλλων μέσων για τη θέρμανση ανθρώπων στους χώρους κατοικίας, διαμονής ή εργασίας τους. Κατόπιν των ανωτέρω, είναι σαφές ότι απαγορεύεται η χρήση πετρελαίου θέρμανσης για άλλες, πλην της θέρμανσης, χρήσεις.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
     10. Στην με αριθμό 11136/29-4-2008 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 62241/ΙΗ/29-5-2008 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 11136/29-4-08, την οποία κατέθεσε ο Βουλευτής κ. Στάθης Κουτμερίδης αναφορικά με τον φορητό μαθητικό υπολογιστή, και στο μέρος των αρμοδιοτήτων μας, σας γνωρίζουμε τα ακόλουθα:
        Το ΥΠΕΠΘ και το Υπουργείο Οικονομίας και Οικονομικών συγκρότησαν Επιτροπή με στόχο την κατάρτιση σχεδίου ενσωμάτωσης του «φορητού μαθητικού υπολογιστή» στην εκπαιδευτική διαδικασία. Υπό την εποπτεία της συγκεκριμένης Επιτροπής, έχουν συσταθεί επτά (7) Ομάδες Εργασίας, οι οποίες μελετούν όλες τις λεπτομέρειες που σχετίζονται με τη διάθεση φορητών υπολογιστών στους μαθητές. Κύριος στόχος του εγχειρήματος είναι η παιδαγωγική αξιοποίηση του φορητού υπολογιστή στην εκπαιδευτική διαδικασία.
        Το σχέδιο ενσωμάτωσης του «Φορητού Μαθητικού Υπολογιστή» στις σχολικές τάξεις τέθηκε σε δημόσια διαβούλευση (μέχρι την Παρασκευή 4 Απριλίου 2008) για σχόλια και παρατηρήσεις (www.ypepth.gr, www.infosoc.gr) και αυτή την περίοδο ολοκληρώνεται η επεξεργασία των σχολίων και των παρατηρήσεων.
        Απομένει η ανακοίνωση των κριτηρίων, του τρόπου επιλογής και της διαδικασίας που θα ακολουθηθεί. Ο ακριβής αριθμός σχολείων, τάξεων, μαθητών και εκπαιδευτικών που θα συμμετέχουν στη δράση θα ανακοινωθεί σε μεταγενέστερο χρόνο και θα προκύψει μετά τη διαδικασία Πρόσκλησης εκδήλωσης ενδιαφέροντος.
        Επιπλέον, σας ενημερώνουμε ότι τον lούλιο του 2007, στο πλαίσιο του σχεδιασμού της δράσης, η Επιτροπή Συντονισμού προχώρησε στη δημοσίευση Ανοιχτής Πρόσκλησης εκδήλωσης ενδιαφέροντος (διερευνητικού χαρακτήρα) προς κάθε ενδιαφερόμενο για την υποβολή λύσης φορητού μαθητικού υπολογιστή, με βάση συγκεκριμένα ελάχιστα χαρακτηριστικά.
        Οι φορείς που εκδήλωσαν σχετικό ενδιαφέρον ήταν η Intel (με τη λύση Classmate) και ο Οργανισμός OLPC (με τον υπολογιστή ΧΟ). Αμφότερες οι προτεινόμενες τεχνολογικές προτάσεις παρουσιάστηκαν στην Επιτροπή Συντονισμού και στις επτά ομάδες εμπειρογνωμόνων από εκπροσώπους των δύο φορέων.
        Σκοπός της Πρόσκλησης εκδήλωσης ενδιαφέροντος ήταν να διερευνηθεί χωρίς αποκλεισμούς, η διαθεσιμότητα όσον αφορά σε λύσεις μικρών και οικονομικών φορητών υπολογιστών που θα μπορούσαν να θεωρηθούν ως κατάλληλες για μια τέτοιου είδους δράση.
        Ο Υπουργός
        ΕΥΡΥΠΙΔΗΣ ΣΤΥΛΙΑΝΙΔΗΣ»
     11. Στην με αριθμό 11055/22-4-2008 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 54337/ΙΗ/29-5-2008 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 11055/22-4-08 την οποία κατέθεσε ο Βουλευτής κ. Βασ. Οικονόμου και στα θέματα της αρμοδιότητάς μας, σας γνωρίζουμε τα ακόλουθα:
        Το προσωπικό των Περιφερειακών Υπηρεσιών Α/θμιας και Β/θμιας Εκπαίδευσης το οποίο υπηρετεί με σχέση εργασίας δημοσίου και ιδιωτικού δικαίου και κατέχει οργανικές θέσεις διοικητικών και βοηθητικών κλάδων υπάγεται στο ΥΠΕΠΘ, ενώ οι σχολικοί τροχονόμοι προσλαμβάνονται από τους Οργανισμούς Τοπικής Αυτοδιοίκησης.
        Στις ως άνω υπηρεσίες υφίσταται ο ενιαίος κλάδος ΥΕ1 Κλητήρων/Επιστατών/Φυλάκων/Νυκτοφυλάκων. Σύμφωνα με τις διατάξεις του άρθρου 19 του ν. 1566/85, σε κάθε σχολική μονάδα Β/θμιας Εκπ/σης με διακόσιους (200) και άνω μαθητές και σε κάθε δεκαθέσιο και άνω δημοτικό σχολείο τοποθετείται ένας (1) υπάλληλος του προαναφερθέντος κλάδου, οι υπηρετούντες του οποίου ασκούν καθήκοντα του κλάδου ανάλογα με τις υπηρεσιακές ανάγκες.
        Στο Νομαρχιακό Διαμέρισμα Ανατολικής Αττικής, στο οποίο υπάγονται τα σχολεία της Παλλήνης, υπάρχουν κατανεμημένες εξήντα επτά (67) θέσεις του ανωτέρω κλάδου, στις οποίες υπηρετούν εννέα (9) υπάλληλοι, εκ των οποίων οι τρείς (3) διορίστηκαν πρόσφατα. Για την κάλυψη κενών θέσεων του κλάδου έχει εκδοθεί η αριθμ. 2Κ/2008 (ΦΕΚ 147/τ.ΑΣΕΠ/4-4-2008) Προκήρυξη του ΑΣΕΠ για την πλήρωση είκοσι τριών (23) συνολικά θέσεων, εκ των οποίων οι δύο (2) αφορούν το Ν.Δ. Ανατ. Αττικής. Επιπλέον έχει ήδη ζητηθεί από το Υπουργείο Εσωτερικών η έγκριση νέων προσλήψεων, οι οποίες για το συγκεκριμένο Νομαρχιακό Διαμέρισμα και κλάδο έχουν προγραμματιστεί σε πενήντα μία (51).
        Σημειώνεται ότι, με βάση τις κείμενες διατάξεις (άρθρο 20 του ν.1566/85, όπως τροποποιήθηκε με το άρθρο 16 του ν.3467/06), ο διορισμός (και η μετάταξη) του διοικητικού και βοηθητικού προσωπικού πραγματοποιείται ανά Νομό ή Νομαρχιακό Διαμέρισμα. Η περαιτέρω τοποθέτηση του προσωπικού σε συγκεκριμένη θέση πραγματοποιείται με απόφαση του αρμόδιου Περιφερειακού Διευθυντή Εκπαίδευσης, ύστερα από πρόταση του οικείου Περιφερειακού Υπηρεσιακού Συμβουλίου Διοικητικού Προσωπικού (Π.Υ.Σ.ΔΙ.Π.). Συνεπώς, μετά την ολοκλήρωση των ανωτέρω διαδικασιών διορισμού/μετατάξεων, η τοποθέτηση του προσωπικού σε συγκεκριμένες σχολικές μονάδες της περιοχής της Παλλήνης, προς κάλυψη των αναγκών ασφάλειας, θα εξεταστεί από το Π.Υ.Σ.ΔΙ.Π. Αττικής.
        Ο Υπουργός
        ΕΥΡΙΠΙΔΗΣ ΣΤΥΛΙΑΝΙΔΗΣ»)
      ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 474/2-2-2009 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Σοφίας Γιαννακά προς τον Υπουργό Εθνικής Άμυνας, σχετικά με την αξιοποίηση του Στρατιωτικού Αεροδρομίου Αγρινίου κ.λπ..
      Η επίκαιρη ερώτηση της κ. Σοφίας Γιαννακά έχει ως εξής:
      «Ο Νομός Αιτωλοακαρνανίας πλήττεται από τη ραγδαία αύξηση της ανεργίας, εξαιτίας της αλλαγής του παραγωγικού προτύπου στην περιοχή και το κλείσιμο πολλών επιχειρήσεων. Αυτό έχει ως αποτέλεσμα τον οικονομικό μαρασμό της περιοχής και την εσωτερική μετανάστευση των κατοίκων του νομού στα μεγάλα αστικά κέντρα.
      Η ορθολογική αξιοποίηση του Στρατιωτικού Αεροδρομίου Αγρινίου μπορεί να συμβάλλει αποφασιστικά στην ανάπτυξη της ευρύτερης περιοχής συμβάλλοντας παράλληλα στη δημιουργία θέσεων εργασίας.
      Οι σύγχρονες υποδομές του μπορούν να φιλοξενήσουν στο σύνολό της τη δύναμη Μονάδας Αεροπορικής Εξυπηρέτησης Δημοσίων Υπηρεσιών (ΜΑΕΔΥ) παράλληλα με το κλιμάκιο αεροπυρόσβεσης, ενώ η μικρή του απόσταση από το λιμάνι στο Πλατυγιάλι εξυπηρετεί την πραγματοποίηση δρομολογίων μεταφοράς προϊόντων (cargo).
      Βάσει των παραπάνω ερωτάται ο αρμόδιος Υπουργός:
      1.Προτίθεται το Υπουργείο να αξιοποιήσει στο σύνολό τους τις εγκαταστάσεις του στρατιωτικού αεροδρομίου, εγκαθιστώντας σε αυτό όλη τη δύναμη της ΜΑΕΔΥ ή μιας εκπαιδευτικής μοίρας;
      2.Σε διαφορετική περίπτωση, θα συμβάλλει το Υπουργείο στη στήριξη της τοπικής οικονομίας λαμβάνοντας άμεσα τα απαραίτητα μέτρα για τη μετατροπή του σε αεροδρόμιο συνδυασμένων μεταφορών;».
      Στην ερώτηση της κ. Γιαννακά θα απαντήσει ο Υφυπουργός Εθνικής Άμυνας, ο κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ευχαριστώ, κύριε  Πρόεδρε.
      Το θέμα της συνδρομής και της συμβολής των Ενόπλων Δυνάμεων στην τοπική ανάπτυξη είναι ένα θέμα, το οποίο πάντα απασχολεί το Υπουργείο Εθνικής Άμυνας και αναγνωρίζεται άλλωστε η συνδρομή του Υπουργείου Εθνικής Αμύνης μέσω της λειτουργίας των υπηρεσιών των στρατοπέδων στην τοπική ανάπτυξη, καίτοι αυτό δεν είναι η κατ’ εξοχήν ευθύνη του και η κατ’ εξοχήν αρμοδιότητά του.
      Ο τρόπος με τον οποίο κατανέμονται τα στρατόπεδα, τα αεροδρόμια και οι υπηρεσίες  του Υπουργείου Εθνικής Αμύνης έχει κυρίως επιχειρησιακά κριτήρια, αλλά δεν είναι αδιάφορο το Υπουργείο και για τα άλλα, τα κοινωνικά κριτήρια, τα οποία θέτει με την ερώτησή της η συνάδελφος από την Αιτωλοακαρνανία.
	Ειδικότερα για το Νομό Αιτωλοακαρνανίας, η συμβολή του Υπουργείου Αμύνης στην τοπική ανάπτυξη υπήρξε σημαντική, διότι ας πούμε από το 1950, από το Δεκέμβριο του 1950, λειτουργεί, όπως ξέρετε στο Μεσολόγγι, το Κέντρο Εκπαιδεύσεως Νεοσυλλέκτων, που είναι ένας σημαντικός παράγων για την τοπική κοινωνία. Σήμερα είναι το Σύνταγμα Ευζώνων, όπως λέγεται, το ίδιο στρατόπεδο. 
	Και για να έλθω τώρα στο θέμα της ερωτήσεως, το θέμα του αεροδρομίου του Αγρινίου είναι επίσης ένα θέμα, το οποίο αφορά, όπως πολύ σωστά λέει η κ. Γιαννακά, την τοπική κοινωνία και μας έχει απασχολήσει και στο παρελθόν η εξέταση και η εξάντληση κάθε δυνατότητος, περαιτέρω αξιοποιήσεως αυτού του αεροδρομίου. 
      Εκεί   εδρεύει, κύριε Πρόεδρε, η 132 Σμηναρχία Μάχης. Είναι επιχειρησιακό αεροδρόμιο και θεωρείται επιχειρησιακό για το Γενικό Επιτελείο Αεροπορίας και εποχικά παίζει ένα σημαντικό ρόλο σε άλλες σημαντικές δραστηριότητες του Υπουργείου και του Γενικού Επιτελείου Αεροπορίας, οι οποίες άπτονται αεροψεκασμών, δασοπυρόσβεσης και άλλων τέτοιων παρεμβάσεων.
      Οι συγκεκριμένες προτάσεις της κ. Γιαννακά για τη δυνατότητα μετατροπής του αεροδρομίου σε κέντρο συνδυασμένων αερομεταφορών εκφεύγει των αρμοδιοτήτων του Γενικού Επιτελείου Αεροπορίας. Έχει να κάνει με την Υπηρεσία Πολιτικής Αεροπορίας και με άλλα Υπουργεία. Ωστόσο είμαστε έτοιμοι να εξετάσουμε τέτοιες προτάσεις και εφόσον δεν υπονομεύεται η επιχειρησιακή αποστολή και ο επιχειρησιακός προσανατολισμός του αεροδρομίου, θα υποβάλουμε τις γνώμες μας και θα συνδράμουμε σε τέτοιου είδους εξέλιξη.
      Να μετεγκατασταθεί εκπαιδευτική μοίρα ή να πάει στο σύνολό της η ΜΑΕΔΥ από το Τατόι στο Αγρίνιο, δεν εξετάζεται, διότι δεν προσφέρεται το αεροδρόμιο για τέτοιου είδους μετεγκαταστάσεις και τέτοιου είδους δραστηριότητες. Ωστόσο, η Πολεμική μας Αεροπορία βρίσκεται τον τελευταίο καιρό σε μια φάση μετεξελίξεως, σε μια φάση αναδιαρθρώσεως και το αεροδρόμιο του Αγρινίου είναι ένα από τα επιχειρησιακά αεροδρόμιά μας για το οποίο εξετάζονται εναλλακτικές λύσεις και εναλλακτικές προτάσεις, οι οποίες χωρίς να ταυτίζονται με τις συγκεκριμένες προτάσεις της κ. Γιαννακά, ωστόσο βρίσκονται στους ίδιους προσανατολισμούς και στην ίδια κατεύθυνση, δηλαδή, την εξέταση περαιτέρω αξιοποιήσεως αυτού του αεροδρομίου.
      Συνεπώς το Υπουργείο Εθνικής Αμύνης, πρώτον, συνδράμει τις τοπικές κοινωνίες μέσω των εγκαταστάσεών του, μέσω των στρατοπέδων και δεύτερον –και πιο συγκεκριμένα για την ερώτηση που έγινε- η Πολεμική μας Αεροπορία εξετάζει πολύ σοβαρά τη δυνατότητα και την προοπτική να αξιοποιήσει περαιτέρω το αεροδρόμιο του Αγρινίου, στο πλαίσιο της εν εξελίξει αναδιαρθρώσεώς της, μέσα στην οποία περιλαμβάνει και το αεροδρόμιο Αγρινίου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ.
      Το λόγο έχει η ερωτώσα συνάδελφος κ. Γιαννακά.
      ΣΟΦΙΑ ΓΙΑΝΝΑΚΑ: Ευχαριστώ, κύριε Πρόεδρε.
      Κύριε Υπουργέ, το θεωρώ σημαντικό και κρατώ αυτό το στοιχείο από την παρέμβασή σας. Είπατε ότι θα εξετάσετε θετικά το ενδεχόμενο αυτό το στρατιωτικό αεροδρόμιο Αγρινίου που σήμερα παραμένει εν πολλοίς αδρανές, στο μέλλον πραγματικά να μπορέσει να αποκτήσει μια επιχειρησιακή δυνατότητα επιπλέον για μεταφορές cargo. Το κρατώ, είναι θετικό.
      Θεωρώ, όμως,  ότι υποβαθμίζετε αδικαιολόγητα ένα αεροδρόμιο στρατιωτικό στο Αγρίνιο, ίσως επειδή δεν έχετε ακριβώς μπροστά σας την εικόνα του χάρτη. Αν δείτε το χάρτη, κύριε Υπουργέ, το αεροδρόμιο του Αγρινίου συνδυάζεται πια από υποδομές που έχουν στρατηγική σημασία. Στα είκοσι χιλιόμετρα από το στρατιωτικό αεροδρόμιο Αγρινίου βρίσκεται το λιμάνι του Αστακού, που είναι στην καρδιά της Μεσογείου και σε απόσταση αναπνοής από το αεροδρόμιο  Αγρινίου έχει ήδη ξεκινήσει να δημιουργείται η Ιονία Οδός.
     Αυτό το συντριπτικό πλεονέκτημα που διαθέτει πια το στρατιωτικό αεροδρόμιο Αγρινίου, να βρίσκεται δηλαδή, στην καρδιά μιας περιοχής και της Μεσογείου σε σχέση με την Ιόνια Οδό, το Πλατυγιάλι και τη γέφυρα του Ρίου-Αντιρρίου είναι ένα πλεονέκτημα που δεν το διαθέτει κανείς αφού επαναλαμβάνω είναι ένα αεροδρόμιο που συνδυάζεται πια με ένα λιμάνι μεγάλης ισχύος και μεγάλης δυνατότητας και με έναν δυτικό άξονα που το διασχίζει. 
     Η ερώτησή μου, κύριε Υπουργέ, είχε έναν κοινωνικό και οικονομικό χαρακτήρα όχι γιατί η Αιτωλοακαρνανία έχει συνηθίσει τα τελευταία χρόνια να επαιτεί ελεημοσύνη, αλλά γιατί πραγματικά η αναβάθμιση του στρατιωτικού αεροδρομίου Αγρινίου θα μπορούσε να αποτελέσει και ένα πλεονέκτημα αναπτυξιακό. Θεωρούμε, δηλαδή, ότι η αξιοποίηση των εγκαταστάσεων του αεροδρομίου Αγρινίου χωρίς να υπονομεύεται όπως είπατε και εσείς πολύ σωστά  η επιχειρησιακή δυνατότητα του αεροδρομίου, είναι προς όφελος της εθνικής οικονομίας και του λαού μας γενικότερα. Πιστεύουμε δηλαδή, ότι είναι ένα αεροδρόμιο που μπορεί πιθανά να αξιοποιηθεί από ιδιωτικές αεροπορικές εταιρείες και να πραγματοποιήσει δρομολόγια μεταφοράς προϊόντων cargo. Αφήσατε ένα θετικό παράθυρο. Το κρατώ και θα ξανασυζητήσουμε γι’ αυτό στη Βουλή. Και αποτελεί πιστεύουμε μια ιδανική λύση, αν όχι για τη μόνιμη εγκατάσταση όλης της ΜΑΕΔΥ, όπως είπατε, τουλάχιστον ενός μέρους, ώστε να μην έχουμε πια μόνο στο Αγρίνιο ένα κλιμάκιο αεροπυρόσβεσης στους θερινούς μήνες, όπως συμβαίνει σήμερα. 
     Επαναλαμβάνω –και το ξέρετε, ξέρω την κοινωνική σας ευαισθησία, κύριε Υπουργέ, γιατί κατάγεστε από τα Ιωάννινα- ότι ο Νομός Αιτωλοακαρνανίας και ιδιαίτερα η περιοχή Αγρινίου αντιμετωπίζει τεράστια οικονομικά προβλήματα που γιγαντώνονται με την πάροδο του χρόνου, γιατί έχει καταργηθεί ο καπνός. Το γεγονός αυτό, αν το συνδυάσουμε στο Νομό Αιτωλοακαρνανίας με το κλείσιμο επιχειρήσεων, οδηγεί σε απερήμωση της ενδοχώρας και διόγκωση της ανεργίας. 
     Είναι ή δεν είναι στη δική σας αρμοδιότητα, του Υπουργείου Εθνικής Άμυνας, η κοινωνική ευαισθησία, πιστεύω ότι το Υπουργείο σας πρέπει να σκύψει πάνω στο ειδικό θέμα του αεροδρομίου Αγρινίου, όχι μόνο γιατί η Αιτωλοακαρνανία επαιτεί αλλά και γιατί το αεροδρόμιο Αγρινίου αποκτά, όπως σας είπα και στην αρχή, ειδικά συγκριτικά πλεονεκτήματα σε σχέση με το Πλατυγιάλι, σε σχέση με την Ιόνια Οδό, σε σχέση με τη γέφυρα Ρίου-Αντιρρίου. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Γιαννακά.
     Το λόγο έχει ο κύριος Υπουργός.
     ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Είναι σαφές ότι, αν ο Αστακός είναι στην καρδιά της Μεσογείου, το Αγρίνιο είναι στην καρδιά της κ. Γιαννακά. Και στη δική μας καρδιά είναι το Αγρίνιο και η Αιτωλοακαρνανία. Γι’ αυτό χαίρομαι ιδιαιτέρως που, για να αναδείξει η κ. Γιαννακά τη στρατηγική –για να χρησιμοποιήσω και εγώ αυτήν τη λέξη του συρμού που όλοι καταχρώμεθα- σημασία, που εδώ όμως, ισχύει, του αεροδρομίου αυτού, τόνισε ότι οι προοπτικές που διανοίγονται υπαγορεύονται και από σημαντικά μεγάλα δημόσια έργα που και η σημερινή Κυβέρνηση έχει επιτελέσει και έχει δρομολογήσει όπως είναι το σημαντικό έργο της Ιόνιας Οδού το οποίο αλλάζει κυριολεκτικά τη μοίρα της βορειοδυτικής Ελλάδας. 
     Ήθελα επίσης να επισημάνω πόσο δύσκολο είναι να ισορροπεί κάποιος ανάμεσα σε αντικρουόμενες αξιώσεις και σε αντικρουόμενες αρμοδιότητες. Δεχόμαστε συχνά από συναδέλφους της κ. Γιαννακά, από το ΠΑΣΟΚ και από άλλες παρατάξεις της Αντιπολιτεύσεως κριτική γιατί διατηρούμε στρατόπεδα και εγκαταστάσεις οι οποίες θα μπορούσαν να συμπτυχθούν, θα μπορούσαν να περιοριστούν, να γίνουν οικονομίες κλίμακος και να μην έχουμε αυτήν τη διάσπαση και τη διασπορά στρατοπέδων και στρατιωτικών εγκαταστάσεων αλλά απεναντίας να τις μειώσουμε εις τρόπον, ώστε να επιτευχθούν αυτές οι κρίσιμες οικονομίες για την εθνική μας οικονομία και για τα προβλήματα που αντιμετωπίζει η δημοσιονομική μας κατάσταση. 
     Βλέπετε συγχρόνως ότι είναι τόσο απαραίτητο και τόσο ειλικρινές και τόσο ενδιαφέρον να αναζητούμε νέες αξιοποιήσεις και νέες δραστηριότητες ακόμα και Πολιτικής Αεροπορίας, όπως αυτή που προτείνετε για το αεροδρόμιο Αγρινίου, προκειμένου να ενδυναμώσουμε τη συμβολή στρατιωτικών εγκαταστάσεων στην τοπική κοινωνία.
      Εμείς αυτήν την αντίφαση δεν την αντιλαμβανόμαστε, παρά μόνο για να επισημαίνω την ευκολία που γίνεται από την Αντιπολίτευση, ιδίως από το ΠΑΣΟΚ. Την αντιλαμβανόμαστε σαν κάτι το οποίο δείχνει την πολυπλοκότητα των θεμάτων και σαν κάτι το οποίο δείχνει ότι ποτέ τα πράγματα δεν είναι μονοσήμαντα.
      Να ξέρετε ότι μας απασχολεί πολύ σοβαρά η εξάντληση κάθε δυνατότητας περαιτέρω αξιοποιήσεως και στρατιωτικώς και με άλλους τρόπους, στους οποίους εμείς θα είμαστε συνήγοροι του αεροδρομίου Αγρινίου, ώστε όχι απλώς να συνεχιστεί η συμβολή των Ενόπλων Δυνάμεων στην ανάπτυξη της Αιτωλοακαρνανίας, αλλά να διευρυνθεί και να ενδυναμωθεί.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Η με αριθμό 485/2.2.2009 δεύτερη επίκαιρη ερώτηση της Βουλευτού του Κομμουνιστικού Κόμματος Ελλάδος κ. Παναγιώτας-Εύας Μελά προς τον Υπουργό Εσωτερικών, σχετικά με την τσιμεντοποίηση του πάρκου στη συμβολή των οδών Πατησίων και Κύπρου κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Η με αριθμό 471/2.2.2009 τρίτη επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Εσωτερικών, σχετικά με τη λήψη μέτρων για τις παρεμβάσεις στο πάρκο επί των οδών Πατησίων και Κύπρου κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Επίκαιρες ερωτήσεις δεύτερου κύκλου: 
      Η με αριθμό 486/2.2.2009 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τις ανώνυμες αναφορές υπαλλήλων στην Αγροτική Τράπεζα κ.λπ. δεν θα συζητηθεί λόγω αναρμοδιότητας και διαγράφεται. 
      Και η με αριθμό 483/2.2.2009 τέταρτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εσωτερικών, σχετικά με την κατάργηση του δημοτικού φόρου 2% και 5% για τα καταστήματα υγειονομικού ενδιαφέροντος κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Κύριοι συνάδελφοι, υπάρχει ένα πρόβλημα σήμερα προσπέλασης στη Βουλή, λόγω κυκλοφοριακής συμφόρησης. Αυτό μας ενημερώνουν Βουλευτές και Υπουργοί και θεωρείται δικαιολογημένη αυτή η καθυστέρηση. Δεν μπορούμε λοιπόν, παρά να διακόψουμε για λίγα λεπτά τη συνεδρίαση.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Θα συζητηθεί τώρα η με αριθμό 476/2-2-2009 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ένταξη της παράκαμψης Βασιλικού του Νομού Ευβοίας στο Επιχειρησιακό Πρόγραμμα «Οδικοί Άξονες, Λιμάνια και Αστική Ανάπτυξη» κ.λπ.. 
      Η επίκαιρη ερώτηση του κυρίου συναδέλφου έχει ως εξής:
      «Το Υπουργείο ΠΕΧΩΔΕ τον Απρίλιο του 2008 είχε δεσμευτεί ενώπιον των εκπροσώπων των φορέων και των Βουλευτών της Εύβοιας ότι θα εντάξει σύντομα την παράκαμψη Βασιλικού στο ΟΑΛΑΑ με σκοπό να ξεκινήσει η διαδικασία κατασκευής από το Γ΄ Κοινοτικό Πλαίσιο Στήριξης και να συνεχιστεί κατά τη Δ΄ προγραμματική περίοδο με μεταφορά του έργου στο νέο πρόγραμμα του Υπουργείου «Ενίσχυση Προσπελασιμότητας». Επίσης, θα εντεινόταν η προσπάθεια να ενταχθούν και οι παρακάμψεις Αμάρυνθου και Αλιβερίου μόλις ολοκληρωθούν οι μελέτες. Ενώ, λοιπόν, φαίνεται η ηγεσία του Υπουργείου να έχει αντιληφθεί την αναγκαιότητα του έργου, καμμία ενέργεια μέχρι σήμερα δεν έχει γίνει για την υλοποίησή του και δυστυχώς όλα δείχνουν ότι ακόμα μια φορά η Εύβοια παραπληροφορείται και παραγκωνίζεται.
      Με αυτά τα δεδομένα, ερωτάται ο κύριος Υπουργός:
      Πρόκειται να εντάξει την παράκαμψη Βασιλικού στο ΟΑΛΑΑ και έπειτα στο νέο πρόγραμμα του Υπουργείου «Ενίσχυση Προσπελασιμότητας»; Θα εντάξει και τις παρακάμψεις Αμάρυνθου και Αλιβερίου, ώστε να αποκτήσει επιτέλους η Εύβοια ένα σύγχρονο και ασφαλές εθνικό δίκτυο και να σταματήσει η απώλεια δεκάδων ανθρώπων;»
      Στην ερώτηση του κ. Παπαγεωργίου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος.
      Κύριε Υπουργέ, έχετε το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Πράγματι, όπως σωστά αναφέρει ο κύριος Βουλευτής, ο Υπουργός ΠΕΧΩΔΕ είχε ανακοινώσει ότι θα ενταχθεί η παράκαμψη Βασιλικού στο Γ΄ ΚΠΣ και θα γίνουν όλες οι προς τούτο απαραίτητες ενέργειες. Είχε δε πει ότι θα προσπαθήσει –αλλά δεν το είχε υποσχεθεί- και για την παράκαμψη Αμαρύνθου. Για το Αλιβέρι δεν είχε πει σχεδόν τίποτα.
      Σε εκτέλεση αυτών των αποφάσεων του Υπουργού τα πράγματα ουσιαστικώς έχουν ολοκληρωθεί. Ενημερώνω, λοιπόν, ευχαρίστως και τον κύριο Βουλευτή και την Εύβοια για τα εξής:
      Πρώτον, για την παράκαμψη Βασιλικού, ολοκληρώθηκαν οι μελέτες περίπου προ τριμήνου. Έγινε και η χρονοβόρα διαδικασία της υποβολής τεχνικού δελτίου και ένταξης στο σχετικό πρόγραμμα του Γ΄ ΚΠΣ και εντός των προσεχών ημερών βγαίνει στον αέρα η δημοπράτηση του έργου. Δηλαδή, τις επόμενες μέρες θα διαβάσετε ότι δημοπρατήθηκε το έργο της κατασκευής, πάντοτε στα πλαίσια του Γ΄ΚΠΣ.
      Βεβαίως, δεν θα ολοκληρωθεί όλο από το Γ΄ΚΠΣ, όπως σωστά επισημαίνετε, διότι τελειώνει στο τέλος του 2009 και θα δούμε πώς θα καλύψουμε τη συνέχεια, χωρίς όμως να υπάρχει κανένα ουσιαστικό πρόβλημα. Υπάρχει η λύση των εθνικών πόρων, υπάρχει η λύση της ένταξης στο ΕΠ-ΕΠ. Άρα, για την παράκαμψη Βασιλικού δεν υπάρχει κανένα πρόβλημα. 
      Ομοίως, για την παράκαμψη Αμαρύνθου, που μελετήθηκε παράλληλα με την παράκαμψη Βασιλικού, είμαστε έτοιμοι από πλευράς μελετών και ουσιαστικά με διαφορά ενός μηνός και κάτι, ακολουθεί η δημοπράτηση και του έργου αυτού. Δηλαδή, ελπίζουμε τέλος Μαρτίου –ενδεχομένως και τον Απρίλη- να μπορούμε να το δημοπρατήσουμε.
      Υπάρχει μία δυσκολία οικονομική στο έργο αυτό από πλευράς χρηματοδότησης, αλλά υπό την αίρεση ότι θα πάρουμε έγκαιρη χρηματοδότηση, ελπίζουμε ότι μέχρι τέλος της άνοιξης ή αρχές του καλοκαιριού να έχουμε και εκεί πέρα ανάδοχο για την κατασκευή του.
      Για το Αλιβέρι προχωρεί η μελέτη, η οποία ολοκληρώνεται το καλοκαίρι του 2009. Δεν υπάρχει αυτήν τη στιγμή δέσμευση για ένταξη. Δεν έχουν ληφθεί και πιστώσεις γι’ αυτό. Ελπίζω όμως να μπορέσει να περάσει σαν έργο στην επόμενη προγραμματική περίοδο. 
      Θέλω δε να επισημάνω, κύριε Πρόεδρε, με την ευκαιρία αυτή ότι η Εύβοια κατά το διάστημα των τελευταίων τεσσάρων χρόνων έχει πράγματι προσεχθεί ιδιαίτερα και αυτό δεν έγινε για λόγους εύνοιας, αλλά γιατί πράγματι είχε παραμεληθεί τα τελευταία δεκαπέντε-είκοσι χρόνια. 
      Αναφέρω ενδεικτικά δύο γεγονότα: Πρώτον, επιτέλους μελετάται σοβαρά ο άξονας Ψαχνά-Ιστιαία. Έχουν ανατεθεί και οι τέσσερις μελέτες και αυτές οι μελέτες είναι σε εξέλιξη και πράγματι θα γίνει κάτι που δεν θα είχε φανταστεί κανείς ότι θα γινόταν τόσο εύκολα τα προηγούμενα χρόνια. 
      Ακόμη, προχωρεί η μελέτη της παράκαμψης Χαλκίδας μέχρι τα Ψαχνά, επίσης έργο μείζονος σημασίας. Μάλιστα είναι υπό διαδικασία ανάθεσης, έχει γίνει ο τελικός φάκελος του έργου. Είναι υπό ανάθεση οι σχετικές δύο μελέτες και ελπίζουμε να μπορέσει κι αυτό να ενταχθεί χωρίς πρόβλημα στο ΕΠ-ΕΠ, για το οποίο αναφερθήκατε στην ερώτησή σας. 
      Συνεπώς την προσέχουμε τη Χαλκίδα όσο μπορούμε περισσότερο και παρά τις διάφορες γραφειοκρατικές δυσκολίες πιστεύω ότι θα πάνε όλα καλά. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ευχαριστώ, κύριε Υπουργέ. 
      Ο ερωτών συνάδελφος κ. Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Κύριε Υπουργέ, με όλο το σεβασμό και με όλη τη διάθεση να δω καλοπροαίρετα τις προθέσεις και προσωπικά υμών, αλλά και του Υπουργείου σας, θα μου επιτρέψετε να διαφωνήσω ριζικά για το γεγονός ότι αυτή η υπόσχεση επαναλαμβάνεται διαρκώς και αλλεπάλληλα η ίδια, δηλαδή, ότι έχετε ολοκληρώσει τις μελέτες, ότι είναι έτοιμα τα τεχνικά δελτία, ότι από μήνα σε μήνα η παράκαμψη του Βασιλικού, αλλά και της Αμαρύνθου δημοπρατείται κ.ο.κ.. Εύχομαι αυτήν τη φορά πραγματικά αυτό που λέτε να επαληθευτεί, αν και είμαι εξαιρετικά δύσπιστος. 
      Η Εύβοια είναι πράγματι πολύ παραμελημένη. Πράγματι θα ομολογήσω ότι αυτό δεν έχει συμβεί τα τελευταία χρόνια, αλλά παρατεταμένα στο χρόνο. Δεν αρνούμαι ότι ακούγεται ότι γίνονται κάποιες μελέτες, αλλά το ζήτημά μας, κύριε Υπουργέ -και αναφέρομαι συγκεκριμένα και στο Βασιλικό και στην Αμάρυνθο που στηρίζουν όλη τη νότια διέλευση των κατοίκων, οχημάτων κ.ο.κ. και έχουν να κάνουν και με την αξιοποίηση του λιμανιού της Κύμης- είναι ότι πραγματικά διαρκώς μελετώνται. Και σας είναι γνωστόν ότι έχουμε μια σειρά από ατυχήματα και ασφαλώς ξέρετε πόσο επικίνδυνο είναι το να διέρχεσαι τους δρόμους της Εύβοιας. Σε αρκετές περιπτώσεις υπάρχουν ακόμα ταμπέλες «ότι διέρχεσαι με ίδια ευθύνη» και παρ’ όλες τις καλές σας προθέσεις, πιστεύω ειλικρινώς ότι απέχουμε πολύ από το όραμα να δούμε επιτέλους την Εύβοια ένα νομό αξιόπιστο οδικά. 
      Να πούμε ότι έχουν πράγματι εξαγγελθεί οι μελέτες Ψαχνών, Ιστιαίας, παράκαμψης Χαλκίδος κ.ο.κ., αλλά σας παρακαλώ πολύ στη δευτερολογία σας, αν μπορείτε, να μου πείτε τι πρόβλεψη υπάρχει για το πότε οι μελέτες θα γίνουν κάποτε πράξη, δηλαδή πότε οι Ευβοείς και οι επισκέπτες να κινούνται άνετα μέσα από σωστούς δρόμους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επανέρχομαι και κλείνω. Θέλω μια πιο συγκεκριμένη δέσμευση για την παράκαμψη Βασιλικού. Είναι ένα έργο πράγματι έτοιμο από μελέτες, από τα πάντα. Οι Βουλευτές της παράταξής σας από μήνα σε μήνα εξαγγέλλουν στο τοπικό Τύπο ότι δημοπρατείται. Και σήμερα και εσείς μας είπατε ότι είναι σε πολύ καλό δρόμο, ότι δημοπρατείται, χωρίς να δεσμευθείτε. 
      Επιτέλους, αυτός ο εμπαιγμός –και συγχωρέστε με, δεν έχει να κάνει με το πρόσωπό σας, κύριε Υπουργέ, αλλά με την όλη νοοτροπία που υπάρχει- πρέπει κάποτε να σταματήσει και να μας πείτε κάτι το αξιόπιστο, κάτι το συγκεκριμένο, έτσι ώστε και εμείς που εκπροσωπούμε τον ευβοϊκό λαό να μεταφέρουμε σ’ αυτόν τις δικές σας συγκεκριμένες απόψεις και δεσμεύσεις, ώστε να ευελπιστούμε ότι πράγματι αυτό το έργο θα ολοκληρωθεί και θα το απολαύσει ο ευβοϊκός λαός.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαγεωργίου.
      Ο κύριος Υπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κατ’ αρχάς, θα πρέπει να σας πω ότι αντιλαμβάνομαι την αγανάκτηση του λαού της Εύβοιας, αλλά και τη δική σας, γιατί πράγματι, όπως είπαμε, για αρκετές δεκαετίες δεν γινόταν πρακτικώς τίποτα. 
      Ήμουν, όμως, σαφής, ίσως δεν τα είπα πολύ καλά, γι’ αυτό τα επαναλαμβάνω. Παράκαμψη Βασιλικού. Επαναλαμβάνω. Εντός των προσεχών πέντε, δέκα ημερών -βάλτε το δέκα ως ανώτατο όριο- θα γίνει η δημοπράτηση.
      ΓΕΩΡΓΙΟΣ ΠΑΠΑΓΕΩΡΓΙΟΥ: Μακάρι. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Το λέω επίσημα στο Κοινοβούλιο. Και μετά από σύσκεψη που κάναμε χθες, πράγματι δεν υπάρχει κάποια εμπλοκή.
      Παράκαμψη Αμαρύνθου. Είπαμε ότι πάει με καθυστέρηση ενάμιση μηνός περίπου η δημοπράτηση του έργου και φαντάζομαι ότι θα τηρηθεί και αυτό με διαφορά συν-πλην δέκα ημερών.
      Για το Αλιβέρι σας είπα ότι δεν υπάρχει καμμία δέσμευση από πλευράς δημοπράτησης, για να είμαστε απόλυτα ειλικρινείς.
      Τέλος, επειδή ρωτήσατε και κάτι πολύ σημαντικό, τι γίνεται, δηλαδή, με την ιστορία των μελετών του άξονα Ψαχνών-Ιστιαίας, σας λέω ότι μόνο οι μελέτες ολοκληρώνονται στο μεγαλύτερο κομμάτι στο τέλος του 2009, φέτος. Υπάρχει ένα σοβαρό θέμα εκεί εξεύρεσης χρημάτων για να γίνει το έργο, διότι δυστυχώς από κακούς χειρισμούς πολύ προηγουμένων ετών δεν μπήκε αυτός ο άξονας στα διευρωπαϊκά δίκτυα –το έχω ξαναπεί και άλλη φορά στη Βουλή- και συνεπώς δεν μπορεί να πάρει εύκολα χρήματα από το ΕΠ-ΕΠ. Εκεί υπάρχει μια απόφαση του Υπουργού μας να γίνει μια αλλαγή χρηματοδότησης και να μπορέσει να πάρει χρήματα από εθνικούς πόρους.
      Πάντως, θα είναι ώριμο το έργο στο τέλος του χρόνου και πρέπει να βρούμε τρόπο, έστω και από τις ισχνές χρηματοδοτήσεις των εθνικών πόρων να το κατασκευάσουμε, διότι επαναλαμβάνω ότι δυστυχώς δεν είχε μπει το 2001-2002 στα διευρωπαϊκά δίκτυα.
      Και κάτι τελευταίο για να κλείσω, το οποίο έχει κάποια σημασία για το μέλλον βέβαια, αλλά έχει και κάποια ουσία επίσης. Ξεκινάει η μελέτη του μεσογειακού οδικού άξονα Χαλκίδας-Κύμης.
      Θα προκηρύξουμε τώρα την προκαταρκτική και την προμελέτη και ελπίζουμε και με τη δική σας βοήθεια –διότι αυτός ο άξονας πρέπει να γίνει, είναι συνέχεια του αυτοκινητοδρόμου που φθάνει στη Χαλκίδα- κάποια στιγμή να μπορέσει να προχωρήσει και να υλοποιηθεί. Είναι ακριβό έργο, βέβαια, αλλά κατ’ εμένα εθνικής σημασίας για να αναβαθμιστεί και το λιμάνι της Κύμης.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα εννέα μαθήτριες και μαθητές και τρεις συνοδοί καθηγητές από το 2o Γενικό Λύκειο Πειραιά.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ΄όλες τις πτέρυγες της Βουλής)
      Τους πληροφορούμε ότι είμαστε σε διαδικασία κοινοβουλευτικού ελέγχου, όπου υπάρχουν οι Βουλευτές που ρωτούν και οι Υπουργοί οι οποίοι απαντούν. Γι’ αυτό υπάρχει μικρός αριθμός Βουλευτών στην Αίθουσα.
      Εισερχόμαστε τώρα στη συζήτηση της τέταρτης με αριθμό 484/2-2-2009 επίκαιρης ερώτησης πρώτου κύκλου του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς την Υπουργό Εξωτερικών, σχετικά με τα ποσά βοήθειας που λαμβάνουν τα Σκόπια από το 1992, μέσω Ευρωπαϊκής Ένωσης, τη θέση της Ελληνικής Κυβέρνησης κ.λπ.. 
      Αναλυτικότερα, ο κ. Βελόπουλος στην ερώτησή του –και τον παρακαλώ να χρησιμοποιεί πιο μεγάλη γραμματοσειρά γιατί είναι δυσανάγνωστα…
      ΚΥΡΙΑΚΟΣ ΒΕΛΟΠΟΥΛΟΣ: Πάντως, εγώ τα διαβάζω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): …και αυτό αποτελεί επιστημονική συμβουλή ως οφθαλμιάτρου- αναφέρει τα εξής:
      «Είναι πραγματικά απίστευτο, όταν μελετήσει κάποιος το πρόγραμμα βοήθειας που λαμβάνουν τα Σκόπια, ανάμεσα σε άλλες βαλκανικές χώρες, μέσω κυρίως της Ευρωπαϊκής Ενώσεως αλλά και όχι μόνον. Αν ανατρέξουμε στα σχετικά προγράμματα, θα παρατηρήσουμε ότι από το 1992 έως και το 2008, η ΠΓΔΜ έχει εισπράξει, ούτε λίγο, ούτε πολύ, το ιλιγγιώδες ποσό του 1.117.800.000 ευρώ!
      Το τεράστιο αυτό ποσό, που επιμερίζεται σε διάφορα ειδικότερα κοινοτικά προγράμματα, όπως της Ευρωπαϊκής Υπηρεσίας Ανασυγκροτήσεως (ΕΑR-με έδρα τη Θεσσαλονίκη), της Ευρωπαϊκής Τραπέζης Επενδύσεων, της Ευρωπαϊκής Τραπέζης Ανασυγκροτήσεως και Αναπτύξεως (EBRD), της Παγκοσμίου Τραπέζης (WORLD BANK), κ.α., (πέραν των πρόσθετων κονδυλίων του ΟΗΕ), ενισχύει σταθερά και αποδοτικά την ΠΓΔΜ, μέσω δυστυχώς και της ελληνικής σιωπηλής συναινέσεως και ανοχής.
      Ερωτάται η κυρία Υπουργός τα εξής:
      Λαμβάνοντας υπ΄ όψιν τα ανωτέρω στοιχεία για τον πραγματικό ρόλο του σκοπιανού κρατιδίου, γιατί η χώρα μας, αφού ενημερώσει, δεν ενώνει τη φωνή της μαζί με άλλες της Ευρωπαϊκής Ένωσης που συμφωνούν και να παγώσει δραστικά όλα αυτά τα κονδύλια, που όπως φαίνεται δεν χρησιμοποιούνται για τους σκοπούς που χορηγούνται; Δεν θα αποτελέσει τότε άμεσο και αποδοτικό μέσο πιέσεως στην αδιαλλαξία της γείτονος;».
      Στην ερώτηση του κ. Βελόπουλου θα απαντήσει ο Υφυπουργός Εξωτερικών κ. Μιλτιάδης Βαρβιτσιώτης.
      Κύριε Υφυπουργέ, έχετε το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Κύριε Πρόεδρε, κύριε συνάδελφε, σχετικά με την ερώτησή σας, είναι γνωστό ότι η Ελλάδα ενδιαφέρεται για τη σταθερότητα στην Πρώην Γιουγκοσλαβική Δημοκρατία της Μακεδονίας και ενθαρρύνει τον ευρωπαϊκό προσανατολισμό όλων των χωρών των δυτικών Βαλκανίων. Άλλωστε, ελληνική πρωτοβουλία ήταν να ξεκινήσουν τα δυτικά Βαλκάνια την πορεία τους προς την Ευρώπη.
      Αυτό δεν σημαίνει ότι κάνουμε εκπτώσεις στις προϋποθέσεις του σεβασμού των σχέσεων καλής γειτονίας και στο κοινοτικό κεκτημένο. Εξάλλου, ο ευρωπαϊκός προσανατολισμός, για τον οποίο ουσιαστικά είναι η ερώτηση, ιδιαίτερα της Πρώην Γιουγκοσλαβικής Δημοκρατίας της Μακεδονίας είναι και το ισχυρό μας διπλωματικό χαρτί στις διαπραγματεύσεις για το όνομα. Και για το όνομα απάντησε ήδη ο Πρωθυπουργός πριν από μερικές ημέρες στη Βουλή στον Πρόεδρό σας, τον κ. Καρατζαφέρη, ότι η θέση μας είναι ξεκάθαρη, δηλαδή μία ονομασία, με γεωγραφικό προσδιορισμό και χρήση από και προς όλους.
      Από τη διαδικασία ένταξης των χωρών της νοτιοανατολικής Μεσογείου και των δυτικών Βαλκανίων στην Ευρωπαϊκή Ένωση, τρεις χώρες έχουν λάβει το καθεστώς της υποψήφιας προς ένταξη χώρας, δηλαδή η Κροατία, με την οποία οι διαπραγματεύσεις βρίσκονται σε πολύ καλό στάδιο και βρίσκεται κοντά στην ένταξη, η Τουρκία, η οποία είχε αρχίσει τις διαπραγματεύσεις, αλλά είχε επιβραδυνθεί ο ρυθμός μετά την ανακοπή της διάθεσης από την πλευρά της κυβέρνησης Ερντογάν και η Πρώην Γιουγκοσλαβική Δημοκρατία της Μακεδονίας, η οποία δεν έχει αρχίσει καν διαπραγματεύσεις με την Ευρωπαϊκή Ένωση. 
      Η βοήθεια προς την Πρώην Γιουγκοσλαβική Δημοκρατία της Μακεδονίας δίνεται στα πλαίσια της προενταξιακής της διαδικασίας και αποσκοπεί στην υιοθέτηση και πλήρη εφαρμογή του κοινοτικού κεκτημένου, κάτι που, όπως σας είπα, συμφέρει ιδιαίτερα την Ελλάδα. Κατευθύνεται κυρίως προς τις συγκοινωνιακές υποδομές της χώρας -τις οποίες χρησιμοποιεί και το ελληνικό εμπόριο- και προς τον εκδημοκρατισμό της δημόσιας διοίκησης και κυρίως της αστυνομίας της γείτονος. 
      Η σωστή τήρηση των σκοπών, για τους οποίους δίνεται η βοήθεια ελέγχεται από την Ευρωπαϊκή Επιτροπή, η οποία σε αντίθετη περίπτωση επιβάλλει κυρώσεις. 
      Η Ελλάδα, όπως κάθε κράτος-μέλος, μπορεί να γνωμοδοτεί, αλλά οι αποφάσεις παίρνονται με ειδική πλειοψηφία και πάντως η τελική έγκριση μιας χρηματοδότησης ανήκει αποκλειστικά στην επιτροπή. 
      Κατά συνέπεια, η Ελλάδα δεν μπορεί, ακόμα κι αν ήθελε, να επιβάλει πάγωμα της βοήθειας της Ευρωπαϊκής Ένωσης προς την Πρώην Γιουγκοσλαβική Δημοκρατία, κάτι που ισχύει σε ακόμα μεγαλύτερο βαθμό και για τους υπόλοιπους διεθνείς οργανισμούς στους οποίους αναφέρεστε και στους οποίους δεν υπάρχει και το δικαίωμα της αρνησικυρίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Πραγματικά, κύριε συνάδελφε, αναρωτιέμαι ποιες είναι αυτές οι άλλες χώρες, στις οποίες αναφέρεστε στην ερώτησή σας και οι οποίες ενδιαφέρονται να «παγώσει» η βοήθεια προς την Πρώην Γιουγκοσλαβική Δημοκρατία της Μακεδονίας και δεν αντιλαμβάνομαι και το σκοπό για τον οποίο θέλετε να «παγώσει» η οποιαδήποτε βοήθεια από την Ευρωπαϊκή Ένωση προς αυτήν.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
      Το λόγο έχει ο κ. Βελόπουλος. 
      ΚΥΡΙΑΚΟΣ ΒΕΛΟΠΟΥΛΟΣ: Επειδή είστε νέος Υφυπουργός, γι’ αυτό δεν αντιλαμβάνεστε. Διότι αν ήσασταν καλός Υφυπουργός, θα ξέρατε ότι και η Κύπρος δεν έχει αναγνωρίσει ούτε ως FYROM τα Σκόπια. Όμως, ούτε αυτό ξέρετε! Γι’ αυτό, λοιπόν, θα ήθελα, όταν αναφέρεστε στο πρόσωπό μου, για το θέμα των Σκοπίων να είστε λίγο πιο προσεκτικός. 
      Ξεκινώ, λοιπόν, με τα αυτονόητα. Ας δούμε ποια είναι αυτά. Μπορεί η Ελλάδα να μπλοκάρει, κύριε Υφυπουργέ. Μπορεί! Κάνει συμμαχίες στην Ευρωπαϊκή Ένωση, ζητάει ψηφοφορία και κερδίζει πλειοψηφικά την όποια δική της αίτηση. Ένα κι ένα κάνουν δύο. Δεν το πράξαμε ποτέ. Και δεν φταίτε μόνο εσείς, γιατί και οι προηγούμενοι την ίδια τακτική ακολουθούσαν.
      Ακούστε, κύριε Υφυπουργέ, για να καταλάβετε τι θέλετε να ακούσει ο ελληνικός λαός. Έχει δοθεί 1.200.000.000 ευρώ βοήθεια στα Σκόπια! Δεν είναι μικρό το ποσό. Βοήθεια 1.200.000.000 ευρώ στα Σκόπια! Και δεν θα με διαψεύσει ο κ. Τασούλας, γιατί ξέρει πολύ καλά τι λέω για την Κύπρο. Έτσι ακριβώς έχουν τα πράγματα. Η Κύπρος δεν τους αναγνώρισε. Και ο κύριος Υφυπουργός δεν χρειάζεται υποβολέα, κύριε Τασούλα!
      Λέω, λοιπόν, το εξής για να ξεκαθαρίσουμε μερικά πράγματα. Βοήθεια 1.200.000.000 ευρώ, όταν ψάχνουμε 500.000.000 να δώσουμε στους αγρότες, 200.000.000 στους μισθωτούς, χρήματα που δεν έχουμε. Θα μπορούσαμε να τα απορροφήσουμε εμείς. Θα μπορούσαμε να πιέσουμε τους Σκοπιανούς, να τους νουθετήσουμε. Αυτό λέω! Δεν μπορεί να δίνεις σε κάποιον χρήματα και ταυτοχρόνως να σε προκαλεί. 
      Θα σας φέρω τέτοια παραδείγματα. Τους δίνουμε χρήματα για να κάνουν φράγματα -έχω την απάντηση της κ. Μπακογιάννη- στον Αξιό. Ξέρετε τί μας κάνουν; Μας κόβουν το νερό και στην Κεντρική Μακεδονία, δεν έχουν νερό να δώσουν το καλοκαίρι!
      Θα σας πω κι άλλο παράδειγμα. Τους δίνουμε, αυτά τα λεφτά, για να κάνουν βιολογικούς καθαρισμούς και ρίχνουν τα λύματα όπως έχουν στον Αξιό, χωρίς επεξεργασία. Βρωμίζει ο Θερμαϊκός. Σας λέω τα απλά πράγματα που αφορούν το περιβάλλον και όχι για την εθνική μας άμυνα. 
      Επίσης, τους δίνουμε χρήματα για τον πολιτισμό από αυτά τα κονδύλια και πάνε και κάνουν άγαλμα, είκοσι πέντε μέτρα, του Μεγάλου Αλεξάνδρου! Αυτά, λοιπόν, σας λέω και γι΄ αυτό δεν καταλαβαίνετε τι σας λέω. 
      Δυστυχώς, φοβάμαι ότι δεν καταλάβατε τι σας είπα. Θα μπορούσαμε να πιέσουμε. Και συνεχίζω, κύριε Υφυπουργέ. 
      Οι ιδιωτικές επενδύσεις μας; Είναι 65%! Κάποτε έλεγαν ότι θα κάνουμε επένδυση να τους αγοράσουμε. Δεν είναι έτσι, κύριοι, η πολιτική! Η εξωτερική πολιτική δεν είναι έτσι, κύριε Υφυπουργέ! Δυστυχώς! Και θα σας πω ότι αν μπείτε στην ιστοσελίδα της CIA ή της INTERPOL, θα δείτε ότι το συγκεκριμένο κρατίδιο έχει εργοστάσιο παρασκευής ηρωίνης. Μου φαίνετε ότι ούτε αυτό το ξέρετε. Ξέρετε τι σημαίνει να παρασκευάζει ηρωίνη ένα κρατίδιο, δέκα χιλιόμετρα μακριά από τα σύνορά μας; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό δεν είναι ένας μοχλός πίεσης στην Ευρωπαϊκή Ένωση; Να τους πούμε «κύριοι, αυτοί θέλουν να μπουν στην Ευρωπαϊκή Ένωση και παράγουν ηρωίνη!» Παράγουν ηρωίνη! Παράγουν ηρωίνη και την πουλάνε στα παιδιά της Ευρώπης, στα παιδιά του κόσμου! Τα σκοτώνουν, τα δολοφονούν! Αυτό σας είπα. Μακάρι να γίνουν ευρωπαίοι! Μακάρι να θέλουν να γίνουν ευρωπαίοι! Δεν θέλουν, κύριε Υφυπουργέ, γιατί ζουν μέσα από το σωβινισμό τους.
      Θα σας πω και ένα τελευταίο παράδειγμα, κύριε Πρόεδρε, το οποίο δεν ξέρετε ούτε εσείς, όπως φαντάζομαι, γιατί το έκαναν οι προηγούμενοι, του ΠΑΣΟΚ. 
      Τους δώσαμε δωρεάν ελικόπτερα Χιούι! Τους δώσαμε –επί ΠΑΣΟΚ- μερσεντές στρατιωτικά αυτοκίνητα! Τους δώσαμε και τεθωρακισμένα αυτοκίνητα δωρεάν! Ξέρετε τι έκαναν, κύριε Υφυπουργέ, εκεί; Πήγαν και τα πούλησαν στη Βοσνία! Τους δώσαμε εμείς δωρεάν εξοπλισμό, για να μας προκαλούν και πήγαν και τα πούλησαν στη Βοσνία και πήραν χρήματα! Αυτοί είναι οι Σκοπιανοί!
      Και κλείνοντας, θα ήθελα να πω τα εξής: Όταν κάποιος, κύριε Υφυπουργέ, είναι ανθέλληνας –και θα μου πείτε πάλι για διεθνείς συμφωνίες και ότι είμαστε υποχρεωμένοι κ.λπ.- θα ήθελα να σας πω ότι δεν με αφορά. Όταν ένας σε προκαλεί, κλέβει το όνομά σου, δεν μου λες, δεν μου μιλάς για διεθνείς συμφωνίες, αλλά τον πιέζεις. 
      Η κ. Μπακογιάννη θα πάει τις επόμενες μέρες, διακριτικά, ως Πρόεδρος του ΟΑΣΕ στα Σκόπια. Θα προσγειωθεί στο αεροδρόμιο «Μέγας Αλέξανδρος», δίπλα στο Στάδιο του Φιλίππου. Αν αυτό λέγεται εξωτερική πολιτική, κύριε Υφυπουργέ, φοβούμαι ότι οι κάτοικοι της Μακεδονίας έχουν άλλη άποψη. 
      Μην προσγειωθεί με ελληνικό αεροσκάφος η κ. Μπακογιάννη στο αεροδρόμιο «Μέγας Αλέξανδρος» των Σκοπίων και μην πετάξει πάνω από το αεροδρόμιο «Φίλιππος ο Β΄». 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον κύριο Υφυπουργό, επιτρέψτε μου να πω, αγαπητέ φίλε και συνάδελφε κύριε Βελόπουλε, ότι ήσασταν αυστηρός στο ξεκίνημα της απάντησής σας.
Το ότι είναι νέος ο κύριος Υφυπουργός, δεν είναι κακό. Όλοι έτσι ξεκινούν. Εν πάση περιπτώσει, νομίζω ότι θα έπρεπε να είστε λίγο πιο ήπιος. 
	ΚΥΡΙΑΚΟΣ ΒΕΛΟΠΟΥΛΟΣ: Δεν είπα αυτό. 
    	ΠΡΟΕΔΡΕΥΩΝ (Γεώργιος Σούρλας): Εντάξει. 
    	Κύριε Υφυπουργέ, έχετε το λόγο. 
    	ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Κύριε Πρόεδρε, θα συμφωνήσω πως το «καλός» ή «κακός» Υφυπουργός διορθώνεται. Νομίζω, όμως, πως κανόνες ευπρέπειας εδώ μέσα πρέπει να τηρούνται και να τηρούνται απαρέγκλιτα. 
	ΚΥΡΙΑΚΟΣ ΒΕΛΟΠΟΥΛΟΣ: Άρξασθε χειρών αδίκων!
	ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Κύριε Βελόπουλε, νομίζω πως από το πλαίσιο της τοποθέτησής σας κατάλαβα…
    	ΠΡΟΕΔΡΕΥΩΝ (Γεώργιος Σούρλας): Ας προχωρήσουμε! Νομίζω πως το έχει εκτιμήσει αυτό ο κ. Βελόπουλος. Πάμε στην ουσία. 
    	ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Από το πλαίσιο της τοποθέτησής σας, κύριε Βελόπουλε, νομίζω πως κατάλαβα κάτι, ότι εσείς επιχειρείτε, μαζί με κάποιους άλλους που βρίσκονται έξω από τα σύνορά μας, να υπάρχει ένα αποτυχημένο κράτος δίπλα μας, το οποίο δεν θα συμμετέχει σε καμμία διεθνή διαδικασία, δεν θα έχει μπει σε καμμία διαδικασία ενσωμάτωσης στην Ευρωπαϊκή Ένωση, δεν θα ακολουθεί κανόνες, θα αποτελεί μαύρη τρύπα και θα συνεχίσει να αποτελεί παράγοντα αστάθειας στην περιοχή. 
    Εμείς πιστεύουμε ότι πρέπει στα σύνορά μας να έχουμε κράτη τα οποία να προσβλέπουν στην ευρωπαϊκή σταθερότητα, να τηρούν τους κανόνες δικαίου και να προσβλέπουν στο ευρωπαϊκό κεκτημένο, το οποίο επιβάλλει να μη λειτουργούν, όπως λέτε, παράνομες δραστηριότητες, να μην υπάρχουν προκλητικές συμπεριφορές, να μη γίνονται πεδία εκμετάλλευσης εθνικισμού. Γιατί ο εθνικισμός και η πατριδοκαπηλία δεν βοηθάει τη σταθερότητα της περιοχής και ιδιαίτερα των Βαλκανίων. 
    	ΚΥΡΙΑΚΟΣ ΒΕΛΟΠΟΥΛΟΣ: Σοβινιστές είναι!
    	ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Και η χώρα μας έχει υποστεί πάρα πολλά δεινά, από τότε που ο εθνικισμός στις γείτονες χώρες ξεκίνησε να ανεβάζει πάρα πολύ τον πήχυ των προσδοκιών των κατοίκων τους. 
    	Κύριοι συνάδελφοι, να είμαστε ξεκάθαροι: Εγώ δεν πιστεύω στην άκρατη εκμετάλλευση των εθνικών θεμάτων!
    	ΚΥΡΙΑΚΟΣ ΒΕΛΟΠΟΥΛΟΣ: Στη VMRO ανήκει!
    	ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Όχι, κύριε Βελόπουλε! Όπως μπορείτε να αυξάνετε τους τόνους σε αυτήν την Αίθουσα, λέγοντας πράγματα τα οποία, δεν είναι και τεκμηριωμένα. Έτσι και στην άλλη πλευρά επικρατούν τα ίδια εθνικιστικά στοιχεία!
    ΚΥΡΙΑΚΟΣ ΒΕΛΟΠΟΥΛΟΣ: Είναι του VMRO!
    ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Ο δικός μας στόχος είναι ξεκάθαρος και ο δικός μας στόχος είναι μόνο να συνετιστούν τα Σκόπια σε ό,τι αφορά το θέμα της ονομασίας, να βρούμε μια κοινά αποδεκτή λύση, που θα έχει ισχύ προς όλους, με σαφέστατο γεωγραφικό προσανατολισμό και τα Σκόπια να οδεύσουν την οδό της Ευρωπαϊκής Ένωσης, που είναι η μόνη οδός που μας εξασφαλίζει στο διηνεκές, σαν έντιμους εταίρους, και μας εξασφαλίζει και στο επίπεδο της οικονομικής συνεργασίας. Γιατί θεωρούμε ότι η οικονομική συνεργασία και η μείωση της διαφοράς του βιοτικού επιπέδου ανάμεσα στα δύο κράτη δημιουργεί, αν θέλετε, περισσότερες προϋποθέσεις ασφάλειας. 
    Αυτή ήταν η εθνική πολιτική. Αυτή την εθνική πολιτική συνεχίζουμε. Ο Κώστας Καραμανλής με τη στάση που κράτησε στο Βουκουρέστι έδειξε ποια είναι η κόκκινη γραμμή της ελληνικής εξωτερικής πολιτικής και σ’ αυτήν δεν γίνονται εκπτώσεις. 
    ΚΥΡΙΑΚΟΣ ΒΕΛΟΠΟΥΛΟΣ: …(δεν ακούστηκε)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υφυπουργέ. 
    Κύριε Βελόπουλε, μπορείτε να συνεχίσετε και κατ’ ιδίαν τη συζήτηση. Κανενός ο πατριωτισμός δεν αμφισβητείται. Ο καθένας έχει τη δική του οπτική γωνία και αυτό είναι το μεγαλείο της δημοκρατίας. 
    Προχωρούμε στην τρίτη με αριθμό 481/2-2-2009 επίκαιρη ερώτηση Δεύτερου Κύκλου του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τους Υπουργούς Οικονομίας και Οικονομικών και Ανάπτυξης, σχετικά με την παραχώρηση οικοπέδου για σχολείο, αθλητικά κέντρα και πράσινο/ανάπλαση αντί για λιθανθρακικό σταθμό, στην περιοχή Αλιβερίου Ευβοίας κ.λπ.. 
    Αναλυτικότερα η ερώτηση του κ. Τσούκαλη, η οποία είναι και εκτεταμένη –θα μπορούσε να είναι πιο σύντομη, κύριε Τσούκαλη- έχει ως εξής: 
    «Η επιτυχημένη δενδροφύτευση που πραγματοποιήθηκε χθες (1.2.09) από πολίτες του Δήμου Ταμυναίων και την «GREENPEACE» σηματοδοτεί την εκπλήρωση  όλων των συμβατικών όρων παραχώρησης του δημόσιου κτήματος Στάχτες Αλιβερίου της Εύβοιας. Το οικόπεδο στο οποίο έγινε η δενδροφύτευση ανήκει σήμερα στο Δήμο Ταμυναίων (Αλιβερίου) έχει παραχωρηθεί δωρεάν κατά κυριότητα από την Κτηματική Εταιρία του Δημοσίου (ΚΕΔ) στο Δήμο Ταμυναίων, σύμφωνα με την Υ.Α. 1009378/805/Α0010/10-2-2004, η οποία έχει μεταγραφεί στο Υποθηκοφυλακείο Αλιβερίου (τ. 434, αρ. 51).
    Η σύμβαση παραχώρησης προβλέπει σωρευτικά ως όρους την «ίδρυση σχολείου και αθλητικών κέντρων και την ανάπλαση» και θέτει ως καταληκτική ημερομηνία τη 10η Φεβρουαρίου 2009. Εφόσον οι όροι του παραχωρητηρίου υλοποιηθούν, η έκταση θα περιέλθει οριστικά στο Δήμο Αλιβερίου. Σε αντίθετη περίπτωση, το οικόπεδο θα επανερχόταν αυτοδίκαια στην κυριότητα της Κτηματικής Εταιρείας του Δημοσίου (ΚΕΔ), η οποία προτίθεται να το παραχωρήσει στη ΔΕΗ για την κατασκευή λιθανθρακικού σταθμού. 
      Οι κάτοικοι του Αλιβερίου με τη δενδροφύτευση κατοχύρωσαν το κτήμα Στάχτες Μυλακίου σαν δημοτική έκταση, λέγοντας «όχι» στο λιθάνθρακα. Σημειωτέον ότι ήδη το Δημοτικό Συμβούλιο έχει ψηφίσει ομόφωνα υπέρ των έργων ανάπλασης και κατά πλειοψηφία κατά της κατασκευής λιθανθρακικής μονάδας. Το οικόπεδο πρέπει να παραχωρηθεί οριστικά στο Δήμο Ταμυναίων και όχι στη ΔΕΗ.
      Ερωτώνται οι κ.κ. Υπουργοί:
      1. Μετά την εκπλήρωση των προαναφερθέντων όρων της σύμβασης παραχώρησης και με αφορμή την επιστολή του Δήμου Ταμυναίων προς την ΚΕΔ, με την οποία ζητά την οριστική παραχώρηση του εν λόγω οικοπέδου, με ποια νόμιμη διαδικασία και σε ποιο χρονοδιάγραμμα θα κινηθεί η ΚΕΔ για την οριστική παραχώρηση;
      2. Σε ποιο σημείο, από αδειοδοτικής άποψης, βρίσκεται η αίτηση για άδεια παραγωγής της ΔΕΗ προς το ΥΠΑΝ για την κατασκευή λιθανθρακικής μονάδας στο Αλιβέρι; Έχει ήδη γνωμοδοτήσει θετικά η ΡΑΕ στη σχετική αίτηση της ΔΕΗ;».
      Στην ερώτηση του κ. Τσούκαλη θα απαντήσει ο Υφυπουργός Οικονομίας και Οικονομικών κ. Μπέζας.
      Κύριε Υπουργέ,  έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κύριε συνάδελφε, όπως αναφέρετε πολύ σωστά στην ερώτησή σας, με κοινή υπουργική απόφαση του Υπουργού και του Υφυπουργού Οικονομίας και Οικονομικών στις 10.2.2004 παραχωρήθηκε δωρεάν, κατά κυριότητα, έκταση από το δημόσιο κτήμα ΑΒΚ 57 Κύμης, συνολικής επιφάνειας εκατόν ογδόντα έξι χιλιάδων τριακοσίων ογδόντα τετραγωνικών μέτρων στο Δήμο Ταμυναίων του Νομού Ευβοίας. Η παραχώρηση είναι οριστική, κατά κυριότητα. Όμως, όπως γίνεται πάντα σε αυτού του είδους τις παραχωρήσεις, έχουν τεθεί δύο βασικοί όροι: Ο πρώτος όρος είναι να μην μπορεί να γίνει μεταβίβαση σε τρίτους αυτού του πρώην δημόσιου ακινήτου, που έχει παραχωρηθεί στο δήμο και ο δεύτερος όρος είναι να πραγματοποιηθεί μέσα σε μια πενταετία από την παραχώρηση ο σκοπός της παραχώρησης, ο οποίος αναγράφεται και στην κοινή υπουργική απόφαση και ο οποίος είναι η ίδρυση σχολείου, αθλητικών κέντρων και η ανάπλαση της περιοχής, η ανάπλαση της παραλίας.
      Η κοινή υπουργική απόφαση προβλέπει επίσης, όπως προβλέπουν όλες οι παρόμοιες κοινές υπουργικές αποφάσεις σε τέτοιες περιπτώσεις, ότι εάν δεν τηρηθούν αυτοί οι όροι, αυτό συνεπάγεται αυτοδίκαια ανάκληση της παραχώρησης και επαναφορά του ακινήτου στο δημόσιο. Ο Δήμος Ταμυναίων, με πρόσφατο έγγραφό του, μόλις πριν από λίγες ημέρες, μας έχει κάνει γνωστό ότι έχει αναθέσει στο Πανεπιστήμιο Πατρών την εκπόνηση μελέτης για την εξυγίανση του εδάφους της συγκεκριμένης έκτασης. Επίσης, ότι μέχρι σήμερα έχει ολοκληρωθεί η εγκατάσταση ξύλινων οικίσκων για τη λειτουργία κέντρου περιβαλλοντικής εκπαίδευσης, για την κατασκευή ανοικτού γηπέδου μπάσκετ και βόλεϊ και επίσης ότι βρίσκονται σε στάδιο ολοκλήρωσης οι απαραίτητες υποδομές για την πρόσβαση στο χώρο και για την περίφραξή του. 
      Πρέπει εδώ να πω ότι υπάρχει μια ανακρίβεια στην ερώτησή σας. Η έκταση δεν παραχωρήθηκε από την Κτηματική Εταιρεία του Δημοσίου. Δεν υπάρχει κάποια σύμβαση μεταξύ της Κτηματικής Εταιρείας του Δημοσίου και του Δήμου Ταμυναίων. Η παραχώρηση έγινε από το ελληνικό δημόσιο, δηλαδή από το Υπουργείο Οικονομίας και Οικονομικών, με την κοινή υπουργική απόφαση, την οποία ανέφερα προηγουμένως και η οποία έχει μεταγραφεί νομίμως. Δεν υπάρχει καμμία ανάμειξη, στην υπόθεση αυτή, της Κτηματικής Εταιρείας του Δημοσίου. Η πενταετής προθεσμία, η οποία έχει τεθεί στην κοινή υπουργική απόφαση, λήγει σε λίγες ημέρες, στις 10.2.2009. Εκείνο που θέλω να δηλώσω είναι ότι δεν τίθεται θέμα ανάκλησης της κοινής υπουργικής απόφασης, από τη στιγμή που ο Δήμος Ταμυναίων έχει ξεκινήσει εργασίες ανάπλασης και αξιοποίησης της περιοχής, με βάση πάντοτε το σκοπό της παραχώρησης. Ακόμη και αν δεν έχει ολοκληρωθεί η υλοποίηση του σκοπού, δηλαδή εάν δεν έχουν ολοκληρωθεί τα έργα στην περιοχή και ζητήσει ο Δήμος Ταμυναίων παράταση της προθεσμίας, η οποία λήγει, επαναλαμβάνω, στις 10.2.2009, η παράταση αυτή θα δοθεί, διότι έχει ξεκινήσει η αξιοποίηση του ακινήτου με βάση το σκοπό που προέβλεπε η κοινή υπουργική απόφαση, το σκοπό δηλαδή της παραχώρησης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ολοκληρώνω, κύριε Πρόεδρε. 
      Όσον αφορά το δεύτερο θέμα, το οποίο είναι αρμοδιότητα του Υπουργείου Ανάπτυξης, εκείνο για το οποίο θέλω να σας ενημερώσω είναι ότι, όπως μου έχουν πει από το Υπουργείο Ανάπτυξης, η ΔΕΗ έχει πράγματι καταθέσει αίτηση για άδεια παραγωγής ηλεκτρικής ενέργειας από μια λιθανθρακική μονάδα στο Αλιβέρι και ότι μέχρι σήμερα η Ρυθμιστική Αρχή Ενέργειας, η ΡΑΕ, δεν έχει γνωμοδοτήσει στον Υπουργό Ανάπτυξης γι’ αυτό το ζήτημα.
      Ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
	Ο κύριος Τσούκαλης έχει το λόγο.
	ΝΙΚΟΛΑΟΣ ΤΣΟΥΚΑΛΗΣ: Ευχαριστώ, κύριε Πρόεδρε.
	Κύριε Υπουργέ, δεν μπορώ παρά να δηλώσω την ικανοποίησή μου -και φαντάζομαι δι’ εμού και οι φορείς του Αλιβερίου- διότι πραγματικά εμμένετε στη θέση του να μην επικαλεστείτε τους όρους της υπουργικής απόφασης και να ανακαλέσετε την οριστική, όπως είπατε μεν, παραχώρηση της κυριότητας στο Δήμο Ταμυναίων, πλην όμως η παραχώρηση αυτή είναι, όπως λέμε εμείς οι νομικοί, υπό διαλυτική αίρεση, δηλαδή σε περίπτωση που δεν υλοποιηθούν οι όροι αυτοί, τότε έχετε δικαίωμα να ανακαλέσετε την υπουργική απόφαση και την κυριότητα. 
      Βεβαίως, υπάρχει ένα κενό όσον αφορά την πληροφόρηση με το Δήμο Ταμυναίων. Απ’ ό,τι πληροφορηθήκαμε, η κυρία δήμαρχος πρόσφατα, μόλις προχθές, απέστειλε έγγραφο με το οποίο πληροφορεί το Υπουργείο ότι έχουν ολοκληρωθεί, ότι έχουν πληρωθεί οι όροι εκείνης της υπουργικής απόφασης, οπότε πλέον καλό θα είναι να εκδοθεί κάποια εγκύκλιος ή νέα υπουργική απόφαση, όπως λέμε εμείς οι νομικοί, ούτως ώστε να οριστικοποιηθεί και η πλήρωση των όρων και πλέον να καταστεί αμετάκλητη η μεταβίβαση αυτής της κυριότητας.
	Κύριε Υπουργέ, στο δήμο, δυστυχώς, με την πολύ ύποπτη και περίεργη στάση της ΔΕΗ διεξάγεται ένας «εμφύλιος πόλεμος». Πολύ λίγοι κάτοικοι του δήμου θέλουν να εκμεταλλευτούν τα ακίνητά τους και προκειμένου να εισπράξουν τις παχυλές αμοιβές που υπόσχεται η ΔΕΗ μυστικά και εντελώς αδιαφανώς να τους καταβάλει, προκειμένου να τους αποζημιώσει, όχι μόνο πιέζουν το δήμο ούτως ώστε να μην προχωρήσει σ’ αυτήν τη διαδικασία, αλλά δυστυχώς προβαίνουν και σε παράνομες πράξεις, οι οποίες έχουν αναστατώσει το δήμο.
	Ενώ εκατοντάδες πολίτες μαζί με την «GREENPEACE» δενδροφύτευσαν το χώρο αυτό την περασμένη Κυριακή, το ίδιο βράδυ «άγνωστοι» -εντός πολλών εισαγωγικών- προέβησαν σε μία ανομολόγητη εγκληματική πράξη: πήγαν και ξερίζωσαν όλα τα δενδρύλλια που είχαν φυτευτεί στον συγκεκριμένο χώρο και αυτό προκειμένου να ικανοποιηθεί το αίτημα της ΔΕΗ να κατασκευαστεί στο Αλιβέρι λιθανθρακική μονάδα, κάτι που η συντριπτική πλειοψηφία της τοπικής κοινωνίας αρνείται. Θα καταθέσω στα Πρακτικά τα σχετικά στοιχεία.
	Θα ήθελα να τελειώσω θυμίζοντας τη σαφή και κατηγορηματική δήλωση του πρώην Υπουργού Ανάπτυξης κ. Φώλια ότι λιθανθρακική μονάδα θα κατασκευαστεί μόνο εάν υπάρχει τοπική συναίνεση. Εδώ δεν υπάρχει τοπική συναίνεση, κύριε Υπουργέ, και τα σχέδια της ΔΕΗ δεν πρέπει να υλοποιηθούν.
	Σας ευχαριστώ πολύ.
	(Στο σημείο αυτό ο Βουλευτής κύριος Νικόλαος Τσούκαλης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσούκαλη.
	Ο κύριος Υπουργός έχει το λόγο.
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Επαναλαμβάνω, κύριε συνάδελφε, αυτά που είπα στην πρωτολογία μου. Αυτήν τη στιγμή η έκταση ανήκει στο Δήμο Ταμυναίων κατά κυριότητα και δεν τίθεται θέμα ανάκλησης της κοινής υπουργικής απόφασης. Η έκταση αυτή έχει παραχωρηθεί οριστικά και το μόνο ζήτημα που τίθεται είναι η ολοκλήρωση του σκοπού της παραχώρησης. Η ενημέρωση που έχω εγώ είναι με βάση έγγραφο της δημάρχου πριν από λίγες μέρες, στις 30 Ιανουαρίου 2009. Αν υπάρχει νεότερο έγγραφο από το Δήμο Ταμυναίων, αυτό θα το δούμε. Εν πάση περιπτώσει, εάν δεν έχει ολοκληρωθεί ο σκοπός της παραχώρησης, μπορεί να ζητηθεί παράταση προθεσμίας υλοποίησης του σκοπού της παραχώρησης και αυτή η παράταση θα δοθεί. Κανείς δεν μπορεί να παρέμβει στο ιδιοκτησιακό της έκτασης, ούτε η Κτηματική Εταιρεία του Δημοσίου ούτε η ΔΕΗ, διότι, επαναλαμβάνω ότι αυτή έχει παραχωρηθεί οριστικά κατά κυριότητα στο Δήμο Ταμυναίων. 
      Εκείνο το οποίο κάνει η Κτηματική Εταιρεία του Δημοσίου στην περιοχή είναι ότι έχει αναλάβει μια πρωτοβουλία σε συνεργασία με τη ΔΕΗ και με γνώση του Δήμου Ταμυναίων για τη διατύπωση μιας συνολικής πρότασης ανάπλασης και αξιοποίησης της ευρύτερης περιοχής από το εργοστάσιο της ΑΓΕΤ, μέχρι το επίνειο του Αλιβερίου, προκειμένου να δημιουργηθούν καλύτερες συνθήκες για την ευρύτερη περιοχή. Όταν ολοκληρωθεί αυτή η πρόταση θα δοθεί στο Δήμο Ταμυναίων, θα τεθεί σ’ έναν δημόσιο διάλογο με το δήμο και με όλους τους εμπλεκόμενους φορείς και αυτή η πρόταση θα προχωρήσει στην υλοποίησή της, εφόσον υπάρξει αποδοχή από την τοπική κοινωνία και βεβαίως από το Δήμο Ταμυναίων.
	Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση των επικαίρων ερωτήσεων 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις».
      Ερωτάται το Σώμα: Γίνεται δεκτό το νομοσχέδιο και στο σύνολο όπως διενεμήθη;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία, όπως διενεμήθη.
      Συνεπώς, το νομοσχέδιο του Υπουργείου Οικονομίας και Οικονομικών «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις», έγινε δεκτό κατά πλειοψηφία σε μόνο συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Εισερχόμαστε στη συζήτηση επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις».
      Ως γνωστό, στη χθεσινή απογευματινή συνεδρίαση συζητήθηκαν και ψηφίστηκαν τα άρθρα από 1 έως 13 του νομοσχεδίου. Στη σημερινή συνεδρίαση  θα συζητηθούν τα άρθρα 14 έως και 24, καθώς και οι τροπολογίες ως μία ενότητα.
      Το λόγο έχει η εισηγήτρια της πλειοψηφίας κ. Αναστασία Ράγιου – Μεντζελοπούλου.
      ΝΑΤΑΣΑ ΡΑΓΙΟΥ – ΜΕΝΤΖΕΛΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, χωρίς κόπους κανένας δεν μπορεί να ευτυχήσει, λέει ο Σοφοκλής. Για την Κυβέρνηση της Νέας Δημοκρατίας που επιμένει το διάλογο για την παιδεία, ο κόπος αυτός είναι μεγάλος, αλλά είναι παράλληλα γόνιμος και δημιουργικός. Συνεχίζουμε να περιμένουμε από την Αντιπολίτευση να σταθεί στο ύψος των περιστάσεων, να ανταποκριθεί μαζί μας στο χρέος απέναντι στη νέα γενιά. Δεν είναι  ώρα για δικαιολογίες, δεν είναι  ώρα για αγχώδη επιχειρηματολογία, δεν είναι  ώρα για αποχή από το διάλογο. Είναι  ώρα για αποφάσεις, είναι ώρα να καταλήξουμε στους στόχους μας για το εθνικό θέμα της παιδείας. Η δική μου ευχή –και όχι μόνο δική μου, φαντάζομαι- είναι να συμβάλουμε όλοι μαζί σ’ αυτό το στόχο. Διότι δεν μπορεί η Αξιωματική Αντιπολίτευση να ζητά από την Κυβέρνηση να καταθέσει προτάσεις, όταν είναι εκείνη που έχει πάρει την πρωτοβουλία για το διάλογο. Είναι μάλλον παγκόσμια πρωτοτυπία. Ας το ξεπεράσουμε αυτό. Το ζήτημα δεν είναι ποιος το είπε πρώτος, το ζήτημα είναι να καθίσουμε να κουβεντιάσουμε όλοι μαζί και να είμαστε παραγωγικοί. 
      Παρακολουθώντας τις δύο προηγούμενες ημέρες τον κ. Βενιζέλο, είδα την έντονη πίεση που αισθάνεται, συνδέοντας το θέμα της παιδείας με τον πολιτικό χρόνο, που κατά τη γνώμη του επιχειρεί να κερδίσει η Κυβέρνηση. Δεν ξέρω αν κάποιοι στο ΠΑΣΟΚ ράβουν κουστούμια ή ανακηρύσσονται αυτοβούλως σκιώδεις Υπουργοί, για να μην πω Υπουργοί από τώρα. Εκείνο που ξέρω είναι ότι η συγκυρία δεν ευνοεί και δεν είναι κατάλληλη. Και από την άλλη, η κοινωνία περιμένει από εμάς άλλα. Περιμένει ανατροπή ενός σκουριασμένου πολιτικού σκηνικού και περιμένει γενναίες αποφάσεις.  
      Ο Κοινοβουλευτικός Εκπρόσωπος του ΠΑΣΟΚ, επίσης, εξέφρασε τη θέλησή του και τη βούλησή του να φανεί ο ίδιος και η παράταξη που εκπροσωπεί, όσο το δυνατόν, όπως είπε αυτολεξεί, «περισσότερο συναινετικός».  Και αναρωτιέμαι αν τελικά οι απόψεις του εκφράζουν το σύνολο της Αξιωματικής Αντιπολίτευσης ή μερίδα αυτής. Διότι θα πρέπει για μία ακόμη φορά να υπενθυμίσω πως τα ίδια έλεγε ο κ. Βενιζέλος περί συναίνεσης και για την αλλαγή του άρθρου 16 πριν λίγο καιρό, αλλά ο Αρχηγός του ΠΑΣΟΚ, κ. Παπανδρέου, ήταν εκείνος που έδωσε το τελικό σήμα της αποχώρησης από την Αίθουσα σε ένα πάρα πολύ κρίσιμο ζήτημα. 
      Άκουσα επίσης την κ. Διαμαντοπούλου να λέει ότι η παιδεία δεν πρέπει να βασίζεται στη λογική του πολιτικού τακτικισμού και του φθηνού αντιπολιτευτικού λόγου. Και θα επισημάνω εδώ ότι ο ελληνικός λαός έχει δώσει στη Νέα Δημοκρατία ξεκάθαρη λαϊκή εντολή, ενάμισι χρόνο πριν, κι έτσι ο όρος «αντιπολιτευτικός διάλογος» δεν ταιριάζει σε εμάς. Μην προχωράμε, λοιπόν, σε κινήσεις εντυπωσιασμού, οι οποίες εξυπηρετούν πρόσκαιρες πολιτικές. Να μην ανατρέχουμε στο χθες, δίνοντας τη λιγότερη σημασία σ’ αυτό που πρέπει, στο σήμερα. Ελάτε να ασχοληθούμε με το τώρα, με το μέλλον της νέας γενιάς που μας έχει ανάγκη. Θα συμφωνήσω μαζί σας, βέβαια, στο ότι ο χρόνος είναι πολύτιμος και κανένας από εμάς δεν πρέπει να κωλυσιεργεί και να αναπαράγει μικροκομματικές αντιλήψεις σε γκρίζο φόντο. 
     Θα πρέπει επίσης να σημειώσω ότι ο κ. Κουράκης από την πλευρά του επιμένει να ορίζει προϋποθέσεις για να συμμετέχει ο ΣΥΡΙΖΑ στο διάλογο. Το ζητούμενο, βεβαίως, παραμένει ο εποικοδομητικός διάλογος και κυρίως η παρουσία σε αυτόν. 
     Όσον αφορά στα άρθρα:
     Στο άρθρο 14, από εκεί που μείναμε χθες, η ελληνική πολιτεία τιμά με τον τίτλο του Πρεσβευτή Ελληνικής Παιδείας διακεκριμένες προσωπικότητες της ημεδαπής και της αλλοδαπής, που συμβάλουν στη διάδοση και προβολή της ελληνικής παιδείας. Είναι καιρός να μετάσχει και ο κόσμος ολόκληρος της ελληνικής παιδείας και με αυτόν τον τρόπο το Υπουργείο δημιουργεί τις προϋποθέσεις, ώστε να υπάρχει η δυνατότητα διάδοσης και προβολής της σε όλα τα μήκη και πλάτη της γης. 
     Στο άρθρο 15 ορίζεται ότι θα τηρείται μητρώο, στο οποίο θα καταχωρούνται Έλληνες νέοι, μαθητές και φοιτητές, που έχουν διακριθεί σε διεθνείς ή πανελλήνιους διαγωνισμούς και θα βραβεύονται για την ανάδειξη της αριστείας και της ελληνικής παιδείας. Φαντάζομαι ότι κανείς δεν διαφωνεί πως η ευγενής άμιλλα με κίνητρα είναι επιβράβευση για τους μαθητές, στα πλαίσια του ευ αγωνίζεσθαι. 
     Στο άρθρο 16 διασφαλίζουμε τη μετακίνηση των μαθητών ΣΜΕΑΕ, των Μαθητών με Ειδικές Εκπαιδευτικές Ανάγκες στο σχολείο, αναθέτοντας είτε στα σχολικά λεωφορεία είτε σε μίσθωση σε ιδιώτες με την ευθύνη βεβαίως των σχολικών επιτροπών. Υπάρχει και σχετική τροπολογία με έκθεση του Γενικού Λογιστηρίου του Κράτους. 
     Στο άρθρο 17 επαναφέρεται στην ουσία η εξουσιοδοτική διάταξη στον Υπουργό Παιδείας να ρυθμίζει διαδικαστικά τα περί εισαγωγής των αθλητών και των αθλητριών στην τριτοβάθμια εκπαίδευση. Οι αθλητές με αγωνιστικές διακρίσεις θα εισάγονται στην τριτοβάθμια εκπαίδευση, καθώς και στα αναγκαία συλλογικά όργανα.
     Το άρθρο 18 για την ομαλή εφαρμογή του νόμου και για να μπορούμε να διοικήσουμε όσο γίνεται καλύτερα το ορίζει το Υπουργείο Παιδείας, σύμφωνα με το οποίο απαιτούνται βελτιώσεις για τον αυστηρό έλεγχο των κολεγίων, τόσο όσον αφορά την άδεια ίδρυσης και λειτουργίας τους, όσο και τη σωστή εφαρμογή του εκπαιδευτικού τους έργου. 
     Το άρθρο 19 δεν είναι τίποτα άλλο από μία ευεργετική διάταξη που αφορά τους φοιτητές, που σπουδάζουν από το δεύτερο έτος και πάνω, για να μην μένουν χωρίς βιβλία. Θα παρέχονται τόσα βιβλία, όσα και τα μαθήματα επιλογής. Με βάση τις επιλογές τους οι φοιτητές πια θα διασφαλίζουν τα βιβλία τους. Επίσης, ορίζονται τα της δαπάνης των συγγραμμάτων, των οποίων ο αριθμός ισούται με τον αριθμό υποχρεωτικών και επιλεγόμενων μαθημάτων που απαιτούνται για τη λήψη του πτυχίου. 
     Στο άρθρο 20 για τα ΣΔΙΤ νομίζω πως ξέρουμε όλοι ότι οι ανάγκες για τη σχολική στέγη στη χώρα είναι τεράστιες, άρα είναι ηλίου φαεινότερον ότι μόνο μέσω ΣΔΙΤ θα επιτευχθεί η ταχύτερη παράδοση των σχολικών κτηρίων. Τα ΣΔΙΤ δίνουν λύση στο πρόβλημα. 
     Όσο για τα επιχειρήματα που ακούστηκαν στην επιτροπή, αλλά και μέσα στην Αίθουσα, να μην εισρέουν ιδιωτικά κεφάλαια στο χώρο της παιδείας, να μην κερδοσκοπήσουν οι εργολάβοι που θα κληθούν να αναλάβουν τις υποδομές, μάλλον είναι έωλα. 
     Απαρέγκλιτη αρχή της Κυβέρνησης παραμένει η ενίσχυση και η διατήρηση του δημόσιου χαρακτήρα της παιδείας. Από την άλλη, είναι επίσης ξεκάθαρο πως όσοι αναλάβουν τα έργα υποδομών, θα κάνουν ό,τι καλύτερο μπορούν, γιατί κανένα ιδιώτη δεν συμφέρει να επωμισθεί το τεράστιο κόστος  της διαρκούς συντήρησης. 
     Το άρθρο 21 αφορά τις επιτροπές και ομάδες εργασίας διαχειριστικών αρχών και επιχειρησιακών προγραμμάτων δημοσίων υπαλλήλων, κυρίως εκπαιδευτικών, που υλοποιούν ευρωπαϊκά προγράμματα, οι οποίοι είναι απλήρωτοι 2,5 χρόνια. Έτσι αποκαθίσταται μία χρόνια δυσλειτουργία στο χώρο της εκπαίδευσης, καθώς δεν είναι δυνατόν να μην πληρώνονται οι κρατικοί λειτουργοί, λόγο αντιφάσεων μεταξύ διατάξεων. 
     Στο άρθρο 22 η Ειδική Υπηρεσία Διαχείρισης ΕΠΕΑΕΚ για τα τρία κοινοτικά πλαίσια μετονομάζεται σε «Ειδική Υπηρεσία Διαχείρισης Επιχειρησιακών Προγραμμάτων Εκπαίδευσης και Δια Βίου Μάθησης», ή ΕΥΕΚΠ «Ειδική Υπηρεσία Εφαρμογής Κοινοτικών Προγραμμάτων Στήριξης του Υπουργείου» και σκοπός αυτής της εξειδίκευσης είναι η μεγαλύτερη ευελιξία στην απορρόφηση κοινοτικών πόρων στα προγράμματα δια βίου μάθησης. 
     Το άρθρο 23, που νομίζω ότι είναι εκείνο που τυγχάνει της καθολικής αποδοχής, είναι μία καινοτομία, καθώς όσοι θεωρούν ότι έχουν αδικηθεί σε διαγωνισμούς, έχουν πια τη δυνατότητα να βλέπουν το γραπτό τους. Με αυτή τη ρύθμιση οι υποψήφιοι μπορούν πλέον να λαμβάνουν γνώση με την επίδειξη του γραπτού και φαντάζομαι ότι αντιλαμβανόμαστε όλοι πως αυτό είναι υπέρ των μαθητών, κάτι το οποίο έπρεπε να γίνει εδώ και χρόνια, μια και όλοι, κάποια στιγμή, στη διάρκεια των εξετάσεων που δώσαμε, θα θέλαμε πάρα πολύ να δούμε το γραπτό μας. 
    Κλείνω με το εξής: Το Υπουργείο Παιδείας με υψηλό αίσθημα ευθύνης έρχεται στην αρχή της χρονιάς και καταθέτει ένα νομοσχέδιο για την ισότιμη πρόσβαση στην τριτοβάθμια εκπαίδευση για την τεχνική και επαγγελματική εκπαίδευση των αποφοίτων Γενικών και Επαγγελματικών Λυκείων, ξεκαθαρίζοντας από την αρχή ότι επιθυμεί συναίνεση στο ευαίσθητο και κορυφαίο ζήτημα της  παιδείας.
    Αντί άλλου επιλόγου, θα ήθελα να αναφερθώ σε λέξεις-κλειδιά, που σημείωσα κατά τη διάρκεια του λόγου των ομιλητών της Αντιπολίτευσης. Οι λέξεις, λοιπόν, που ακούστηκαν, ήταν: «τέλμα», «πυροτέχνημα», «ταξική πολιτική», «ταξικές αντιλήψεις», «υποτιθέμενος διάλογος», «διάτρητη», «κενά», «επιπολαιότητα», «τίποτα» και «καταψηφίζουμε». Με αυτούς τους όρους, κυρίες και κύριοι συνάδελφοι, δεν μπορούμε να πάμε σε ειλικρινή διάλογο για την παιδεία. Σε αυτό το πρώτο νομοσχέδιο για ένα τόσο σημαντικό θέμα που σηματοδοτεί και την έναρξη ενός διαλόγου με αλήθειες, δεν μπορεί παρά να είναι όλοι μαζί. Και αν δεν έχει αντιληφθεί κάποιος το μήνυμα των καιρών που μας στέλνει η νέα γενιά τώρα, νομίζω ότι είναι καταδικασμένος να ακυρωθεί απ’ αυτή.
    Σας ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ράγιου.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα νότια Θεωρεία παρακολουθούν τη συνεδρίαση, αφού προηγουμένως ξεναγήθηκαν στους χώρους του Μεγάρου της Βουλής, είκοσι έξι δόκιμοι της Γ΄ Τάξης της Σχολής Ναυτικών Δοκίμων του Πολεμικού μας Ναυτικού, συνοδευόμενοι από έναν Αξιωματικό. 
    Τους καλωσορίζουμε, τους ευχόμαστε σταδιοδρομία λαμπρή και να φανούν αντάξιοι των προσδοκιών του Έθνους.
    (Χειροκροτήματα απ’ όλες τις πτέρυγες της Βουλής)
    Το λόγο έχει ο εισηγητής του ΠΑΣΟΚ κ. Βαρβαρίγος. 
    ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, η συνάδελφος εισηγήτρια της Νέας Δημοκρατίας κατελθούσα εκ του Βήματος, ανέφερε με έμφαση ότι κατατίθεται από την αρχή του χρόνου ένα νομοσχέδιο κ.λπ., θέλοντας να δημιουργήσει την αίσθηση της έγκαιρης κατάθεσης, μιας και γίνεται αυτό στην αρχή του χρόνου. Θα πρέπει να ξαναπούμε, για να αποκαθιστούμε τα πράγματα, γιατί ίσως δεν είναι όλος ο κόσμος ενημερωμένος, ότι αυτό το νομοσχέδιο έρχεται να κατατεθεί με καθυστέρηση τριών χρόνων. Το Μάιο θα δώσουν εξετάσεις οι πρώτοι απόφοιτοι των ΕΠΑΛ και τώρα καθορίζονται οι όροι του διαγωνισμού, κάτι που θα έπρεπε να γνωρίζουν όταν πήγαιναν ακόμη στην Α΄ Τάξη, όχι τώρα που αποφοιτούν, για να έχουν επαρκή χρόνο να κάνουν τις επιλογές τους με ασφάλεια και με σιγουριά.
    Δυστυχώς, ήρθε την τελευταία στιγμή. Διατυπώσαμε τις απόψεις μας. Ξαναλέμε ότι το πλαίσιο το οποίο θεσπίστηκε το 2006 απέτυχε και καταδείχθηκε με όλους τους τρόπους αυτό το πράγμα. Είναι ανάγκη, με το διάλογο τον οποίο διατυμπανίζετε να περιληφθεί κατά προτεραιότητα η αλλαγή του θεσμικού πλαισίου της τεχνικής επαγγελματικής εκπαίδευσης, ώστε από το Σεπτέμβριο να έχουμε το καινούριο πλαίσιο και να μην χαθεί άλλος χρόνος.
    Όσον αφορά τα άρθρα του νομοσχεδίου, το άρθρο 14, όπως ήταν αρχικά διατυπωμένο στο νομοσχέδιο, το αποσύρατε, κύριε Υπουργέ. Ήθελα να κάνω μια παρατήρηση γι’ αυτό το συγκεκριμένο ζήτημα που αφορούσε τους καθηγητές, τους ΤΕ1.
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Εσείς τι προτείνετε; 
    ΔΗΜΗΤΡΙΟΣ ΒΑΡΒΑΡΙΓΟΣ: Θα σας πω ακριβώς τι προτείνουμε. Μη βιάζεστε. Εμείς πάντα προτείνουμε. Έχουμε προτάσεις. 
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Προτείνετε πότε το ένα, πότε το άλλο.
    ΔΗΜΗΤΡΙΟΣ ΒΑΡΒΑΡΙΓΟΣ: Όχι. Είμαστε σαφείς πάντα, κύριε Υφυπουργέ, και ξεκάθαροι στις θέσεις μας.
    Εμείς πιστεύουμε ότι η αναβάθμιση των προσόντων των εκπαιδευτικών όλων των κλάδων, μέσω της συνεχούς επιμόρφωσης, πρέπει να αποτελεί πολιτικό στόχο για την αναβάθμιση της τεχνικής επαγγελματικής εκπαίδευσης. Στους ΤΕ1, λοιπόν, πρέπει να δοθεί η δυνατότητα να αναβαθμιστούν και να μεταταγούν στην κατηγορία ΠΕ. Πώς μπορεί να γίνει αυτό το πράγμα; Όχι με τον τρόπο που προσδιοριζόταν στο άρθρο που αποσύρατε. Και καλώς το αποσύρατε με τη μορφή που το είχατε διατυπώσει.
    Εμείς συμφωνούμε με την πρόταση που κατέθεσε η ΟΛΜΕ, ότι θα πρέπει σε αυτούς του ανθρώπους να δοθεί η δυνατότητα να παρακολουθήσουν ένα αντίστοιχο τμήμα ΤΕΙ ή ΑΕΙ, να τους δοθεί εκπαιδευτική άδεια. Και για όσες περιπτώσεις δεν καλύπτονται από αντίστοιχα τμήματα, εκεί να οργανωθούν σεμινάρια στα πανεπιστήμια ή στα ΤΕΙ, αντίστοιχα με εκείνα που έγιναν για τους δασκάλους διετούς φοιτήσεως, που έγιναν τετραετούς, ώστε να υπάρξει πλήρης αναβάθμιση.
    Υπάρχει και μία κατηγορία διδασκόντων, οι οποίοι μόνοι τους έχουν καταφέρει να τελειώσουν ένα ΤΕΙ ή ένα ΑΕΙ, να έχουν ένα δίπλωμα αντίστοιχο. Σε αυτούς θα πρέπει να δοθεί άμεσα η δυνατότητα να μπορούν να μεταταγούν, από τη στιγμή που το πτυχίο, το οποίο έχουν αποκτήσει, είναι αντίστοιχο της ειδικότητας την οποία έχουν και διδάσκουν σήμερα στα σχολεία.
    Είναι, νομίζω, απλό, κύριε Υφυπουργέ και η πρότασή μας είναι σαφής.
    (Στο σημείο αυτό την Προεδρική Έδρα καταλαμβάνει η Ε’ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Έρχομαι τώρα στα επόμενα άρθρα.
      Άρθρο 14: Ο Υπουργός Παιδείας δίνει το δικαίωμα στον εαυτό του, με απόφασή του, να ορίζει διακεκριμένες προσωπικότητες της ημεδαπής ή της αλλοδαπής και να τους απονέμει τον τίτλο του «Πρεσβευτή της Ελληνικής Παιδείας» και στη συνέχεια να χρηματοδοτεί και δράσεις αυτών των ανθρώπων για την προβολή της ελληνικής παιδείας. Νομίζουμε ότι είναι απαράδεκτη αυτή η ρύθμιση. Δημιουργείται ένας προσωπικός μηχανισμός για τον Υπουργό Παιδείας. Δεν υπάρχει καμμία διαφάνεια. Άλλωστε, για την υπηρέτηση των στόχων που λέει, «ο Υπουργός με τις αποφάσεις του θα στοχεύσει…», υπάρχει το Ίδρυμα του Ελληνικού Πολιτισμού. 
      Τι κάνει ακριβώς αυτό το Ίδρυμα Ελληνικού Πολιτισμού; Προωθεί τους στόχους της ελληνικής παιδείας παντού, στο εξωτερικό. 
      Για ποιο λόγο τώρα ο κύριος Υπουργός, με πλήρη αδιαφάνεια, με δικές του αποφάσεις, θα καθορίζει ποίος μπορεί να παίξει αυτόν το ρόλο, θα του απονέμει τίτλους ως τίτλους ευγενείας και θα του χρηματοδοτεί και δραστηριότητες; Διαφωνούμε.
    Με το άρθρο 15 δημιουργείται το «Μητρώο Αρίστων» στο οποίο εγγράφονται μαθητές οι οποίοι, λέει, διακρίνονται σε διαγωνισμούς. Οι λεπτομέρειες θα καθοριστούν με απόφαση του Υπουργού Παιδείας. Σαν ιδέα δεν μας βρίσκει αντίθετους, να υπάρξει μία δυνατότητα να βραβεύονται οι άριστοι, να υπάρχει κίνητρο στους νέους για να αποδίδουν και για να στοχεύουν υψηλά. Θα πρέπει η πολιτεία να στέκεται αρωγός, δίπλα τους. Κι εδώ, όμως, γίνεται με έναν τρόπο εντελώς αδιαφανή. Ο Υπουργός Παιδείας πάλι, με απόφασή του. θα καθορίσει ποίοι, πότε, πώς, πού. Και τελικά θα μετατραπεί κι αυτό σε ένα παιχνίδι δημοσίων σχέσεων, χωρίς άλλο αντίκρισμα και χωρίς άλλο αποτέλεσμα.
    Θα θέλαμε να υπάρξει περισσότερη διαφάνεια σε αυτό το ζήτημα. 
    Το άρθρο 18 αναφέρεται στα κολλέγια. Είναι μία ασήμαντη ρύθμιση. Δίνει τη δυνατότητα στα κολλέγια να διδάσκουν απόφοιτοι ΤΕΙ. Εμείς έχουμε συνολικά διαφωνήσει με αυτόν το νόμο. Έχουμε διατυπώσει τις απόψεις μας κατά τη συζήτηση που είχε γίνει το καλοκαίρι. Να μην επανέλθω, γιατί ο χρόνος είναι λίγος. Διαφωνούμε και τώρα με τη δευτερεύουσα αυτή ρύθμιση.
    Άρθρο 19: Τροποποιείται άρθρο του νόμου – πλαισίου για την ανώτατη εκπαίδευση που αφορά τη διανομή των συγγραμμάτων. Είναι γνωστό το πρόβλημα που υπάρχει. Αναφέρθηκε και από τους συναδέλφους. Ήδη έχουν μπει στην εξεταστική περίοδο οι φοιτητές και δεν έχουν πάρει ακόμα σε πάρα πολλά τμήματα τα συγγράμματά τους. Υπάρχει τεράστιο πρόβλημα. 
    Και τώρα έρχεστε να τροποποιήσετε αυτό που είχατε ψηφίσει τότε, κύριε Υφυπουργέ, δηλαδή ένα σύγγραμμα ανά μάθημα υποχρεωτικό ή επιλεγόμενο, μετά από κατάλογο τον οποίο καθορίζει το τμήμα. Τελικά απέτυχε, φαίνεται, το σύστημα. Γι’ αυτό έρχεστε τώρα να κάνετε αυτήν τη ρύθμιση, να χωρίσετε τους φοιτητές σε δύο κατηγορίες: Όσοι μπήκαν μέχρι το 2006 θα παίρνουν τα συγγράμματα με το παλιό σύστημα. Οι εισαγόμενοι στα πανεπιστήμια και στα ΤΕΙ από το 2007 θα παίρνουν τα συγγράμματα με το νέο σύστημα.
      Εμείς διαφωνούμε και για το διαχωρισμό, αλλά και για το σύστημα που έχετε επιλέξει. Εμείς είχαμε προτείνει για όλα τα συγγράμματα να αγοραστούν τα πνευματικά δικαιώματα στο διαδίκτυο, με ελεύθερη πρόσβαση, με γρήγορο internet και να μπορούν οι φοιτητές να έχουν απεριόριστη δυνατότητα πρόσβασης και γνώσης. 
      Το άρθρο 20 αναφέρεται σε μια τροποποίηση που αφορά τον ΟΣΚ. Πήρατε την απόφαση να κάνετε σχολεία μέσω συμπράξεων δημοσίου και ιδιωτικού τομέα. Εμείς διαφωνήσαμε. Θεωρούμε ότι το κόστος είναι τρομακτικό. Είναι πενταπλάσιο του κόστους που θα είχαν τα σχολεία αυτά, εάν τα έκανε ο ΟΣΚ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τροποποιείτε, λοιπόν, το καταστατικό του ΟΣΚ, για να μπορούν να γίνουν αυτές οι συμπράξεις. Ο ΟΣΚ θα είναι ο δημόσιος φορέας. Παραχωρείτε με αυτόν τον τρόπο τα σχολεία για είκοσι πέντε χρόνια στους ιδιώτες. Εμείς διαφωνήσαμε και με το νόμο των συμπράξεων, διαφωνούμε και με τούτη τη ρύθμιση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το άρθρο 21 θέλει μια ιδιαίτερη προσοχή, κύριε Υφυπουργέ. Αφορά τις πρόσθετες αμοιβές υπαλλήλων οι οποίοι χρησιμοποιήθηκαν για προγράμματα του ΕΠΕΑΕΚ και τα οποία πληρώνονται από το Γ΄ Κοινοτικό Πλαίσιο Στήριξης. 
      Κατ’ αρχάς, εδώ υπάρχει μια ένσταση από τη δική μας πλευρά σε ό,τι αφορά τον τρόπο που έγιναν οι επιλογές αυτών των ανθρώπων που έκαναν τα προγράμματα, κατά πόσο το έργο που παρήχθη αξιολογήθηκε και αν υπάρχει μια εικόνα του τι έγινε. Αυτή είναι η ένστασή μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από την άλλη, έχουν ένα δίκιο οι άνθρωποι οι οποίοι χρησιμοποιήθηκαν σε αυτά τα έργα και διαμαρτύρονται. Γιατί; Γιατί, όταν κλήθηκαν να συνάψουν αυτές τις συμβάσεις, υπήρξε ένα πλαίσιο…
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε. 
      ΔΗΜΗΤΡΙΟΣ ΒΑΡΒΑΡΙΓΟΣ: Εντάξει, κυρία Πρόεδρε, θα ολοκληρώσω. Έχουμε την ανοχή για ένα λεπτό. 
      ΠΡΟΕΔΡΕΥΟΥΣΑ (Βέρα Νικολαΐδου): Ήδη είναι δύο λεπτά επιπλέον. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, δώστε ένα λεπτό ακόμα στον εισηγητή. 
      ΜΙΧΑΗΛ ΚΑΤΡΙΝΗΣ: Ναι, κυρία Πρόεδρε, ένα λεπτό ακόμα. 
      ΠΡΟΕΔΡΕΥΟΥΣΑ (Βέρα Νικολαΐδου): Μην διαμαρτύρεστε. Δεν νομίζω ότι χρειάζεται συνήγορο ο συνάδελφος. Η προηγούμενη εισηγήτρια μίλησε εννέα λεπτά. 
      ΔΗΜΗΤΡΙΟΣ ΒΑΡΒΑΡΙΓΟΣ: Πηγαίνει ο χρόνος χαμένος, κυρία Πρόεδρε. 
      Στην ιστοσελίδα του Υπουργείου υπήρχε η εγκύκλιος που καθόριζε τις πρόσθετες αμοιβές και έλεγε ότι δεν μπορούν να είναι μεγαλύτερες από το 100% των αμοιβών της οργανικής θέσης. Εσείς, με τη ρύθμιση, το βάζετε στο 50%. Και λένε οι άνθρωποι: «Εμείς κάναμε μια σύμβαση με αυτά τα δεδομένα και τώρα έρχεστε εσείς ως κράτος και μας εξαπατάτε». Έχουν δίκιο. Κύριε Υφυπουργέ, θα πρέπει να το δείτε και το κράτος θα πρέπει να είναι συνεπές σε αυτά τα οποία συμφώνησε, όταν κάλεσε τους ανθρώπους να προσφέρουν αυτό το έργο. 
      Το τελευταίο άρθρο, που δίνει τη δυνατότητα στους μαθητές που έδωσαν πανελλαδικές εξετάσεις να μπορούν να δουν στη συνέχεια το γραπτό τους, μας βρίσκει σύμφωνους. 
      Για τις τροπολογίες, κυρία Πρόεδρε, επειδή με πιέζετε και μου λέτε ότι πρέπει να τελειώσω την πρωτολογία μου…
      ΠΡΟΕΔΡΕΥΟΥΣΑ (Βέρα Νικολαΐδου): Ο χρόνος σας είναι οκτώ λεπτά. 
      ΔΗΜΗΤΡΙΟΣ ΒΑΡΒΑΡΙΓΟΣ: Έχω και τη δευτερολογία μου. Θα επανέλθω και θα τοποθετηθώ στη δευτερολογία μου. 
      Ευχαριστώ  πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε συνάδελφε. 
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Ιωάννης Γκιόκας. 
      ΙΩΑΝΝΗΣ ΓΚΙΟΚΑΣ: Ευχαριστώ, κυρία Πρόεδρε. 
      Κυρίες και κύριοι Βουλευτές, θα θέλαμε να ξεκινήσουμε την κριτική μας επί των άρθρων του συγκεκριμένου νομοσχεδίου από το άρθρο 20 που αναφέρεται στη διανομή των συγγραμμάτων, γιατί κατά τη γνώμη μας συνδέεται με μια απαράδεκτη κατάσταση που αυτήν την περίοδο έχει διαμορφωθεί στην τριτοβάθμια εκπαίδευση, και στα ανώτατα και στα τεχνολογικά ιδρύματα. Είναι το γνωστό άρθρο του νόμου-πλαίσιο για τον περιορισμό της διανομής των συγγραμμάτων σε ένα σύγγραμμα ανά μάθημα, αντί να δίνονται δωρεάν. 
      ΝΑΤΑΣΑ ΡΑΓΙΟΥ-ΜΕΝΤΖΕΛΟΠΟΥΛΟΥ: Το άρθρο 19 είναι αυτό. 
      ΙΩΑΝΝΗΣ ΓΚΙΟΚΑΣ: Ναι, το 19. Πάντως, αναφέρομαι στο άρθρο για τη διανομή των συγγραμμάτων. 
      Θα έπρεπε να δίνονται, κατά τη γνώμη μας, δωρεάν όλα εκείνα τα συγγράμματα που απαιτούνται για τη σωστή διδασκαλία και τη μελέτη του εκάστοτε μαθήματος. 
      Από εκεί και πέρα, όμως, δεν είναι μόνο η περικοπή που προβλέπεται με το νόμο-πλαίσιο και επικαιροποιείται με τη σημερινή διάταξη. Αυτήν την περίοδο, κύριε Υφυπουργέ, υπάρχει μια τριτοκοσμική κατάσταση στα ιδρύματα. Στη Φιλοσοφική μέχρι χθες η εξεταστική ήταν στον αέρα, γιατί δεν είχαν διανεμηθεί ακόμη συγγράμματα. Στο Πανεπιστήμιο Πειραιά έχει διανεμηθεί το 60% των συγγραμμάτων και το υπόλοιπο 40% αναμένεται. Υπάρχουν εκδοτικοί οίκοι στο κέντρο της Αθήνας που μοιράζουν πανεπιστημιακά συγγράμματα, όπου υπάρχουν ουρές τετρακοσίων και πεντακοσίων ανθρώπων, γιατί μια ημέρα πριν από την εξέταση του μαθήματος δεν έχουν διανεμηθεί τα συγγράμματα. 
      Αυτή είναι η κατάσταση που υπάρχει αυτήν τη στιγμή στα ιδρύματα, μια κατάσταση που αναγκάζει τους φοιτητές είτε να πληρώνουν από την τσέπη τους για την αγορά των συγγραμμάτων που απαιτούνται για τις εξετάσεις τους είτε να καταφεύγουν σε σημειώσεις.
      Και γνωρίζετε πάρα πολύ καλά –δε νομίζω ότι εσείς προσωπικά το επικροτείτε, αλλά γνωρίζετε τι συμβαίνει- τη συναλλαγή που γίνεται μέσα στα ιδρύματα, το αλισβερίσι. Συγκεκριμένες παρατάξεις -και η δική σας και η παράταξη του ΠΑΣΟΚ- μοιράζουν σημειώσεις στους φοιτητές,  πουλούν εκδούλευση και μάλιστα μ’ αυτόν τον τρόπο ψαρεύουν και εκλογική πελατεία. Εκμαυλισμός συνειδήσεων στο όριο…
ΜΙΧΑΛΗΣ ΚΑΤΡΙΝΗΣ: Αυτό κάνει η ΔΑΠ, κύριε συνάδελφε. 
      ΙΩΑΝΝΗΣ ΓΚΙΟΚΑΣ: Και η ΔΑΠ και η ΠΑΣΠ, κύριε συνάδελφε. Πηγαίνετε μια βόλτα στα ιδρύματα του κέντρου να δείτε ποιος τα κάνει. Και η ΠΑΣΠ και η ΔΑΠ. 
ΜΙΧΑΛΗΣ ΚΑΤΡΙΝΗΣ: Όχι η ΠΑΣΠ, η ΔΑΠ. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, μη διακόπτετε τον ομιλητή. Όποιος θέλει να μιλήσει, ζητά το λόγο. 
      ΙΩΑΝΝΗΣ ΓΚΙΟΚΑΣ: Δίπλα είναι τα ιδρύματα, μπορείτε να κάνετε μια βόλτα, εν μέσω εξεταστικής, να δείτε ποιος μοιράζει σημειώσεις και ποιος πουλάει εκδούλευση στους φοιτητές. 
      Αυτές είναι κατά τη γνώμη μας οι μεταρρυθμίσεις που επαγγέλλεσθε, το πλαίσιο του διαλόγου, έτσι όπως το διαμορφώνετε. Και αν μιλάμε για μηδενική βάση, εμείς τουλάχιστον τη μόνη μηδενική βάση που αντιλαμβανόμαστε είναι ότι τίθενται σε μηδενική βάση τα δικαιώματα των φοιτητών, όσα είχαν, εν πάση περιπτώσει, απομείνει και θύμιζαν δικαίωμα σε δημόσια δωρεάν εκπαίδευση, όπως είναι και το δικαίωμα στη δωρεάν διανομή συγγραμμάτων. Θεωρούμε ότι και με το άρθρο του συγκεκριμένου νόμου-πλαισίου ανοίγει ο δρόμος για την επί της ουσίας κατάργηση της δωρεάν διανομής συγγραμμάτων.
      Θέλουμε να σταθούμε στο άρθρο που αφορά τα κολλέγια και το νόμο που ψήφισε πρόσφατα το Υπουργείο Παιδείας και Θρησκευμάτων. Η τροποποίηση που γίνεται με το παρόν νομοσχέδιο και αφορά τη χαλάρωση των κριτηρίων για τους διδάσκοντες, συμπεριλαμβάνοντας σε αυτούς και τους πτυχιούχους των ΤΕΙ, κατά τη γνώμη μας δεν αποτελεί νομοθετική αστοχία, η τροποποίηση δηλαδή που γίνεται, σε ένα πρόσφατο νόμο. Αποδεικνύει ότι αυτά τα κολλέγια δεν έχουν καμμία σχέση με την παροχή υψηλού επιπέδου μόρφωσης, γεγονός που θα απαιτούσε και αντίστοιχα προσόντα διδασκόντων. 
      Εμείς βέβαια διαφωνήσαμε συνολικά με το θεσμό των κολλεγίων, γιατί θεωρούμε ότι λειτουργεί σαν ένας μοχλός ιδιωτικοποίησης της τριτοβάθμιας εκπαίδευσης και υποβάθμισης, αλλά και αυτή η ρύθμιση που προβλέπεται στο συγκεκριμένο νομοσχέδιο και αφορά τα προσόντα των διδασκόντων νομίζουμε ότι επιβεβαιώνει την κριτική που είχαμε κάνει σαν κόμμα. 
      Εχθές είπατε, κύριε Υφυπουργέ, ότι δεν έχετε αναγνωρίσει επαγγελματικά δικαιώματα στους αποφοίτους κολλεγίων, γνωρίζετε όμως πολύ καλά την πρόσφατη απόφαση του Διοικητικού Πρωτοδικείου Αθήνας που ανοίγει το δρόμο για μια τέτοια εξέλιξη, την αναγνώριση δηλαδή, χωρίς αναθεώρηση του άρθρου 16, επαγγελματικών δικαιωμάτων στους αποφοίτους κολλεγίων, την οποία άλλωστε η Κυβέρνησή σας δεν την έχει απορρίψει σαν εξέλιξη.
      Εννοείται ότι καταψηφίζουμε το άρθρο που αφορά τις συμπράξεις δημόσιου και ιδιωτικού τομέα για την κατασκευή σχολικών μονάδων, γιατί θεωρούμε ότι μ’ αυτόν τον τρόπο ενισχύεται η εμπορευματοποίηση της παιδείας και η δράση του ιδιωτικού κεφαλαίου στο εκπαιδευτικό σύστημα. Βέβαια το συγκεκριμένο άρθρο δεν εισάγει κάποια νέα κυβερνητική κατεύθυνση, γιατί η απόφαση να προχωρήσει η κατασκευή και σχολικών κτηρίων μέσα από τη μέθοδο των συμπράξεων δημόσιου και ιδιωτικού τομέα, ήταν ήδη γνωστή.
      Παρ’ όλα αυτά, θεωρούμε ότι γίνεται ένα ακόμη βήμα ιδιωτικοποίησης, καθώς διευρύνεται ο κύκλος των αρμοδιοτήτων που αναλαμβάνει ο ΟΣΚ -και που μπορεί να μεταθέσει στην εταιρεία ειδικού σκοπού των συμπράξεων- και στις οποίες συμπεριλαμβάνεται και η φύλαξη και η διαχείριση των σχολικών μονάδων και η λειτουργία των κυλικείων και άλλες δραστηριότητες. Η εκμετάλλευση επομένως του σχολείου περνάει εξ ολοκλήρου στον ιδιώτη για το χρονικό διάστημα που αυτός εκμεταλλεύεται τη συγκεκριμένη σχολική μονάδα.
      Δεν μας πείθουν τα επιχειρήματα που ακούστηκαν και στην Επιτροπή Μορφωτικών Υποθέσεων και επανέλαβε και η εισηγήτρια της Πλειοψηφίας για την αναγκαιότητα των συμπράξεων δημόσιου και ιδιωτικού τομέα, προκειμένου να κατασκευαστούν έγκαιρα σχολικές μονάδες, μέσα και από τη γρήγορη εξεύρεση πόρων. 
      Κατά τη γνώμη μας, η ανυπαρξία πόρων δεν είναι αντικειμενική, είναι συνειδητή κυβερνητική πολιτική επιλογή να δοθούν τα χρήματα αλλού. Μπορείτε να βρείτε χρήματα και γρήγορα, όπως βρήκατε χρήματα και γρήγορα για άλλους στόχους, όπως είναι η χρηματοδότηση του τραπεζικού κεφαλαίου. 
      Από κει και πέρα, είμαι σίγουρος, κύριε Υφυπουργέ, ότι έχετε υπ’ όψιν σας και την κριτική που έχει ασκηθεί εναντίον του θεσμού των ΣΔΙΤ, με αφορμή και την πείρα της Μεγάλης Βρετανίας που πρωτοπόρησε στη θέσπιση αυτού του θεσμού και αφορά την αύξηση του κόστους σε σχέση με το κόστος που θα απαιτούνταν, μέσα από τον παραδοσιακό τρόπο εκτέλεσης των συγκεκριμένων έργων.
     Είναι χαρακτηριστικό ότι για την κατασκευή είκοσι επτά σχολικών κτηρίων θα απαιτηθούν 105.000.000 ευρώ, συν τη συντήρηση, ενώ ο ΟΣΚ θα μπορούσε να κατασκευάσει τα συγκεκριμένα κτήρια με 45.000.000 ευρώ. Μόνο το κόστος για τη δαπάνη των συμβούλων των συμπράξεων, ανέρχεται σε 1.500.000 ευρώ. Βέβαια υπάρχουν και άλλες παρενέργειες, όπως κακοτεχνίες, κακή συντήρηση, ελλιπής εξοπλισμός και κυλικεία που περνάνε σε αλυσίδες ιδιωτών. 
     Και βέβαια εμείς το είπαμε στην επιτροπή και το επαναλαμβάνουμε ότι θα φθάσουμε σε μία πραγματικότητα χώροι διδασκαλίας να λειτουργούν ως χώροι διδασκαλίας το πρωί και το απόγευμα να λειτουργούν για άλλου είδους κερδοσκοπικές δραστηριότητες, σαν ιδιωτικά γήπεδα, σαν γυμναστήρια και ό,τι άλλο μπορεί να σκεφθεί και να τα αξιοποιήσει ο ιδιώτης για εκμετάλλευση. 
     Αυτή η κριτική δεν είναι δική μας, ούτε είναι δική μας εφεύρεση, ούτε είναι δική μας κινδυνολογία. Είναι κριτική που έχει αναπτυχθεί και στη Μεγάλη Βρετανία, σε σχέση με το θεσμό των συμπράξεων δημόσιου και ιδιωτικού τομέα. 
     Βέβαια, δεν θέλουμε να σκεφθούμε τι θα γίνει σε περίπτωση μαθητικών κινητοποιήσεων. Αν σήμερα, στο δημόσιο σχολείο επιλαμβάνεται ο εισαγγελέας και καλεί διευθυντές και γονείς να εμποδίσουν πρωταίτιους μαθητικών κινητοποιήσεων, σκεφθείτε τι θα γίνει όταν αυτό το σχολείο θα ανήκει εξ ολοκλήρου στον ιδιώτη.
     Συμφωνούμε με το άρθρο 24 για τη δυνατότητα των υποψηφίων των πανελληνίων εξετάσεων να λαμβάνουν γνώση των γραπτών τους, όμως θεωρούμε ότι αυτή η διάταξη, κύριε Υφυπουργέ, πρέπει να έχει αναδρομικό χαρακτήρα για την τελευταία τουλάχιστον τριετία. Έχουν γίνει ενστάσεις σε προηγούμενα χρόνια και ορισμένες από αυτές έχουν πάρει το δρόμο της δικαιοσύνης. Επειδή υπάρχουν αντίστοιχες αποφάσεις της Αρχής Προστασίας Προσωπικών Δεδομένων και του Συνηγόρου του  Πολίτη, για την τελευταία τριετία που έχουν γίνει ενστάσεις και τα γραπτά δεν έχουν καταστραφεί, θεωρούμε ότι η διάταξη αυτή πρέπει να έχει αναδρομική ισχύ, να αρθούν και όποιες αντιδικίες υπάρχουν. 
     Όσον αφορά τώρα τις τροπολογίες, θα αναφερθώ στη δευτερολογία μου.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Γκιόκα.
     Το λόγο έχει ο Κοινοβουλευτικός Εκπρόσωπος του ΣΥΡΙΖΑ κ. Αναστάσιος Κουράκης.
     ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κυρία Πρόεδρε.
     Συνεχίζοντας την αναφορά στα άρθρα του νομοσχεδίου που έχουμε μπροστά μας και συγκεκριμένα για το άρθρο 18, είναι σαφές, από όσα έχουμε πει ήδη στο παρελθόν, ότι δεν το ψηφίζουμε στη λογική ότι είμαστε ενάντια στα Ιδιωτικά κολλέγια. 
     Διαφωνούμε με την πολιτική που καθιερώνει ότι ένας νέος ή μία νέα, αποφεύγοντας την όλη διαδικασία της εισαγωγής στο πανεπιστήμιο, έχει την ευχέρεια να απευθυνθεί σε ένα τέτοιο ιδιωτικό ίδρυμα και να αγοράσει, στην ουσία, τριετείς σπουδές. Και μετά από τις διαδικασίες που όλοι γνωρίζουμε μπορεί να έχει τα ίδια επαγγελματικά δικαιώματα. Χθες το αμφισβήτησε ο κύριος Υπουργός. Να θυμίσω ότι πρόσφατα Πρωτοδικείο δικαίωσε κολλέγιο που συνεργαζόταν με γαλλικό πανεπιστήμιο, όσον αφορά το ζήτημα αυτό και μάλιστα την αναγνώριση ακαδημαϊκών δικαιωμάτων. Έτσι, λοιπόν, απόφοιτος αυτών των κολλεγίων μπορεί να έχει τα ίδια επαγγελματικά δικαιώματα με ένα πτυχιούχο του ελληνικού δημοσίου πανεπιστημίου.
      Πιστεύω ότι τα δημόσια πανεπιστήμια δεν μπορούν να αντέξουν πολύ σ’ αυτήν την πίεση και είναι προφανές ότι θα υποστούν μία υποβάθμιση, γιατί είναι πάρα πολύ δύσκολο να έχεις φοιτητές –το ξέρουμε όσοι διδάσκουμε στα πανεπιστήμια- να τους λες ότι πρέπει να μάθουν γιατί έτσι θα έχουν καλύτερη κοινωνική και επαγγελματική αποκατάσταση και να γνωρίζουν ταυτόχρονα ότι παιδιά με πολύ λιγότερα προσόντα μπορούν να τους ανταγωνιστούν στο επίπεδο των επαγγελματικών δικαιωμάτων. 
     Βεβαίως, η διαδικασία της υποβάθμισης και της υποτίμησης έχει αρχίσει εδώ και αρκετό καιρό, όχι μόνο με την υποχρηματοδότηση, αλλά και με τις δεκάδες νομοθετικές ρυθμίσεις που έχουν περάσει και συνεχίζουν να περνούν και να σπρώχνουν τα πανεπιστήμια σε μία υποβαθμισμένη λειτουργία. Έτσι πολύ φοβάμαι ότι πάμε σε ένα περισσότερο υποβαθμισμένο δημόσιο πανεπιστήμιο, με προφανείς επιπτώσεις για το επίπεδο της παιδείας και της συνολικής ανάπτυξης της χώρας μας.
     Στο άρθρο 19, σχετικά με τα συγγράμματα, δεν μπορούμε να το ψηφίσουμε γιατί θεωρούμε ότι είναι απαράδεκτη η ρύθμιση περιορισμού των συγγραμμάτων στον αριθμό των υποχρεωτικών και επιλεγόμενων μαθημάτων.
      Σκεφθείτε ότι κάποιος ενδεχομένως να θέλει να πάρει ένα μάθημα, γιατί θέλει να το παρακολουθήσει και να επωφεληθεί από τη γνώση που παρέχεται, προφανώς θέλει ένα σύγγραμμα και επειδή ακριβώς δεν είναι μέσα στον αριθμό των υποχρεωτικών ή επιλεγόμενων μαθημάτων, του αρνούμεθα αυτό το δικαίωμα και θα πρέπει να το πληρώσει από την τσέπη του, εφόσον μπορεί βέβαια. 
      Έτσι, λοιπόν, πρέπει κατά την άποψή μας να υπάρχει νομοθετική ρύθμιση, ώστε να μοιράζονται δωρεάν όσα βιβλία απαιτούνται για την παρακολούθηση του κάθε μαθήματος, με ένα αίσθημα λογικής βεβαίως, έτσι ώστε να μην υπάρχει μονόπλευρη παρουσίαση του θέματος και να αμφισβητηθεί στην πράξη η καθηγητική αυθεντία.
      Ακόμη όλα τα υλικά, δηλαδή σημειώσεις, παρουσιάσεις, εργαστηριακοί οδηγοί, πτυχιακές εργασίες κ.λπ., εκτιμούμε ότι πρέπει να τυπώνονται από τα πανεπιστημιακά τυπογραφεία, κύριε Υπουργέ, και νομίζω ότι αυτό μπορεί να το κάνει η Κυβέρνησή σας. Δεν είναι κάτι το οποίο χαρακτηρίζει μια αριστερή ή δεξιά αντίληψη.  Νομίζουμε ότι είναι ένα νοικοκύρεμα, γιατί εξοικονομούνται και πόροι πέρα απ’ όλα τα άλλα. Νομίζουμε ότι πρέπει να αναβαθμιστούν τα πανεπιστημιακά τυπογραφεία, ώστε να εκτυπώνονται σ’ αυτά όλα τα συγγράμματα και να απεμπλακούν οι εκδοτικοί οίκοι και οι επιχειρήσεις από τη διανομή και εκτύπωση, ώστε να επιτευχθεί και οικονομία κλίμακος. 
      Αναφέρω ένα παράδειγμα. Το σύνολο των τίτλων που εκτυπώνονται εντός του ΕΜΠ, από τον οργανωμένο εκδοτικό μηχανισμό που έχει, ανέρχεται ετησίως σε επτασκόσιους τριάντα τέσσερις τίτλους βιβλίων, πανεπιστημιακών εκδόσεων και σημειώσεων. Και όλοι αυτοί οι επτακόσιοι τριάντα τέσσερις τίτλοι έχουν ένα συνολικό κόστος 80.000 ευρώ. Αντιθέτως το σύνολο των τίτλων που προσφέρονται από το ελεύθερο εμπόριο, ενώ ανέρχεται σε εξακόσιους τριάντα έξι ετησίως, δηλαδή λιγότερο από τους τίτλους που εκδίδει το τυπογραφείο του ΕΜΠ, κοστίζει στο ελληνικό κράτος 1.100.000 ευρώ. Καταλαβαίνετε ότι η διαφορά κλίμακας είναι 1:12. 
      Πέραν λοιπόν των δωρεάν συγγραμμάτων, όλο το αναγκαίο υλικό, βιβλία, άρθρα κ.λπ., που υποστηρίζουν κάθε μάθημα πρέπει να υπάρχει στις βιβλιοθήκες των εκπαιδευτικών ιδρυμάτων σε ικανό αριθμό για να μπορούν να το δανείζονται όλοι οι φοιτητές που εγγράφονται στο αντίστοιχο μάθημα και βεβαίως να υπάρχει και το δικαίωμα σε φωτοτυπίες. Επιβάλλεται ακόμη να αναβαθμιστούν και να δημιουργηθούν, όπου δεν υπάρχουν αναγνωστήρια, όπως και να δημιουργηθούν βάσεις δεδομένων συγγραμμάτων, ηλεκτρονικές βιβλιοθήκες δηλαδή, προσβάσιμες απ’ όλους τους φοιτητές και τις φοιτήτριες.
      Κατά την άποψή μας νομίζουμε ότι μπορούμε να προχωρήσουμε σε μια σύσταση, γιατί υπάρχει το αυτοδιοίκητο των πανεπιστημίων, αλλά επειδή εφαρμόζεται στο εξωτερικό, και είναι το εξής: Ο κάθε διδάσκων ή διδάσκουσα να δηλώνεται από την αρχή του μαθήματος, και να αναρτά στην αντίστοιχη ιστοσελίδα το περιεχόμενο του μαθήματος το υλικό των διαλέξεων, των εργασιών, των ασκήσεων, των εργαστηρίων, των φροντιστηρίων κ.λπ., καθώς και τα γνωστικά πεδία που θα εξεταστούν οι φοιτητές, ώστε έγκαιρα οι ίδιοι να προσδιορίσουν τις εκπαιδευτικές τους ανάγκες, προκειμένου να ζητήσουν τα κατάλληλα συγγράμματα.
      Σχετικά με το άρθρο 20 για τα ΣΔΙΤ, γνωρίζουμε ότι τα σχολεία που ανεγείρονται με ΣΔΙΤ αναλαμβάνουν ορισμένα οικονομικά οφέλη για τους ιδιώτες και το ενδιαφέρον είναι ότι ανατίθεται σ’ αυτούς και κάθε άλλη διαχείριση των λειτουργιών των μεγεθών των κτηρίων, όπως είναι η φύλαξη, η ασφάλιση, η λειτουργία των κυλικείων των εν λόγω σχολικών μονάδων.
      Είναι ενδιαφέρον, ξέρετε, αυτό που συνέβη στην Αγγλία, όπου είχε μια μεγάλη διάδοση ο θεσμός των ΣΔΙΤ στα σχολειά. Όταν επί κυβερνήσεως Μπλερ αποφασίστηκε, επηρεασμένη και από τα γνωστά διατροφικά σκάνδαλα, να αλλάξει η πολιτική   των τροφίμων που διατίθεντο από τα κυλικεία των σχολείων, προς μια πιο υγιεινή διατροφή, εκεί συνάντησαν την άρνηση από τους ιδιώτες που είχαν συμπράξει στην κατασκευή αυτών των κτηρίων. Είχαν τη διαχείριση των κυλικείων και είχαν πει ότι για τριάντα χρόνια το τι θα έχουν τα κυλικεία, το περιεχόμενό τους, επ’ αυτού κουμάντο κάνουμε εμείς, καμμία παρέμβαση της επίσημης πολιτείας. Αυτό είναι μία από τις ελάχιστες παρενέργειες που μπορεί να έχει αυτή η διαδικασία. 
      Με τον τρόπο αυτό όπως γνωρίζουμε παραδίδεται στους ιδιώτες με σκοπό το κέρδος ένα μεγάλο μέρος των λειτουργιών των σχολείων, την ίδια στιγμή που αυτά τα σχολεία θα μπορούσαν να έχουν κατασκευαστεί με πολύ λιγότερα χρήματα από τις δημόσιες επενδύσεις και τον κρατικό προϋπολογισμό.
      Το άρθρο 21 δεν μπορούμε να το ψηφίσουμε εάν δεν επανορθωθεί η αδικία που ο νόμος εισάγει, ότι πρέπει δηλαδή να πληρωθούν όλες οι υπερωρίες που έχουν κάνει οι επιμορφωτές που εργάστηκαν στην «ΚΟΙΝΩΝΙΑ ΤΗΣ ΠΛΗΡΟΦΟΡΙΑΣ» ως επιμορφωτές, συντονιστές, καταχωρητές στα  Κέντρα Στήριξης και Επιμόρφωσης και παραμένουν απλήρωτοι από το 2006 μέχρι σήμερα όπως προβλεπόταν μέχρι τώρα και όχι υπερωρίες μέχρι το ήμισυ του μισθού τους που είναι οι ώρες που έχουν δουλέψει. Απαιτούμε την άμεση εξόφληση των χρεωστούμενων στους εκπαιδευτικούς αυτούς αλλά και να μην παρουσιαστούν άλλα τέτοια φαινόμενα στο μέλλον.
      Τέλος, το άρθρο 23 δεν μπορούμε να το ψηφίσουμε. Ζητάμε, όμως, να προστεθεί η δυνατότητα όχι μόνο οι φοιτητές να μπορούν να βλέπουν τα γραπτά τους αλλά να πάρουν και το αντίγραφο αν το επιθυμούν. Νομίζω ότι κάτι τέτοιο δικαιωματικά τους ανήκει, ευνοεί την διαφάνεια, ευνοεί την δικαιοσύνη και δεν έχουμε κανένα λόγο να το ανεχτούμε. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ, κύριε Κουράκη.
      Το λόγο έχει η ειδική αγορήτρια του ΛΑΟΣ κ. Δήμητρα Αράπογλου.
      ΔΗΜΗΤΡΑ ΑΡΑΠΟΓΛΟΥ: Ευχαριστώ, κυρία Πρόεδρε.
      Συνεχίζουμε τη συζήτηση γι’ αυτό το πολύ σημαντικό θέμα που αφορά την παιδεία μας. Πολύ σημαντικό στο χώρο της παιδείας είναι να υπάρχει ουσιαστική ενίσχυση της αυτοδιοίκησης των ανώτατων εκπαιδευτικών ιδρυμάτων, καλύτερη διακυβέρνηση των ΑΕΙ, πιο ουσιαστική αξιολόγηση και φυσικά οικονομική ενίσχυση της πανεπιστημιακής εκπαίδευσης και της έρευνας. Είναι σημαντικά στοιχεία αυτά. 
      Επίσης σημαντική πρόκληση αποτελεί η δημιουργία του ευρωπαϊκού χώρου ανώτατης εκπαίδευσης και η συζήτηση για κοινές αρχές και ρυθμίσεις αναφοράς για τα ανομοιογενή εκπαιδευτικά συστήματα των χωρών της ευρωπαϊκής ηπείρου. Κύρια πεδία της ευρωπαϊκής αυτής πρόκλησης είναι: Πρώτον, η διασφάλιση της ποιότητας όσον αφορά την αξιολόγηση. Δεύτερον, η δια βίου εκπαίδευση και  τρίτον, η προαγωγή της έρευνας.  Είναι πολύ σημαντικά αυτά.
      Ιδιαίτερη σημασία παρουσιάζει η κοινωνική διάσταση και ο αναδιανεμητικός ρόλος της τριτοβάθμιας εκπαίδευσης. Παράδειγμα: Όσον αφορά τα άτομα με αναπηρία είναι πολύ σημαντικό να έχουν και αυτά πρόσβαση στα ανώτατα εκπαιδευτικά ιδρύματα. Πρέπει να υπάρχει προτεραιότητα στην εισαγωγή τους. Και το θέμα της πρόσβασης είναι πάρα πολύ σημαντικό για τα άτομα με αναπηρία και αφορά το ποσοστό που έχουν πρόσβαση στην τριτοβάθμια και στην τεχνολογική εκπαίδευση.
      Έρχομαι τώρα στα άρθρα.
      Όσον αφορά το άρθρο 14, γίνεται αναφορά στη σύσταση κλάδου ΠΕ σαράντα δύο εργαστηρίων και για τους εκπαιδευτικούς του κλάδου ΤΕ 1 που έχουν παρακολουθήσει ετήσιο πρόγραμμα παιδαγωγικών δεξιοτήτων. Παρ’ όλα αυτά δεν γίνεται αναλυτική αναφορά στον καθορισμό των επιμέρους ειδικοτήτων και τον αριθμό των οργανικών θέσεων για κάθε ειδικότητα του κλάδου αυτού, αφού αυτό θα γίνει με κοινή απόφαση των Υπουργών Οικονομίας και Παιδείας. Θα έπρεπε να γνωρίζουμε και να είμαστε πληρέστερα ενημερωμένοι εφόσον η εφαρμογή αυτή είναι πράγματι σχεδιασμένη. 
      Γιατί, λοιπόν, να περιμένουμε την υπουργική απόφαση; Οι καθηγητές τι θα κάνουν; Θα περιμένουν το ίδιο; Ως πότε θα περιμένουν; Ποια προγράμματα περιμένουν; Και για ποιο λόγο να υπάρχει αυτή η καθυστέρηση; Νομίζω ότι δεν είναι σαφές αυτό το συγκεκριμένο σημείο του νομοσχεδίου. Τι αφορά ακριβώς όσον αφορά το άρθρο 14 αυτή η υπουργική απόφαση; Τι θα γίνουν οι καθηγητές; Πρέπει να τους ενημερώσουμε για τα συγκεκριμένα προγράμματα, να γίνουν πιο ξεκάθαρα όλα. Νομίζω ότι σ’ αυτό υπάρχει κάποια ασάφεια. 
      Όσον αφορά το άρθρο 21, το οποίο αφορά στον Οργανισμό Σχολικών Κτηρίων, εδώ γίνεται σαφής αναφορά στην πιθανότητα παραχώρησης αρμοδιοτήτων του ΟΣΚ ή άλλου δημόσιου φορέα σε ιδιωτική εταιρεία. Η ανάθεση αυτή μπορεί να γίνεται για το σύνολο των αρμοδιοτήτων και σε καμμία περίπτωση δεν γίνεται αναφορά σε ειδικές ή ειδικότερες συνθήκες υπό τις οποίες θα λειτουργήσει αυτό το μοντέλο ανάθεσης έργου. Ουσιαστικά, λοιπόν, το παρόν άρθρο απαξιώνει τις δυνατότητες του Οργανισμού Σχολικών Κτηρίων, αφού λίγο ως πολύ τον χαρακτηρίζει ως ανεπαρκή για να επιτελέσει το έργο που μέχρι σήμερα επιτελούσε. Αλλά ας δεχτούμε, έστω, ότι ο ΟΣΚ έχει ελλείψεις και αδυναμίες, τις οποίες πρέπει να διορθώσουμε. Γιατί, λοιπόν, δεν το πράττουμε βελτιώνοντας τις υποδομές και τις υπηρεσίες του, αλλά τον υποχρεώνουμε να αποκτά περιστασιακούς συνεταίρους; Εμείς δεν απαξιώνουμε τις προθέσεις σας για την ενίσχυση του ρόλου και των λειτουργιών του ΟΣΚ, αλλά το γεγονός ότι δεν γίνεται αναφορά σε ειδικές ή ειδικότερες συνθήκες υπό τις οποίες θα λειτουργήσει αυτό το μοντέλο ανάθεσης έργου, δημιουργεί, αν όχι υποψίες, τουλάχιστον ερωτηματικά.
      Όσον αφορά τα άρθρο 22 σχετικά με τους εκπαιδευτικούς υπαλλήλους του Υπουργείου Παιδείας, νομίζω ότι και αυτό είναι ασαφές. Σύμφωνα με αυτό το άρθρο, η αμοιβή των υπαλλήλων του Υπουργείου που συμμετέχουν στα επιμορφωτικά προγράμματα και αναλαμβάνουν περαιτέρω εργασίες του έργου τους στο Υπουργείο, δεν μπορεί να υπερβαίνει το 50% του μισθού τους. Όπως καταλαβαίνετε, αυτό έρχεται σε αντίθεση με όλα τα παραπάνω και θα έχει ως συνέπεια την αλλαγή του καθεστώτος αμοιβών. Οι επιμορφωτές θα έχουν αμφιβολίες αν θα πληρωθούν για τα δεδουλευμένα τους, όσοι δεν έχουν πληρωθεί ακόμα, και φοβούνται για τη μη καταβολή όλων των δεδουλευμένων που δικαιούνται αφού έχουν αναλάβει το έργο της επιμόρφωσης, αφού, όπως αναφέρεται εδώ, η αμοιβή τους μπορεί να φτάνει μόνο μέχρι το μισό της αμοιβής τους ως υπαλλήλων. Είναι σημαντικό ότι αυτή η τροπολογία έρχεται τη στιγμή που υπάρχει κατακόρυφη αδικία. Σε όσους έχει ανατεθεί το έργο της επιμόρφωσης θα πρέπει να αμειφθούν σύμφωνα με τους όρους της συμφωνίας που είχαν αρχικά υπογράψει, γι’ αυτό και το άρθρο 22 χρειάζεται αλλαγή, να γίνει μία συμπληρωματική ρύθμιση για το συγκεκριμένο άρθρο, ώστε να είναι ξεκάθαρο ότι δεν αφορά αυτούς που έχουν ήδη εργαστεί. Πιστεύω ότι θα υπάρχει μία θετική αντιμετώπιση στο συγκεκριμένο θέμα.
      Σας ευχαριστώ πάρα πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ, κυρία Αράπογλου.
      Συνεχίζουμε με το Βουλευτή του ΠΑΣΟΚ, κ. Κωνσταντίνο Γείτονα.
    ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
    Κυρίες και κύριοι συνάδελφοι, θα επικεντρωθώ κυρίως, όπως είχα πει και στην ομιλία μου επί της αρχής, στο άρθρο 20 για τις Συμπράξεις Δημόσιου και Ιδιωτικού Τομέα, εν προκειμένω συμπράξεις του ΟΣΚ, για τη δημιουργία, την κατασκευή αλλά και διαχείριση λειτουργιών σχολικών μονάδων.
    Όμως, πριν απ’ αυτό, κύριε Υπουργέ, να σας θυμίσω ότι μου χρωστάτε μια απάντηση. Είχα διερωτηθεί προχθές γιατί δεν παρίσταται ο κ. Σπηλιωτόπουλος στην πρώτη συνεδρίαση επί της αρχής. Ούτε όμως στη δεύτερη στην Ολομέλεια συνεδρίαση ήταν ούτε στην τρίτη σήμερα. Είναι κι αυτό στην πολιτική του tabula rasa; Διαγράφει ουσιαστικά και αρνείται το παρελθόν σας, ακόμα όπως είπα και τις δικές σας δράσεις καθώς και το νομοσχέδιο που συζητάμε; 
    Δεν θα το σχολίαζα, κύριε Υπουργέ, αλλά δεν καταλαβαίνω πράγματι τι γίνεται τι θα γίνει με την Κυβέρνησή σας, όσο βέβαια είστε ακόμα Κυβέρνηση. Ο κ. Αβραμόπουλος χθες ομολόγησε ότι δεν υπάρχει σχέδιο σωτηρίας εξόδου από την κρίση. Αυτό που λέγαμε και μεις και μας κατηγορούσατε, μας λέγατε κινδυνολόγους. Παραδοχή λοιπόν ότι δεν υπάρχει σχέδιο εξόδου από την κρίση. Μας κατηγορείτε επίσης για εκλογολογία. Και βγαίνει χθες ο κ. Μεϊμαράκης, και κατηγορεί εσάς, δικούς σας Υπουργούς, για εκλογολογία.
    Ειλικρινά διερωτώμαι μαζί με τους πολίτες πώς μπορεί να προχωρά αυτή η Κυβέρνηση! Βαβέλ.  Και η απουσία πραγματικά του κυρίου Υπουργού από την αίθουσα σήμερα είναι ένα χαρακτηριστικό δείγμα αποστασιοποίησης. Όχι ότι δεν μας φτάνει, υποβαθμίζουμε την παρουσία σας. Μια χαρά είναι! Εγώ μάλιστα είμαι ιδιαίτερα ευχαριστημένος, διότι είστε και συμπατριώτης μου και θεωρώ ότι ανταποκρίνεστε στα καθήκοντά σας. Απλώς, όμως, όταν έχει πει ο Υπουργός το tabula rasa, κύριε Υφυπουργέ, θα έπρεπε να είναι πολύ πιο προσεκτικός! Αν μη τι άλλο τουλάχιστον θίγει κι εσάς τους συνεργάτες του. 
    Έρχομαι τώρα στο νομοσχέδιο. Πριν πάω στο άρθρο 20, για το οποίο κυρίως πήρα το λόγο, θα ήθελα να πω δυο κουβέντες για το άρθρο 15.
    Δυστυχώς, είμαστε μια χώρα που βραβεύουμε συνήθως, επιβραβεύουμε «τη βλακεία και την αμέλεια». Επομένως, εγώ θεωρώ θετική κάθε πρωτοβουλία για πού επιβραβεύει την επιμέλεια και τους αρίστους. Υπ’ αυτήν την έννοια, συμφωνώ με το Μητρώο των Αρίστων.
    Όμως, κύριε Υπουργέ, καθετί που έχει σχέση με αριστεία, πρέπει να εμπεριέχει τις αξίες της αξιοκρατίας και της διαφάνειας. Παραπέμπετε όλα τα θέματα λειτουργίας του Μητρώου σε μια υπουργική απόφαση. Είναι ενδεχόμενο έτσι να φαλκιδευτεί όλος αυτός ο θεσμός με σκοπιμότητες. Δεν καταλογίζω προθέσεις, αλλά είναι ενδεχόμενο.
    Γι’ αυτό πιστεύω –και επειδή πιστεύω ότι το εννοείτε αυτό που φέρνετε- πως θα ήταν προτιμότερο να είχατε φέρει στην Ολομέλεια σχέδιο -αυτό κάνουμε σ’ αυτές τις περιπτώσεις- της υπουργικής απόφασης, για να δούμε όλες αυτές τις λεπτομέρειες. Έτσι ώστε ο θεσμός του Μητρώου των Αρίστων να αποτελέσει πραγματικά ένα κίνητρο για τη νεολαία μας, ένα κίνητρο –όπως είπα- για επιμέλεια και επιδόσεις που τόσο χρειάζεται ένας νέος άνθρωπος για να προκόψει.
    Έρχομαι τώρα στο άρθρο 20. Ουσιαστικά αναφέρεται στις αρμοδιότητες που μεταβιβάζονται στον ΟΣΚ το δημόσιο φορέα, έτσι ώστε να είναι ο αποκλειστικά αρμόδιος φορέας όχι μόνο για την κατασκευή –όπως είναι σήμερα- σχολικών μονάδων, αλλά και για διαχείριση λειτουργιών σχολικών μονάδων -τέτοιες αρμοδιότητες του δίνονται με τη διάταξη- όπως για συντήρηση, φύλαξη, ασφάλεια, λειτουργία κυλικείων. Δίδονται αρμοδιότητες λειτουργίας των σχολείων, που δεν είχε μέχρι σήμερα. 
    Και γιατί δίνονται; Δίνονται για να μπορεί με βάση το ν. 3389/2005 για τις λεγόμενες ΣΔΙΤ –και για να καταλάβουν οι πολίτες ΣΔΙΤ είναι Συμπράξεις Δημόσιου και Ιδιωτικού Τομέα- για την εκτέλεση έργων να τις μεταβιβάσει στην εταιρεία ειδικού σκοπού, ουσιαστικά στον ιδιώτη που συμπράττει. 
      Ακούστε, κύριε Υπουργέ. Οι Συμπράξεις Δημόσιου και Ιδιωτικού Τομέα είναι ένα χρήσιμο εργαλείο. Αλλά η Κυβέρνησή σας με το διάτρητο νομοθετικό πλαίσιο και τις λάθος επιλογές των έργων τείνει πραγματικά να το αχρηστεύσει. Οι ΣΔΙΤ προβλέπονται για να εξυπηρετήσουν και να αξιοποιηθούν σε ειδικές κατηγορίες έργων και υπηρεσιών αναφέρονται με άλλα λόγια σε σύνθετα έργα που χρειάζονται ειδικές μεθόδους, χρειάζονται ιδιαίτερα πολύπλοκο σύστημα χρηματοδότησης και έχουν ιδιαίτερες δυσκολίες. Δεν συνιστώνται για απλά, κοινά δημόσια έργα, όπως σχολεία. Γιατί στις περιπτώσεις αυτές απλούστατα πέρα από τα άλλα το κόστος για το δημόσιο και κατ’ επέκταση για τον απλό πολίτη είναι πολλαπλάσιο. Δυσβάστακτο και φάνηκε από τα πρώτα δείγματα εδώ με την εφαρμογή του νόμου. Νομίζω λοιπόν, ότι είναι λάθος η κατεύθυνση που ακολουθείτε. Εμείς αρνούμαστε -το ΠΑΣΟΚ έχει πάρει σαφή θέση- την εφαρμογή ΣΔΙΤ σε περιπτώσεις σχολικών μονάδων  πρωτοβάθμιας και δευτεροβάθμιας εκπαίδευσης, όπως και μονάδων υγείας. 
      Μ’ αυτήν την τροποποίηση, δίνετε τη δυνατότητα στον ιδιώτη -προσέξτε πώς μπαίνει το πράγμα- να διαχειριστεί λειτουργίες του σχολείου. Αυτό είναι νόθευση της αρχής της ευθύνης του δημοσίου κράτους για την παιδεία. Ουσιαστικά δηλαδή ζητάτε από εμάς αυτήν τη στιγμή, από τη Βουλή, εξουσιοδότηση –είναι απαράδεκτο, εμείς δεν θα τη δώσουμε- για την έναρξη διαδικασίας ιδιωτικοποίησης –και δεν ξέρουμε πού μπορεί να σταματήσει αυτός ο κατήφορος- λειτουργιών της παιδείας.
      Και φαίνεται, κύριε Υπουργέ, ότι για την παράταξή σας, είναι πια ολοκάθαρο, οι ΣΔΙΤ, πέρα από εστία αδιαφάνειας λόγω του διάτρητου νόμου –τα έχουμε καταγγείλει αυτά, όταν συζητούσαμε το νομοθετικό πλαίσιο και τα βρήκατε μπροστά σας- καθώς και εργαλείου εξυπηρέτησης τελικά ιδιωτικών συμφερόντων όπως «καταντάει», όταν του δίνετε απλά έργα, χρησιμοποιούνται τώρα και ως σκοτεινό άλλοθι μείωσης του προγράμματος Δημοσίων Επενδύσεων. Ψηφίστηκε μια τροπολογία σε άλλο νόμο –ίσως δεν το ξέρουν άλλοι συνάδελφοι που δεν μετέχουν στην Επιτροπή Οικονομικών- όπου τελικά η συμμετοχή του δημοσίου στις ΣΔΙΤ θα μπαίνει από κονδύλια του προγράμματος Δημοσίων Επενδύσεων. Ακόμα και για έργα με άλλα λόγια τα οποία δεν είναι όμως ενταγμένα στο πρόγραμμα Δημοσίων Επενδύσεων. Για έργα εκτός προγράμματος Δημοσίων Επενδύσεων.
      Έχουμε, ήδη, ένα πρόγραμμα Δημοσίων Επενδύσεων κουτσουρεμένο, το έχει φέρει  στα προ δεκαετίας επίπεδα η Κυβέρνηση φέτος. Σε μια εποχή που η κρίση συνιστά –και όλοι το κάνουν στην Ευρώπη, ακόμη και ομοϊδεάτες σας, κυβερνήσεις δηλαδή που έχουν τις ίδιες πολιτικές απόψεις με σας- αύξηση των Δημοσίων Επενδύσεων, εμείς με την Κυβέρνησή σας το μειώνουμε στα προ δεκαετίας επίπεδα. Και σε αυτό το κουτσουρεμένο πρόγραμμα Δημοσίων Επενδύσεων, ουσιαστικά εντάσσουμε έργα ΣΔΙΤ, τα οποία δεν είναι τα έργα εκείνα που θα πρέπει να καλύπτει το πρόγραμμα Δημοσίων Επενδύσεων.
      Αρνούμαστε, λοιπόν, αυτήν την εξουσιοδότηση. Αρνούμαστε αυτήν την τακτική να κάνετε απλά έργα υποδομών υγείας ή παιδείας με ΣΔΙΤ και ν΄ ανοίγετε κερκόπορτα ιδιωτικοποίησης και χρειάζεται να το λάβετε αυτό υπόψη σας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και πέραν τούτων –και με αυτό τελειώνω, κυρία Πρόεδρε- πολυδιαφημίζετε τα ΣΔΙΤ. Μάλιστα και τώρα, στο site του Υπουργείου Οικονομίας και Οικονομικών, ως επιχείρημα για την δήθεν πρόβλεψη αύξησης του ρυθμού ανάπτυξης μεγαλύτερη αυτής που υπολογίζει η Ευρωπαϊκή Ένωση και είναι σχεδόν στο μηδέν, θεωρείτε τα υπό εκτέλεση έργα των ΣΔΙΤ –διαβάστε προς επιβεβαίωση, κύριοι συνάδελφοι, τη σελίδα του Υπουργείου Οικονομίας και Οικονομικών- θέλω να θυμίσω ότι έχουν δοθεί εγκρίσεις, αλλά κανένα έργο μέχρι τώρα δεν έχει ξεκινήσει! 
      Το λέω, για να καταβάλουν και εν προκειμένω οι πολίτες ότι παντού από τα λόγια της Κυβέρνησης μέχρι την πράξη η απόσταση είναι τεράστια. Και επειδή αυτό το χάσμα δεν καλύπτεται πια, και εσείς δεν αλλάζετε ρότα, γι’ αυτό και ο ελληνικός λαός ζητά αλλαγή πορείας. Κι αυτό σημαίνει  αλλαγή Κυβέρνησης, που δεν θα αργήσει.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο Βουλευτής του ΠΑΣΟΚ κ. Μιχαήλ Παντούλας.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, ο εισηγητής του ΠΑΣΟΚ κ. Βαρβαρίγος κάλυψε πλήρως όλα τα διαλαμβανόμενα στα άρθρα της συγκεκριμένης ενότητας, όπως επίσης και οι προηγηθέντες εμού αγορητές.
      Η δική μου παρέμβαση θα περιοριστεί στη διατύπωση ορισμένων σχολίων, παρατηρήσεων και προτάσεων σε δύο μόνο θέματα. Το πρώτο αφορά τον ΟΣΚ και το δεύτερο αφορά την τροπολογία για τη μεταφορά των παιδιών με αναπηρίες.
      Στις 7-3-2004, η Νέα Δημοκρατία παρέλαβε έναν Οργανισμό Σχολικών Κτηρίων με διασφαλισμένη ετήσια παραγωγή εκατό σχολικών μονάδων το χρόνο, με ετήσιο ύψος επενδύσεων 225.000.000 και με σταθερό δείκτη απόδοσης πάνω από 200% που τον κατέτασσε στην τέταρτη θέση των ΔΕΚΟ με βάση το ύψος των επενδύσεων, με εγκεκριμένο από τα Υπουργεία Οικονομίας και Οικονομικών και Εθνικής Παιδείας και Θρησκευμάτων επιχειρησιακό πρόγραμμα 2003-2007, με εγγυημένη χρηματοδότηση ύψους 1,2 δισεκατομμυρίων ευρώ και με στόχο την επίλυση όλων των προβλημάτων σχολικής στέγης στο σύνολο της Επικράτειας. Εν τέλει, σας παραδώσαμε σχολικές υποδομές που στην περίοδο των κυβερνήσεων του ΠΑΣΟΚ κάλυψαν το 45% περίπου όλων των υποδομών από την ίδρυση του ελληνικού κράτους.
      Ο ΟΣΚ επί Νέας Δημοκρατίας κατέληξε στο σημείο να μετατρέπεται σε έναν περιθωριακό ζημιογόνο κρατικό Οργανισμό και η Σχολική Στέγη σ’ ένα άλυτο πρόβλημα, με πλούσιο όμως επικοινωνιακό περιτύλιγμα. Κατέληξε να επιστρέφει απαλλοτριωμένα οικόπεδα στους πρώην ιδιοκτήτες τους με διάφορα τερτίπια και μεθοδεύσεις, να δημοπρατεί είκοσι με τριάντα νέα σχολεία το χρόνο από τα εκατό περίπου που δημοπρατούνταν την περίοδο των κυβερνήσεων του ΠΑΣΟΚ, να αποκτά περίπου δέκα με δεκαπέντε οικόπεδα ετησίως από τα εβδομήντα με ογδόντα που αποκτούνταν την προηγούμενη περίοδο. 
      Και ενώ μειώνει τη δραστηριότητά του, κατέληξε να προσλαμβάνει διακόσιους πενήντα νέους εργαζόμενους, την πληρωμή των οποίων εντάσσει τέσσερα χρόνια τώρα στο κόστος των ΑΕΠ Και τέλος, κατέληξε να μετατρέπει τους τόκους των δανείων που παίρνει ο ΟΣΚ σε επιδόματα και πριμ για τα στελέχη.
      Ειπώθηκαν εδώ πολλά πράγματα για τα ΣΔΙΤ. Ο τέως Υπουργός Εθνικής Παιδείας και Θρησκευμάτων, έλεγε ότι εντάξαμε στα ΣΔΙΤ εκατόν είκοσι επτά νέα διδακτήρια. Στα ΣΔΙΤ εντάχθηκαν εξήντα τρία νέα διδακτήρια, με τιμή μονάδας τουλάχιστον διπλάσια απ’ αυτήν με την οποία δημοπρατεί αντίστοιχα κτήρια ο ΟΣΚ και οι νομαρχιακές αυτοδιοικήσεις. Είναι ελεγχόμενες οι διαδικασίες για τη διαφάνειά τους.
      Ο τέως Υπουργός Εθνικής Παιδείας και Θρησκευμάτων είπε, επίσης, ότι επενδύθηκαν στα σχολικά κτήρια στην περίοδο της Νέας Δημοκρατίας 1,5 δισεκατομμύρια ευρώ. Η αλήθεια είναι –και σας προκαλώ να με διαψεύσετε- ότι για τα σχολικά κτήρια επενδύθηκαν 647,2 εκατομμύρια ευρώ για το σύνολο της χρονικής περιόδου 2004-2008, από τα οποία τα 200.000.000 ευρώ, όπως είπε ο τέως Υπουργός, δαπανήθηκαν για το οικονομικό έτος 2008. Ο μέσος όρος είναι περίπου 110.000.000 ευρώ το χρόνο από τα 225.000.000 ευρώ που παρελήφθησαν από την προηγούμενη κυβέρνηση.
      Είναι χαρακτηριστικό μόνο ένα παράδειγμα. Η ένδεια έργων σχολικών υποδομών περιγράφεται χαρακτηριστικά σ’ αυτό εδώ το χαρτί. Από την απάντηση του ΟΣΚ σε ερώτησή μας, πήραμε και το εξής στοιχείο. Τίτλος: «ΠΕΡΑΙΩΘΕΝΤΑ ΝΕΑ ΔΙΔΑΚΤΗΡΙΑ ΑΠΟ ΜΑΡΤΙΟ 2004-ΙΟΥΝΙΟ 2008». Και ακούστε στο Δήμο Αμαρουσίου ποιο σχολικό κτήριο κατασκευάστηκε. Πρώτον, έγινε η περίφραξη οικοπέδου του νέου κτηρίου του ΥΠΕΠΘ και δεύτερον η κατασκευή χωριού τύπου ΣΕΛΕΤΕ (Μετασκευή Διοικητικών Υπηρεσιών).
      Τι είναι αυτό; Είναι το κτήριο του Κέντρου Τύπου των Ολυμπιακών Αγώνων που κατασκευάστηκε από την προηγούμενη Κυβέρνηση και τώρα στεγάζει το Υπουργείο Εθνικής Παιδείας και Θρησκευμάτων! Το εντάσσει ο ΟΣΚ στα νέα διδακτήρια, τα οποία παρέδωσε για την περίοδο 2004-2008! Είναι πρωτοφανές! Το κτήριο του Κέντρου Τύπου των Ολυμπιακών Αγώνων που τώρα είναι Υπουργείο, είναι στα περαιωθέντα νέα διδακτήρια 2004-2008.
      Κυρία Πρόεδρε, το καταθέτω στα Πρακτικά.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και τώρα σχετικά με το θέμα της μεταφοράς των μαθητών με αναπηρίες και συγκεκριμένα για τη μεταφορά στις είκοσι τρεις Σχολικές Μονάδες Ειδικής Αγωγής και Εκπαίδευσης που έχουν ιδιόκτητα λεωφορεία –και αφορά αυτήν την περίπτωση η τροπολογία- στις 2-12-2008 Βουλευτές του ΠΑΣΟΚ κατέθεσαν ερώτηση στον Υπουργό Εθνικής Παιδείας και Θρησκευμάτων με αυτό ακριβώς το θέμα.
      Στο κείμενο τονίζονταν όλο το πρόβλημα το οποίο υπήρξε και ταυτοχρόνως επισημαίνονταν το γεγονός ότι το Υπουργείο Εθνικής Παιδείας και Θρησκευμάτων  στις 21 Νοεμβρίου του 2008 συνήψε σύμβαση με ιδιωτική μεταφορική εταιρεία για να προσλάβει το προσωπικό αυτών των λεωφορείων, δηλαδή οδηγούς και συνοδούς. 
      Σ’ αυτήν την ερώτηση -η οποία, όπως σας είπα, κατατέθηκε στις 2 Δεκεμβρίου του 2008- δεν υπήρξε ακόμα απάντηση. Ούτε με την τροπολογία δίνετε απάντηση στο συγκεκριμένο ζήτημα, δηλαδή στο πρόβλημα των σχολείων που διαθέτουν ιδιόκτητα λεωφορεία για τη μεταφορά των μαθητών με αναπηρίες. 
      Το μόνο θετικό το οποίο προέκυψε είναι ότι η ευθύνη για την πρόσληψη των οδηγών, συνοδών και την υπογραφή των συμβάσεων μεταφέρεται πλέον στις σχολικές επιτροπές αντί για τις ιδιωτικές εταιρείες όπως ίσχυε μέχρι σήμερα, δηλαδή στους μεσάζοντες.  
      Η πίεση η οποία ασκήθηκε με την ερώτηση στην οποία δεν απάντησε το Υπουργείο, έφερε τουλάχιστον αυτό το αποτέλεσμα. Όμως, δεν υπάρχει καμμία δέσμευση για το αν προτίθεται η Κυβέρνηση να δώσει οριστική και βιώσιμη λύση στο πρόβλημα μετακίνησης των μαθητών των ΣΜΕΑ, ώστε οι γονείς και οι εργαζόμενοι να απαλλαγούν από το καθεστώς της αβεβαιότητας και της ανασφάλειας που τους διακατέχει λόγω των πρόσκαιρων λύσεων με τις συμβάσεις ορισμένου χρόνου. 
      Τα σχολεία που διαθέτουν ιδιόκτητα λεωφορεία έχουν πάγιες και διαρκείς ανάγκες σε προσωπικό οδηγούς και συνοδούς. Συνεπώς, η σύσταση αντίστοιχων οργανικών θέσεων για την κάλυψή τους είναι επιβεβλημένη. Διαφορετικά, το θέμα θα διαιωνίζεται. 
      Με την ευκαιρία αυτή, θέλω να πω ότι το κόστος ενός λεωφορείου με τα έξοδα οδηγού-συνοδηγού, με τα καύσιμα και με ό,τι άλλο, έξοδα συντήρησης κλπ, είναι τουλάχιστον μισό σε σχέση με τη μίσθωση ιδιωτών. 
      Και κάτι τελευταίο που χαρακτηρίζει την Κυβέρνηση του άπλετου φωτός και της διαφάνειας προς ενημέρωση του Σώματος. Η ισχύουσα σύμβαση μεταξύ του Υπουργείου Εθνικής Παιδείας και Θρησκευμάτων και της εταιρείας «EXPRESS HOLIDAYS Τουριστικές Επιχειρήσεις» για τη μεταφορά των μαθητών που υπογράφθηκε στις 21 Νοεμβρίου του 2008 και άρχισε στις 24 Νοεμβρίου του 2008 και λήγει μεθαύριο στις 23 Φεβρουαρίου του 2009 κόστους 300.000 ευρώ, για ένα τρίμηνο δηλαδή, πλέον ΦΠΑ μεταξύ των άλλων στο άρθρο 7 με τον τίτλο «Εμπιστευτικότητα» γράφει τα εξής: «Καθ’ όλη τη διάρκεια ισχύος της Σύμβασης, αλλά και μετά τη λήξη ή λύση αυτής, ο ανάδοχος αναλαμβάνει την υποχρέωση να τηρήσει εμπιστευτικά και να μη γνωστοποιήσει σε τρίτους –συμπεριλαμβανομένων των εκπροσώπων του ελληνικού και διεθνούς Τύπου- χωρίς την προηγούμενη έγγραφη συγκατάθεση της Αναθέτουσας Αρχής –του Υπουργείου Εθνικής Παιδείας και Θρησκευμάτων- οποιαδήποτε έγγραφα ή πληροφορίες που θα περιέλθουν σε γνώση του κατά την εκτέλεση των υπηρεσιών και την εκπλήρωση των υποχρεώσεών του».
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε. 
      Το ίδιο ισχύει και για την αναθέτουσα αρχή, η ίδια ευθύνη.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Γιατί; 
      ΠΡΟΕΔΡΕΥΟΥΣΑ (Βέρα Νικολαΐδου): Μην διακόπτετε, κύριε Υφυπουργέ. Θα έχετε μετά το λόγο. 
      ΜΙΧΑΗΛ ΠΑΝΤΟΥΛΑΣ: Θα τα πείτε μετά, κύριε Υφυπουργέ.
      Αυτή τη σύμβαση σας τη ζητήσαμε. Την έχω στα χέρια μου. Την είχατε επτασφράγιστο μυστικό στο Υπουργείο Εθνικής Παιδείας και Θρησκευμάτων. Δεν θελήσατε να τη δώσετε ποτέ στη δημοσιότητα. 
      Δεν ακούσατε λάθος, κυρίες και κύριοι Βουλευτές. Με βάση το κείμενο της σύμβασης, απαγορεύεται στον ελληνικό και στο διεθνή Τύπο η πρόσβαση στα στοιχεία που έχουν σχέση με τον τρόπο συναλλαγής του δημοσίου με τον ιδιωτικό τομέα, όπως και με τους φορείς της εκπαίδευσης, τους αρμόδιους υπηρεσιακούς παράγοντες, τους άμεσα ενδιαφερόμενους στα σχολεία των μαθητών με αναπηρίες.   
      ΑΣΤΕΡΙΟΣ ΡΟΝΤΟΥΛΗΣ: Να το καταθέσετε στα Πρακτικά αυτό, κύριε συνάδελφε!
      ΜΙΧΑΗΛ ΠΑΝΤΟΥΛΑΣ: Ακόμα και οι εκπρόσωποι του λαού, οι Βουλευτές, πρέπει να τελούν εν αγνοία, έτσι ώστε να μην είναι σε θέση να ελέγχουν το Υπουργείο Εθνικής Παιδείας και Θρησκευμάτων σε ζητήματα διαχείρισης του δημοσίου χρήματος. Πώς αλλιώς να ερμηνευθεί το γεγονός ότι μέχρι τώρα -δύο μήνες μετά την κατάθεση της ερώτησης- αρνείστε να καταθέσετε τη σύμβαση προς ενημέρωση; 
      Όσα, κυρίες και κύριοι Βουλευτές, εκτέθηκαν με λεπτομέρεια προηγουμένως, είμαι βέβαιος ότι δεν αφήνουν σε κανέναν σας την παραμικρή αμφιβολία ότι για την Κυβέρνηση της Νέας Δημοκρατίας η επανίδρυση του κράτους και η διαφάνεια αποτελούν «ύψιστη προτεραιότητα!!!», με τρία θαυμαστικά. Μη μου πείτε ότι στον Πρωθυπουργό και στην Κυβέρνησή του δεν αξίζει ο «δημόσιος έπαινος» -σε εισαγωγικά, βέβαια- όλων μας!
      Σας ευχαριστώ. 
      Καταθέτω στα Πρακτικά της Βουλής το κείμενο της σύμβασης. 
       (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά την προαναφερθείσα σύμβαση, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Βέρα Νικολαΐδου): Κι εμείς ευχαριστούμε.  
      Θέλει να κάνει μία μικρή παρέμβαση ο κύριος Υφυπουργός. 
      Κύριε Υφυπουργέ, έχετε το λόγο για τρία λεπτά. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, ζήτησα το λόγο για να μη δημιουργούνται εντυπώσεις, διότι στην τρίτη μέρα συζήτησης του σχεδίου νόμου, διαπιστώνω ότι οι συνάδελφοι του ΠΑΣΟΚ επιδιώκουν μόνο τις εντυπώσεις. 
	Αυτή η σύμβαση, αυτή η συγκεκριμένη διάταξη προστατεύει τα προσωπικά δεδομένα μαθητριών και μαθητών με ειδικές ανάγκες, που μεταφέρονται. Για το αντίθετο θα έπρεπε να μας έχετε κατηγορήσει, αν δεν υπήρχε αυτή η διάταξη. Διότι όλοι εδώ εκδηλώνουμε το σεβασμό μας στις μαθήτριες και στους μαθητές που ανήκουν σε αυτήν την κατηγορία και θέλουμε ακριβώς να προστατέψουμε τα προσωπικά τους δεδομένα. Τίποτα πέραν αυτού. 
      Άλλωστε, το κόστος της συμβάσεως το γνωρίζετε. Το δηλώσαμε. Το γνωρίζουν και αυτοί οι οποίοι υπέγραψαν, δηλαδή οι εταιρεία. Δεν υπήρχε τίποτα μεμπτόν και κρυπτόν! Παρακαλώ πολύ να μην αξιοποιούνται τέτοιες διατάξεις, για να δημιουργούνται εντυπώσεις!
      ΜΙΧΑΗΛ ΠΑΝΤΟΥΛΑΣ: Πιστεύετε αυτά που λέτε;
ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τέσσερις  μαθήτριες και μαθητές και τρεις συνοδοί-δάσκαλοι από το 26ο και 29ο Δημοτικό Σχολείο Αχαρνών. 
    Η Βουλή σας καλωσορίζει και σας εύχεται καλή πρόοδο. 
    (Χειροκροτήματα απ’ όλες τις πτέρυγες της Βουλής)
    Το λόγο έχει ο Βουλευτής του ΠΑ.ΣΟ.Κ. κ. Μιχαήλ Κατρίνης. 
    ΜΙΧΑΗΛ ΚΑΤΡΙΝΗΣ: Ευχαριστώ, κυρία Πρόεδρε. 
    Κύριε Υπουργέ, όσον αφορά το σχέδιο νόμου που συζητάμε, νομίζω πως η αναλυτική και εμπεριστατωμένη  εισήγηση του γενικού εισηγητού μας μάς έχει καλύψει. Βέβαια, υπάρχει η ριζική διαφωνία μας σε σχέση με την απουσία του Υπουργού για τρίτη συνεχόμενη μέρα. Εμείς θέλουμε να ακούμε τον Υπουργό όχι μόνο από τα Μέσα Μαζικής Ενημέρωσης, αλλά και στη Βουλή, όταν υπάρχουν τόσο σοβαρά, καίρια και καυτά ζητήματα που αφορούν την παιδεία. 
    Εγώ θα μιλήσω για την τροπολογία που έχει κατατεθεί από δεκατρείς συναδέλφους. Βέβαια, φαίνεται ότι ο αριθμός δεν είναι τυχερός, διότι το Υπουργείο δεν βλέπει με ευαισθησία αυτήν την τροπολογία. Είναι μια τροπολογία που έχει σχέση με ένα μέτρο κοινωνικής ευθύνης του κράτους, της πολιτείας απέναντι στους πολίτες. Αφορά τις μετεγγραφές φοιτητών, αποφοίτων σχολείων πυρόπληκτων και σεισμόπληκτων περιοχών για τα δύο προηγούμενα έτη εισαγωγής, που φοιτούν σε Πανεπιστήμια και ΤΕΙ εκτός Αθήνας και Θεσσαλονίκης και των οποίων οι γονείς αναγκάζονται να συντηρήσουν δύο σπίτια πέραν της μόνιμης κατοικίας τους. 
    Και βεβαίως, η τροπολογία αυτή δεν αφορά τα ιδρύματα του Λεκανοπεδίου, γιατί είναι και γνωστό ότι είναι αυξημένα τα προβλήματα και αυξημένες οι αιτήσεις, αλλά είναι και νωπή η ιστορία, κύριε Υπουργέ, με γιο απερχόμενου συναδέλφου σας που πήρε μετεγγραφή σε πανεπιστήμιο της Αττικής για λόγους ασφαλείας και ψυχικής υγείας. Και βέβαια, όποιος «καεί στο χυλό φυσάει και το γιαούρτι»! Όμως, αυτό σας οδήγησε από το ένα άκρο στο άλλο, δηλαδή σε μια κάθετη αυστηροποίηση των όρων και του τρόπου μετεγγραφών, με αποτέλεσμα σήμερα που αντικειμενικά υπάρχει μια οικονομική δυσπραγία σε πάρα πολλές οικογένειες να μη δίνεται η δυνατότητα μετεγγραφής σε πάρα πολλούς φοιτητές. Και δυστυχώς, κρύβεστε, κύριε Υπουργέ, από την πραγματικότητα.
    Ξέρετε πολύ καλά, εσείς ειδικά, την κοινωνική και οικονομική πραγματικότητα στις πυρόπληκτες και σεισμόπληκτες περιοχές. Εσείς είχατε κατέβει στο Νομό Ηλείας, μετά από τους σεισμούς, και διαπιστώσατε το μέγεθος του προβλήματος. Περίμενα τον Υπουργό να δείχνει μεγαλύτερη ευαισθησία για το Νομό Αχαΐας, από τον οποίο κατάγεται και δυστυχώς δεν με διαψεύδει και, βεβαίως, κύριε Υφυπουργέ, είχατε τη δυνατότητα τις προάλλες να μιλήσω με το Δήμαρχο Φαλαισίας από την εκλογική σας περιφέρεια, τον πλέον πυρόπληκτο δήμο του Νομού Αρκαδίας, ο οποίος συμφώνησε στη διάταξη αυτή, γιατί, βεβαίως, αφορά οικογένειες που έχουν οικονομικό πρόβλημα.
    Σήμερα, λοιπόν, ποια είναι η πραγματικότητα; Εσείς τη διεθνή οικονομική κρίση την επικαλείστε, όμως, δεν βλέπω να την υιοθετείτε, όταν αφορά γονείς, οι οποίοι αναγκάζονται, κύριε Υπουργέ, να συντηρούν δύο σπίτια, πέραν της μόνιμης κατοικίας τους. Ξέρετε πολύ καλά πως δύο δημόσιοι υπάλληλοι δεν έχουν δικαίωμα, λόγω του οικονομικού ορίου, να κάνουν αίτηση για μετεγγραφή και αναγκάζονται να συντηρήσουν δύο σπίτια πέραν της μόνιμης κατοικίας τους. 
    Θα σας πω και ένα παράδειγμα. Με πήρε τηλέφωνο  ένας γονέας προχθές που ο γιος του φοιτά στο ΤΕΙ Μεσολογγίου και έχει κάνει αίτηση για την Εστία. Είναι δέκα οι θέσεις και είναι τριακοστός τρίτος. Έχει δηλώσει ετήσιο εισόδημα 7,5 χιλιάδες ευρώ. Τι θα κάνει αυτός ο γονιός; Θα πουλήσει τα χωράφια του; Θα πάρει δάνειο, για να σπουδάσει ο γιός του στο ΤΕΙ; Αυτό, βέβαια, προκύπτει, γιατί υπάρχει ένα ανύπαρκτο δίκτυο φοιτητικών εστιών. 
Οι φοιτητικές εστίες σήμερα είναι σε άθλια κατάσταση με ελάχιστες εξαιρέσεις. Και ο αριθμός των κρεβατιών που προσφέρουν όσες είναι σε ικανοποιητική κατάσταση είναι πολύ μικρότερος από τον αριθμό των αιτήσεων. 
         Κύριε Υπουργέ, είναι ένα μέτρο, το οποίο δεν έχει κανένα οικονομικό κόστος και αφορά συντριπτικά περιπτώσεις μεσαίων οικονομικών στρωμάτων. Αδυνατώ να κατανοήσω την άρνησή σας, παρά το γεγονός ότι και εσείς προσωπικά και ο άλλος Υφυπουργός βλέπετε θετικά το μέτρο και οφείλω να το αναγνωρίσω. Αδυνατώ να κατανοήσω την άρνηση του Υπουργού να δεχθεί αυτή την τροπολογία. Δεν συνιστά καμμία αδικία, δεν παραβιάζει τους όρους και τις αρχές της ισονομίας. Μιλάμε για επιτυχόντες φοιτητές, εισακτέους μέσα από το δύσκολο δρόμο των Πανελλαδικών Εξετάσεων.
      Δεν μιλάμε, κύριε Υπουργέ, για μετεγγραφές εξωτερικού. Δεν μιλάμε για περιπτώσεις, όπως το 1992 με τις μετεγγραφές όλων ανεξαιρέτως των φοιτητών από τα Πανεπιστήμια της Βοσνίας-Ερζεγοβίνης. Δεν μιλάμε για το 1993 για τις μετεγγραφές πολυτέκνων φοιτητών εξωτερικού –δικές σας διατάξεις, επί κυβερνήσεως Νέας Δημοκρατίας- και βεβαίως δεν μιλάμε για μετεγγραφές εξωτερικού με τα γνωστά κυκλώματα της ΚΕΝΕ, όπου καθηγητής και πολιτικό σας στέλεχος πρωταγωνιστούσε και γιοι καθηγητών πανεπιστημίου, γιοι πολιτικών, έρχονταν από πανεπιστήμια του εξωτερικού και φοιτούσαν στο εσωτερικό και μάλιστα, γίνονταν δεκτοί σε μεταπτυχιακά και διδακτορικά προγράμματα προνομιακά. 
      Είναι πάρα πολλές οι διατάξεις που θα μπορούσα να επικαλεστώ. Σήμερα όμως ποια είναι η πραγματικότητα, κύριε Υπουργέ; Ότι πάρα πολλά νέα παιδιά δεν σπουδάζουν για οικονομικούς λόγους και κατευθύνονται στα ιδιωτικά κολέγια. Οι γονείς δεν μπορούν να ανταποκριθούν. Υπάρχει βεβαίως και αντικειμενικά η οικονομική δυσπραγία και η αβεβαιότητα για την επαγγελματική κατοχύρωση των αποφοίτων. Αυτό όμως δεν σας εμποδίζει για μικροπολιτικούς λόγους να ιδρύετε τμήματα, από ένα από τα οποία έχετε αποφοιτήσει κι εσείς, κύριε Υπουργέ, όπως το Τμήμα Πολιτικών Επιστημών. Ξέρετε πολύ καλά ποια είναι η επαγγελματική αβεβαιότητα αυτού του Τμήματος. Ιδρύσατε μόλις προχθές -και το εξαγγείλατε- στην εκλογική περιφέρεια του απερχόμενου Υπουργού, στην Κομοτηνή, Τμήμα Πολιτικών Επιστημών και Τμήμα Δημόσιας Διοίκησης. Την ίδια ώρα που λέτε ότι πολλά τμήματα ιδρύθηκαν για μικροπολιτικούς λόγους, χωρίς επαγγελματικά δικαιώματα, χωρίς καμμία κατοχύρωση, την ίδια στιγμή ιδρύσατε τμήμα Πολιτικών Επιστημών στην Κομοτηνή! 
      Πρόκειται, λοιπόν, για μια τροπολογία, κύριε Υπουργέ, η οποία υπογράφεται από Βουλευτές όλων των κομμάτων, απ’ όλους ανεξαιρέτως –και θέλω να το τονίσω- τους Βουλευτές του Νομού Ηλείας. Εσείς επιλέγετε να μην τη φέρετε και την ίδια στιγμή φέρνετε τροπολογίες που αφορούν το ΥΠΕΧΩΔΕ, τροπολογία που διορθώνει σχέδιο νόμου που ψηφίστηκε πριν από ένα μήνα. Πραγματικά δεν κατανοώ αυτή την άρνησή σας. Εγώ έστω και τώρα σας καλώ, σας παρακαλώ να δείξετε ότι αφουγκράζεστε στην ουσία την οικονομική ασφυξία που ζουν οι γονείς αυτών των φοιτητών. Είναι φοιτητές που ήδη βρίσκονται στο δεύτερο έτος. Κι επειδή χθες κάνατε μιαν αναφορά ότι θα δείτε το πλαίσιο των μετεγγραφών, ένας φοιτητής που τώρα βρίσκεται στο δεύτερο έτος όταν εσείς αποφασίσετε να αλλάξετε το πλαίσιο –που πρέπει να το αλλάξετε- θα βρίσκετε ήδη στο τρίτο έτος και δεν θα μπορεί να μετεγγραφεί. 
      Δεσμευθείτε, λοιπόν, σήμερα ότι θα δείτε από την αρχή και άμεσα το πλαίσιο μετεγγραφών εσωτερικού, επαναλαμβάνω. Βοηθήστε αυτά τα νέα παιδιά που έδωσαν ένα πολύ μεγάλο αγώνα να σπουδάσουν. Κατανοήστε τον αγώνα των γονέων που σε οικονομικά κατεστραμμένες περιοχές έδωσαν κάτι παραπάνω από το υστέρημά τους για να βοηθήσουν τα παιδιά τους να μπουν στο ελληνικό Πανεπιστήμιο, στα ελληνικά ΤΕΙ και σήμερα αδυνατούν να τα συντηρήσουν. Σεβαστείτε αυτό τον κόπο κι έστω και τώρα ψηφίστε αυτή την τροπολογία. 
      Και αν όχι, κύριε Υπουργέ -γιατί κατανοώ την άρνησή σας, αλλά θέλω να πιστεύω ότι είναι πρόσκαιρη- δεσμευθείτε ότι άμεσα θα φέρετε ένα πλαίσιο τέτοιο, με το οποίο θα αποκαθιστάτε την κοινωνική αδικία που υπάρχει. Δεν υπάρχουν φοιτητές δύο ταχυτήτων και σήμερα σ’ αυτήν την οικονομική κατάσταση δείξτε ότι σέβεστε πάνω απ’ όλα τον κόπο, τις θυσίες, τον αγώνα και τις αγωνίες των γονέων που στηρίζουν αυτά τα παιδιά.
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Κύριοι συνάδελφοι, στο σημείο αυτό έχει ζητήσει το λόγο ο Υφυπουργός ΠΕΧΩΔΕ κ. Καλογιάννης για μια σύντομη παρέμβαση. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, δίνω τη σειρά μου στον κ. Κεγκέρογλου μιας και τον είδα ότι έχει ετοιμαστεί. 
      ΠΡΟΕΔΡΕΥΟΥΣΑ (Βέρα Νικολαΐδου): Εντάξει, κύριε Υπουργέ.
      Κύριε Κεγκέρογλου, πριν πάρετε το λόγο να κάνουμε μια ανακοίνωση. 
      Πριν αρχίσει την ομιλία του ο κ. Κεγκέρογλου,  θέλω να κάνω γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα  μαθήτριες και μαθητές και τρεις  συνοδοί-δάσκαλοι από το 1ο Δημοτικό Σχολείο Αμαρουσίου.
      Η Βουλή τους καλωσορίζει και τους εύχεται καλή πρόοδο. 
      (Χειροκροτήματα από όλες τις πτέρυγες της Βουλής)
      Ορίστε, κύριε Κεγκέρογλου, έχετε το λόγο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε. 
      Ευχαριστώ και τον κύριο Υπουργό...
      ΜΙΧΑΗΛ ΠΑΝΤΟΥΛΑΣ: Να τονιστεί η ευγένεια του Ηπειρώτη Υπουργού. 
      ΗΛΙΑΣ ΦΩΤΙΑΔΗΣ: Η ευγένεια είναι δεδομένη και για τους Υπουργούς. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Φωτιάδη, θα παρακαλέσω να μη διακόπτετε. 
      Συνεχίστε, κύριε Κεγκέργογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Είναι γνωστή η ευγένεια του Υπουργού, που όμως δεν αλλάζει τις πολιτικές που ακολουθεί η Κυβέρνηση, αγαπητέ συνάδελφε!  Η χώρα έχει οδηγηθεί σε περιπέτεια. Οποιοσδήποτε παρακολουθεί το τι γίνεται τούτη την ώρα στην Ελλάδα, το διαπιστώνει. Έχουμε χάσει κάθε ίχνος αξιοπιστίας στο εξωτερικό,  έχουμε χάσει τις δυνατότητες που έχουμε ως χώρα. Η παιδεία και η εκπαίδευση δεν ξέφυγαν από τις αντιφατικές πολιτικές και το αδιέξοδο, τη δύνη που οδηγεί τη χώρα. 
      Το 2006, θυμάμαι σαν τώρα, με πολύ συνοπτικές διαδικασίες, ήρθε εδώ ο κ. Καλός, έτοιμος υποτίθεται, να νομοθετήσει για την Τεχνική-Επαγγελματική Εκπαίδευση. Έφερε ένα νομοσχέδιο με δεκάδες υπουργικές αποφάσεις και προεδρικά διατάγματα που προέβλεπε, χωρίς σχέδιο, χωρίς να ξέρει τι θα κάνει την επόμενη μέρα, να καταργήσει τα ΤΕΕ και να ιδρύσει να λεγόμενα ΕΠΑΛ και ΕΠΑΣ. Η έλλειψη σχεδίου οδήγησε στη σημερινή κατάσταση. Βέβαια δεν μπορεί να υπάρξει σχέδιο για την Τεχνική-Επαγγελματική Εκπαίδευση, όταν δεν υπάρχει σχέδιο για τη χώρα, όταν δεν υπάρχει σχέδιο για την προοπτική ανάπτυξης, γιατί η Τεχνική-Επαγγελματική Εκπαίδευση είναι το κομμάτι της εκπαίδευσης της παιδείας που κατ’ εξοχήν πρέπει να συνδέεται με τα οικονομικά και κοινωνικά συμβαίνοντα, με την οικονομική και παραγωγική διαδικασία. Και όταν δεν υπάρχει βέβαια γενικότερο σχέδιο, είναι επόμενο να οδηγηθεί και σε αδιέξοδο η όποια επιλογή για την Τεχνική και Επαγγελματική Εκπαίδευση. 
      Επιλέξατε να καταργήσετε –το κάνατε- χρήσιμες ειδικότητες, δυναμικές ειδικότητες που προσέφεραν στην παραγωγική διαδικασία, στην οικονομική τοπική δραστηριότητα. Δημιουργήσατε τεχνητά υπεράριθμους εκπαιδευτικούς, αφού καταργήθηκαν οι αντίστοιχες ειδικότητες που αυτοί έκαναν μάθημα. Οι μαθητές έχασαν την εμπιστοσύνη τους στο Υπουργείο Εθνικής Παιδείας και Θρησκευμάτων, σε σχέση με την Τεχνική - Επαγγελματική Εκπαίδευση. Τουλάχιστον αυτό το δείχνει ο μειωμένος αριθμός  που επέλεγε από τότε και μετά την Τεχνική-Επαγγελματική Εκπαίδευση. Δημιουργήσατε δύο εκπαιδευτικά μορφώματα, που δεν ανταποκρίνονται στις ανάγκες της παραγωγικής, της οικονομικής διαδικασίας. Δημιουργήσατε ένα ολίγον λύκειο και μια ολίγον τεχνική σχολή, κατά το ολίγον έγκυος,  κύριε συνάδελφε! 
      Τα ΕΠΑΛ έχουν καταταχθεί από τους ίδιους τους μαθητές πιο χαμηλά από τα γενικά λύκεια. Αυτό, όσον αφορά τη γενική παιδεία. Ταυτόχρονα όμως δεν παρέχουν επαρκή ειδίκευση. Οι  δε ΕΠΑΣ, ενώ υπολείπονται των αντίστοιχων πρώην ΤΕΕ, δεν διδάσκουν καθόλου μαθήματα ελληνικής παιδείας. Όλα αυτά είναι αποτέλεσμα –το ξαναλέω- της έλλειψης σχεδίου και προσανατολισμού.
       Φτάσαμε σήμερα, τρία χρόνια μετά από εκείνη τη νομοθετική πρωτοβουλία, τελειόφοιτοι μαθητές των ΕΠΑΛ να μη γνωρίζουν ακόμη τους όρους με τους οποίους θα διαγωνιστούν, προκειμένου να εισαχθούν στα ΤΕΙ και στα ΑΕΙ. Αυτή είναι η αντιφατική πολιτική, αυτή η αναποτελεσματική πολιτική. Μετά από σειρά ερωτήσεων, μάθαμε ότι το Νοέμβριο είχε ήδη κατατεθεί η ρύθμιση που αφορούσε την εισαγωγή. Σήμερα είναι Φεβρουάριος. Πρέπει σε λίγο να συμπληρωθούν τα μηχανογραφικά. Αυτό, νομίζω, είναι μια ασυνέπεια του Υπουργείου που δεν δικαιολογείται. 
      Έρχομαι τώρα σε ένα άλλο θέμα. Κύριε Υπουργέ, το 2005 αποκαλύφθηκε ότι Υπουργοί και άλλοι, «κολλητοί» των Υπουργών, αξιοποιούσαν πιθανόν παράθυρα στους νόμους και  μετέγγραφαν τα παιδιά τους, τα ανήψια τους, ή τα παιδιά των φίλων τους, χωρίς να το δικαιούνται με το πνεύμα και το γράμμα του νόμου. 
	Επειδή συνέβη αυτό με τους πολιτικούς, τι ψήφισε η Βουλή; Διατάξεις που απαγορεύουν στα παιδιά του λαού να έχουν τη δυνατότητα μετεγγραφής. Επειδή οι Υπουργοί, οι Βουλευτές, όλοι εμείς, μπορεί να παραβαίναμε έναν νόμο, αυτό σημαίνει ότι θα απαγορεύσουμε και στους πολίτες να έχουν δικαίωμα στη μόρφωση; Αυτό είναι απαράδεκτο. Δεν μπορεί το πολιτικό σύστημα να απαξιώνεται με αυτόν τον τρόπο. Δεν μπορεί να συνεχίζουν να ισχύουν αυτές οι λογικές προκειμένου εμείς να καλύψουμε αυτό το οποίο έχουμε ως έλλειμμα.
	Τι συμβαίνει; Αποκλείονται οι απόφοιτοι εσπερινών λυκείων ΤΕΕ από τη διαδικασία μεταγραφής. Δεν έχουν δικαίωμα. Η αιτιολογία ποια είναι; Στις απαντήσεις εδώ που έχω από τον κ. Ταλιαδούρο είναι ότι εισάγονται με ειδικές διατάξεις. Εισάγονται προφανώς με ειδικές διατάξεις, αλλά μετά από την εισαγωγή τους είναι ισότιμοι φοιτητές. 
	Ποιοι είναι όμως αυτοί οι οποίοι σπουδάζουν σε εσπερινά λύκεια και σε ΤΕΕ; Είναι φτωχά παιδιά; Είναι παιδιά φτωχών οικογενειών συνήθως τρίτεκνων και πολύτεκνων; Είναι άνθρωποι που δεν έχουν οικονομικές δυνατότητες. Κι εμείς τι λέμε; Ενώ ο θεσμός των μετεγγραφών σκοπό έχει να διευκολύνει και να απαλύνει τις κοινωνικές ανισότητες, να διευκολύνει οικογένειες που αδυνατούν οικονομικά να ανταπεξέλθουν να σπουδάσουν τα παιδιά τους κοντά στον τόπο που κατοικούν οι γονείς, απαγορεύει ακριβώς στους ανθρώπους που το έχουν ανάγκη να έχουν τη δυνατότητα μετεγγραφής. Και δεν λέει κανείς να έχουν προνομιακή μεταχείριση. Όμως να έχουν την ίδια μεταχείριση που έχουν και οι εισαχθέντες με τα άλλα συστήματα. 
      Το θεωρώ απαράδεκτο. Είναι παραλογισμός. Και εξηγούμαι. Άνθρωποι οι οποίοι καταλαμβάνουν μία θέση στα πρωτοσέλιδα των εφημερίδων γιατί ως εργαζόμενοι κατάφεραν να μπουν σε πανεπιστήμιο και έχουν τη θέση τους στο πρωτοσέλιδο των εφημερίδων –πάμπολα τα παραδείγματα- δεν έχουν θέση στην πολιτική της Κυβέρνησης. Δεν ενδιαφέρεται η Κυβέρνηση γι’ αυτούς τους ανθρώπους από εκεί και πέρα; 
      Εργαζόμενη μητέρα από την Κρήτη που κατάφερε να περάσει στο Παιδαγωγικό Τμήμα του Πανεπιστημίου Αιγαίου –ένα από τα πολλά παραδείγματα- της αφαιρείται η δυνατότητα να κάνει αίτηση μετεγγραφής για το Παιδαγωγικό του Πανεπιστημίου Κρήτης. Μα, είναι εργαζόμενη στο Ηράκλειο. Πώς την υποχρεώνετε να κάθεται στη Ρόδο, την ώρα που μπορεί να πάει στο Πανεπιστήμιο Κρήτης; 
      Ακόμα πιο μεγάλος παραλογισμός είναι αυτό που συμβαίνει με ορισμένα τμήματα των ΤΕΙ. Ακούστε μία περίπτωση. Έχει περάσει στο ΤΕΙ Θεσσαλονίκης και του απαγορεύει να πάει σε περιφερειακό ΤΕΙ και μάλιστα σε τμήμα που δεν έχει συμπληρωθεί ο απαιτούμενος αριθμός που προβλεπόταν. Γνωρίζετε ότι τα τμήματα Φυτικής Παραγωγής και άλλα όμως έχουν εισακτέους πολύ λιγότερους στα περιφερειακά ιδίως ΤΕΙ από αυτούς που προβλέπονται. Και ενώ είναι υπεράριθμοι ουσιαστικά με τις μετεγγραφές που γίνονται νόμιμες, ή δεν ξέρω εγώ τι άλλο στο ΤΕΙ Θεσσαλονίκης ή Αθήνας, του απαγορεύει να κάνει αίτηση για να πάει σε ένα περιφερειακό ΤΕΙ. Δεν είναι παραλογισμός αυτός; Παραλογισμός χειρίστου είδους! Και όποιος επιχειρηματολογεί και στηρίζει αυτήν την κατάσταση, νομίζω ότι δεν στέκει ο ίδιος στα λογικά του. Γιατί πρώτα πρέπει να ξεκινούμε από τα απλά πράγματα της ζωής και μετά να ανακαλύπτουμε πολιτικές και φιλοσοφίες και δεν ξέρω εγώ και τι άλλο. 
      Στις 7 Οκτωβρίου μου απάντησε ο κ. Ταλιαδούρος ότι το ΥΠΕΠΘ θα μελετήσει το αίτημα αυτό σε ενδεχόμενη τροποποίηση των ισχυουσών περί μετεγγραφών διατάξεων, όμως στις 6 Νοεμβρίου μου έδωσε μία πανομοιότυπη απάντηση, αλλά έλειπε η τελευταία παράγραφος. Είπε ότι θα το μελετήσει και θα το εξετάσει. Εγώ το επαναφέρω και συνέλθετε, τουλάχιστον ένα τόσο απλό θέμα να το λύσουμε. Μας κοροϊδεύουν. Αν δεν μπορούμε να λύσουμε αυτά τα απλά ζητήματα, θέλουμε να λύσουμε τα μεγάλα της χώρας; Είναι δυνατόν; 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Βέρα Νικολαΐδου): Ο Υφυπουργός ΠΕΧΩΔΕ κ. Καλογιάννης έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ τους κυρίους συναδέλφους για τα καλά τους λόγια. 
      Επιτρέψτε μου να κάνω μία μικρή αναφορά στην τροπολογία με γενικό αριθμό 460 που αφορά στις παιδικές κατασκηνώσεις. Είναι μία τροπολογία η οποία προτείνεται από τους τέσσερις Υπουργούς Εθνικής Παιδείας και Θρησκευμάτων, Αγροτικής Ανάπτυξης, Υγείας και Κοινωνικής Αλληλεγγύης και ΠΕΧΩΔΕ. 
      Το 2003 με το νόμο 3208 είχαν τεθεί οι  όροι και οι  προϋποθέσεις για την εγκατάσταση και λειτουργία παιδικών κατασκηνώσεων σε δάση και δασικές εκτάσεις. 
      Μετά την παραχώρηση της έκτασης εκδίδεται κοινή υπουργική απόφαση των Υπουργών Αγροτικής Ανάπτυξης και Τροφίμων και Υγείας και Κοινωνικής Αλληλεγγύης αφού προηγουμένως έχει εκδοθεί η απαιτούμενη από τη νομοθεσία περιβαλλοντική αδειοδότηση των εγκαταστάσεων, οι οποίες στη μεγάλη τους πλειονότητα θα πρέπει να πω ότι είναι μη μόνιμες κατασκευές. 
	Στον ίδιο νόμο του 2003 είχε οριστεί μια προθεσμία τριετής, εντός της οποίας θα έπρεπε οι παιδικές αυτές κατασκηνώσεις να έχουν πάρει την άδεια λειτουργίας. Η προθεσμία παρήλθε άπρακτη για μεγάλο μέρος αυτών των κατασκηνώσεων. Το 2006 δώσαμε μια διετή παράταση με το νόμο 3467/2006. 
	Επειδή μέχρι σήμερα μεγάλο μέρος των παιδικών αυτών κατασκηνώσεων δεν έχει ολοκληρώσει τις απαιτούμενες διαδικασίες, προτείνεται με τη συγκεκριμένη τροπολογία να δοθεί μια παράταση ακόμη μέχρι το τέλος του 2011, χρονικό διάστημα το οποίο κρίνεται αναγκαίο για την ολοκλήρωση των σχετικών διαδικασιών. 
	Επιτρέψτε μου να επισημάνω ότι η ρύθμιση αφορά τριακόσιες είκοσι πέντε παιδικές κατασκηνώσεις σε όλη τη χώρα εκ των οποίων οι διακόσιες εξήντα οκτώ δηλαδή τα 5/6 αφορούν σε παιδικές κατασκηνώσεις του δημοσίου. Η προτεινόμενη ρύθμιση δεν προκαλεί καμμία επιβάρυνση του κρατικού προϋπολογισμού και καλώ όλους τους συναδέλφους να την υπερψηφίσουν.
Ευχαριστώ πολύ, κυρία Πρόεδρε.
ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης.
ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε.
      Εν πρώτοις, να μεταφέρω τον αποτροπιασμό του Λαϊκού Ορθόδοξου Συναγερμού για μια ενέργεια που έγινε από ανθρώπους που προσβάλλουν το δημοκρατικό μας πολίτευμα και αναφέρομαι στην επίθεση που έγινε στα γραφεία του κ. Μαρκογιαννάκη, κύριε Υφυπουργέ. Στηλιτεύουμε το γεγονός αυτό. 
ΕΝΑΣ ΒΟΥΛΕΥΤΗΣ (Από το ΠΑΣΟΚ): …(Δεν ακούστηκε)
      ΑΣΤΕΡΙΟΣ ΡΟΝΤΟΥΛΗΣ: Κάνω ότι δεν άκουσα αυτό που ειπώθηκε από την πτέρυγα του ΠΑΣΟΚ για να μη δώσω συνέχεια!
      Θεωρούμε ότι τέτοιου είδους συμβάντα προσβάλλουν τον πολιτικό μας πολιτισμό και πλήττουν καίρια το δημοκρατικό μας πολίτευμα. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Μπράβο, κύριε συνάδελφε! 
      ΑΣΤΕΡΙΟΣ ΡΟΝΤΟΥΛΗΣ: Έρχομαι τώρα σ’ αυτά που κατέθεσε ο κ. Παντούλας. 
      Κύριε Παντούλα, σας εκτιμώ και σας αγαπώ πάρα πολύ. Όμως μου έκανε μεγάλη εντύπωση και πήρα τη σύμβαση, αυτό που καταγγείλατε και το αφήσατε στα Πρακτικά. Πρέπει να πω εδώ ότι ο αντιπολιτευτικός οίστρος έχει ένα όριο. Είμαστε της Αντιπολιτεύσεως, πρέπει να αντιπολιτευόμαστε την Κυβέρνηση, να δίνουμε μια άλλη οπτική των πραγμάτων. 
      Εδώ μπροστά μου –γιατί ήθελα να διασταυρώσω και την απάντηση του Υφυπουργού- η σύμβαση λέει: «Αντικείμενο της συμβάσεως είναι α) έγκαιρη και ασφαλής μετακίνηση μαθητών με αναπηρία και ειδικές εκπαιδευτικές ανάγκες από την κατοικία τους προς τις κατωτέρω Σχολικές Μονάδες Ειδικής Αγωγής και Εκπαίδευσης. Β) Έγκαιρη και ασφαλής μετακίνηση από τις ΜΕΑ και αντίστροφα στο πλαίσιο εκπαιδευτικών επισκέψεων των εν λόγω μαθητών σύμφωνα με την κείμενη νομοθεσία.  Γ) Οποιαδήποτε άλλη μετακίνηση των προαναφερθέντων μαθητών που τυχόν ζητηθεί».
      Άρα, λοιπόν, τι κακό έγινε με τη σύμβαση αυτή, κύριε Παντούλα, και μέμφθεσθε την Κυβέρνηση σε ένα ζήτημα; Εγώ δεν είμαι συνήγορος της Κυβέρνησης, αλλά όταν έχουμε να κάνουμε με άτομα με ειδικές ανάγκες πρέπει να υπάρχει ένα όριο. Δηλαδή και στον αντιπολιτευτικό οίστρο και στην αντιπολιτευτική κριτική πρέπει να υπάρχει ένα όριο. Εδώ εσείς έχετε ισοπεδώσει τα πάντα. 
      Λέω και πάλι μακριά από μένα ο ρόλος του συνηγόρου και του Υπουργού και του Υπουργείου Εθνικής Παιδείας και Θρησκευμάτων και της Κυβέρνησης, αλλά όταν έχουμε μεταφορά ατόμων με ειδικές ανάγκες και εκεί βρήκατε να κάνετε κριτική; Αυτό διαφοροποιεί την υπεύθυνη αντιπολιτευτική στάση του Λαϊκού Ορθόδοξου Συναγερμού από τις αντιπολιτευτικές κραυγές του ΠΑΣΟΚ. Εκεί είναι η μεγάλη μας διαφορά! 
	ΘΕΟΧΑΡΗΣ ΤΣΙΟΚΑΣ: Την πατερίτσα πάρτε μαζί σας…
	ΚΥΡΙΑΚΟΣ ΒΕΛΟΠΟΥΛΟΣ: Εσείς χρειάζεστε πατερίτσα για να κυβερνήσετε!
	ΑΣΤΕΡΙΟΣ ΡΟΝΤΟΥΛΗΣ: Καλά, εσείς λέτε ό,τι θέλετε τώρα, πατερίτσες, το ένα το άλλο. 
      ΠΡΟΕΔΡΕΥΟΥΣΑ (Βέρα Νικολαϊδου): Παρακαλώ, κύριοι συνάδελφοι.
	Συνεχίστε, κύριε Ροντούλη.
	ΑΣΤΕΡΙΟΣ ΡΟΝΤΟΥΛΗΣ: Κύριε Υπουργέ, σας θέσαμε ένα θέμα. Ετέθη από την κ. Αράπογλου, όμως το συζητήσαμε και κατ’ ιδίαν. Είναι το θέμα της αποζημίωσης που πρέπει να πάρουν –για δεδουλευμένα πρόκειται- άνθρωποι οι οποίοι συμμετείχαν σε προγράμματα κατάρτισης και επιμόρφωσης εκπαιδευτικών στις τεχνολογίες πληροφορικής και επικοινωνιών. Ακούστε τώρα τι έγινε, για να βάζουμε τα πράγματα σε μία σειρά. Θέτω το ζήτημα για να διευκρινιστεί. Σε σχετική εγκύκλιο που βρίσκεται στην ιστοσελίδα της ειδικής υπηρεσίας εφαρμογής προγραμμάτων Κοινοτικού Πλαισίου Στήριξης του ΥΠΕΠΘ, διαβάζω, κύριε Υφυπουργέ: «Οι κάθε είδους πρόσθετες αποδοχές ή απολαβές των δημοσίων υπαλλήλων δεν μπορεί να είναι κατά μήνα ανώτερες από το σύνολο των αποδοχών της οργανικής τους θέσης». Σύμφωνα λοιπόν με ό,τι έχει βγει στην ιστοσελίδα του ΥΠΕΠΘ, οι άνθρωποι αυτοί που συμμετείχαν στο έργο της κατάρτισης των εκπαιδευτικών σε ζητήματα πληροφορικής έκαναν το πρόγραμμα των σεμιναρίων που δίδαξαν κατά τέτοιον τρόπο, ώστε οι πρόσθετες αμοιβές τους να ανέρχονται στο 100% των αμοιβών της οργανικής τους θέσεως. Τι λέει τώρα το νομοσχέδιο; «Η αμοιβή επιμεριζόμενη κατά μήνα δεν μπορεί να είναι ανώτερη από το ήμισυ των μηνιαίων αποδοχών της οργανικής θέσης και αφορά απασχόληση εκτός των ωρών εργασίας και σε χρόνο που δεν καλύπτεται από υπερωριακή απασχόληση». Αυτό σημαίνει ότι τώρα αντί να πάρουν το 100% της πρόσθετης αμοιβής κατά μήνα θα πάρουν το 50%, τουτέστιν αντί να πληρωθούν όλο το ποσό σε δέκα μήνες ας πούμε, θα το πληρωθούν σε είκοσι, όπως λέτε εσείς τώρα. Άρα τα δεδουλευμένα δεν θα τα χάσουν, απλώς θα επιμηκυνθεί ο χρόνος αποπληρωμής. Τα λέω αυτά εσκεμμένα, κύριε Υφυπουργέ, για να τα ακούσουν οι ενδιαφερόμενοι για να καταλαβαίνουν και αυτοί τι συζητάμε. 
	Το ερώτημα είναι το εξής: Έστω ότι αυτό γίνεται δεκτό. Ωραία, να το κάνουμε δεκτό. Οι άνθρωποι αυτοί έκαναν έναν οικογενειακό προγραμματισμό, έχουν κάποιες ανάγκες που «τρέχουν». Για ποιο λόγο τη στιγμή που υπήρξε ήδη από το ΥΠΕΠΘ η προηγούμενη εγκύκλιος που σας διάβασα έρχεστε και λέτε τώρα «όχι στο 100% αλλά στο 50% επιμηκύνοντας το χρόνο αποπληρωμής»; Δηλαδή δεν υπάρχει συνέχεια στη διοίκηση, κύριε Υφυπουργέ; Δική σας κυβέρνηση ήταν, δική σας εγκύκλιος ήταν αυτή η οποία έλεγε στο 100%. Τώρα έρχεστε αυθαίρετα και λέτε στο 50%. Ωραία, είναι δεδομένο ότι οι άνθρωποι δεν θα χάσουν τα χρήματά τους, δεν θα χάσουν τα δεδουλευμένα, αλλά η χρονική επιμήκυνση της αποπληρωμής δεν υποδηλοί μία αυθαιρεσία από την πλευρά του Υπουργείου; Θα πρέπει να κάνετε δεκτό αυτό που σας λέω τώρα, γιατί είναι λογικό. Ενώ ήταν 100%, έρχεστε και λέτε 50%. Για ποιο λόγο, κύριε Υφυπουργέ; Ο άλλος έχει ανάγκη, θέλει να πληρώσει δάνειο, θέλει να πληρώσει στεγαστικό, έχει κάποιες υποχρεώσεις. Για ποιο λόγο έτσι αυθαίρετα η διοίκηση –ας μην πω το Υπουργείο- έρχεται και λέει για 50%; Κύριε Υφυπουργέ -και νομίζω ότι τάσσεστε αλληλέγγυος μ’ αυτά που λέω- με την ίδια λογική θα μπορούσατε να πείτε 25%. Αυτή δεν είναι λογική κράτους συνεπούς προς τον πολίτη.
	Θα σας πω και κάτι άλλο πολύ σημαντικό για μας, κύριε Υφυπουργέ, και θέλω να το προσέξετε ιδιαιτέρως. Έγινε μία πρόταση προς την Κυβέρνηση από την Ένωση Πληροφορικών Ελλάδος. Είναι οι άνθρωποι που ασχολούνται με την πληροφορική και την εφαρμογή νέων τεχνολογιών στον τομέα της πληροφορικής και των επικοινωνιών. Σας είπαν δηλαδή: «Δημιουργήστε ένα εθνικό επιμελητήριο επικοινωνιών και πληροφορικής ακτινωμένο σε περιφερειακή βάση, δηλαδή όσες οι περιφέρειες της χώρας τόσα και τα παραρτήματα του επιμελητηρίου και προκειμένου να έλξουμε προσωπικό υψηλών προδιαγραφών από το εξωτερικό, να κάνουμε και αντίστοιχα επιμελητήρια στο εξωτερικό, όπου υπάρχει τουλάχιστον ελληνική διασπορά».
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό θα ήθελα να μου δώσετε, κυρία Πρόεδρε, γιατί είναι σημαντικό. Ένα λεπτό, όχι παραπάνω. 
    Ευχαριστώ. Δεν επιβαρύνει τον κρατικό προϋπολογισμό, διότι με δικά τους έξοδα, των μελών του εθνικού αυτού επιμελητηρίου, θα στηθεί η όλη δομή. 
    Απάντηση, όμως, δεν έχουν λάβει καμμία. Και αυτή τη στιγμή θα μπορούσαμε ως κοινωνία, ως κράτος, να προωθήσουμε τη λεγόμενη soft, ηπία ανάπτυξη. Διότι τη βαριά ανάπτυξη την έχουμε χάσει. Οι βιομηχανίες φεύγουν και πηγαίνουν στη Βουλγαρία και τη Ρουμανία. Το τρένο της βιομηχανικής ανάπτυξης το χάσαμε. Μας μένει, λοιπόν, η ανάπτυξη της γνώσης που μπορεί να λειτουργήσει ως πολλαπλασιαστής οικονομικής ισχύος για τη χώρα μας.
    Κι έρχονται οι άνθρωποι αυτοί, οι άνθρωποί μας, οι Έλληνες, οι γνώστες της πληροφορικής υψηλοτάτου επιπέδου και λένε ότι το επόμενο στοίχημα, μετά την ευρυζωνικότητα και τη διάχυση του διαδικτύου στην κοινωνία, είναι η παραγωγή εγχώριου λογισμικού για χρήση στη διοίκηση, για χρήση στα σχολεία, για χρήση στις επιχειρήσεις -δικό μας λογισμικό- και η παροχή υπηρεσιών σε αυτόν τον ευαίσθητο τομέα που λέγεται πληροφορική και επικοινωνίες.
    Αντί εμείς τώρα, αγαπητοί συνάδελφοι, να καθίσουμε κάτω ως κοινωνία, ως οργανωμένη πολιτεία, να δούμε τις υποδομές βάσει των οποίων θα μπορέσουμε να απορροφήσουμε τους ανθρώπους αυτούς και να τους βάλουμε να εργαστούν και στα σχολεία και στις δημόσιες υπηρεσίες και παντού, για ένα κυρίαρχο αίτημά τους, που είναι η δημιουργία εθνικού επιμελητηρίου επικοινωνιών και πληροφορικής, δεν μπορούμε ούτε καν να τους απαντήσουμε.
    Άρα, λοιπόν, προσέξτέ το. Είναι πολύ σοβαρό, κύριε Υφυπουργέ. Θα δώσει μία νέα οπτική και στα σχολεία και στις επιχειρήσεις και στο δημόσιο τομέα.
    Ευχαριστώ πολύ.
    (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΟΥΣΑ (Βέρα Νικολαΐδου): Εγώ σας ευχαριστώ, κύριε συνάδελφε.
      ΜΙΧΑΗΛ ΠΑΝΤΟΥΛΑΣ: Κυρία Πρόεδρε, θα ήθελα το λόγο για ένα λεπτό επί προσωπικού. Διότι ο κ. Ροντούλης…
      ΑΣΤΕΡΙΟΣ ΡΟΝΤΟΥΛΗΣ: Τι προσωπικό; Δεν υπάρχει τίποτα προσωπικό.
      ΠΡΟΕΔΡΕΥΟΥΣΑ (Βέρα Νικολαΐδου): 	Προσωπικό δεν υπάρχει. Έχετε, όμως, το λόγο για ένα λεπτό, για να πείτε αυτό που θέλετε.
       ΜΙΧΑΗΛ ΠΑΝΤΟΥΛΑΣ: Κυρία Πρόεδρε, υπάρχει προσωπικό.
      Κύριε Ροντούλη, διαβάσατε το άρθρο 1 της σύμβασης. Είναι αυτό που λέτε, μεταφορά μαθητών. Εγώ σας παρέπεμψα όλους στο άρθρο 7 της σύμβασης, που έχει τον τίτλο «Εμπιστευτικότητα». Αφορά τη σύμβαση μεταξύ Υπουργείου και «EXPRESS HOLIDAYS». Τέτοιες συμβάσεις έχουν συναφθεί μεταξύ Νομαρχιακών Αυτοδιοικήσεων και ιδιωτών σε όλη την Ελλάδα για τη μεταφορά όλων των άλλων παιδιών με αναπηρίες, δεκάδες, εκατοντάδες. Πουθενά, σε καμμία σύμβαση, δεν υπάρχει το άρθρο 7 «Εμπιστευτικότητα». Σε όλες τις άλλες συμβάσεις. 
      Άρα, λοιπόν, δεν ισχύει το θέμα που ανέφερε ο κύριος Υπουργός περί προσωπικών δεδομένων. Και δεν ισχύει, διότι το άρθρο 7 με τίτλο «Εμπιστευτικότητα» λέει: «Καθ’ όλη τη διάρκεια ισχύος της σύμβασης, αλλά και μετά τη λήξη ή λύση αυτής, ο ανάδοχος αναλαμβάνει την υποχρέωση να τηρήσει εμπιστευτικά και να μη γνωστοποιήσει σε τρίτους -συμπεριλαμβανομένων των εκπροσώπων του ελληνικού και διεθνούς Τύπου- χωρίς την προηγούμενη έγγραφη συγκατάθεση της αναθέτουσας αρχής, οποιαδήποτε έγγραφα ή πληροφορίες που θα περιέλθουν σε γνώση του κατά την εκτέλεση των υπηρεσιών.» Και συνεχίζει: «Οι πληροφορίες αναφέρονται...» -ακούστε τι λέει η σύμβαση- «…σε αυτούς που κατά τη διάρκεια…» -δεν μπορούν, δηλαδή, να δίνουν πληροφορίες…
      ΠΡΟΕΔΡΕΥΟΥΣΑ (Βέρα Νικολαΐδου): Καταθέστε την στα Πρακτικά.
      ΜΙΧΑΗΛ ΠΑΝΤΟΥΛΑΣ: «…που περιήλθαν σε αυτούς κατά τη διάρκεια και με την ευκαιρία της υλοποίησης του έργου και αφορούν σε τεχνικά ή εμπορικά ζητήματα ή μεθόδους υλοποίησης του έργου ή του αναδόχου.» Τα τεχνικά, εμπορικά ή οι μέθοδοι υλοποίησης είναι προσωπικά δεδομένα, κύριε Ροντούλη; Αυτό λέει το σχετικό άρθρο.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Παντούλα, σας παρακαλώ να ολοκληρώσετε.
      ΜΙΧΑΗΛ ΠΑΝΤΟΥΛΑΣ: Άρα, λοιπόν, να διαβάζετε πρώτα αυτά τα οποία κατατίθενται και μετά να παίρνετε το λόγο.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Απόστολος Κατσιφάρας, Βουλευτής του ΠΑΣΟΚ.
      ΑΣΤΕΡΙΟΣ ΡΟΝΤΟΥΛΗΣ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε Ροντούλη, δεν υπάρχει προσωπικό θέμα.
      ΑΣΤΕΡΙΟΣ ΡΟΝΤΟΥΛΗΣ: Κυρία Πρόεδρε, έτσι δεν έχουμε δικαίωμα ανταπάντησης.
      ΠΡΟΕΔΡΕΥΟΥΣΑ (Βέρα Νικολαΐδου): Δεν υπάρχει προσωπικό θέμα, κύριε Ροντούλη.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριοι συνάδελφοι, εγώ κατανοώ την ανησυχία του ΛΑΟΣ –όπως θέλετε εσείς τονίστέ το- …
      ΑΣΤΕΡΙΟΣ ΡΟΝΤΟΥΛΗΣ: Όπως θέλετε πείτέ το.
      ΑΠΟΣΤΟΛΟΣ ΚΑΤΣΙΦΑΡΑΣ: …να στηρίξει την κυβερνητική πολιτική. Την κατανοώ.
      ΑΣΤΕΡΙΟΣ ΡΟΝΤΟΥΛΗΣ: Εμείς να στηρίξουμε την κυβερνητική πολιτική;
      ΑΠΟΣΤΟΛΟΣ ΚΑΤΣΙΦΑΡΑΣ: Να στηρίξετε την κυβερνητική πολιτική και να βγάλετε από το αδιέξοδο τον κ. Καραμανλή…
      ΚΥΡΙΑΚΟΣ ΒΕΛΟΠΟΥΛΟΣ: Να στηρίξουμε εσάς!
      ΑΠΟΣΤΟΛΟΣ ΚΑΤΣΙΦΑΡΑΣ: …είτε για μικροπολιτική…
      ΑΣΤΕΡΙΟΣ ΡΟΝΤΟΥΛΗΣ: Μην πάτε εσείς μαζί!
      ΠΡΟΕΔΡΕΥΟΥΣΑ (Βέρα Νικολαΐδου): Κύριοι συνάδελφοι, μπορείτε να κάνετε αυτά τα σχόλια και εκτός Αιθούσης. Σας παρακαλώ, ησυχία.
      ΚΥΡΙΑΚΟΣ ΒΕΛΟΠΟΥΛΟΣ: Μας προκαλεί, κυρία Πρόεδρε.
      ΑΠΟΣΤΟΛΟΣ ΚΑΤΣΙΦΑΡΑΣ: Το κατανοώ και το κατανοεί και η κοινωνία.  Άρα δικαιολογείται πως, για πάνω από τέσσερα λεπτά, στεκόσαστε στην πρόταση του ΠΑΣΟΚ. 
      Κύριε Υπουργέ, οι κυβερνητικοί πειραματισμοί δεν έχουν τέλος. Οι επιπόλαιες και ευκαιριακές πολιτικές, ιδιαίτερα στην παιδεία, είναι επικίνδυνες. Ο κ. Καραμανλής μόλις πριν από δέκα μέρες στη συζήτηση εδώ στη Βουλή ουσιαστικά, εμμέσως, ζήτησε συγγνώμη για την ταλαιπωρία που έφερε η κυβερνητική πολιτική στην εκπαιδευτική κοινότητα, στους μαθητές, στους γονείς. Είπε χαρακτηριστικά «γράψτε λάθος και πάμε από την αρχή να διορθώσω τα λάθη μου». Αυτή ήταν μια δημόσια αναγνώριση από το επίσημο Βήμα της Βουλής. Όσο και να μη θέλετε να το παραδεχθείτε, αυτή ήταν η πραγματικότητα. 
      Όμως, αντ’ αυτού και αντί να θέλετε να είναι μια ειλικρινής τοποθέτηση, πάλι ξεκινάτε με λάθος. Ζητάτε διάλογο για την παιδεία και σήμερα έχετε προαποφασίσει για την παιδεία. Ζητάτε διάλογο για το λύκειο και την πρόσβαση στα πανεπιστήμια και σήμερα με το νομοσχέδιο που φέρνετε, έχετε προαποφασίσει. Για ποιο διάλογο μιλάτε; Είναι προσχηματικός ο διάλογός σας. Ξεκινάτε με την ίδια παθογένεια που ξεκινήσατε εδώ και τέσσερα χρόνια. Αυτή είναι η επανάληψη. 
      Και γιατί αναγκαζόσαστε να το κάνετε; Διότι παίζετε μικροπολιτικά. Πιθανόν να πάτε σε εκλογές, άρα πρέπει να έχετε λύσει άμεσα ένα θέμα, γιατί θα σας προλάβουν οι εκλογές και πιθανόν μέσα από αυτό να λέτε «ελάτε, παιδιά. Ανοίγω διάπλατες τις σχολές για εσάς». Για ποιους ανοίγετε, κύριε Υπουργέ; Χάρη τους κάνετε; Είναι αυτά που τους στερήσατε με το δικό σας νόμο το 2006, όταν τότε φέρατε ένα νομοσχέδιο με το οποίο ουσιαστικά μετατρέπατε τα ΤΕΕ σε ΕΠΑΛ και ΕΠΑΣ. Κάνατε, υποτίθεται, τότε μια μεταρρύθμιση που δεν είχε ούτε αρχή ούτε μέση ούτε τέλος και ερχόσαστε σήμερα, τρία χρόνια μετά, στα παιδιά που φοιτούν στη Γ’ λυκείου στα ΕΠΑΛ και στα ΕΠΑΣ να τους πείτε, τρεις μήνες πριν το τέλος της σχολικής χρονιάς, πώς θα μπουν στην τριτοβάθμια εκπαίδευση. Αυτή είναι σοβαρότητα; Είναι πολιτική; 
      Ανεπάρκεια είναι, κύριε Υπουργέ. Και σε μια ανεπάρκεια απαντάτε με δεύτερη ανεπάρκεια. Αυτό είναι επικίνδυνο. Μπορείτε να παίζετε με οτιδήποτε. Με τους γονείς, τη νεολαία και το μέλλον της χώρας δεν έχετε δικαίωμα να παίζετε, όπως δεν έχετε δικαίωμα συνεχώς να υπονομεύετε τις λέξεις «διάλογος» και «συναίνεση», γιατί και συναίνεση δεν θέλετε και διάλογο δεν θέλετε. Χρειάζεται σοβαρότητα, υπευθυνότητα και συνεννόηση, κύριε Υπουργέ. 
      Το 2004-2005, για να δείτε τα αποτελέσματα της πολιτικής σας, στην τεχνική εκπαίδευση φοιτούσαν εκατόν δώδεκα χιλιάδες μαθητές. Με τη «μεταρρύθμιση» που φέρατε είναι εβδομήντα επτά χιλιάδες πεντακόσιοι. Καμαρώνετε γι’ αυτό, κύριε Υπουργέ; Έτσι αντιλαμβάνεστε εσείς την τεχνική εκπαίδευση και την επαγγελματική διέξοδο των νέων στην παραγωγή και στην κοινωνία; Έτσι την αντιλαμβάνεστε; 
      Πού τους οδηγήσατε αλήθεια; Ή στην ιδιωτική εκπαίδευση, άρα μέσα από εκεί τους ξεζουμίσατε για δεύτερη φορά, ή στο αδιέξοδο του γενικού λυκείου. Αυτή είναι η πολιτική σας. Και σήμερα, δυστυχώς, χωρίς να μιλήσετε με την κοινωνία, χωρίς να μιλήσετε με την εκπαιδευτική κοινότητα και υπονομεύετε το διάλογο και τη συναίνεση που θέλετε για το λύκειο και λύση δεν θα φέρετε.
      Το 2004 στον ΟΑΕΔ, στις σχολές μαθητείας, ήταν δεκαεπτά χιλιάδες μαθητές και τώρα είναι δεκατρείς χιλιάδες εννιακόσιοι. Πού πήγαν; Δεν σας  προβληματίζει αυτό, κύριε Υπουργέ; Αλήθεια, δεν κάνετε αναγωγή στους θεσμούς. 
      Κύριε Υπουργέ, εμείς, το ΠΑΣΟΚ, έχουμε μια άλλη πολιτική για την τεχνική εκπαίδευση. Την καταθέσαμε και ανοίξαμε και διάλογο με την κοινωνία, τους φορείς και τους θεσμούς. 
     Έχουμε άλλη αντίληψη για το πώς θα μπαίνει ο νέος στην παραγωγή και τι  ευκαιρίες θα έχει και στην κοινωνική του ζωή. Και η πρότασή μας είναι ολοκληρωμένη. Στόχος μας είναι να προετοιμάσουμε τον νέο και να διευκολύνουμε την οικογένεια με τις πραγματικές ανάγκες της οικονομίας και της παραγωγής, αλλά ταυτόχρονα και δίνοντάς του πάντα ευκαιρίες να αξιοποιεί τα επόμενα βήματα που έχουν. 
     Κύριε  Υπουργέ, καταθέσαμε μία τροπολογία. Είστε Αρκάς και ο Υπουργός είναι Αχαιός στην καταγωγή. Πέντε νομοί πέρασαν για δύο χρόνια τη δίνη των καταστροφών. Γνωρίζετε και εσείς καλύτερα από εμένα ότι σήμερα που μιλάμε δεν έχουν αποκατασταθεί οι ζημιές, ότι δεν υπάρχει κοινωνική και οικονομική ζωή στα χωριά. Ζητούμε, ζητούν και οι φοιτητές, αυτό που τους στερήσατε γενικώς και θα αναγκαστείτε να το κάνετε, κύριε Υπουργέ, αλλά με καθυστέρηση τριών χρόνων. Τι ζητάμε και τι ζητά η τοπική κοινωνία, στο οποίο έχετε χρέος να ανταποκριθείτε; Να δώσετε το δικαίωμα της μετεγγραφής σε φοιτητές που έχουν εισαχθεί σήμερα στα πανεπιστημιακά ιδρύματα, στα ΑΕΙ και στα ΤΕΙ, σε αντίστοιχες σχολές στο νομό τους ή όσο γίνεται πιο κοντά στην περιοχή τους, προκειμένου να τους διευκολύνετε. 
     Και πού το ζητάμε αυτό, κύριε Υπουργέ; Στο δεύτερο φοιτητή, για να αποφύγουμε το τρίτο σπίτι. Δηλαδή, χρειάζεται κάτι παραπάνω, για να αντιληφθείτε ότι αυτό είναι ένα κοινωνικό πρόβλημα στο οποίο οφείλετε να ανταποκριθείτε; Η εμμονή σας είναι ακατανόητη. Τι πιστεύετε ότι θα κερδίσετε; Εάν δεν το κάνετε σήμερα, θα αναγκαστείτε να φέρετε ένα νομοσχέδιο σε δεκαπέντε μέρες. Γιατί το κάνετε αυτό; Για να φαίνεται ότι είναι δική σας πολιτική πρωτοβουλία και να το πουλήσετε πελατειακά; Ή μήπως δεν το πιστεύετε;  
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θέλω να πιστεύω ότι δεν θα φθάσετε σε τέτοιο σημείο, να ευτελίζει η Κυβέρνηση την πολιτική σε αυτονόητα πράγματα, σε αυτά που δικαιούνται περιοχές και πολίτες ως ελάχιστο δικαίωμα στην πρόσβαση και στη ζωή. Πρέπει  να σεβαστείτε τα δικαιώματα των νέων ανθρώπων να σπουδάσουν. Η τροπολογία σας δίνει μία διέξοδο. Είναι δίκαιο το αίτημα. Δεν μπορούν οι σεισμόπληκτες και πυρόπληκτες περιοχές να συντηρούν τρία σπίτια. Δεν μπορούν, πρέπει να το καταλάβει, επιτέλους, η Κυβέρνηση. 
     Ευχαριστώ πολύ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε συνάδελφε.
     Το λόγο έχει ο Βουλευτής του ΠΑΣΟΚ κ. Θεοχάρης Τσιόκας.
     ΜΙΧΑΗΛ ΚΑΤΡΙΝΗΣ:   Κύριε Τσιόκα, …
     ΘΕΟΧΑΡΗΣ ΤΣΙΟΚΑΣ: Με συγχωρείτε, κυρία Πρόεδρε, αλλά ήμουν επηρεασμένος και…
     ΠΡΟΕΔΡΕΥΟΥΣΑ (Βέρα Νικολαΐδου): Δεν ακούσατε το όνομά σας;
     ΘΕΟΧΑΡΗΣ ΤΣΙΟΚΑΣ: Ναι, δεν το άκουσα. Είχα αφοσιωθεί στην πρόταση του κ. Κατσιφάρα, με την οποία συμφωνώ. Ξέρετε, με τη διαδικασία των μετεγγραφών, πέρα από το ότι είναι άδικη, αυτήν την ώρα, όπως βάλατε και το 35.000 ευρώ, κύριε Υπουργέ, ποιοι την πληρώνουν; Την πληρώνουν αυτοί που κάνουν έγκυρες και αξιόπιστες φορολογικές δηλώσεις, δηλαδή οι δημόσιοι υπάλληλοι, οι εργαζόμενοι στον ιδιωτικό τομέα. Και όσοι μπορούν και κρύβουν τα εισοδήματά τους, αυτοί δικαιούνται. 
     Δεύτερον, αυτό που σας ζήτησε ο κ. Κατσιφάρας -αλλά και άλλοι συνάδελφοι και έχουν δίκιο- το να δίνουμε τη δυνατότητα από Θεσσαλονίκη ή από Αθήνα σε φοιτητές, οι οποίοι κατάγονται από άλλα μέρη, να πάνε στα περιφερειακά πανεπιστήμια είναι στη σωστή κατεύθυνση. Εγώ πιστεύω ότι μέσα από την Επιτροπή Μορφωτικών Υποθέσεων θα μπορούσε να γίνει μια διακομματική διαβούλευση και να καταλήξουμε σε πέντε ή δέκα αρχές, πάνω στις οποίες μια τροπολογία θα έδινε τη δυνατότητα να υπάρχει αξιόπιστο σύστημα μετεγγραφών.
     Σε σχέση με το νομοσχέδιο, θα ήθελα να πω ότι άκουσα πριν αρκετούς συναδέλφους και από τα άλλα κόμματα και από το ΠΑΣΟΚ και εκείνο το οποίο με προβληματίζει έντονα είναι πως, απ’ ό,τι καταλαβαίνω, ζούμε στον αστερισμό του εικονικού. Όλα είναι εικονικά. Έχουμε εικονικό Υπουργό Οικονομίας και έχουμε πραγματικό Υπουργό Οικονομίας. Έχουμε εικονικό Υπουργό Μεταφορών και έχουμε πραγματικό Υπουργό Μεταφορών, για να ξεπουλά τη δημόσια περιουσία και την Ολυμπιακή και να οδηγεί την Ελλάδα σε φιάσκο και ντροπή.
     Έχουμε, λοιπόν, εικονικό Υπουργό Παιδείας, ο οποίος εισηγείται τη θεωρία του άγραφου χάρτη –το «tabula rasa» σημαίνει άγραφος χάρτης- και στη συνέχεια ο ίδιος ο Υπουργός έρχεται και μας λέει ότι το μέλλον της παιδείας περνά μέσα από την εμπορευματοποίηση.
      Αυτό μας λένε οι κύριοι Υπουργοί που κάθονται εδώ στα δεξιά μου, ότι δηλαδή με τα ΣΔΙΤ θα σώσουμε την παιδεία! Αυτή είναι η προσφορά της Νέας Δημοκρατίας. Δηλαδή δεν μπορούν να ξεκαθαρίσουν στο μυαλό τους ότι η έννοια της παιδείας, της υγείας, της κοινωνικής προστασίας είναι έννοιες δημοσίου αγαθού. Το δημόσιο αγαθό δεν εμπορευματοποιείται, δεν μπορεί να ιδιωτικοποιηθεί διότι εάν  ιδιωτικοποιηθεί ή εμπορευματοποιηθεί παράγει ανισότητες. Αυτό, λοιπόν, το αυτονόητο, το οποίο σεβάστηκαν πιο σκληρές δεξιές κυβερνήσεις, της ΕΡΕ κ.λπ., έρχεται να το γκρεμίσει η Κυβέρνηση Καραμανλή. Θα μου πείτε και τι δεν γκρεμίζει αυτό τον καιρό. Υπάρχει κάτι που δεν γκρεμίζει; 
      ΚΥΡΙΑΚΟΣ ΒΕΛΟΠΟΥΛΟΣ: Τη διαφθορά.
      ΘΕΟΧΑΡΗΣ ΤΣΙΟΚΑΣ: Τη διαφθορά, καλά την έχει γκρεμίσει! Αλλά δεν είναι μόνο αυτό. Εδώ έχει γκρεμίσει το κράτος, το χειρότερο από όλα. 
      ΑΘΑΝΑΣΙΟΣ ΑΛΕΥΡΑΣ: Τη διαφορά ανάμεσα στο ΠΑΣΟΚ και τη Νέα Δημοκρατία! 
      ΘΕΟΧΑΡΗΣ ΤΣΙΟΚΑΣ: Η διαφορά ανάμεσα στο ΠΑΣΟΚ και τη Νέα Δημοκρατία δεν γκρεμίζεται, αλλά μεγαλώνει. 
      Αυτό το εικονικό σήμερα το ζούμε. Ο  καινούργιος Υπουργός αρνείται να έρθει. Άφησε τους δύο άλλους Υπουργούς. Εσείς, δεν ξέρω, ποιο κύμα μεταρρύθμισης της παιδείας εκφράζετε; Το προηγούμενο; Αυτό; Είστε κάτι ενδιάμεσο; 
      Και την ίδια ώρα αυτό που αποτελεί τον πυρήνα για να συζητήσει κάποιος για το μέλλον της εκπαίδευσης, που είναι η οικονομική βάση, η χρηματοδότηση της παιδείας, η Κυβέρνηση ασχολείται με άλλα. Η χρηματοδότηση της παιδείας ήταν στο 3,6%, η Νέα Δημοκρατία την πήγε στο 3% και με τον εικονικό προϋπολογισμό που ψήφισε και το σχέδιο σταθερότητος που κατέθεσε στα αγγλικά –προσέξτε, στα ελληνικά ακόμα δεν το κατέθεσε διότι ντρέπεται να το καταθέσει και δεν το ξέρουν, είμαι βέβαιος και οι Υπουργοί- η παιδεία όπως καταλαβαίνετε πάει εκεί που όλοι βλέπουμε. Πώς να συζητήσεις; Πάει στο ράφι. Και αυτό το πράγμα η Κυβέρνηση το ονομάζει διάλογο. Ο κ. Σπηλιωτόπουλος γυρνάει στους φορείς και κάνει δημόσιες σχέσεις. 
      Η Κυβέρνηση της Νέας Δημοκρατίας δεν δεσμεύεται για τους πόρους της παιδείας, δεν δεσμεύεται για το 5% στην εκπαίδευση. Και όσο δεν δεσμεύεται, όλα τα άλλα είναι έπεα πτερόεντα. Γι’ αυτόν το λόγο βλέπουμε ότι επί πέντε χρόνια τώρα το ταμείο, ο απολογισμός της Νέας Δημοκρατίας είναι η απαξίωση.
      Θεσμοθέτησε την υποχρεωτική προσχολική αγωγή χωρίς να υπάρχουν οι απαραίτητες υποδομές. Αναγνώρισε η Νέα Δημοκρατία τα κολλέγια ως ιδιωτικά πανεπιστήμια μέσω της δικαιόχρησης, καταργώντας έτσι το Σύνταγμα. Με το ν. 3475 διέλυσε τα ΤΕΕ, συρρίκνωσε τους τομείς, κατήργησε το 60% των ειδικοτήτων, πράγμα που έσπρωξε τους μαθητές στα ιδιωτικά ΙΕΚ. Αυτό είναι το ταμείο της Νέας Δημοκρατίας.
      Είναι ξεκάθαρο ότι η Κυβέρνηση της Νέας Δημοκρατίας μέσα από την απαξίωση της εκπαίδευσης πριμοδοτεί συνειδητά την εμπορευματοποίηση, την ιδιωτικοποίηση στις υποχρεώσεις της, σε αυτούς που ταξικά εκφράζει, το παρασιτικό κεφάλαιο.
      Σήμερα στη χώρα μας, το αναγνωρίζουμε όλοι, το λέει και η Νέα Δημοκρατία βεβαίως στα λόγια, δεν υπάρχει δωρεάν δημόσια παιδεία. Εγώ ντρέπομαι που περπατώ στην Αθήνα και βλέπω έξω από διάφορα βιβλιοπωλεία ουρές φοιτητών για να πάρουν ένα σύγγραμμα, όταν ο Γιώργος Παπανδρέου έδειξε τεχνολογικές μεθόδους με τις οποίες θα μπορούσαν να είχαν λυθεί πολλά πράγματα και η εκπαίδευση να είχε βαδίσει άλλους δρόμους.
      Η παραπαιδεία των φροντιστηρίων διογκώνεται. Η Κυβέρνηση, λοιπόν, έχει μετατρέψει την παιδεία σε ένα ακόμα πεδίο κομματισμού και «ημετερισμού», όπου κορυφαία της πράξη είναι ο τρόπος που επιλέγει τους προϊστάμενους στην εκπαίδευση.
      Ύστερα από όλα αυτά, ύστερα από τρεις Υπουργούς Παιδείας, έρχεται να μας εξαγγείλει έναν ακόμα προσχηματικό διάλογο και μάλιστα από μηδενική βάση, λες και η Νέα Δημοκρατία προέρχεται από παρθενογένεση. 
      Αλλά πώς να χαρακτηρίσουμε ότι οι πρωτοβουλίες, οι σκέψεις της Νέας Δημοκρατίας είναι αξιόπιστες, όταν ακόμα και τον ουσιαστικό διάλογο για την παιδεία τον αρνήθηκε όταν άνοιγε σε διάφορες περιόδους; Ξεχάσαμε το 1998, το 1994 όταν ο τότε Υπουργός Παιδείας κ. Γιώργος Παπανδρέου ζητούσε από τη Νέα Δημοκρατία να έρθει σε διακομματικό διάλογο και η Νέα Δημοκρατία τον υπονόμευε; 
    Ξεχάσαμε όταν το ΠΑΣΟΚ με τον ίδιο τον Πρόεδρό του κ. Παπανδρέου συμμετείχε στην πρώτη συνεδρίαση του Εθνικού Συμβουλίου Παιδείας καταθέτοντας εποικοδομητικές προτάσεις τις οποίες η Νέα Δημοκρατία τις απέρριψε; Και ύστερα απ’ όλα αυτά, τρία χρόνια μετά την εφαρμογή του ν. 3475, δυστυχώς, επιβεβαιώνονται με το χειρότερο τρόπο όλες οι ενστάσεις και οι καταγγελίες που διατυπώθηκαν κατά την ψήφισή του. 
    Η τεχνολογική εκπαίδευση υποβαθμίστηκε ολοκληρωτικά και απαξιώθηκε. Οι εγγραφές των μαθητών μειώθηκαν κατά 30%. Το μαθητικό δυναμικό των ΤΕΕ σήμερα είναι το μικρότερο της τελευταίας εικοσαετίας και σε απόλυτους αριθμούς και σε σχέση με τον αριθμό των μαθητών του γενικού λυκείου. Καταργήθηκαν χωρίς καμμιά επιστημονική μελέτη και έρευνα πολλές δυναμικές ειδικότητες. Δημιουργήθηκε μεγάλος αριθμός υπεράριθμων εκπαιδευτικών που βρίσκονται σήμερα σε καθεστώς εργασιακής ανασφάλειας. Οι μαθητές των ΕΠΑΣ δεν διδάσκονται καθόλου μαθήματα γενικής παιδείας. Επομένως δεν αποκτούν εκπαίδευση αλλά κατάρτιση. Οι μαθητές των ΕΠΑΛ διδάσκονται μειωμένα μαθήματα τεχνικής εκπαίδευσης. Επομένως εκπαιδεύονται πλημμελώς. Τρία χρόνια μετά τη λειτουργία των ΕΠΑΛ και των ΕΠΑΣ δεν έχουν εκδοθεί νέα βιβλία. Χρησιμοποιούνται βιβλία των καταργημένων ΤΕΕ και του γενικού λυκείου. Δεν έχουν κατοχυρωθεί τα επαγγελματικά δικαιώματα. Και έρχεστε σήμερα και αντί να δείτε τα ζητήματα της τεχνικής και επαγγελματικής εκπαίδευσης, επιχειρείτε να αντιμετωπίσετε ανεπιτυχώς μάλιστα, την κατάφωρη αδικία σε βάρος των μαθητών των ΕΠΑΛ που εσείς οι ίδιοι επιφέρατε, σχετικά με την εισαγωγή τους στην τριτοβάθμια εκπαίδευση. 
    Για όλους αυτούς τους λόγους, λοιπόν, εμείς το ΠΑΣΟΚ διαφωνούμε. Έχουμε θέσει σαν πρώτη προτεραιότητα του προγράμματός μας για την παιδεία την τεχνική εκπαίδευση. Η πολιτική μας πρόταση στηρίζεται σε ένα ανοικτό στην κοινωνία τεχνικό και επαγγελματικό σχολείο. Προτείνουμε τη δημιουργία ενός τύπου λυκείου στο χώρο της τεχνικής και επαγγελματικής εκπαίδευσης, το τεχνολογικό λύκειο, ένα σχολείο που σέβεται και αναγνωρίζει τη διαφορετικότητα των μαθητών, τις διαφορετικές επιθυμίες και τις δυνατότητές τους, ένα σχολείο ίσων ευκαιριών που είναι αντίθετο σε κάθε μορφή περιθωριοποίησης, ένα σχολείο που λαμβάνει υπ’ όψιν τις υπαρκτές σημερινές κοινωνικές ανάγκες και ιδιαιτέρως, τις ανάγκες των μαθητών και των γονιών τους. 
    Το ΠΑΣΟΚ σε συνεργασία και διαρκή διαβούλευση με την εκπαιδευτική κοινότητα, με τους ανθρώπους που δίνουν καθημερινά τη μάχη μέσα στην τάξη και τα εργαστήρια, με τους γονείς, θα δώσει στη γενική εκπαίδευση και στα τεχνικά επαγγέλματα τη θέση που τους αξίζει στον παραγωγικό και κοινωνικό ιστό της χώρας.
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Τσιόκα. 
    Το λόγο έχει ο Πρόεδρος κ. Κακλαμάνης.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ τιμώ τον παριστάμενο Υφυπουργό κ. Λυκουρέντζο και πρέπει να πω ότι είναι από τους συναδέλφους που και πριν έρθουν σ’ αυτήν την Αίθουσα, ασχολήθηκαν με τα ζητήματα της εκπαίδευσης και του εκπαιδευτικού συστήματος και, ασφαλώς, έχει, ήδη, εμπειρία στο Υπουργείο Παιδείας. Όμως, γνωρίζουμε όλοι ότι η εφαρμοζόμενη κυβερνητική πολιτική και επομένως και η εφαρμοζόμενη εκπαιδευτική πολιτική δεν σχεδιάζεται και δεν αποφασίζεται στο επίπεδο του κυρίου Υφυπουργού. Εφαρμόζει ο κύριος Υφυπουργός μια πολιτική την οποία αποφασίζει ή θα έπρεπε να αποφασίζει η Κυβέρνηση συλλογικά, αν λειτουργούσε βέβαια η Κυβέρνηση σε συλλογικό επίπεδο -γι’ αυτό λέω «θα έπρεπε»- την οποία εξειδικεύει με τις νομοθετικές του πρωτοβουλίες και τη γενικότερη κατεύθυνση που δίνει στην εφαρμογή της εκπαιδευτικής πολιτικής ο Υπουργός Παιδείας.
      Μου κάνει εντύπωση –έχει ήδη επισημανθεί- και δεν το θίγω για τον αυτονόητο αυτό λόγο, το θίγω γιατί ο κύριος Υπουργός, παρά το γεγονός ότι και στη Διαρκή Επιτροπή προσήλθε για ελάχιστο χρόνο στην πρώτη συνεδρίαση, απαξίωσε έκτοτε να εμφανιστεί. Και στην Ολομέλεια της Βουλής δεν εμφανίζεται και θα όφειλε να μην οχυρώνεται πίσω από τον παριστάμενο Υφυπουργό, όπως κάνει και ο Πρωθυπουργός, όπως, πέντε χρόνια πια, έχουμε διαπιστώσει. Οχυρώνεται -για να μην πω κρύβεται- πίσω από τους Υπουργούς του, στους οποίους φορτώνει τις αποτυχίες της πολιτικής, που ο ίδιος οφείλει να αναλαμβάνει την πρώτη ευθύνη. Αυτό είναι το πολίτευμά μας, πώς να το κάνουμε! Λυπάμαι πάρα πολύ γιατί το κάνει αυτό ένας νέος Υπουργός Παιδείας, σε μία περίοδο που όλοι διαπιστώνουμε ότι αντιμετωπίζει σοβαρά προβλήματα το εκπαιδευτικό μας σύστημα. 
      Πολλά λέγονται και εξαγγέλλονται για διαλόγους και συζητήσεις, γι’ αυτά τα προβλήματα, αλλά σας ερωτώ, κύριε Πρόεδρε, ρητορικά προφανώς: Εάν σ’ αυτόν το χώρο του ανοικτού διαλόγου, της θέσης και αντίθεσης, της σύνθεσης δεν πιστεύει η Κυβέρνηση, ο Πρωθυπουργός, ο αρμόδιος Υπουργός, ότι έχει σημασία ο διάλογος που αναπτύσσεται, πώς μπορεί να υποθέσει κανείς ότι σοβαρολογεί η Κυβέρνηση και ο Υπουργός, όταν καλούν τα κόμματα, καλούν την εκπαιδευτική κοινότητα, καλούν όλους όσοι ενδιαφέρονται για το εκπαιδευτικό μας σύστημα να εκπροσωπηθούν σ’ έναν ουσιαστικό και γόνιμο διάλογο; Προφανώς υπάρχει και εδώ το επικοινωνιακό στοιχείο. Και όταν λέμε επικοινωνιακό στοιχείο, κατάντησε στις μέρες μας να είναι η επιφάνεια, οι εντυπώσεις, το life style. Είχαμε χθες άλλο κρούσμα του ετέρου από τα μέλη της Κυβερνήσεως, που παρέμεινε στο Υπουργείο Υγείας, αν και ήθελε να φύγει, ακριβώς γιατί κρίνεται, όπως και ο νέος Υπουργός Παιδείας, πολύ κατάλληλος με καλές επιδόσεις στον τομέα αυτόν των εντυπώσεων, της επικοινωνίας, στην επιφάνεια και όχι στο έργο, σε βάθος μάλιστα χρόνου.
      Κύριε Πρόεδρε, πολλοί εδώ στην Αίθουσα αυτή έχουμε δώσει κάποιο χρόνο, είτε σε αυτά τα Έδρανα είτε στο Υπουργείο Παιδείας όσοι είχαμε την τύχη αυτή, διότι είναι τύχη πραγματικά να βρεθείς εκεί με έναν υπεύθυνο ρόλο στη διαμόρφωση και την άσκηση εκπαιδευτικής πολιτικής. Και πιστεύω ότι και οι υπόλοιποι συνάδελφοι αυτές τις ημέρες θα ενοχλούνται -και ιδιαίτερα οι συνάδελφοι της Νέας Δημοκρατίας, έστω και αν αυτήν τη στιγμή είναι μόνο δύο εξ αυτών εδώ- όταν η Κυβέρνηση διά του αρμοδίου Υπουργού απαξιοί να έρθει εδώ και να ακούσει και επιφορτίζει βέβαια τον κ. Λυκουρέντζο, ο οποίος, τι θα κάνει; Θα κρατήσει σημειώσεις και θα πει στον Υπουργό ότι αυτά διατυπώθηκαν εκεί, αυτές οι απόψεις ειπώθηκαν. Και εμείς τι ρόλο παίζουμε;
      Κύριε Πρόεδρε, αυτό το νομοσχέδιο -και το τόνισε ήδη ο εισηγητής μας, ο εισηγητής του ΠΑΣΟΚ, κ. Βαρβαρίγος, από την πρώτη μέρα- είναι χαρακτηριστικό του ότι αρμενίζουμε στα πέλαγα χωρίς πυξίδα. 
      Το πρόβλημα του εκπαιδευτικού συστήματος στη χώρα μας είναι η διαφορά από ολόκληρη την Ευρώπη, ακόμα και από τις γειτονικές μας βαλκανικές χώρες, ανάμεσα στο ποσοστό των νέων ανθρώπων που κατευθύνονται στην τεχνική και επαγγελματική εκπαίδευση και στην τριτοβάθμια τεχνολογική εκπαίδευση, και το ποσοστό εκείνων που είτε για λόγους κοινωνικούς ή για λόγους οικογενειακής παραδόσεως –όπως θέλετε πείτε τους- κακής ενημέρωσης, κακού σχολικού επαγγελματικού προσανατολισμού, θέλουν να ακολουθήσουν αυτόν το μονόδρομο: γενική εκπαίδευση, πανεπιστήμιο, ανεργία και με ό,τι αυτή η διαδρομή συνεπάγεται για την ποιότητα των σπουδών της.
      Όλοι ζητούν –και ζητούν σωστά- να αποτελέσει η πρωτοβάθμια και η δευτεροβάθμια εκπαίδευση και ιδιαίτερα το λύκειο μια ουσιαστική αυτοτελή βαθμίδα του εκπαιδευτικού μας συστήματος. 
      Όμως, πώς θα γίνει αυτό, όταν επί χρόνια τώρα –και αναφέρομαι και στην περίοδο του ΠΑΣΟΚ- γίνεται το εξής; Η πρώτη μέριμνα των περισσοτέρων Υπουργών, μπαίνοντας σ’ αυτό το οικοδόμημα που λέγεται «εκπαιδευτικό σύστημα» της χώρας, ποια είναι; Δεν ξεκινούν να δουν τι θεμέλια έχει αυτό το κτήριο, να δουν ποια υποδομή υπάρχει, ποιες είναι οι αρχές, η στρατηγική της εκπαιδευτικής πολιτικής της χώρας, αλλά τρέχουν αμέσως –όπως κάνουν στα χωριά μας εν όψει του χειμώνα- και ανεβαίνουν στα κεραμίδια να δουν ποια είναι σπασμένα για να τα φτιάξουν, να τα αναδιατάξουν. 
      Όλοι ασχολούνται και μιλάνε στην Ελλάδα –και υπάρχει βέβαια πρόσφορο έδαφος, αφού το θέμα είναι «πιασάρικο» και για τον Τύπο και για τα άλλα μέσα ενημέρωσης, για τις κοινωνικές συναθροίσεις που ο καθένας ρωτά «το παιδί σου τι σπούδασε ή τι θέλει να σπουδάσει, σε ποιο πανεπιστήμιο θέλει να πάει;»- για το σύστημα των γενικών εξετάσεων. 
      Πού έχουμε καταλήξει έπειτα από είκοσι πέντε χρόνια συζητήσεων και αποφάσεων, μπαλωμάτων, ξηλωμάτων κ.λπ.; Βλέπω και μακάρι τελικά να καταλήξουμε εκεί, ότι επιστρέφουμε στην αρχή, ότι μέσα στο σχολείο, με την επίδοση των μαθητών μέσα στο λύκειο, από εκεί θα πρέπει να βρίσκουν οι νέοι το δρόμο τους είτε προς την ανώτατη τεχνολογική εκπαίδευση, είτε προς την ανώτατη πανεπιστημιακή εκπαίδευση. 
      Το 1983 εισήχθη το σύστημα των δεσμών, το σύστημα των γενικών εξετάσεων. Η βαθμολόγηση και στα δεκατρία μαθήματα και των τριών τάξεων του λυκείου δεν παρείχε ευχέρεια για τα περίφημα φροντιστήρια. Άλλωστε, όλοι όσοι είχαν φροντιστήρια –θα το θυμάται ο κ. Λυκουρέντζος- εντάχθηκαν στο δημόσιο, επίσημο, εκπαιδευτικό σύστημα στα μεταλυκειακά προπαρασκευαστικά κέντρα.
      Αυτά τα κέντρα ενίσχυαν τις γνώσεις όσων τελείωναν το λύκειο ή και μετά την αποφοίτησή τους, διότι το σύστημα προέβλεπε αλλεπάλληλες δυνατότητες εξετάσεων και όχι μια και έξω τον Ιούνιο. Γιατί μπορεί, είτε λόγοι υγείας είτε άλλες έκτακτες ανάγκες να αποκλείσουν έναν άριστο μαθητή από την εισαγωγή στην τριτοβάθμια εκπαίδευση. 
      Αυτή η βαθμολόγηση μπορεί να ολοκληρώνεται σε άλλα σχολεία και όχι στο σχολείο όπου φοιτά ο μαθητής, αλλά να λαμβάνεται υπ’ όψιν και η επίδοσή του εκεί.  Η τελική βαθμολόγηση μπορεί, το τονίζω, να γίνεται σε άλλα σχολεία και επίσης  αυτό να μη γίνει μια κι έξω, όπως περίπου έγινε απόπειρα -ήταν σωστή η σκέψη, αλλά αν εφαρμοστεί ξαφνικά ένα τέτοιο σύστημα, θα ξεσηκωθούν βέβαια πρώτα-πρώτα οι μαθητές- αλλά σταδιακά.
      Αν σταδιακά προχωρήσουμε σε αυτό το σύστημα, θα είναι διαφορετικά. Αν το 1986 δεν κατηργείτο αυτή η διαδικασία, θα είχαμε μέσα σε πέντε-έξι χρόνια, όπως είχε προγραμματιστεί, τη δυνατότητα τα παιδιά να μαθαίνουν γράμματα στο λύκειο, από τη γυμναστική μέχρι τα μαθηματικά να ξέρουν ότι η επίδοσή τους θα βαθμολογείται αντικειμενικά και σε άλλα σχολεία θα λαμβάνεται υπ’ όψιν με καλυμμένο το γραπτό και η προφορική τους δοκιμασία, η προσωρινή δοκιμασία στο λύκειο. Έτσι και γνώσεις θα αποκτούσαν και αυτοπεποίθηση. Η πρώτη τομή  για τη στροφή προς την τεχνική και επαγγελματική εκπαίδευση άρχισε από το 1959 επί του τότε Πρωθυπουργού Κωνσταντίνου Καραμανλή,  συνεχίστηκε το 1976 από το Γεώργιο Ράλλη και ολοκληρώθηκε και το ξέρετε, κύριε Λυκουρέντζο -δυστυχώς και οι μεταρρυθμίσεις έχουν θετική ή όχι φήμη ανάλογα με τις δημόσιες σχέσεις που γίνονται- με την εκπαιδευτική μεταρρύθμιση του 1982-1986, όπου φθάσαμε σε ποσοστό μαθητών 32% στα τεχνικά και επαγγελματικά λύκεια και φθάσαμε σε ένα τεχνολογικό εκπαιδευτικό ίδρυμα, ως θεσμό, αξιόπιστο και εκπαιδευτικά και κοινωνικά και επαγγελματικά. 
      Αν, λοιπόν, δούμε ότι χάσαμε τόσο καιρό και πάρουμε το νήμα από εκεί, αν παράλληλα αντιμετωπίσουμε «θεσμούς», που είναι στην πραγματικότητα συντεχνίες, όπως το Τεχνικό Επιμελητήριο της Ελλάδος. Αν χτυπήσουμε τα συντεχνιακά συμφέροντα, αν είμαστε αυστηρότεροι μέσα στο ίδιο το σύστημα –πότε έκτοτε έχουν τιμωρηθεί οι καθηγητές, διότι κάνουν ιδιαίτερα μαθήματα, όπως είχαμε νομοθετήσει με το ν. 1566/85, πότε έχει ελεγχθεί, ή έχει αξιολογηθεί η επίδοση των εκπαιδευτικών μέσα στο σχολείο;- αν είχαμε τολμήσει αυτά, τότε δεν θα είχαμε ανάγκη να μιλάμε σήμερα για «tabula rasa», ούτε να πετάμε τη μπάλα έξω από το γήπεδο μέχρι να γίνουν εκλογές και θα προσφέραμε κάτι στον τόπο, στην ελληνική νεολαία, στο μέλλον αυτού του τόπου. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης):  Ευχαριστώ τον κ. Κακλαμάνη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα επτά μαθήτριες και μαθητές και τρεις συνοδοί-καθηγητές από το 8ο Γυμνάσιο Κορυδαλλού. 
      Η Βουλή τους καλωσορίζει. Και εγώ χαίρομαι ιδιαίτερα, γιατί ο Κορυδαλλός ανήκει στη δική μου εκλογική περιφέρεια, όπως και στην περιφέρεια της κ. Αράπογλου, η οποία είναι Βουλευτής του Λαϊκού Ορθόδοξου Συναγερμού.
      Ευχόμαστε στα παιδιά, «καλωσορίσατε και καλή πρόοδο».
      (Χειροκροτήματα από όλες τις πτέρυγες της Βουλής)
       Το λόγο έχει ο Βουλευτής του Λαϊκού Ορθόδοξου Συναγερμού, κ. Πλεύρης.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε.
      Κύριοι συνάδελφοι, κατ’ αρχάς θέλω να ξεκινήσω και εγώ με το να εκφράσω τη λύπη μου και να καταδικάσω αυτό που συνέβη σήμερα στο γραφείο του Υπουργού κ. Μαρκογιαννάκη. 
      Και πραγματικά -είπαμε βέβαια εδώ να κάνουμε ότι δεν ακούσαμε κάτι, αλλά θεωρώ ότι στο Εθνικό Κοινοβούλιο ό,τι ακούγεται πρέπει και να λέγεται- ήταν πάρα πολύ λυπηρό αυτό που ειπώθηκε από συνάδελφο του ΠΑΣΟΚ –δεν θα πω το όνομά του, γιατί έχει φύγει τώρα- ότι το έκανε μόνος του. Πιστεύω ότι είναι πάρα πολύ λυπηρό και πρέπει και αυτό να κριθεί.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ειπώθηκε, ούτε υπονοήθηκε.
      ΑΣΤΕΡΙΟΣ ΡΟΝΤΟΥΛΗΣ: Ειπώθηκε.
      ΑΘΑΝΑΣΙΟΣ ΠΛΕΥΡΗΣ: Ειπώθηκε, κύριε Πρόεδρε. Δεν ήσασταν εδώ. Ρωτήστε να σας πουν. Ειπώθηκε και το άκουσε και ο κύριος Υπουργός. Και κάναμε ότι δεν το ακούσαμε. Ήταν πάρα πολύ ατυχές γεγονός. Και δεν λέω το όνομά του, κύριε Πρόεδρε, γιατί δεν είναι παρών εδώ. Αν ήταν παρών, θα έλεγα και ποιος το είπε. 
      Δεύτερον, πολύ σωστά ειπώθηκε εδώ και από τον Πρόεδρο ότι πρέπει να ξεκινούμε από τα θεμέλια. Πολλές φορές ο κάθε Υπουργός που βρίσκεται στη θέση του Υπουργού Παιδείας αγνοεί την πρωτοβάθμια και δευτεροβάθμια εκπαίδευση και πάει απευθείας στην τριτοβάθμια, στα πανεπιστήμια. Δεν είναι σωστό αυτό. Πρέπει κάποια στιγμή να δοθεί η δυνατότητα να αναπτυχθεί ο κορμός της εκπαίδευσής μας.
      Και θέλω να πω και κάτι άλλο. Έχουμε δώσει σε κάποιους την εκπαίδευση και μεταξύ αυτών είναι και η ΟΛΜΕ. Που την ακούμε την ΟΛΜΕ. Εγώ εκφράζω τη μεγάλη απορία μου στο εξής και θέλω να το καταθέσω σ’ αυτήν την Αίθουσα. Όταν πριν είκοσι μέρες η ΟΛΜΕ βγάζει ανακοίνωση για το φόνο ενός Τούρκου στην Κωνσταντινούπολη και τον καταδικάζει και την Κωνσταντινούπολη τη λέει «Ινσταμπούλ» στην ανακοίνωσή της και επειδή είμαστε και μία μέρα μετά από την ημέρα που τιμήσαμε το Νικόλαο Πλαστήρα, που ο Νικόλαος Πλαστήρας είναι ουσιαστικά ένας από τους μεγαλύτερους ηγέτες του Κέντρου, απορώ, πώς θα έλεγε ο Νικόλαος Πλαστήρας αυτούς που είπαν την Κωνσταντινούπολη «Ινσταμπούλ».
      Δεν θέλω να δώσω το χαρακτηρισμό, γιατί είμαι εδώ, στο έδρανο του ομιλητή, μέσα στο Εθνικό Κοινοβούλιο. Πρέπει να δούμε ποιοι είναι αυτοί που διδάσκουν τα παιδιά μας, ποιοι είναι αυτοί που τους δείχνουν πού να ρίξουν τα νεράντζια και πού να ρίξουν τις πέτρες –το είδαμε το Δεκέμβριο- και ποιοι είναι τελικά αυτοί που θα δώσουν τις αρχές που πρέπει.
      Κύριε Υπουργέ, εγώ θα συμφωνήσω μ’ αυτό που ειπώθηκε πιο πριν, ότι δηλαδή η παιδεία είναι ένα δημόσιο αγαθό. Δεν διαφωνεί κάποιος μ’ αυτό. Όμως, δεν μπορώ να καταλάβω γιατί το δημόσιο αγαθό είναι αναγκαστικά προνόμιο του κράτους. Και η υγεία είναι δημόσιο αγαθό. Έπαθε τίποτα η Ελλάδα από τα ιδιωτικά νοσοκομεία; Έχει πάθει τίποτα η εκπαίδευση από τα ιδιωτικά σχολεία; Γιατί να υπάρχει αυτή η φοβία στο κάτι παραπάνω και στο επίπεδο των πανεπιστημίων;
      Πριν από λίγες ημέρες, ο Δικηγορικός Σύλλογος Αθηνών είχε μία πολύ ενδιαφέρουσα ημερίδα, με κεντρικό μάλιστα ομιλητή τον κ. Αλιβιζάτο, τον καθηγητή, ο οποίος έκανε και μία ανάλυση του άρθρου 16, που πραγματικά δεν την γνώριζα. Και τι είπε; Είπε ότι το άρθρο 16 μπήκε ουσιαστικά στην ελληνική νομική σκέψη μετά τον Εμφύλιο Πόλεμο, όπου η Δεξιά τότε ήθελε να αποτρέψει να εισέλθουν οι κομμουνιστές στα πανεπιστήμια. Εν συνεχεία, η μορφή που έχουμε ουσιαστικά ενδυναμώθηκε επί Δικτατορίας, γιατί ήθελαν να υπάρχει πλήρης έλεγχος. Και επί λέξει είπε ο κ. Αλιβιζάτος ότι και σήμερα ένα μέρος της Αριστεράς δεν θέλει την αλλαγή, για να μην τα πάρουν οι δεξιοί τα πανεπιστήμια.
      Εγώ, λοιπόν, θεωρώ ότι βάσει της σημερινής κατάστασης –και ιδεολογικά το πιστεύω- πρέπει να πάμε και στον ιδιωτικό τομέα σ’ αυτό το επίπεδο. Υπάρχει πολύ μεγάλο πρόβλημα. Και η απόφαση του Πρωτοδικείου ήταν κάτι αναμενόμενο, διότι ήδη υπάρχουν προδικαστικά ερωτήματα στο ΔΕΚ που έχουν δικαιώσει αυτή τη διαδικασία και λένε ότι δεν μπορείτε να κρίνετε τον τίτλο σπουδών άλλης χώρας της Ευρωπαϊκής Ένωσης, διότι το θέμα είναι ότι κάνει κάποιος δύο χρόνια εδώ πέρα σ’ ένα κολλέγιο, κάνει άλλον έναν χρόνο έξω στην Αγγλία, αλλά από την Αγγλία ή από τη Γαλλία παίρνει το πτυχίο σύμφωνα με το γαλλικό τίτλο και χαρακτηριστικά έχει κριθεί. Αν κρίνουμε αυτόν τον τίτλο, είναι σαν να κρίνουμε το διαβατήριο μίας ευρωπαϊκής χώρας, εάν έχει εκδοθεί από την Αρχή που είναι σύμφωνη με το ελληνικό δίκαιο. Εκεί, λοιπόν, έχουμε ένα μεγάλο πρόβλημα και πρέπει να το αντιμετωπίσουμε. 
      Και θέλω να σας επισημάνω, κύριε Υπουργέ, κάποια σημεία εδώ στο κείμενο του νομοσχεδίου σας, γιατί ο στόχος κάποια στιγμή είναι να αναβαθμιστούν όλα αυτά. Λέτε εδώ κάτι για τα κολλέγια. Δεν μπορώ να καταλάβω, γιατί οι διδάσκοντες αρκεί να έχουν πτυχίο πανεπιστημίου ή T.E.I. Για ποιο λόγο, κύριε Υπουργέ; Γιατί δεν το ρυθμίζετε απευθείας –για να υπάρξει μία ανάπτυξη- λέγοντας ότι πρέπει να έχουν όχι μεταπτυχιακό τίτλο, αλλά διδακτορικό τίτλο; Για ποιο λόγο δεν θέλετε να βάλετε αυτά τα κριτήρια σ’ αυτούς που θα διδάσκουν, ώστε πραγματικά να τεθεί το θέμα της ανάπτυξης του επιπέδου εκεί και να παρέχεται αναβαθμισμένη γνώση; Γιατί να μένουμε στο απλό πτυχίο; Επειδή θέλοντας και μη αυτά λειτουργούν σε μεγάλο βαθμό και ως «οιονεί» πανεπιστήμια, στον ιδιωτικό τομέα τουλάχιστον που γίνονται δεκτά όλα αυτά, πρέπει κατά κάποιον τρόπο να υπάρχει το καλύτερο δυνατό επίπεδο. 
      Παράλληλα, θα ήθελα να σχολιάσω αυτό που είπε και ο κ. Κουράκης –που πραγματικά επειδή είναι καθηγητής, γνωρίζει πολύ καλά τι γίνεται- για τη δωρεάν διανομή συγγραμμάτων. 
      Κύριε Υπουργέ, το πρόβλημα σας το είπε ο κ. Κουράκης και είναι το εξής: Δεν είναι δυνατόν το πανεπιστήμιο να λειτουργεί όπως σήμερα, που έχουμε το σύγγραμμα του καθηγητή. Αντιλαμβάνομαι ότι για λόγους οικονομίας δεν είναι δυνατόν να γίνει διανομή περισσοτέρων συγγραμμάτων και πράγματι, είναι ένα από τα θετικά του ελληνικού εκπαιδευτικού συστήματος στα πανεπιστήμια το ότι είμαστε η μόνη χώρα στην Ευρωπαϊκή Ένωση που έχουμε δωρεάν διανομή συγγραμμάτων. Αυτό είναι θετικό. 
      Τι πρέπει, όμως, να γίνει, κύριε Υπουργέ; Κάποια στιγμή, είτε μέσω του διαδικτύου, είτε μέσω των βιβλιοθηκών, πρέπει πραγματικά να δίνεται η δυνατότητα στο φοιτητή να έχει πρόσβαση σε μεγάλο αριθμό πηγών για την έρευνά του, διότι στο εξωτερικό, για παράδειγμα στη Γερμανία όπου έχω την εμπειρία από το μεταπτυχιακό μου, πραγματικά με τις βιβλιοθήκες που υπήρχαν δεν χρειαζόταν η δωρεάν διανομή συγγραμμάτων. Υπήρχαν τόσο πλούσιες  βιβλιοθήκες, που μπορούσες να δεις και διαφορετικές προσεγγίσεις στην κάθε περίπτωση.
      Συνεπώς, πρέπει κάποια στιγμή –και ειδικά τώρα μέσω του διαδικτύου- να δώσουμε αυτήν τη δυνατότητα.
      Δεν χρειαζόμαστε την παντοδυναμία του καθηγητή που δίνει το σύγγραμμά του λέγοντας, «πάρτε το, διαβάστε το -και σαν σχολείο- ελάτε να δώσετε εξετάσεις». Πρέπει να πάμε στην έρευνα, στην ουσιαστική έρευνα και αυτή η ουσιαστική έρευνα θα γίνει μόνο όταν υπάρξει σε επίπεδο πηγών μία πληθώρα, από αυτές, ώστε πραγματικά ο φοιτητής να έχει τη δυνατότητα να ερευνήσει το όποιο θέμα τον απασχολεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, αυτό που εμείς θεωρούμε –και δεν θέλω να κάνω και κατάχρηση του χρόνου εις βάρος των άλλων συναδέλφων- είναι ότι δεν θέλετε πραγματικά να δώσετε μία ιδεολογική μάχη στο θέμα της παιδείας. Μπαίνετε στους διαλόγους και όλα αυτά είναι θετικά, καλός είναι ο διάλογος και οτιδήποτε, άλλο προωθεί τον διάλογο, αλλά θα πρέπει να γνωρίζουμε, ότι πρέπει να δοθεί και μία ιδεολογική μάχη. Αντιλαμβάνομαι τις πλευρές που θέλουν τον αυστηρό δημόσιο χαρακτήρα της παιδείας, αλλά εσείς δεν ξεκαθαρίζετε τι ακριβώς θέλετε. Να γίνει αυτή η συζήτηση. Εμείς έχουμε τοποθετηθεί. Πιστεύουμε και στον ιδιωτικό τομέα, ο οποίος μπορεί να αναπτυχθεί στα πλαίσια της παιδείας. Όμως, δεν βλέπουμε να έχετε τη θέληση να πείσετε την ελληνική κοινωνία ότι αυτή είναι η θετική λύση για την παιδεία. 
      Σας ευχαριστώ. 
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Πλεύρη. 
      Το λόγο έχει ο Βουλευτής του ΠΑΣΟΚ κ. Αλευράς. 
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, οφείλω να επισημάνω, πως αν το Προεδρείο δώσει αυτή τη στιγμή εντολή να κλείσουν για λίγο οι πόρτες του Κοινοβουλίου, θα έχουμε την τύχη να προλάβουμε τον Υπουργό Παιδείας κ. Σπηλιωτόπουλο, ο οποίος είναι έξω από αυτήν την Αίθουσα και κάνει δηλώσεις στους δημοσιογράφους. Και προλαβαίνοντάς τον, πριν εξέλθει του Κοινοβουλίου, θα μπορούσαμε ίσως να έχουμε τη χαρά να τον δούμε και στη συνεδρίασή μας…
      ΠΡΟΕΔΡΕΥΩΝ (Αναστάσιος Νεράντζης): Θέλετε να μετατρέψουμε τη Βουλή σε κρατητήριο; 
      ΑΘΑΝΑΣΙΟΣ ΑΛΕΥΡΑΣ: Όχι, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Γιατί εγώ αυτό αντιλαμβάνομαι. 
      ΑΘΑΝΑΣΙΟΣ ΑΛΕΥΡΑΣ: Αν και φοβάμαι ότι δεν υπάρχει άλλη οδός για να πείσουμε τον κύριο Υπουργό -τον οποίο είδα και χθες σε μία κοινωνική εκδήλωση, σε αθλητικό σύλλογο στην περιοχή μου- να έρθει στην Αίθουσα και να ακούσουμε τις απόψεις του. Δυστυχώς, όμως, δεν είχαμε την τύχη να τον δούμε σ’ αυτήν την Αίθουσα. Ελπίζουμε στο μέλλον. 
      Όμως, η προχειρότητα με την οποία η Κυβέρνηση αντιμετωπίζει τα θέματα σίγουρα έχει πάψει από πολύ καιρό να μας εκπλήσσει. Είχα την ευκαιρία να επισημάνω και στην επί της αρχής αγόρευσή μου τα προβλήματα που υπάρχουν και στο συγκεκριμένο σχέδιο νόμου και στη συγκεκριμένη θεσμοθέτηση μέτρων για την επαγγελματική και τεχνική εκπαίδευση δυόμισι, τρία χρόνια μετά τον αρχικό νόμο και λίγο πριν οι μαθητές δώσουν εξετάσεις με βάση το νόμο που σήμερα ψηφίζουμε. 
      Και λέω ότι δεν θα πρέπει να μας κάνει εντύπωση, διότι τα έχουμε δει όλα. Χθες, για παράδειγμα, είδαμε ότι ενώ είχε κατέβει όλη η Κυβέρνηση στο αεροδρόμιο με επικεφαλής τον Πρωθυπουργό να υποδεχθεί τη «θεία» από το Κατάρ και να της παραχωρήσει μαζί με «τα άνθη του καλωσορίσματος» και την Ολυμπιακή Αεροπορία, ούτε «θείος» από το Κατάρ εφάνη ούτε «ξάδερφος» ούτε κάποιος άλλος συγγενής, με αποτέλεσμα ο Πρωθυπουργός και η Κυβέρνησή του να μείνουν με τη «νύφη», ενώ μας κατηγορούσαν τόσο καιρό που τους επισημαίναμε τα αδιέξοδα με βάση τα οποία εκινούντο και στα οποία επορεύοντο. Δυστυχώς, αυτή είναι η κατάσταση σήμερα στη χώρα, μία κατάσταση όμως που πέρα από το γλαφυρό τρόπο με τον οποίο μπορεί κάποιος να την περιγράψει, είναι εξαιρετικά επώδυνη για τους Έλληνες πολίτες.      
      Θα ήθελα να κάνω ορισμένες επισημάνσεις επί των άρθρων. 
      Η πρώτη επισήμανση έχει να κάνει με τον Εθνικό Οργανισμό Νεότητος και αφορά τα άρθρα τα οποία προηγούνται. 
      Θέλω, λοιπόν, να τονίσω ότι πράγματι η Κυβέρνηση πρέπει να δώσει μία κάποια ιδιαίτερη προσοχή σε έναν οργανισμό ο οποίος μπορεί να παίξει έναν ουσιαστικό ρόλο –και έχει αποδείξει στο παρελθόν ότι μπορεί να το κάνει- στο πλαίσιο του Υπουργείου Παιδείας, αρκεί να αποφασίσει η Κυβέρνηση ότι θα στηρίξει αυτόν το νόμο και θα έχει ένα σχέδιο. 
      Επίσης, καταλαβαίνω ότι δεν είναι επιτρεπτό να οδηγήσουμε υπαλλήλους να πληρώσουν οι ίδιοι τις νομοθετικές αδυναμίες ή ανεπάρκειες στο θέμα του καταλογισμού σε βάρος τους επιδομάτων, που σχετίζονται με μισθούς και αποζημιώσεις. Και το εφάπαξ είναι μία υπόθεση, η οποία κράτησε πάρα πολλά χρόνια και βεβαίως δεν είναι νοητό να την πληρώσουν οι υπάλληλοι οι οποίοι εκτελούν τα καθήκοντά τους, αβοήθητοι. 
	Από εκεί και πέρα νομίζω, πως η ιδέα των πρεσβευτών της ελληνικής παιδείας δεν είναι άσχημη.  Όμως, όπως είπε και ο εισηγητής μας, θα μπορούσε να συνδυαστεί στα πλαίσια μιας ευρύτερης δραστηριότητας που το Ίδρυμα Ελληνικού Πολιτισμού θα μπορούσε να παίξει, αν και αυτό δεν είχε απαξιωθεί. Θα μπορούσε δηλαδή να είναι από κοινού μία ιδέα των Υπουργείων Παιδείας και Πολιτισμού για τους πρεσβευτές της ελληνικής παιδείας και του πολιτισμού. 
      Δεν έχω αντίρρηση –το είπα και στην επιτροπή- με το Μητρώο των Αρίστων. Αντίθετα, πιστεύω ότι αυτό θα έπρεπε να θεσμοθετηθεί σαν ένα είδος αρχείου σε κάθε ελληνικό σχολείο, ώστε, επιτέλους, να έχουμε μία ιστορική μνήμη στα σχολεία της πατρίδας μας και ένα μητρώο των ανθρώπων και των παιδιών που αποφοιτούν με καλές επιδόσεις και των οποίων η πορεία μέσα στα σχολεία διακρίνεται. 
      Ερχόμαστε στο άρθρο 18. Δεν γνωρίζω ειλικρινώς –το είπα και στην πρώτη μου αγόρευση- αν ο νόμος για τα κολλέγια πρόκειται να παγώσει, όπως άκουσα. Βεβαίως, αν ο κύριος Υπουργός θέλει να παγώνει τους νόμους που η Πλειοψηφία και ο ίδιος ψήφισε πριν από λίγο καιρό, αυτό είναι δικαίωμά του. 
      Εν πάση περιπτώσει, φαντάζομαι πως και εμάς, ως μέλη του Ελληνικού Κοινοβουλίου, μας αφορά ότι καθόμαστε εδώ, συζητάμε με τις μέρες, αναλωνόμαστε να συζητήσουμε νόμους και νομοθετικές ρυθμίσεις που εξαγγέλλονται μάλιστα τελείως πομπωδώς, για να έρθει μετά από λίγο κάποιος Υπουργός  και να πει, «ξέρετε, αυτό  το παγώνω.». 
      Τι είναι ο νόμος, για να το παγώσει ένας Υπουργός και να τον βάλει στην κατάψυξη; Και αυτό είναι κάτι το οποίο πρέπει να ερευνηθεί. Εδώ λοιπόν, στο άρθρο 18 του νόμου που μόλις ψηφίσαμε, γίνονται μία σειρά από διορθώσεις. Μίλησα για τη νομοθετική προχειρότητα. 
      Στο άρθρο 19 θέλω να επισημάνω τα προβλήματα που υπάρχουν στα  ελληνικά πανεπιστήμια. Σας τα ανέφερε και ο εισηγητής του Κομμουνιστικού Κόμματος. Η κατάσταση είναι απογοητευτική και τραγική για πανεπιστήμια ευρωπαϊκής χώρας. Υπάρχουν πανεπιστήμια στα οποία, αν και τελειώνει το εξάμηνο, οι φοιτητές δεν έχουν πάρει τα συγγράμματά τους. Είναι κανένας υπεύθυνος γι’ αυτό; Ενδιαφέρεται κανένας γι’ αυτό; Και ερχόμαστε τώρα να ψηφίσουμε μία ρύθμιση, για να μπορέσουμε να «μπαλώσουμε» το θέμα. Ποιο θέμα, όταν οι φοιτητές, αντί να είναι στα πανεπιστήμια, κάθονται με τις ώρες στις ουρές για να πάρουν ένα σύγγραμμα; Και μετά μιλάμε για την κατάσταση στα πανεπιστήμια και μας φταίνε οι φοιτητές που διαμαρτύρονται. Βλέπουμε το δέντρο και δεν βλέπουμε το δάσος. Μία κατάσταση απαράδεκτη, τριτοκοσμική! Και δεν υπάρχει κανένας υπεύθυνος ούτε κανένας, για να δώσει λύση σε αυτήν την κατάσταση. 
      Για τον Οργανισμό Σχολικών Κτηρίων, στο άρθρο 20, θέλω να επισημάνω ότι και εδώ αποδεικνύεται η προχειρότητα. Θέματα που θα έπρεπε να έχουν επισημανθεί από την πρώτη στιγμή, δεν τα αντιμετώπισε η Κυβέρνηση και καλούμαστε να τα ρυθμίσουμε εκ των υστέρων. 
      Στο άρθρο 21 θα ήθελα μία διευκρίνιση από τον κύριο Υπουργό. Δεν νομίζω να έχει απαντήσει τι γίνεται με αυτό το θέμα των επιμορφωτών. Διότι έχω κατακλυστεί από διαμαρτυρίες στο ηλεκτρονικό ταχυδρομείο για το ζήτημα των αμοιβών τους. Ενώ με την αρχική προκήρυξη εκλήθησαν και τους ανακοινώθηκε ότι η αμοιβή τους θα είναι ίση με το σύνολο των αποδοχών τους, τώρα έρχεται μία νομοθετική ρύθμιση να μειώσει τις αποδοχές στο 50%. 
      Και ερωτάμε: Κατ’ αρχάς, αυτού του είδους η ρύθμιση είναι αναδρομική, κύριε Υπουργέ; Δηλαδή ανατέθηκε για τους νυν, για τα προγράμματα που τρέχουν τώρα και για τους επιμορφωτές που είναι τώρα ή θα ισχύσει ex nunc, δηλαδή από εδώ και πέρα. Είναι μία ρύθμιση αναδρομική; Δεύτερον: Για ποιον ακριβώς λόγο γίνεται αυτό; 
      Υποβάλλω την πρόταση να επανεξεταστεί αυτή η μείωση, η οποία νομίζω πως είναι αντίθετη με τις αρχές της χρηστής διοίκησης. Αυτά είχα να πω και σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Αλευρά και για τον πρόσθετο λόγο ότι ήταν συνεπής στην ώρα του. 
      Το λόγο έχει ο Βουλευτής του ΠΑΣΟΚ στο Νομό Ξάνθης κ. Παναγιώτης Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Σας ευχαριστώ, κύριε Πρόεδρε. 
      Αγαπητέ μου συνάδελφε και φίλε Νάσο Αλευρά, ακόμη και στο υποθετικό σου ερώτημα να κλείσουμε τις πόρτες, μπας και παραμείνει εντός του Κοινοβουλίου ο Υπουργός Παιδείας κ. Σπηλιωτόπουλος, θα απαντούσα πως αυτό είναι αδύνατον. Όχι γιατί δεν μπορούμε να κλείσουμε τις πόρτες, αλλά γιατί θα φύγει από τις χαραμάδες ως άνεμος!
      Ήταν τέσσερα χρόνια στο Υπουργείο Τουρισμού … 
      ΚΥΡΙΑΚΟΣ ΒΕΛΟΠΟΥΛΟΣ: … (δεν ακούστηκε).
      ΠΑΝΑΓΙΩΤΗΣ ΣΓΟΥΡΙΔΗΣ: Δεν το είπα εγώ αυτό, το είπατε εσείς. Εγώ θα σας πω ότι δεν απήντησε ούτε σε μία ερώτηση. Δεν ήλθε να απαντήσει σε μία ερώτηση ως Υπουργός, καθ’ ύλην αρμόδιος για τον τουρισμό. Ελπίζω ότι θα αλλάξει τακτική και ότι θα τον έχουμε στα έδρανα εδώ για να δίνει απαντήσεις, μια και ζητάει και διάλογο. 
      Είχα κατά καιρούς υποστηρίξει, κυρίες και κύριοι συνάδελφοι, και το υποστηρίζω ακόμα και τώρα ότι η εκπαίδευση, η παιδεία, η μόρφωση θα πρέπει να γίνεται υπό την εποπτεία μόνο του Υπουργείου Παιδείας και Θρησκευμάτων. Δυστυχώς, στη χώρα μας το Υπουργείο Εμπορικής Ναυτιλίας έχει τις σχολές ναυτιλίας. Το Υπουργείο Υγείας και Πρόνοιας έχει τις νοσηλευτικές σχολές διετούς φοίτησης. Το Υπουργείο Εθνικής Άμυνας έχει τις δικές του σχολές. Το Υπουργείο Τουρισμού έχει τις τουριστικές σχολές υπό την αιγίδα του, υπό την επίβλεψή του και το Υπουργείο Εργασίας, έχει τις σχολές του ΟΑΕΔ.
      Είχα προτείνει και προτείνω ακόμα και τώρα ότι όλα πρέπει να είναι υπό την αιγίδα του Υπουργείου Παιδείας, απλώς, όσον αφορά τα προγράμματα θα πρέπει να υπεισέρχονται τα καθ’ ύλην αρμόδια Υπουργεία, καθορίζοντας κάποια ύλη. Έτσι, θα αποφεύγαμε αυτό το οποίο συμβαίνει και τώρα με τους καθηγητές των σχολών του ΟΑΕΔ, όσον αφορά τη μοριοδότησή τους και για το οποίο έκανα παράκληση χθες, κάνω  παράκληση και σήμερα. 
      Εφόσον πρόκειται να κατεβάσετε μία τροπολογία σε επόμενο νομοσχέδιο, κύριε Υφυπουργέ, να μην συμπεριληφθούν μέσα σε αυτήν την τροπολογία μόνο οι καθηγητές των γενικών μαθημάτων, αλλά και των ειδικών μαθημάτων, των τεχνικών μαθημάτων, για να μπορούν να πάρουν τα μόρια που χρειάζονται, ώστε σε μελλοντικές προσλήψεις ως καθηγητές στο εκπαιδευτικό μας σύστημα να μπορούν να μοριοδοτούνται. Επαναλαμβάνω την έκκληση αυτή και πιστεύω ότι έχετε «ευήκοον ους», για να μπορείτε να την κάνετε αποδεκτή. 
      Έρχομαι τώρα στις διατάξεις του νομοσχεδίου.
      Οι πρεσβευτές της ελληνικής παιδείας στο άρθρο 14, είναι ένας θεσμός που θα έλεγα ότι δεν είναι κακός. Όμως και εδώ  υπάρχει μία προχειρότητα. Και ποια είναι η προχειρότητα; Πώς θα επιλέγονται; Με κοινές υπουργικές αποφάσεις του Υπουργείου Οικονομίας και Οικονομικών και του Υπουργείου Παιδείας θα γίνεται η επιλογή τους και η αντιμισθία τους.
      Θα σας έλεγα και το έχω προτείνει και άλλες φορές ότι η Ελλάδα χρειάζεται ένα δίκτυο προτύπων σχολείων, ενταγμένα μέσα στο εκπαιδευτικό σύστημα όπως γίνεται με άλλες χώρες, των Ηνωμένων Πολιτειών Αμερικής, της Μεγάλης Βρετανίας, της Γαλλίας, της Γερμανίας και άλλων χωρών, της Νότιας Αφρικής. Υπάρχει στη Νότια Αφρική το «Σαχέτι», υπάρχει στην Αλβανία το «Αρσάκειο». Να είναι λοιπόν ενταγμένα αυτά τα πρότυπα σχολεία μέσα στο εκπαιδευτικό σύστημα, κάθε χώρας με έναν τίτλο που θα μπορούσε να ήταν για παράδειγμα «Δημόκριτος», «Σωκράτης», μπορεί να είναι «Αρσάκεια» κ.λπ.. Να μπορούν να είναι σχολεία  που θα δέχονται, αν θέλετε την αφρόκρεμα ή μαθητές υψηλού επιπέδου και κοινωνικής τάξης, που μπορεί να είναι μελλοντικοί ηγέτες στα επόμενα χρόνια των χωρών από όπου κατάγονται. Αυτοί λοιπόν θα ήταν οι καλύτεροι πρεσβευτές. Για παράδειγμα το «Σαχέτι», το «Αρσάκειο» στα Τίρανα, όπου με τα αφτιά μου άκουσα να ψάλουν τον εθνικό ύμνο της χώρας μας παιδιά, όπως ο γιος του Μπερίσα που φοιτούσε σε αυτό το σχολείο.
      Θέλω να πω λοιπόν ότι θα πρέπει να δημιουργήσουμε ένα δίκτυο τέτοιων σχολείων όπως τα Λισέ, τα Γκαίτε, όπως τα Αμερικάνικα Κολέγια. Εκεί θα γίνει η καλλιέργεια και θα μπορέσουμε να προωθήσουμε κάποια πράγματαγια την πατρίδα 
      Στο άρθρο 15 σωστό είναι το «μητρώο των αρίστων». Εκείνο, όμως, που θα ήθελα να σας πω είναι, γιατί δηλαδή θα πρέπει να υπάρξει επιπλέον διαδικασία βράβευσης σε αυτούς οι οποίοι αρίστευσαν σε διεθνείς διαγωνισμούς ή διαγωνισμούς; Δηλαδή ένας που έχει πάρει το Βραβείο της Μαθηματικής Εταιρείας, που αρκεί ο έπαινος που πήρε, χρειάζεται να τον γράψουμε στο «μητρώο των αρίστων», έτσι απλώς για τη μνήμη; Ο επιπλέον τίτλος γιατί; Άλλο να υπάρχει μία συλλογική μνήμη αυτών που αριστεύουν και άλλο να υπάρχει και επιπλέον τίτλος. Για μένα που πήρα το Βραβείο της Μαθηματικής Εταιρείας είναι το Βραβείο Μαθηματικής Εταιρείας, δεν θέλω τίποτα άλλο.
      Έρχομαι στο θέμα της δωρεάν διανομής συγγραμμάτων στο άρθρο 19. Εδώ πρέπει να σας πω ότι θα πρέπει να υπάρχει περισσότερος σεβασμός στην αξιοπρέπεια του πολίτη. Ουρές φοιτητών, στοιβάζονται για να πάρουν το σύγγραμμα από τους εκδοτικούς οίκους. Δεν θα μπορούσατε να κάνετε το εξής απλό, να στείλετε ταχυδρομικώς τα βιβλία στους φοιτητές; Μία στοιχειώδης αξιοπρέπεια! Τους στέλνετε με την ταυτότητά τους να περιμένουν ουρές έξω από τους εκδοτικούς οίκους για να πάρουν το μοναδικό σύγγραμμα. Χώρια του ότι θα μπορούσα να σας πω ότι αυτό το μοναδικό σύγγραμμα θα μπορούσε να αναρτηθεί στο διαδίκτυο, από όπου θα μπορούν τα παιδιά να το διδάσκονται. 
      Το θέμα του Οργανισμού Σχολικών Κτηρίων στο άρθρο 20 είναι η αποτυχία της πολιτικής σας. Με το άρθρο αυτό επιβεβαιώνετε ξανά την αποτυχία της πολιτικής σας. Όταν ψηφίζατε το νόμο για τα ΣΔΙΤ, για την κατασκευή έργων με σύμπραξη δημοσίου και ιδιωτικού τομέα, σάς είχαμε επισημάνει τις αβελτηρίες, τις ολιγωρίες που υπήρχαν στο νόμο. Εσείς κωφεύσατε. Ερχόμαστε σήμερα και βλέπουμε ότι δεν υπάρχει νομοσχέδιο που ψηφίζεται στην Βουλή που να μην υπάρχει ένα άρθρο για να ξεμπλοκάρει τα ΣΔΙΤ. Σήμερα αυτό για τον Οργανισμό Σχολικών Κτηρίων.
      Προηγουμένως στην Επιτροπή Οικονομικών περάσαμε άλλο άρθρο για το θέμα των γκαράζ για τα ΣΔΙΤ. Κάθε μέρα περνάμε και από ένα άρθρο για να ξεμπλοκάρει η σύμπραξη ιδιωτικού και δημόσιου τομέα, ένα εργαλείο το οποίο εσείς στο Αναθεωρημένο Πρόγραμμα Σταθερότητας και Ανάπτυξης το έχετε ως ατμομηχανή. Βρίσκεται στην πρώτη γραμμή ότι με τα ΣΔΙΤ θα προχωρήσει η χώρα στην ανάπτυξη. Αυτό γράφει ο κ. Παπαθανασίου στο αγγλικά αναρτημένο Πρόγραμμα Σταθερότητας και Ανάπτυξης. Δεν έχει μεταφραστεί ακόμη στα ελληνικά. 
      Θα σας πω το εξής: Διαβάζω εδώ από το Υπουργείο Οικονομίας και Οικονομικών, ΣΔΙΤ τριακόσιες είκοσι επτά νέες υποδομές για όλη την Ελλάδα. Σε αυτές τις τριακόσιες είκοσι επτά υποδομές σε όλη την Ελλάδα υπάρχουν εκατόν είκοσι επτά σχολεία που θα γίνουν, μετρημένα. Σας ερωτώ να μου πείτε αυτά είναι ΣΔΙΤ; Έχουν την έννοια του πραγματικού ΣΔΙΤ ή απλώς είναι leasing κτηρίων; Μας κατασκευάζουν τα κτήρια και εμείς τα νοικιάζουμε από αυτούς μαζί με τη συντήρηση. Είναι η έννοια του ΣΔΙΤ; Τα ΣΔΙΤ σημαίνει ότι αναλαμβάνει ο κατασκευαστής το ρίσκο να αποπληρωθεί, όχι η μετάθεση του δημοσίου χρέους να πληρώνεται με δόσεις αργότερα. Αυτή είναι η έννοια του ΣΔΙΤ. Δηλαδή κάτω από ένα σχολείο το να γίνει ένα υπόγειο γκαράζ όπου από το γκαράζ, θα πληρωθεί και θα συντηρείται  το σχολείο για τα είκοσι χρόνια. Αυτή είναι η έννοια του ΣΔΙΤ, όχι να τους δώσετε το κυλικείο ή τη συντήρηση και να πληρώνει το ελληνικό δημόσιο με δόσεις κάθε μήνα ενοίκιο σε αυτόν που το κατασκεύασε! Γι’ αυτό ακριβώς λέμε ότι υπάρχει μία προχειρότητα.
      Ψηφίζω τα άρθρα που ψήφισε και ο Εισηγητής μας ο κ. Βαρβαρίγος ο οποίος εξέθεσε και αυτός τις απόψεις του κόμματός μου.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Σγουρίδη.
      Κυρίες και κύριοι συνάδελφοι, γίνεται γνωστό το δελτίο Επικαίρων Ερωτήσεων της Παρασκευής 6 Φεβρουαρίου 2009 και ώρα 10.00’ το οποίο έχει ως εξής:
      «Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 488/3-2-2009 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Σακοράφα προς τον Υπουργό Πολιτισμού, σχετικά με την αντιμετώπιση των προβλημάτων της ερασιτεχνικής Α.Ε.Κ., την αναστολή λειτουργίας των αθλητικών τμημάτων κ.λπ..
      2. Η με αριθμό 503/3-2-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου  Χαραλάμπους προς τους Υπουργούς Πολιτισμού και Εσωτερικών, σχετικά με τις κινητοποιήσεις των μελών του Συλλόγου Συμβασιούχων του Υπουργείου Πολιτισμού της Βορειοδυτικής Ελλάδας κ.λπ..  
      3. Η με αριθμό  495/19/3-2-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την αντιμετώπιση των προβλημάτων της Κρήτης, την εφαρμογή ολοκληρωμένου προγράμματος ανάπτυξης της περιοχής κ.λπ..
      4. Η με αριθμό 487/18/3-2-2009 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με την αντιμετώπιση της φτώχειας στην Ελλάδα, την υιοθέτηση προτάσεων της Οικονομικής και Κοινωνικής Επιτροπής κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 490/3-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τους Υπουργούς Εσωτερικών και Εμπορικής Ναυτιλίας, Αιγαίου και Νησιωτικής Πολιτικής, σχετικά με τον αποκλεισμό του λιμανιού του Πειραιά από τα ΜΑΤ κ.λπ..
      2. Η με αριθμό 502/3-2-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικόλαου Καραθανασόπουλου προς τον Υπουργό Αγροτικής Ανάπτυξης και Τροφίμων, σχετικά με τον καθορισμό της τιμής της αποζημίωσης της επιτραπέζιας σουλτανίνας στην περιοχή της Βοιωτίας κ.λπ..
      3. Η με αριθμό 496/3-2-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τον Υπουργό Εθνικής Άμυνας, σχετικά με την αύξηση της ελληνικής στρατιωτικής παρουσίας στο Αφγανιστάν κ.λπ..
      4. Η με αριθμό 491/3-2-2009 επίκαιρη ερώτηση του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαίτση Αποστολάτου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την αντιμετώπιση των προβλημάτων στην Ελληνική Ακτοπλοΐα κ.λπ..
      Το λόγο έχει ζητήσει ο Κοινοβουλευτικός Εκπρόσωπος του ΠΑΣΟΚ ο κ. Ευάγγελος Βενιζέλος.
      Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, σε συνέχεια των όσων είπα χθες και προχθές για την απουσία του Υπουργού Παιδείας από τη συζήτηση του νομοσχεδίου, θέλω να ενημερώσω εσάς και το Σώμα, πως πριν από λίγα λεπτά συνέβη η εξής καταπληκτική σκηνή στο κτήριο της Βουλής των Ελλήνων.
      Ο κ. Σπηλιωτόπουλος που βρισκόταν στο κτήριο της Βουλής, γιατί είχε συνάντηση με τον κ. Μητσοτάκη, έκανε εκτενείς δηλώσεις στα Μέσα Ενημέρωσης στην είσοδο του Κοινοβουλίου αναφερόμενος στην προετοιμασία της διαδικασίας του διαλόγου. Πλην όμως δεν μπήκε στον κόπο να έρθει στην Αίθουσα να πάρει το λόγο, έστω και για λίγα λεπτά, για να στηρίξει το νομοσχέδιο, αναφερόμενος στα όσα είπε ο κ. Λυκουρέντζος επί της ουσίας, να ενημερώσει το Σώμα για τις προσπάθειές του, ειλικρινείς ή εικονικές, σε σχέση με τη διαδικασία του διαλόγου για την εκπαίδευση. Αυτό το θεωρώ βαριά προσβλητικό για το Κοινοβούλιο. Εκτός και εάν ο Υπουργός δεν νοιώθει ακόμη έτοιμος να εμφανισθεί στην κατ’ εξοχήν αίθουσα του διαλόγου. Είναι ένα μήνυμα εξαιρετικά αρνητικό για τη σχέση των κοινοβουλευτικών θεσμών με το σύστημα ενημέρωσης. Γιατί προφανώς, όταν εμείς οι ίδιοι προτάσσουμε την επαφή μας με τα τηλεοπτικά συνεργεία, σε σχέση με την παρουσία μας στο Κοινοβούλιο, στέλνουμε ένα μήνυμα απαξίωσης των κοινοβουλευτικών θεσμών -ενώ κάλλιστα τα όσα λέγονται εδώ μέσα μπορούν να γίνουν κτήμα του ελληνικού λαού, αλλά μεταδιδόμενα από τα Μέσα Ενημέρωσης- και εν πάση περιπτώσει, πρέπει να γίνουν οι σχετικές συστάσεις και από τον Πρόεδρο της Βουλής προς τον κύριο Υπουργό της Παιδείας. 
      Παρακολουθώ ότι η Κυβέρνηση έχει αφιερώσει όλη την προσπάθειά της στο να πείσει διάφορους παράγοντες, κοινωνικούς και επαγγελματικούς φορείς, προσωπικότητες, για την αναγκαιότητα συμμετοχής στο διάλογο. Είναι δυνατόν αυτό να είναι το κεντρικό ζήτημα απασχόλησης του Υπουργού Παιδείας, ο οποίος είναι πολιτικά υπεύθυνος για έναν τομέα ζωντανό, γεμάτο προβλήματα και συγκρούσεις που θέλει παρεμβάσεις, που θέλει δουλειά, που θέλει διοικητική μέριμνα και που θέλει και λόγο επί της ουσίας, έμπνευση, άποψη; 
      Έχω πια σχηματίσει την πεποίθηση ότι όσο θα διαρκέσει ακόμη ο βίος αυτής της Κυβέρνησης -όχι πολύ σύμφωνα με όλες τις ενδείξεις- ο κ. Σπηλιωτόπουλος, το Υπουργείο Παιδείας, θα κάνει επαφές εθιμοτυπικού χαρακτήρα, επισκέψεις σε διάφορους φορείς, για να οργανώνει την προσδοκία ενός διαλόγου, ο οποίος δεν θα γίνει ποτέ επί της ουσίας, γιατί η κοινωνία, τα  παιδιά, οι οικογένειες, η εκπαιδευτική κοινότητα, δεν έχουν καμμία εμπιστοσύνη πως η Κυβέρνηση αυτή έχει κάτι στο μυαλό της και θέλει κάτι να κάνει. Απλώς δημιουργεί μία ψευδή εντύπωση ότι είναι συναινετική, ότι είναι ανοικτή σε διάλογο, ότι θα εφαρμόσουμε μία εθνική πολιτική. Αλλά για να αποκτήσει μία οποιαδήποτε πολιτική συναινετικά και εθνικά χαρακτηριστικά, πρέπει πρώτα να υπάρξει, κάποιος να την περιγράψει, κάποιος να τη συγκροτήσει, κάποιος να την εξηγήσει, κάποιος να την τεκμηριώσει. Και αυτή δεν είναι η περίπτωση, βέβαια, της Κυβέρνησης του κ. Καραμανλή. Άρα, είχαμε σήμερα, όχι μόνο την πανηγυρική επιβεβαίωση των όσων καταγγείλαμε τις δύο προηγούμενες ημέρες σε σχέση με τη συμπεριφορά του Υπουργού Παιδείας, αλλά είχαμε και μία πρωτοφανή, κατά τη γνώμη μου, προσβολή του κύρους του Κοινοβουλίου. Και λυπάμαι, γιατί ο κ. Σπηλιωτόπουλος είναι ένας νέος συμπαθής πολιτικός και προσπαθεί να είναι πάρα πολύ προσεκτικός στις κινήσεις του και να μην δημιουργεί αντιθέσεις. Άρα, αυτά που λέω, δεν τα στρέφω εναντίον του, αλλά τα στρέφω κατά του κ. Καραμανλή που τον επέλεξε και τον καθοδηγεί πολιτικά, όπως έχει υποχρέωση ως Πρωθυπουργός. Γιατί προφανώς επιλογή του κ. Καραμανλή είναι να μη γίνει απολύτως τίποτε στο χώρο της εκπαίδευσης και να κυκλοφορεί διαρκώς αυτός ο μύθος του διαλόγου, ο οποίος δεν είναι τίποτε άλλο από μία μεγάλη υπεκφυγή, μία μεγάλη δήλωση αδυναμίας και παραίτησης της Κυβέρνησης να ασκήσει τα καθήκοντά της. 
    Η Κυβέρνηση υψώνει παντού λευκή σημαία, δεν μπορεί να χειριστεί κανένα θέμα. Έχουμε πλήρη διάλυση στον τομέα της δημόσιας τάξης, την πλήρη και απόλυτη απαξίωση της Ελληνικής Αστυνομίας. Το αίσθημα ανασφάλειας του ελληνικού λαού τροφοδοτείται και οξύνεται καθημερινά με όλα αυτά τα περιστατικά τα οποία βλέπουμε.
     	Έχουμε πλήρη κατάρρευση της αξιοπιστίας της Κυβέρνησης στη διαχείριση του μεγάλου θέματος της ελληνικής γεωργίας και της έντονης κοινωνικής εξέγερσης και διαμαρτυρίας των αγροτών με όσα συνέβησαν στο λιμάνι του Πειραιά και βεβαίως κάθε μέρα πληθαίνουν οι πληροφορίες, όχι απλά και μόνο οι ενδείξεις, ότι υπάρχει αδυναμία χάραξης μιας οικονομικής πολιτικής ενός ενιαίου σχεδίου για την αντιμετώπιση της συγκυρίας για την υπέρβαση της κρίσης, αλλά και για την αναδιάρθρωση του μοντέλου ανάπτυξης της ελληνικής οικονομίας, γιατί αν αυτά τα δύο δεν συνδυαστούν δεν μπορεί να αποδώσει κανένα αποσπασματικό νευρικό μέτρο το οποίο μετά από λίγο μπορεί να χρειαστεί να ανακληθεί ή να τροποποιηθεί και αυτό το βλέπουμε τώρα σε όλα τα μέτωπα, στη φορολογία των ελευθέρων επαγγελματιών και στην κατάργηση του αφορολογήτου, στο Ενιαίο Τέλος Ακίνητης Περιουσίας, σε όλα τα θέματα. 
     Αλλά δεν είναι μόνο η παιδεία. Η Κυβέρνηση δηλώνει την αδυναμία της σε όλα τα μέτωπα. Και αυτό, όπως αντιλαμβάνεστε, προκαλεί μία κρίση νομιμοποίησης. Αντιλαμβάνομαι ότι υπάρχουν πολλοί Έλληνες πολίτες που σκέφτονται ότι οι εκλογές θα ήταν ενδεχομένως βλαπτικές για τη σταθερότητα της οικονομίας. Όμως αυτό που ζητούν οι άνθρωποι αυτοί δεν είναι να παραμείνει στην εξουσία μία κυβέρνηση χωρίς νομιμοποίηση, χωρίς σχέδιο, χωρίς συνοχή, χωρίς προοπτική, χωρίς αξιοπιστία, αυτό που ζητούν είναι να τους δώσει κάποιος ασφάλεια και προοπτική. Και αυτό μπορεί να προκύψει μόνο μέσα από την εκλογική καταγραφή μίας νέας κοινωνικής προοδευτικής πλειοψηφίας που έχει συγκροτηθεί και που ζητά να εκφραστεί και εκλογικά και κοινοβουλευτικά. 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, σας παρακαλώ το λόγο.
     ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο.
     ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Δήλωσα και χθες στη Βουλή ότι η διαδικασία του διαλόγου και η πρόσκληση στο διάλογο, η οποία αποτελεί πρωτοβουλία του Πρωθυπουργού Κώστα Καραμανλή και της πολιτικής ηγεσίας του Υπουργείου δεν συνδέεται με το συζητούμενο νομοσχέδιο. Ο Υπουργός στην Επιτροπή Μορφωτικών Υποθέσεων δήλωσε την αποδοχή του και την πολιτική του στήριξη στο νομοσχέδιο ένα νόμο για τον οποίο δεν εργάστηκε γιατί δεν είχε την αρμοδιότητα του Υπουργού Εθνικής Παιδείας και Θρησκευμάτων. 
     Το συγκεκριμένο νομοσχέδιο το οποίο συζητούμε είναι σε εφαρμογή των διατάξεων του ν. 475/2006 και συγκεκριμένα του άρθρου 7, το οποίο καταργούμε για να νομοθετήσουμε στις λεπτομέρειες τη διαδικασία πρόσβασης των αποφοίτων των επαγγελματικών σχολείων στην τριτοβάθμια εκπαίδευση. Είναι λοιπόν άδικη η οποιαδήποτε αξιολόγηση και επίθεση και στον Πρωθυπουργό Κώστα Καραμανλή και στον Υπουργό. Όλα τα υπόλοιπα τα οποία μας είπατε σε σχέση με το εθνικό σχέδιο για την αντιμετώπιση της κρίσης, σε σχέση με την επιμονή στην εκλογολογία, στις συζητήσεις, «σήμερα εκλογές, αύριο εκλογές» το Σύνταγμα ορίζει σαφέστατα το χρόνο διεξαγωγής των εκλογών. Και η ποιότητα της δημοκρατίας μας επιβάλλει να αντιληφθούμε όλοι σε αυτήν τη χώρα ότι οι εκλογές πρέπει να μας απασχολούν σαράντα μέρες πριν τη διεξαγωγή τους.
     ΑΠΟΣΤΟΛΟΣ ΚΑΚΛΑΜΑΝΗΣ: Το ξέρει ο Πρωθυπουργός ότι σαράντα μέρες προ των εκλογών…
     ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Η εκλογολογία άλλες ανάγκες θεραπεύει, όχι τις ανάγκες δημόσιας ζωής της χώρας, όχι την ανάγκη της πολιτικής σταθερότητας, της οικονομικής σταθερότητας και ανάπτυξης, αλλά θεραπεύει ανάγκες στο εσωτερικό του ΠΑΣΟΚ, ανάγκες οι οποίες ανακύπτουν λόγω της υποχρέωσης την οποία έχετε να κρατήσετε το κόμμα σας ενωμένο, συντεταγμένο σε μία μάχη για να σταματήσουν οι εσωτερικές έριδες, πράγμα το οποίο αποδεικνύεται και από την πρακτική σας να κάνετε συνεχώς εσωκομματικούς ανασχηματισμούς μοιράζοντας προσδοκίες στα στελέχη σας. Αυτό και μόνο θεραπεύει η εκλογολογία. 
     Επίσης, σε ό,τι αφορά την παντελώς αυθαίρετη εκτίμηση ότι η Κυβέρνηση έχει χάσει τη νομιμοποίησή της, καλό είναι να σκεφτείτε ότι μόλις πριν από δεκαοκτώ μήνες διεξήχθησαν εκλογές και ο συνταγματικός νομοθέτης ζητεί τον έλεγχο της δημοκρατικής νομιμοποίησης και της εμπιστοσύνης του λαού στις κυβερνήσεις κάθε τέσσερα χρόνια. 
    Επιτρέψτε μου να σας επαναλάβω –δεν θα ήθελα, αλλά με υποχρεώνετε- ότι όπως αποτέλεσαν οι εκλογές του Σεπτεμβρίου του 2007 έκπληξη για εσάς, διότι τα ίδια λέγατε -η χειρότερη κυβέρνηση της μεταπολίτευσης, η αποτυχημένη κυβέρνηση της μεταπολίτευσης- με τον ίδιο τρόπο θα εκπλαγείτε όποια στιγμή –και επανέλαβα και χθες, στο τέλος της 4ετίας- γίνουν οι εκλογές. Ο ελληνικός λαός δεν πείθεται με εντυπωσιασμούς. Πείθεται με έργα, με αποτελέσματα, με αξιοπιστία και κυρίως στην εποχή μας με υπευθυνότητα.
      (Χειροκροτήματα από την πτέρυγα της Νέας Δημοκρατίας)
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακαλώ το λόγο.
    ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, εμείς πότε θα μιλήσουμε;
    ΠΡΟΕΔΡΕΥΩΝ (Αναστάσιος Νεράντζης): Ναι, αλλά έτσι εμποδίζουμε τους συναδέλφους να μιλήσουν.
    Ορίστε, έχετε το λόγο για ένα λεπτό.
    ΕΥΑΓΓΕΛΟΣ ΒΕΝΙΖΕΛΟΣ: Τι να κάνουμε; Τίθενται μείζονα θέματα πολιτικής. 
    Κύριε Πρόεδρε, σέβομαι και αντιλαμβάνομαι τη δυσχερή θέση του κ. Λυκουρέντζου, ο οποίος πρέπει να υπερασπιστεί και τον αδικαιολογήτως απόντα Υπουργό του και τον Πρωθυπουργό του, τον κ. Καραμανλή, ο οποίος φυσικά παραπαίει, γιατί ακολουθεί την πολιτική του «βλέποντας και κάνοντας», δεν μπορεί να προδιαγράψει τις εξελίξεις, δεν μπορεί να θέσει ένα καθαρό στρατηγικό πλαίσιο για την πορεία της Κυβέρνησης και πολύ περισσότερο για την πορεία της χώρας. 
    Δεν έχει, βέβαια, ο κ. Λυκουρέντζος την εξουσιοδότηση, γιατί δεν έχει και την αρμοδιότητα, να δηλώνει εδώ, ενώπιον της Βουλής, πότε θα γίνουν εκλογές, αν θα εξαντλήσει ή όχι την 4ετία η Κυβέρνηση. Αυτά δεν θα τολμούσε ούτε ο κ. Καραμανλής να τα πει με τόσο κατηγορηματικό τρόπο και με τέτοια αυτοπεποίθηση μιλώντας προς τη Βουλή των Ελλήνων. 
    Να κρατήσετε επιφυλάξεις και αποστάσεις, κύριε Υφυπουργέ, για λόγους αυτοπροστασίας.
    Τώρα, ποιος καλλιεργεί την εκλογολογία; Το ΠΑΣΟΚ ή ο ίδιος ο Υπουργός Εσωτερικών και η ίδια η Υπουργός των Εξωτερικών που θέτουν ξαφνικά, εν αιθρία, ζήτημα αλλαγής του εκλογικού νόμου; Ποιος δηλώνει την αδυναμία της Κυβέρνησης να παρουσιάσει ένα ενιαίο εθνικό σχέδιο δράσης για την αντιμετώπιση της κρίσης; Η Αντιπολίτευση μόνο ή τα Μέσα Ενημέρωσης ή ο ίδιος ο Υπουργός Υγείας που το έθεσε αυτό χθες κατά τρόπο ευθύ και μετωπικό, εξηγώντας μετά ότι εννοεί την Αντιπολίτευση; Τα εθνικά σχέδια, όμως, εκπορεύονται και διευθύνονται από την Κυβέρνηση που προσπαθεί να αποσπάσει τη συναίνεση της Αντιπολίτευσης και της κοινωνίας. 
    Ποιος θέτει ζητήματα συνοχής και αντοχής της οριακής κοινοβουλευτικής Πλειοψηφίας της Νέας Δημοκρατίας; Το ΠΑΣΟΚ; Το ΠΑΣΟΚ δεν προσδοκά σε μία εσωτερική αναστάτωση στη Νέα Δημοκρατία. Κάθε φορά, όμως, υπάρχουν μερικοί Βουλευτές, οι οποίοι θέτουν μείζονα θέματα, άρα δημιουργούν πρόβλημα εφαρμογής της κυβερνητικής πολιτικής, αν υποθέσουμε ότι υπάρχει μια κυβερνητική πολιτική. Τελεί υπό συνεχή εκβιασμό ο Πρωθυπουργός, ο κ. Καραμανλής. Υπό συνεχή εσωκομματικό και ενδοκυβερνητικό εκβιασμό. 
    Και φυσικά έχει τεθεί υπό κηδεμονία, γιατί το νέο σχήμα της Κυβέρνησης είναι ένα σχήμα συλλογικότερης μεν λειτουργίας, αλλά και πολιτικής κηδεμόνευσης του Πρωθυπουργού. Μόνο που και αυτό δεν αποδίδει.
      (Χειροκροτήματα από την πτέρυγα του ΠΑΣΟΚ)
       ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, πρέπει να διευκολύνουμε τη συζήτηση. Αυτό το κονταροχτύπημα δεν έχει νόημα. Περιμένουν και οι συνάδελφοι, ο κ. Αϊβαλιώτης και ο κ. Βελόπουλος, να μιλήσουν.
      Ορίστε, έχετε το λόγο για ένα λεπτό. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Η Κυβέρνηση δεν λειτουργεί με εκβιασμούς και ο Πρωθυπουργός και εμείς, η παράταξή μας, θεωρούμε αυτές τις πρακτικές ξένες προς το ήθος και το επίπεδο της δημόσιας ζωής της χώρας. Αν αναφέρεστε σε τέτοιες πρακτικές που αφορούν τη δική σας παράταξη, είναι δικό σας ζήτημα. Πάντως, δεν αφορούν εμάς.
      Σε ό,τι αφορά το εθνικό σχέδιο για την αντιμετώπιση της κρίσης. Πρώτον, συζητήσαμε πάρα πολλές φορές εδώ στη Βουλή. Και δεύτερον, εσείς αναφερθήκατε στην τοποθέτηση του Υπουργού Εθνικής Οικονομίας και Οικονομικών σήμερα, που είναι μία υπεύθυνη τοποθέτηση της Ελληνικής Κυβέρνησης κοντά στην πραγματικότητα, όπως εμείς την έχουμε αποτυπώσει και την προοπτική την οποία σχεδιάζουμε, με μικρότερες προσδοκίες από αυτές τις οποίες η ίδια η Ευρωπαϊκή Ένωση αποδίδει στις προοπτικές της ελληνικής οικονομίας.
      Τέλος, αν στην Ελληνική Δημοκρατία, στην αυγή του 21ου αιώνα, δεν μπορούμε να συζητήσουμε τολμηρά, θέματα που αφορούν την πολιτική σταθερότητα, όπως ο εκλογικός νόμος και συνοδεύεται η συζήτηση πάντοτε από καχυποψία, μάλλον δεν αντιπροσωπεύουν οι συζητήσεις μας την ωριμότητα, την οποία όλοι εδώ βεβαιώνουμε ότι διαθέτουμε.
      ΠΡΟΕΔΡΕΥΩΝ (Αναστάσιος Νεράντζης): Κύριε Γιαννέλλη, δεν αφήνετε να μιλήσουν οι δύο ομιλητές και να κλείσετε εσείς; 
      ΚΥΡΙΑΚΟΣ ΒΕΛΟΠΟΥΛΟΣ: Ναι, κύριε  Γιαννέλλη.
      ΠΡΟΕΔΡΕΥΩΝ (Αναστάσιος Νεράντζης): Κύριε Βελόπουλε, υπάρχει Προεδρείο. 
      Θα σας πρότεινα και θα σας παρακαλούσα να αφήσουμε να μιλήσουν οι δύο συνάδελφοί μας από τον Λαϊκό Ορθόδοξο Συναγερμό και μετά θα έχετε τη δυνατότητα να απαντήσετε συνολικά.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ναι, κύριε  Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ.
      Ο κ. Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Να πω ότι μου έκανε εντύπωση το εξής: Είπε ο κ. Αλευράς ότι πρέπει να κλείσουμε τις πόρτες του Κοινοβουλίου για να μπορέσουμε να εντοπίσουμε τον Υπουργό Παιδείας, να μας κάνει τέλος πάντων την τιμή να έλθει στην Αίθουσα. Ο κ. Σγουρίδης είπε ότι και τις πόρτες του Κοινοβουλίου να κλείσουμε, θα φύγει από τις χαραμάδες. Δεν βλέπω άλλη λύση. Νομίζω ότι πρέπει να κλείσουμε τα σύνορα, αλλά ήταν και Υπουργός  Τουρισμού, οπότε προπονημένος όπως είναι για ταξίδια στο εξωτερικό, μπορεί να φύγει και εκτός συνόρων. Άρα δεν βλέπω τρόπο να μπορέσουμε να βρούμε μέσα σε αυτήν την Αίθουσα τον Υπουργό Παιδείας και να μας πει ορισμένα πράγματα γι’ αυτό το κρίσιμο νομοσχέδιο. 
      Κατ’ αρχάς, πρέπει να πω ότι, κύριε  Υπουργέ, δεν είναι δική σας η ευθύνη. Είναι και ο κ. Ταλιαδούρος στο Υπουργείο Παιδείας. Υπήρξε μια στοχοθέτηση του συναδέλφου μου κ. Βελόπουλου με κάποια επιστολή που έστειλε αναφορικά με το κλείσιμο του Indymedia. Θα πρέπει, λοιπόν, να μάθουν από εσάς, αφού εσείς είστε σήμερα στην Αίθουσα, για ποιο λόγο έγινε αυτή η στοχοθέτηση και αποδόθηκε η ευθύνη στο συνάδελφό μου, κ. Βελόπουλο -νομίζω ότι αφού ακολουθεί, θα το εξηγήσει καλύτερα- για το κλείσιμο αυτού του blog. Υπάρχει ένα ζήτημα με τον κ. Ταλιαδούρο. 
      Στα πρόσφατα επεισόδια των καλομαθημένων –έτσι τα χαρακτήρισε ο κ. Τέλλογλου, γνωστός δημοσιογράφος με θητεία στο Ρήγα Φεραίο, στο Κομμουνιστικό Κόμμα Ελλάδας, έχω καταθέσει τη συνέντευξή του στο «Down Town» στα πρακτικά της Βουλής στο παρελθόν- δεν άκουσα τίποτε από τα «χοντροκάναλα» –και για να μην παρεξηγηθώ, εννοώ τα κανάλια της τηλεοράσεως που έχουν χοντρές ευθύνες. Εγώ τηλεμαϊντανός δεν υπήρξα ποτέ, στασίδι σε κανένα κανάλι δεν έχω, δεν με βοήθησε κανείς από αυτούς να εκλεγώ, οπότε έχω την ανεξαρτησία να λέω ό,τι θέλω και με τον τρόπο που το θέλω- για τους αγωνιστές της ζωής, τους μαθητές των εσπερινών λυκείων. Τίποτε!
      Σε αυτήν την εξέγερση, λοιπόν, των καλομαθημένων, όπως την είπε ο κ. Τέλλογλου δεν άκουσα τίποτε για τους ήρωες της ζωής που δουλεύουν όλη μέρα για να ζήσουν τις οικογένειές τους και παράλληλα κάνουν και τους μαθητές για να μάθουν πέντε πράγματα. Δεν προλαβαίνουν αυτοί οι αγωνιστές, οι μαθητές των εσπερινών λυκείων να κάνουν καταλήψεις, ούτε επικοινωνιακά τρικ σε διαδηλώσεις. Είναι απλώς άνθρωποι εργαζόμενοι που μοχθούν στα θρανία. Είναι κυριολεκτικά άνθρωποι που ζουν στο σκοτάδι, γιατί στο σκοτάδι πάνε σχολείο και στο σκοτάδι μένουν δυστυχώς της ενημέρωσης από τα «χοντροκάναλα». Κανένας από τα «χοντροκάναλα» της ελληνικής τηλεόρασης δεν ασχολήθηκε ποτέ με αυτούς.
      Τα πιο βρώμικα σχολικά κτήρια –ακούστηκε λίγο πριν- στην Ευρωπαϊκή Ένωση έχουμε. Αποπνέουν έλλειψη σεβασμού στον κόπο του Έλληνα, ο οποίος είναι και βαριά φορολογούμενος. Εάν, όμως, πας στην Κύπρο, στην οποία επίσης μένουν Έλληνες, τα σχολικά κτήρια είναι υποδειγματικά. Εδώ κάτι συμβαίνει. Και κρατική αδιαφορία για τη συντήρηση των κτηρίων υπάρχει και χαλάρωση βάσει της γνωστής θεωρίας «μπάτε σκύλοι αλέστε» σε κάθε σχολικό κτήριο υπάρχει και ακατανόητο μίσος από κάποιους για τα ντουβάρια, αλλά και για το σχολικό εξοπλισμό.
      Και είδαμε κατάπληκτοι την επίθεση του ΚΚΕ σε κάποιες άλλες φοιτητικές παρατάξεις. Δεν κατάλαβα. Τώρα μεταμορφώθηκε η φοιτητική παράταξη του ΚΚΕ σε αγία; Εδώ βλέπω ότι τα κτήρια των Πανεπιστημίων και των ΤΕΙ είναι γεμάτα από τις «κιτς» δημιουργίες πολλών αριστερών οργανώσεων μεταξύ των οποίων φυσικά δεσπόζουσα θέση έχει και το ΚΚΕ, χρόνια, δεκαετίες.
      Και όταν μιλάμε για οικολογία, γιατί κάποιοι ψευτοπροοδευτικοί μιλούν για οικολογία, να πω ότι δεν αφορά μόνον την οικολογία το φυσικό περιβάλλον. Έτσι και αλλιώς ο Λαϊκός Ορθόδοξος Συναγερμός είναι το μόνο κόμμα το οποίο κάνει δενδροφυτεύσεις. Δεν αφορά, λοιπόν, μόνον την οικολογία, εννοώ το φυσικό περιβάλλον, αλλά αφορά και το σεβασμό στο οικιστικό περιβάλλον. Αυτό είναι οικολογία και εκεί δεν παίρνει καλό βαθμό ούτε η ΠΣΚ ούτε κάποιες άλλες «προοδευτικές» παρατάξεις.
      ΙΩΑΝΝΗΣ ΓΚΙΟΚΑΣ: Αν ξέρατε…
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Θα τα πείτε. Εάν έχετε αντίρρηση γι’ αυτά που λέω, ζητήστε το λόγο και πείτε τα.
      Κόστος της τριτοβάθμιας εκπαίδευσης. Κύριε  Υπουργέ, 28.000.000 ευρώ είδα στον προϋπολογισμό για το κόστος της τριτοβάθμιας εκπαίδευσης για το 2009. Πέρυσι ήταν 1,4 εκατομμύρια ευρώ. Είκοσι φορές επάνω το κόστος εξετάσεων για την τριτοβάθμια εκπαίδευση; Δηλαδή, τι θα γίνει; Θα έλθουν καθηγητές από το Χάρβαρντ να διορθώσουν ή θα γίνουν σε χρυσά θρανία οι εξετάσεις ή τα γραπτά από την Γκράβα θα τα διορθώσουν οι καθηγητές του Γέηλ; Γιατί 28.000.000 ευρώ σε συνθήκες κρίσης πάνε για τη διοργάνωση των εξετάσεων της τριτοβάθμιας εκπαίδευσης φέτος, ενώ ήταν 1,4 εκατομμύρια ευρώ πέρυσι; 
      Στο άρθρο 24 του νομοσχεδίου διάβασα ότι οι υποψήφιοι θα μπορούν να βλέπουν τα γραπτά τους. Πολύ σωστό. Μπράβο! Πολύ σωστή ρύθμιση. Να βλέπουν τα γραπτά τους, όχι, όμως, να πληρώνουν και παράβολο. Δηλαδή, αυτή η μηχανή που έχει το ελληνικό κράτος ότι για το καθετί πρέπει να πληρώνει χαρτόσημο και παράβολο πλέον ξεπερνάει κάθε όριο. Είναι απίστευτο βιολί. Οτιδήποτε κάνεις στην ελληνική Δημόσια Διοίκηση, την οποία πληρώνει ακριβά ο Έλληνας φορολογούμενος, πρέπει να πληρώνει παράβολο και χαρτόσημο.
      Έρχομαι στις ΣΔΙΤ. Να καθησυχάσω το ΚΚΕ και τον κ. Σγουρίδη. Δεν θα γίνει καμία ΣΔΙΤ, γιατί απλούστατα το ΕΣΠΑ δεν εφαρμόζεται. Ήμασταν χθες στην Επιτροπή Οικονομικών και προσπαθούσαμε να μάθουμε πότε θα εφαρμοστεί το ΕΣΠΑ. Έχουν μείνει όλοι ξεροί. Τρίτος χρόνος εφαρμογής του ΕΣΠΑ και δεν εφαρμόζεται το ΕΣΠΑ. Άρα, ποιες ΣΔΙΤ; Δεν προχωρά το ΕΣΠΑ, δεν γίνονται και οι ΣΔΙΤ. Το μέλλον βέβαια είναι αόρατον, αλλά μέχρι στιγμής ΕΣΠΑ δεν υπάρχει.
      Άρθρο 16. Αριστείο για μαθητές. Πολύ σωστή σκέψη. Να δίνετε, λοιπόν, αριστείο σε μαθητές που διακρίνονται σε διαγωνισμούς. Έτσι και αλλιώς, υπάρχει επί δεκαετίας πελαγοδρόμηση από το ΠΑΣΟΚ με την εκπαίδευση. Ισοπέδωσε την άμιλλα, κατάργησε τους βαθμούς «α», «β», «γ» στο δημοτικό, κατάργησε τη διόρθωση των ορθογραφικών λαθών, μην τυχόν και πειραχθεί η ψυχολογία των παιδιών, λες και εμείς που μας διόρθωναν οι δάσκαλοί μας τα ορθογραφικά λάθη και μαθαίναμε την ορθογραφία που μαθαίναμε, πάθαμε τίποτα, είχαμε κανένα ψυχικό τραύμα. Τώρα, έρχεται ένα αναιμικό μέτρο, το αριστείο, για να δώσει κάποια αίσθηση άμιλλας στο σχολείο, το οποίο ισοπέδωσε το ΠΑΣΟΚ και το αναπαράγετε εσείς βέβαια, γιατί με τις τακτικές σας, όλες αυτές οι κυβερνήσεις και επί Μητσοτάκη και η Κυβέρνηση του Καραμανλή τώρα, απλώς αναπαράγετε όλα αυτά τα οποία συνέβησαν επί ΠΑΣΟΚ. 
      Βέβαια, διακριθήκατε και για το πάθος σας να υπερασπισθείτε το αλήστου μνήμης βιβλίο της κ. Ρεπούση, το οποίο τυπώθηκε και με κοινοτικά κονδύλια. Αν δείτε στην ούγια του βιβλίου, αν ανοίξετε το βιβλίο, θα δείτε ότι έχει τυπωθεί με χρήματα του Ευρωπαϊκού Κοινωνικού Ταμείου σε μεγάλο βαθμό. Το Ευρωπαϊκό Κοινωνικό Ταμείο πρέπει να ασχολείται με την ανεργία ή με την επιμόρφωση των ανέργων και τύπωνε το βιβλίο της κ. Ρεπούση, κατόπιν αιτήματος της Ελληνικής Κυβέρνησης. Αυτή είναι η κατάσταση. Αυτό το βιβλίο η Κυβέρνησή σας –όχι εσείς προσωπικά, αλλά η Κυβέρνησή σας- με πάθος το υπερασπίστηκε μέχρι που καταφέραμε εμείς, με τη δική μας δράση, να καταστήσουμε σαφές ότι πρέπει να αποσυρθεί. 
      Μη κρατικοί παιδικοί σταθμοί. Οδηγούνται σε εξαφάνιση. Άρα ανεργία και συγχρόνως «μπουκώνονται» οι δημόσιοι παιδικοί σταθμοί. Πού θα πάει αυτή η ιστορία; Θα πρέπει, δηλαδή, να κλείσουν οι μη κρατικοί παιδικοί σταθμοί; Αντέχουν οι δημόσιοι σταθμοί; Δεν το βλέπετε το αδιέξοδο; Γιατί κάνατε αυτήν τη ρύθμιση και έχετε ένα τέτοιο αυταρχικό στιλ -δεν μιλάω ποτέ προσωπικά, μιλώ για το Υπουργείο Παιδείας- ως προς τη μη λειτουργία αυτών των μη κρατικών παιδικών σταθμών; 
      Άρθρο 19 για τα κολλέγια. Από το ΣΥΡΙΖΑ άκουσα ότι είναι εναντίον των κολλεγίων. Άλλη, βέβαια, άποψη είχε ο Αρχηγός του, όταν ήταν Ευρωβουλευτής. Βέβαια, πρέπει να πω ότι στην Ευρωβουλή ΣΥΡΙΖΑ και ΚΚΕ είναι στην ίδια πολιτική ομάδα. Στην Ελλάδα σκοτώνονται, στο Ευρωκοινοβούλιο, όμως, ΣΥΡΙΖΑ και ΚΚΕ είναι επί είκοσι οκτώ συνεχή χρόνια στην ίδια πολιτική ομάδα. Αυτό, για να ακούγονται ορισμένες αλήθειες οι οποίες πολλές φορές ενοχλούν. 
      Τώρα, αφού ο ΣΥΡΙΖΑ είναι εναντίον των κολλεγίων, τι γίνεται με τον πακτωλό των χρημάτων για όλους αυτούς που πηγαίνουν στα Σκόπια, στη Ρουμανία, αριστερά και δεξιά και χάνει η Ελλάδα χρήματα, ενώ μπορούσαν να μένουν μέσα σ’ αυτήν τη χώρα; Τι έχει να πει για αυτό ο ΣΥΡΙΖΑ, που είναι εναντίον των κολλεγίων;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θέλω να κάνω κατάχρηση του χρόνου. Έλαβα δύο καταγγελίες. Η μια είναι από τη Θήβα και η άλλη από τον Έβρο. Υπηρέτησα και στις δύο περιοχές τη στρατιωτική μου θητεία, και στη Θήβα και στον Έβρο.
      Βλέπω ότι κάποιος εκπαιδευτικός από τη Θήβα διαμαρτύρεται, γιατί δεν τους δίνετε, λέει, τις δεδουλευμένες αποδοχές ή μάλλον τους δίνετε τα μισά για όλους αυτούς που έκαναν επιμόρφωση τεχνολογιών, πληροφορίας και επικοινωνίας για οκτώ χιλιάδες άλλους εκπαιδευτικούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Από τον Έβρο μαθαίνω σήμερα ότι το σχολείο δεύτερης ευκαιρίας έχει φτάσει σε αδιέξοδο. Δεν υπάρχουν χρήματα, μου γράφουν. Οι καθαρίστριες είναι απλήρωτες, δεν έχουν δοθεί χρήματα για πετρέλαιο, ΔΕΗ και ΟΤΕ, υπάρχει ζήτημα για τη λειτουργία του, γιατί οι εκπαιδευτικοί είναι απλήρωτοι από το Σεπτέμβριο. Γιατί γίνεται αυτό στον Έβρο που έπρεπε να είναι η βιτρίνα του ελληνικού κράτους; Έπρεπε να δουλεύει ρολόι το ελληνικό κράτος, γιατί εκεί ο Έβρος νιώθει τον τουρκικό εθνικισμό στο πετσί του. Γιατί γίνεται αυτό σε τέτοιες ευαίσθητες περιοχές; 
      Έχει επισημάνει ο Πρόεδρός μας, μιλώντας εδώ στη Βουλή, ότι άλλο εκπαίδευση και άλλο παιδεία. Πολύ φοβάμαι ότι δεν υπάρχει ούτε το ένα πλέον ούτε το άλλο, αφού η «τσιπροειδής» ιδεολογία έχει διαδεχθεί την «πασοκολαγνεία» που είχατε τόσα χρόνια και έτσι πλέον έχουμε την «τσιπρολαγνεία», η οποία βρίσκεται στην πρώτη θέση στην καρδιά της Νέας Δημοκρατίας. Έχετε γίνει, λοιπόν, ειδικοί «τσιπρολόγοι». Αντιγράφετε τον κ. Τσίπρα πλήρως και παντού και έτσι η κατάσταση της παιδείας ακολουθεί φυσικά την πτώση των ποσοστών του ΣΥΡΙΖΑ.
      Ευχαριστώ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Κλείνουμε τον κατάλογο των πρωτολογιών με την αγόρευση του Βουλευτού του Λαϊκού Ορθόδοξου Συναγερμού κ. Κυριάκου Βελόπουλου.
      Ορίστε, κύριε Βελόπουλε, έχετε το λόγο. 
      ΚΥΡΙΑΚΟΣ ΒΕΛΟΠΟΥΛΟΣ: Εκ των πραγμάτων, κύριε Πρόεδρε, κύριοι συνάδελφοι, θα ξεκινήσω με αυτό που είπε ο κ. Βενιζέλος. Σε μια λεκτική του αστοχία είπε ότι είναι «θέμα πολιτικής όταν μιλάμε εμείς». Δεν έχω καταλάβει κατά πόσο το ΠΑΣΟΚ παράγει πολιτική ή μπορεί να παράγει και έργο, αποδείχθηκε, όμως, από τη συνεπή παρουσία του στα είκοσι χρόνια που διακυβέρνησε πόσο συνεπές είναι το κόμμα αυτό. 
	Δηλαδή εδώ εμείς τι κάνουμε; Δεν παράγουμε πολιτική; Είμαστε διακοσμητικά στοιχεία; Καμιά φορά η αλαζονεία των δύο μεγαλυτέρων κομμάτων δεν κρύβεται. Είναι πασιφανής. 
      Υπάρχει προσπάθεια, κύριε συνάδελφε, να δείξετε ότι είσθε ισχυροί. Θα έλεγα ότι είσθε ισχυροί διότι φτιάξατε ένα κομματικό κράτος –και οι μεν και οι δε- και έχετε τους λεγεωνάριους και τους πραιτωριανούς. 
      Εμείς παράγουμε πολιτική και το αποδεικνύουμε τώρα.  Ξέρετε γιατί; Διότι όσα είπε ο κ. Βενιζέλος δεν έχουν καμμία σχέση με το  νομοσχέδιο. Ήλθε εδώ να παράξει πολιτική. Εδώ μιλάμε για ένα συγκεκριμένο  νομοσχέδιο. Αυτά τα λέω γιατί έπρεπε να τα πω, αλλά δυστυχώς απουσιάζει. 
      Όσο για τις εκλογές που ζητάτε και εσείς και επιμόνως η Νέα Δημοκρατία αρνείται, θέλει δεν θέλει, θα ήθελε να έχει, αλλά δεν μπορεί γιατί τα νούμερα δεν βγαίνουν, θα πω το εξής: Είμαστε η μοναδική χώρα κύριε Υπουργέ, εσείς και οι άλλοι –έτσι τους αποκαλώ εγώ- σε είκοσι οκτώ εκλογικές αναμετρήσεις δεκαεννέα εκλογικούς νόμους. Ξέρετε γιατί το κάνετε αυτό κύριε Υπουργέ; Γιατί πολύ απλά είσθε ικανοί και με 30% να κυβερνήσετε, είσθε ικανοί και με 10% να κυβερνήσετε, είσθε ικανοί να κυβερνήσετε με οποιοδήποτε εκλογικό νόμο. Αυτό δείχνει ότι απαξιώνετε την αρχή της δημοκρατίας που είναι η πλειοψηφία. 
      Όταν σας βγαίνουν τα κουκιά πάτε καλά. Όταν δεν σας βγαίνουν αλλάζετε τον εκλογικό νόμο. Αν αυτό λέγεται σεβασμός προς τη δημοκρατία, έχουμε μία άλλη αντίληψη γι’ αυτήν, τελείως διαφορετική και ουσιαστική και θα σας το πω ευθέως. Αυτό που με μπερδεύει εμένα είναι ότι τη μία βγαίνει ο κ. Παυλόπουλος, την άλλη βγαίνει η κυρία Μπακογιάννη, την άλλη ο κ. Μεϊμαράκης τους «αδειάζει» -μιλάμε για λαγούς στη Νέα Δημοκρατία- την άλλη βγαίνει ο κ. Αβραμόπουλος. Εδώ αγαπητοί συνάδελφοι, λαγοί και Υπουργοί στη Νέα Δημοκρατία, μπερδεύτηκαν μαζί. Είναι αδιανόητα αυτά που συμβαίνουν. 
      Θα ήθελα να μιλήσω για τον Υπουργό Παιδείας, ο οποίος είναι πολύ συμπαθής κατά τα άλλα. Εγώ προσωπικά τον συμπαθώ τον άνθρωπο, είναι ένας νέος πολιτικός με μία life style διάθεση, θα έλεγα με μία διάθεση τουριστική, του αρέσει το εξωτερικό, πηγαίνει στη Μύκονο. Δεν είναι κακά όλα αυτά, είναι καλά. Όταν, όμως, μιλάς για ένα νομοσχέδιο στο οποίο προΐστασαι, είσαι η φυσική ηγεσία του Υπουργείου και είσαι δίπλα ακριβώς κάνοντας δηλώσεις στα κανάλια, ε, δεν είμαστε για τουρισμό εδώ, ούτε είναι Υπουργός Τουρισμού, είναι Υπουργός Παιδείας. 
      Θα έλεγα ότι είναι καλό το θεαθήναι, το life style, και οι δημόσιες σχέσεις, αλλά κάλλιστο είναι να είναι εδώ για να μπορεί να απαντήσει. Όχι ότι δεν είναι επαρκής ο κ. Λυκουρέντζος, προς Θεού! Τον συμπαθώ πάρα πολύ, αλλά τουλάχιστον να μην ήταν εδώ, να μην απαξίωνε εμάς. Δηλαδή εμείς τι κάνουμε εδώ; Ήλθαμε να φωνάξουμε, να διαμαρτυρηθούμε και να φύγουμε. Δεν είναι έτσι. 
      Πάμε, λοιπόν, στο άρθρο 19 για τη συγγραφή των συγκεκριμένων πονημάτων στο πανεπιστήμιο. Είναι τραγικό να έχουμε σήμερα Φεβρουάριο μήνα και το 60% ή το 40% στα πανεπιστήμια να μην έχουν βιβλία. Πηγαίνουν να δώσουν εξετάσεις με σημειώσεις. Είναι τραγικό να το συζητάμε. Και θα πω στο συνάδελφο από το Κομμουνιστικό Κόμμα Ελλάδας, γιατί όλοι παρεπιδημούμε στην Ιερουσαλήμ, ότι όλα τα κόμματα το κάνουν αυτό.
      ΙΩΑΝΝΗΣ ΓΚΙΟΚΑΣ: Εμείς δεν το κάνουμε αυτό.
      ΚΥΡΙΑΚΟΣ ΒΕΛΟΠΟΥΛΟΣ: Όλα τα κόμματα το κάνουν αυτό. Ακούστε που σας λέω. Όλα το κάνουν.
      ΙΩΑΝΝΗΣ ΓΚΙΟΚΑΣ: Κάνετε λάθος. Εμείς δεν το κάνουμε. 
      ΚΥΡΙΑΚΟΣ ΒΕΛΟΠΟΥΛΟΣ: Κοιτάξτε, η στρατολόγηση φοιτητών για να περάσουν μαθήματα, γίνεται από τα δύο μεγαλύτερα κόμματα. Συμφωνώ σε αυτό. Αλλά και εσείς στρατολογείτε φοιτητές και προσπαθείτε να εξυπηρετήσετε μέσω δικών σας καθηγητών. Το κάνουν όλοι. 
      ΙΩΑΝΝΗΣ ΓΚΙΟΚΑΣ: Λάθος κάνετε. 
      ΚΥΡΙΑΚΟΣ ΒΕΛΟΠΟΥΛΟΣ: Αυτό είναι το δυσάρεστο, αυτό είναι το μεμπτό και απ’ όπου και αν γίνεται πρέπει να καταγγέλλεται. Είναι αδιανόητο να εγκλωβίζονται οι φοιτητές σε φοιτητικές παρατάξεις μόνο και μόνο για να περνούν τα μαθήματα, είναι τραγικό, όταν οι ίδιοι αγοράζουν σημειώσεις, αγοράζουν βιβλία. Είναι τραγικό να γίνονται όλα αυτά. Και εδώ τουλάχιστον ας μην τα ρίχνει ο ένας στον άλλον. Το κάνουν όλοι, τελεία και παύλα. 
      ΙΩΑΝΝΗΣ ΓΚΙΟΚΑΣ: Δική σας άποψη είναι αυτό.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ μη διακόπτετε. 
      ΚΥΡΙΑΚΟΣ ΒΕΛΟΠΟΥΛΟΣ: Δική μου άποψη δεν είναι. Είναι άποψη της λογικής και του αυτονοήτου. Θα πω ότι το tabula rasa που ευαγγελίζεται ο Υπουργός, κύριε Λυκουρέντζο, σημαίνει λευκός χάρτης, λευκό χαρτί. Έτσι δεν είναι; Σαφώς και είναι tabula rasa, αλλά είναι η μισή αλήθεια. Ο Υπουργός λέει τη μισή αλήθεια, διότι το tabula rasa που μας δίνετε, είναι γραμμένο με σινική μελάνη που δεν φαίνεται και περιμένετε όταν εμείς υπογράψουμε με σας, να μας βγάλετε το κείμενο. Δεν υπάρχει tabula rasa για δύο λόγους. Πρώτον, διότι είναι προσχεδιασμένο να αποτύχει ο διάλογος που πάτε να κάνετε και δεύτερον γιατί δεν μπορείτε να κάνετε αυτό που θέλατε. Το τονίζω ότι δεν μπορείτε γιατί διακατέχεσθε από μία αριστεροφοβία, είσθε φοβικοί. Θέλουμε ιδιωτικό πανεπιστήμιο, δεν θέλουμε. Θέλουμε, κολλέγια, δεν θέλουμε. Μία μπροστά μία πίσω. Είσθε μία ανασφαλής, μία ανίκανη, μία φοβική Κυβέρνηση. Αυτή είναι η αλήθεια και αποδεικνύεται καθημερινά σε κάθε επιλογή σας. Δεν χρειάζεται να σας δείξω εγώ παραδείγματα, τα πλείστα όσα, που δείχνουν ότι έχετε μια φοβική συμπεριφορά. Τη μία λέτε για ιδιωτικά πανεπιστήμια και κολλέγια, την άλλη κάνετε πίσω. Τη μία λέτε ότι θα κάνουμε αποκρατικοποίηση στην Ολυμπιακή –ξεπούλημα λέγαμε όλοι εμείς και είχαμε δίκιο- άγονη αυτή η διαδικασία, διότι είσθε άγονοι στην πολιτική σας. Αυτή είναι η πραγματικότητα και φαίνεται καθημερινά σε κάθε συμπεριφορά σας. 
     Να σας πω το εξής. Αν δεν είστε φοβικοί και δεν φοβάστε την Αριστερά –γιατί τη φοβάστε- κάντε τα ιδιωτικά πανεπιστήμια τώρα. 
     Και ερωτώ. Εγώ δεν κατάλαβα. Τι επιχείρημα ήταν αυτό; Αναρωτηθήκατε. Αν μπουν ιδιώτες στα πανεπιστήμια, τι θα γίνουν οι καταλήψεις; Αυτό είναι το πρόβλημά μας; Δηλαδή, το πρόβλημά μας είναι αν γίνουν ιδιωτικά πανεπιστήμια ή τα πάρουν ιδιώτες με τα ΣΔΙΤ, τι θα γίνουν οι καταλήψεις; Έχετε δει σε κανένα πανεπιστήμιο ή σχολείο του εξωτερικού  να γίνονται καταλήψεις; Ακόμα και στην Κούβα δεν γίνονται καταλήψεις. Πουθενά. Εσείς έχετε μείνει στις καταλήψεις. 
     Ακούστε, κύριοι, θα σας πω το αυτονόητο. Μιλάμε για ιδιωτικά πανεπιστήμια γιατί; Γιατί φεύγουν δισεκατομμύρια ευρώ ετησίως στο εξωτερικό. Έχουμε εκροή συναλλάγματος. Θα πρέπει να βρούμε έναν τρόπο να μείνουν στη χώρας μας. Έχουμε τα φροντιστήρια, έχουμε πάρα πολλά πράγματα να λύσουμε, κύριε Υπουργέ και αυτά είναι ζητούμενα που πρέπει να τα δούμε.
     Θα σας πω ένα απλό παράδειγμα. Στην Ιατρική Σχολή Θεσσαλονίκης δεν υπάρχει βιβλιοθήκη! Τι να συζητάμε τώρα εδώ για ΕΠΑΛ, για ΤΕΛ, για Γενικό Λύκειο, για Πανεπιστήμιο και για εισαγωγές; Δεν μπορεί η Ιατρική Σχολή να μην έχει βιβλιοθήκη. Είναι παράλογα αυτά που συμβαίνουν. Δεν μπορεί να μην υπάρχουν βιβλιοθήκες στα πανεπιστήμια. Αυτά όλα δείχνουν ότι ουσιαστικά έχουμε απαξιώσει το χώρο της εκπαιδεύσεως. Δεν είναι παιδεία αυτό. Το ξεκαθαρίζω για μια ακόμη φορά. Άλλο παιδεία και άλλο εκπαίδευση. Τα έχουμε μπερδέψει εδώ μέσα. Παιδεία δεν είναι αυτό το πράγμα. Εκπαίδευση είναι. Η παιδεία είναι τελείως διαφορετικό πράγμα. Την παιδεία την αντιλαμβάνεστε μέσα από την κοινωνία, τι νόρμες παίρνεις, τι συμπεριφορές, τι ήθος καλλιεργείται και μέσα στο σχολείο βέβαια. Η παιδεία καλλιεργείται οπουδήποτε. Η εκπαίδευση είναι μέσα στο σχολείο. Είναι  μερικά απλά πραγματάκια που δεν τα ξέρουμε ούτε εδώ μέσα ή δεν τα συζητάμε μεταξύ μας. 
     Λέω και το εξής γιατί κάτι ειπώθηκε, ευκαιρίας δοθείσης και από τον κ. Αϊβαλιώτη, κύριε Υπουργέ. Εγώ θα καταγγείλω την Κυβέρνησή σας. Με στοχοποιήσατε, κύριε Υπουργέ, όχι εσείς αλλά ο κ. Ταλιαδούρος.
     Έκανα μία επίκαιρη ερώτηση, ρωτώντας  από πού βγαίνει το Indymedia. Κατήγγειλα ότι είναι το ΕΜΠ και ο κ. Ταλιαδούρος στέλνει στον πρύτανη επιστολή και λέει ότι με την επίκαιρη ερώτηση του κ. Βελόπουλου, στριμώχθηκα και άρα το Indymedia θα κλείσει! Στοχοποιείτε εμένα; Αντί να πει η Κυβέρνηση γιατί βγαίνει από το ΕΜΠ αυτή η ιστορία, έρχεται και στοχοποιεί εμένα; Εγώ δεν λέω κλείστε το Indymedia. Είπα ότι δεν μπορούν να διακινούνται ιδέες στοχοποίησης προσώπων, δεν μπορούν να διακινούνται ιδέες τρομοκρατών. Αυτό είπα στην επίκαιρη ερώτησή μου. Και αν δεν μπορείτε, λέω, να  το κλείσετε, τουλάχιστον, ψάξτε να δείτε τι συμβαίνει. Και πάλι με την εντολή που δίνει ο κ. Ταλιαδούρος στο ΕΜΠ λέει: «ο Βελόπουλος ζήτησε να κλείσει το Indymedia»! Στοχοποιείτε έναν Βουλευτή; Είναι δυνατόν; Και όλες οι εφημερίδες χθες να γράφουν ότι εγώ είμαι αφορμή που κλείνει το Indymedia; Είναι κράτος αυτό; Ένα κράτος που δεν είναι σε θέση να κλείσει μια παράνομη δραστηριότητα; Δεν λέω ότι όλα εκεί μέσα είναι παράνομα. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Διακίνηση ιδεών…
     ΚΥΡΙΑΚΟΣ ΒΕΛΟΠΟΥΛΟΣ:  Η διακίνηση ιδεών είναι πολιτικό πράγμα, κύριε συνάδελφε. Είναι άλλο πράγμα. Αλλά να βγαίνει Υφυπουργός και να δείχνει Βουλευτή κατ’ αυτόν τον τρόπο; Μα, τόσο επικίνδυνοι μπορείτε να γίνετε και να φοβάμαι εγώ να κυκλοφορήσω έξω; Αυτά είναι αδιανόητα πράγματα. Δείχνουν ότι πρόκειται για μια Κυβέρνηση φοβική. Και δεν φοβάμαι μην πάθω κάτι. Προς Θεού! Το τελευταίο που με απασχολεί. 
     Απλά θα σας πω και κάτι άλλο, για να κλείσω. Άρθρο 15 «πρεσβευτές της ελληνικής παιδείας». Ποιας ελληνικής παιδείας, κύριε Υπουργέ; Μαθαίνουμε ελληνικά στα παιδιά μας; Τριακόσιες λέξεις το κάθε παιδί χρησιμοποιεί σήμερα. Πού βρισκόμαστε; Ποια δηλαδή παιδεία; Μιλήστε με παιδιά. Χρησιμοποιούν εκφράσεις που δεν είναι για παιδιά, για σχολείο. Ποια ελληνική παιδεία; Μαθαίνουμε σωστά αρχαία ελληνικά στα παιδιά μας; Διπλάσιες ώρες σε Γαλλία, διπλάσιες σε Ιταλία, διπλάσιες σε Γερμανία για διδαχή αρχαίων ελληνικών. Και εδώ τι; Τίποτα, κύριε Υπουργέ. Αυτή είναι η πραγματικότητα. Και αν δεν τη δούμε κατάματα, συνεχώς, το ξαναλέω ακόμη μία φορά, θα πηγαίνουμε προς τα πίσω. 
     Στην πολιτική για τη Νέα Δημοκρατία, κύριε Υπουργέ, δεν ισχύει ούτε «το μεν πνεύμα πρόθυμο», ούτε «η δε σαρξ αδύνατη». Ξέρετε γιατί; Γιατί και το πνεύμα και η σαρξ αδυνατούν στη Νέα Δημοκρατία. 
     (Χειροκροτήματα από την πτέρυγα του ΛΑΟΣ)
     ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω  στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο Σχέδιο Νόμου του Υπουργείου Οικονομίας και Οικονομικών «Τροποποιήσεις επενδυτικών νόμων και άλλες διατάξεις». 
Το λόγο τώρα έχει ο Κοινοβουλευτικός Εκπρόσωπος της Νέας Δημοκρατίας, Βουλευτής Λέσβου, κ. Ιωάννης Γιαννέλλης-Θεοδοσιάδης.
ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κύριε Πρόεδρε, θα παρακαλούσα τη Γραμματεία να δώσει τα τηλέφωνα και τα fax του γραφείου μου στον κ. Βελόπουλο, για να μας πει σε ποια νησιά επιτρέπεται οι Βουλευτές και οι Υπουργοί να κάνουν τις διακοπές τους για να μην καταγγέλλονται μέσα στην Αίθουσα του Κοινοβουλίου.
Κύριε συνάδελφε, είσαστε ευπρεπέστατος συνάδελφος…
ΚΥΡΙΑΚΟΣ ΒΕΛΟΠΟΥΛΟΣ: Δεν είπα ότι είναι κακό. 
ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Σας τιμώ, σας σέβομαι, αλλά το να συνδέετε τη δουλειά του Υπουργού, το έργο του Υπουργού με το πού πήγε το καλοκαίρι, ε, αυτό δεν είναι και τόσο ευπρεπές και θα παρακαλούσα…
ΚΥΡΙΑΚΟΣ ΒΕΛΟΠΟΥΛΟΣ: Έξω είναι, δίπλα. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ακούστε να δείτε. Οπουδήποτε θέλει να πάει ο καθένας, είμαστε μέσα στην Ελλάδα, κυκλοφορούμε ελεύθερα και δεν υπάρχει λόγος να γίνονται καταγγελίες και να λέμε ότι ο Υπουργός πήγε στο τάδε νησί ή δεν πήγε στο τάδε νησί. Τι σχέση έχει αυτό; 
      Εδώ ήρθε ένα κατεπείγον νομοσχέδιο. Ουσιαστικά ήταν επείγον το νομοσχέδιο αυτό, γιατί έπρεπε το Υπουργείο να προλάβει τις διαδικασίες –και οφείλετε να το καταλάβετε αυτό- εν όψει των εξετάσεων των παιδιών στα ΕΠΑΛ το καλοκαίρι. 
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ.  ΒΑΪΤΣΗΣ ΑΠΟΣΤΟΛΑΤΟΣ)
      Η Κυβέρνηση εκπροσωπείται ενιαία, εκπροσωπείται από τον Υφυπουργό, ο οποίος άριστα γνωρίζει το θέμα, όπως του αναγνωρίσατε και εσείς. Και ασχολείσθε συνέχεια με το τι έκανε ο κ. Σπηλιωτόπουλος.
      Και άκουσα τον κ. Βενιζέλο, ο οποίος δυστυχώς και χθες και σήμερα θέλησε να ξεφύγει από την ουσία του θέματος. Ξέφυγε από το νομοσχέδιο. Δεν πρόσφερε τίποτα ουσιαστικό στη συζήτηση, η οποία γίνεται εδώ πέρα τρεις μέρες. Το μόνο που έκανε είναι αφ’ ενός μεν να εκλογολογεί, αφ’ ετέρου να γενικολογεί με θέματα γενικότερης πολιτικής. Είναι Κοινοβουλευτικός Εκπρόσωπος, έχει κάποιες εντολές από το κόμμα του, αλλά επί της ουσίας τι προσέφερε; Το μόνο που προσέφερε είναι να μας δώσει να αντιληφθούμε ότι θα τορπιλίσει ξανά το διάλογο. Το έκανε το ΠΑΣΟΚ. Τορπίλισαν το διάλογο την προηγούμενη φορά επί προηγούμενης κυβερνήσεως. Το ίδιο θα κάνουν και τώρα.
      Είπα και χθες ότι η παιδεία έχει πρόβλημα. Υπάρχουν άλλα πεδία στα οποία μπορούμε να αντιπαρατεθούμε. Επιτέλους ας δείξουμε μια προσπάθεια, ας έχουμε ένα ενιαίο πολιτικό λόγο σε ορισμένα βασικά θέματα της παιδείας. Δεν είναι δυνατόν να προχωρήσει η Ελλάδα, όταν η κάθε κυβέρνηση αλλάζει αυτά που έκανε η προηγούμενη, ο κάθε Υπουργός αλλάζει αυτά που έκανε ο προηγούμενος Υπουργός της ίδιας κυβέρνησης, όπως συνέβη επί ΠΑΣΟΚ στην προηγούμενη περίοδο –το είπα χθες- με τις περιπτώσεις των κ.κ. Αρσένη, Παπανδρέου και Ευθυμίου, που άλλαζε ο ένας τις μεταρρυθμίσεις που έκανε ο άλλος. 
      Η Νέα Δημοκρατία, αυτή η Κυβέρνηση προσπαθεί να βάλει βάσεις πάνω στα θεμέλια της παιδείας. Κάνει μια τεράστια μεταρρυθμιστική προσπάθεια. Επιτέλους αυτό το οποίο ζητάμε από τα άλλα κόμματα είναι, αν δεν έχουν κάτι θετικό να προσφέρουν, να μας πουν στα νομοσχέδια, τα οποία φέρνουμε, στις προτάσεις επί της παιδείας που έχουμε πού συμφωνούν, ένα σημείο στο οποίο να συμφωνούν. Εδώ είναι μία συνεχής άρνηση. Αρνούνται τα πάντα. Είναι αρνητές. Δεν προσφέρουν στον κοινοβουλευτικό διάλογο τίποτε απολύτως.
      Και λυπάμαι για τον κ. Βενιζέλο. Δεν είναι εδώ πέρα. Έφυγε. Οφείλω, όμως, να το πω. Πάλι έθεσε το θέμα της δήθεν εκλογολογίας. Αν θέλετε να το θέσουμε, σας είπα και εγώ χθες ότι οι εκλογές είναι μακριά, πάρα πολύ μακριά. Αν, όμως, δεν θέλετε να ταλαιπωρείτε τον τόπο, οψέποτε γίνουν οι εκλογές αυτές, να γίνουν με την τροπολογία  που έκανε ο κ. Παυλόπουλος και αντί σαράντα να παίρνει πενήντα Βουλευτές το πρώτο κόμμα. Τι το κακό; Γιατί να ταλαιπωρήσουμε τον ελληνικό λαό και οικονομικά και ψυχικά, να τον στέλνουμε δυο φορές στην κάλπη για να βγάλουμε μία κυβέρνηση, αφού μπορούμε εάν συμφωνήσουν τα κόμματα, να γίνει εφάπαξ αυτό και όποιον θέλει, να τον εκλέξει ο λαός; Δεν κατάλαβα ποια είναι η αντίθεση του ΠΑΣΟΚ και γιατί δεν τολμά να πει ναι. Ξέρει ότι θα χάσει τις εκλογές, θέλει να μας ταλαιπωρήσει και ταλαιπωρεί συγχρόνως και τον ελληνικό λαό. Η πρόταση του κ. Παυλόπουλου είναι θετική. Αποφεύγουμε την ακυβερνησία.
      Επιτέλους για να έρθουμε και στο νομοσχέδιο. Δεν άκουσα ούτε χθες ούτε σήμερα μία σοβαρή πρόταση από το ΠΑΣΟΚ για το θέμα του νομοσχεδίου. Άρνησις, συνεχής άρνησις. Έτσι δεν πρόκειται να προχωρήσει η παιδεία. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Γιαννέλλη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι μαθήτριες και μαθητές και δύο συνοδοί-δάσκαλοι από το 19ο Δημοτικό Σχολείο Λαμίας. 
      Καλωσορίζουμε τα παιδιά. 
      (Χειροκροτήματα απ’ όλες τις πτέρυγες της Βουλής)
        Το λόγο έχει η εισηγήτρια της Πλειοψηφίας, Βουλευτής Αχαΐας κ. Νατάσα Ράγιου-Μεντζελοπούλου. 
      ΝΑΤΑΣΑ ΡΑΓΙΟΥ – ΜΕΝΤΖΕΛΟΠΟΥΛΟΥ: Ευχαριστώ, κύριε Πρόεδρε.
      Αναρωτιέμαι μήπως πρέπει να κάνουμε ένα διάλειμμα από την εκλογολογία για να μιλήσουμε για το νομοσχέδιο για την παιδεία αυτές τις τρεις μέρες. Θα αρχίσω πάρα πολύ ήπια. Η τροπολογία, κατ’ αρχάς που έχει σχέση με τα τέσσερα Υπουργεία με γενικό αριθμό 460, με την οποία τέθηκαν οι όροι και οι προϋποθέσεις για την εγκατάσταση παιδικών κατασκηνώσεων από το δημόσιο, φορείς τοπικής αυτοδιοίκησης και ιδιώτες, πρέπει να σημειωθεί ότι δείχνει μία ευαισθησία, μια και διευκολύνονται οι διαδικασίες για τις άδειες λειτουργίας και έτσι πάνω από τριακόσιες κατασκηνώσεις μπορούν να λειτουργήσουν σε αυτήν τη χώρα.
      Κύριε Υπουργέ, θα πρέπει ως προερχόμενη από την Αχαΐα να ενώσω και εγώ τη φωνή μου, ανεξαρτήτως κόμματος, με τους υπόλοιπους Βουλευτές που ζητούν το δικαίωμα κατ’ εξαίρεσιν μετεγγραφής σε πανεπιστήμια ή ΤΕΙ της περιοχής τους, της πόλης τους φοιτητών από οικογένειες που προέρχονται από τις πυρόπληκτες και τις σεισμόπληκτες περιοχές της Αχαΐας, της Ηλείας και των υπόλοιπων και παρακαλώ να το δείτε όσο το δυνατόν πιο σύντομα με πάρα πολύ μεγάλη ευαισθησία. 
      Ακούστηκαν απίστευτες κινδυνολογίες και καταστροφολογίες για πειραματισμούς, επιπολαιότητες, προσχηματικό διάλογο, ομηρία, εκβιασμούς. Μέχρι που ερμηνεύτηκε ο ίδιος ο Πρωθυπουργός ότι δήθεν τάχαμου ζήτησε λέει συγγνώμη μέσα σε αυτήν την Αίθουσα και είπε «γράψτε λάθος για την παιδεία», απίστευτα πράγματα που δεν ειπώθηκαν ποτέ. Μας ακούει και ο κόσμος και πρέπει να καταλαβαίνει τι γίνεται, τι λέμε και τι δεν λέμε εδώ μέσα. Είναι σαν πω εγώ τώρα από αυτό το Βήμα ότι ο κ. Βαρβαρίγος χαρακτήρισε πριν από λίγο τον κ. Λυκουρέντζο αφερέγγυο. Κάνατε τέτοιο πράγμα; Όχι, δεν έγινε τέτοιο πράγμα, δεν μπορούμε να παραπληροφορούμε. 
      Επίσης, ΣΔΙΤ. Για άλλη μια φορά, δεν παραχωρούμε τα σχολεία στους ιδιώτες. Τους βάζουμε να τα φτιάξουν και εποπτεύουμε τη λειτουργία τους, τελεία. Φόβοι και σενάρια ότι και εδώ τα σχολεία θα ανήκουν εξ ολοκλήρου στους ιδιώτες, οι οποίοι, όμως, δεν μπορεί σε καμία περίπτωση να σταματήσουν την ανάπτυξη, δεν μπορεί συνέχεια να αναπαράγονται. Ειπώθηκε, επίσης, από πλευράς ΣΥΡΙΖΑ ότι η ανυπαρξία πόρων είναι κυβερνητική επιλογή, το οποίο το βρίσκω τουλάχιστον υπερβολικό, για να μην πω ασύλληπτο. Είναι κυβερνητική επιλογή η δεδομένη οικονομική κατάσταση, η ανυπαρξία πόρων; 
      Θα ήθελα να σχολιάσω σε αυτό το σημείο, παρ’ όλο που δεν είναι εδώ, κάτι το οποίο είπε ο κ. Κακλαμάνης, ο οποίος μίλησε για την αξιολόγηση των καθηγητών. Ήθελα απλά να του υπενθυμίσω ότι με το ν. 1304/1982 το ΠΑΣΟΚ είναι εκείνο που κατήργησε την αξιολόγηση στη Μέση Εκπαίδευση στα πλαίσια μιας πολιτικής που δεν θα ήθελα να την χαρακτηρίσω τώρα και αφορούσε την κατάργηση της αξιολόγησης στο σύνολο της δημόσιας διοίκησης, προκαλώντας έναν ισοπεδωτισμό στο δημόσιο βίο. Χαίρομαι που έστω και σήμερα γίνεται αυτή η αυτοκριτική έστω και εμμέσως και χωρίς να κατονομάζεται. 
      Όσο για την επίθεση στο γραφείο του κ. Μαρκογιαννάκη, δεν μπορώ να μην αναφέρω αυτό που έγινε εδώ σήμερα. Δεν είναι δυνατόν, δεν επιτρέπεται να ακούγεται από βουλευτικά χείλη «μόνος του το έκανε». Νομίζω ότι δεν χρειάζεται σχόλιο, είναι βαθιά προσβλητικό για το θεσμό. Η κυριαρχία στην αντιπολιτευτική μανία έναντι της διάθεσης διαλόγου, φαίνεται -και με συγχωρείτε, κύριε Βαρβαρίγο που θα απευθυνθώ πάλι σε εσάς- από το μητρώο αρίστων που λέτε ότι συμφωνείτε και βεβαίως συμφωνείτε ως γενική αρχή, αλλά πρέπει να διαφωνήσετε οπωσδήποτε. Είπατε ότι θέλετε περισσότερη διαφάνεια και όχι δημόσιες σχέσεις του Υπουργού. Μα, τι θα κάνει ο Υπουργός δηλαδή; Θα δίνει βραβεία στους συγγενείς του; Στους άριστους με μια διαδικασία θα δίνει βραβεία. Θέλω να πω, ας είμαστε μαζί σε τέτοια θέματα που απαιτούν την κοινή συναίνεση.
      Τέλος και ολοκληρώνω, κύριε Πρόεδρε, και σας ευχαριστώ για την ανοχή σας, δεν είναι δυνατόν να μιλάμε συνέχεια εδώ και τρεις μέρες για την παιδεία μέσα από την κρησάρα των εκλογών. Μιλάμε κάθε τρεις και λίγο για τις εκλογές και πάρα πολύ λίγο για το νομοθετικό έργο παρεμπιπτόντως. Το μήνυμα που πρέπει να βγει από εδώ σήμερα είναι «ελάτε να μιλήσουμε και να αποφασίσουμε για την παιδεία και τη νέα γενιά μαζί με τη νέα γενιά». Αυτό είναι η ουσία και όχι πού είναι ο Υπουργός τη συγκεκριμένη ώρα της ημέρας και τι φοράει, που ξαφνικά παρακολουθείτε τον Υπουργό Παιδείας, τον κ. Σπηλιωτόπουλο, σε κάθε του κίνηση, έχετε γίνει η σκιά του. Είναι πρωτοφανής αυτή η στοχοποίηση.
      Και εν πάση περιπτώσει, για να κλείσω, δεν μπορείτε να απαξιώνετε τον κ. Λυκουρέντζο και το έργο του που είναι δική του αρμοδιότητα το νομοσχέδιο, είναι τρεις μέρες εδώ από το πρωί μέχρι το βράδυ και απαντά σ’ όλα, γιατί είναι ο καθ’ ύλην και επί της ουσίας αρμόδιος. Επιτέλους, ελάτε να δούμε όλοι κατάματα το αυτονόητο. 
      Σας ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ την κ. Ράγιου – Μεντζελοπούλου.
      Το λόγο έχει ο εισηγητής του ΠΑΣΟΚ κ. Δημήτριος Βαρβαρίγος.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Στην πρωτομιλία μας δεν έφθασε ο χρόνος να μιλήσουμε για τις τροπολογίες και γι’ αυτό θα ήθελα την ανοχή σας, κύριε Πρόεδρε, για να μπορέσουμε να καλύψουμε και το ζήτημα αυτό του νομοσχεδίου.
      Η μία τροπολογία αφορά κατ’ αρχάς τις μετεγγραφές –και έχει κατατεθεί από δεκατρείς συναδέλφους- των παιδιών των πυρόπληκτων περιοχών που είχαν στη συνέχεια την ατυχία να γίνουν και σεισμόπληκτες περιοχές. 
      Νομίζω, κύριε Υφυπουργέ, ότι είναι ένα ζήτημα που πρέπει να το δείτε με την ανάλογη ευαισθησία. Δεν αφορά μία γενίκευση. Αφορά έναν εντοπισμό χρονικό για τις οικογένειες εκείνες που έχουν το πρόβλημα. Είναι για τις περιόδους 2007-2008 και 2008-2009 για τα παιδιά των πυρόπληκτων και των σεισμοπαθών, που έχουν την τύχη να μπουν σε μία σχολή, η οποία όμως είναι μακριά από τον τόπο κατοικίας τους, που η οικογένεια έχει ένα δεύτερο παιδί που σπουδάζει, που δεν μπορεί να συντηρήσει τρία σπίτια. Νομίζουμε ότι είναι δίκαιο αίτημα και πρέπει να το δείτε και να το αντιμετωπίσετε.
      Τώρα, ως προς τις τροπολογίες που καταθέσατε, η μία αφορά τη μετακίνηση των αναπήρων μαθητών, όπου δίνετε στις σχολικές επιτροπές έκτακτες εξουσιοδοτήσεις να μπορούν να κάνουν αναθέσεις. Θα συμφωνήσουμε με την τροπολογία.
      Όμως, θέλουμε να επισημάνουμε, κύριε Υφυπουργέ, ότι η στελέχωση των μονάδων εκείνων που έχουν δικά τους μέσα με οδηγούς και με συνοδούς θα πρέπει να γίνει με μόνιμο προσωπικό και μάλιστα το προσωπικό αυτό θεωρούμε ότι θα πρέπει να έχει και μία ειδική εκπαίδευση, δεδομένου ότι τα άτομα τα οποία συνοδεύουν έχουν τα γνωστά προβλήματα.
      Η δεύτερη τροπολογία από πλευράς της Κυβέρνησης αναφέρεται στην παράταση του χρόνου για την τακτοποίηση των κατασκηνώσεων μέσα σε δασικές εκτάσεις. Νομίζουμε ότι είναι ένα ζήτημα που πρέπει να  κλείσει. Έχουν δοθεί αρκετές παρατάσεις. Θα συμφωνήσουμε και με τούτη. Όμως και οι αρμόδιοι φορείς θα πρέπει κάποτε να αναλάβουν τις ευθύνες τους και να τελειώσει αυτό το θέμα.
      Η επόμενη τροπολογία τροποποιεί προσφάτως ψηφισθέντα νόμο, για τη Δημοτική Αστυνομία. Εδώ αυτό μας βρίσκει αντίθετους. Αν κάποιος θέλει λίγο χρόνο να συνταξιοδοτηθεί –και σωστά έχει προβλεφθεί από τη διάταξη που ψηφίστηκε- δεν είναι δυνατόν να αιτείται να αξιολογηθεί για να καταλάβει θέση γενικού διευθυντή και μετά από λίγο καιρό, μετά από δυο-πέντε μήνες, να φύγει. Θα υπάρχει έτσι ένα διαρκές κενό σ’ ένα υψηλότατο επίπεδο διοίκησης που θα έχει αρνητικές συνέπειες. Γι’ αυτόν το λόγο θα καταψηφίσουμε αυτήν την τροπολογία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαΐτσης Αποστολάτος): Παρακαλώ ολοκληρώστε, κύριε συνάδελφε. 
      ΔΗΜΗΤΡΙΟΣ ΒΑΡΒΑΡΙΓΟΣ: Ολοκληρώνω, κύριε Πρόεδρε.
      Κλείνοντας, θα ήθελα να κάνω μια αναφορά στο άρθρο 22 του νομοσχεδίου που παρέλειψα στην πρώτη μου τοποθέτηση, όπου και εδώ υπάρχει μια προκλητική διάταξη που δίνει το δικαίωμα στον Υπουργό, με απόφασή του, να μπορεί να μετατάσσονται υπάλληλοι από φορείς που εποπτεύει το Υπουργείο Παιδείας ή από υπηρεσίες του Υπουργείου Παιδείας στην κεντρική υπηρεσία, χωρίς να υπάρχει γνώμη του υπηρεσιακού συμβουλίου.
      Γιατί υπάρχει αυτή η διάταξη, κύριε Υφυπουργέ; Νομίζουμε ότι το υπηρεσιακό συμβούλιο είναι απαραίτητο να αποφαίνεται κάθε φορά γι’ αυτού του είδους τις μετακινήσεις. Και γι’ αυτόν το λόγο είναι μία διάταξη που θα καταψηφίσουμε.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ τον κ. Βαρβαρίγο.
      Ο ειδικός αγορητής του Κομμουνιστικού Κόμματος Ελλάδας κ. Ιωάννης Γκιόκας έχει το λόγο για τρία λεπτά.
      ΙΩΑΝΝΗΣ ΓΚΙΟΚΑΣ: Κατ’ αρχάς θα ήθελα να δώσω ορισμένες απαντήσεις στις αιχμές που διατυπώθηκαν και στις αιτιάσεις από τους Βουλευτές του ΛΑΟΣ.
      Πρώτον, δεν έχουν καμμία σχέση οι αγώνες των μαθητών που υπήρξαν το προηγούμενο διάστημα, οι οργανωμένοι αγώνες, οι περιφρουρημένοι αγώνες, με όποιας μορφής πάλης και αν επέλεξαν οι μαθητές –ακόμη και με εκείνη των καταλήψεων- με τη δράση κουκουλοφόρων και άλλων τέτοιων μηχανισμών και στους οποίους αγώνες πήραν μέρος και μαθητές νυκτερινών-εσπερινών λυκείων και οι οποίοι καλά έκαναν και πήραν μέρος, γιατί τα προβλήματα που υπάρχουν σ’ αυτούς τους χώρους είναι πάρα πολλά.
      Αυτή η σύγχυση που γίνεται συνειδητά, κατά τη γνώμη μας, στόχο έχει να συκοφαντήσει αυτούς τους αγώνες και να καλλιεργήσει μια λογική καταστολής και αυταρχισμού, όπως άλλωστε κατά καιρούς το κόμμα του ΛΑΟΣ έχει διατυπώσει και με προτάσεις για απαγόρευση διαδηλώσεων και μ’ άλλες τέτοιες προτάσεις.
      Και μάλιστα εμείς θεωρούμε ότι αυτή η λογική της καταστολής πάει χέρι-χέρι με την πολιτική της ιδιωτικοποίησης στην εκπαίδευση συνολικά και στη δευτεροβάθμια και στη τριτοβάθμια και μάλιστα με τη θέσπιση του νέου θεσμικού πλαισίου για το άσυλο, που αλλοιώνει την έννοια του ασύλου και το ερμηνεύει ενάντια στο φοιτητικό και σπουδαστικό κίνημα.
      Δεύτερον, η παράταξη που στηρίζει το Κομμουνιστικό Κόμμα Ελλάδος στα πανεπιστήμια δεν έχει καμμία σχέση με πρακτικές συναλλαγών με καθηγητές, με πρακτικές που πουλάνε εκδούλευση σε φοιτητές και σπουδαστές, προκειμένου να αλιεύουν ψήφους. Το λέω για να το ξεκαθαρίσουμε.
      Τρίτον, οι ευρωομάδες του Ευρωπαϊκού Κοινοβουλίου είναι συνομοσπονδίες κομμάτων. Σε πάρα πολλά ζητήματα δεν έχουν κοινή θέση. Όταν επομένως γίνεται σύγχυση των ενεργειών του κυρίου Αλαβάνου, όσον αφορά την κοινοτική οδηγία 3605 με τις θέσεις του Κομμουνιστικού Κόμματος Ελλάδας  οι οποίες είναι γνωστές και έχει τοποθετηθεί εδώ και πάρα πολύ καιρό ενάντια σ’ αυτήν την κοινοτική οδηγία, συνιστά κατά τη γνώμη μας καραμπινάτη λαθροχειρία. 
      Δύο τελευταία ζητήματα θα ήθελα να θέσω. Κύριε Υφυπουργέ, δεν είπατε για το τελευταίο άρθρο του νομοσχεδίου, όσον αφορά τη δυνατότητα των υποψηφίων πανελληνίων εξετάσεων να λαμβάνουν γνώση των γραπτών τους, σε σχέση με την αναδρομική ισχύ αυτού του νόμου, δηλαδή αν την κάνετε δεκτή ή όχι. Εμείς θεωρούμε ότι είναι δίκαιο το αίτημα. Υπάρχουν αποφάσεις της Αρχής Προστασίας Προσωπικών Δεδομένων, πορίσματα και εκθέσεις του Συνηγόρου του Πολίτη. Νομίζουμε ότι πρέπει η διάταξη αυτή που κινείται σε σωστή κατεύθυνση να έχει αναδρομική ισχύ, να αρθούν και όποιες αντιδικίες υπάρχουν και ενστάσεις, σε σχέση μ’ αυτό το ζήτημα. 
      Τέλος, εμείς θεωρούμε ότι η τροπολογία που αφορά τη μεταφορά των μαθητών των ειδικών σχολείων, την οποία θα καταψηφίσουμε, χειροτερεύει ακόμα περισσότερο την κατάσταση. Ήδη η κατάσταση είναι απαράδεκτη, μετά την αποκέντρωση και τη μεταφορά των αρμοδιοτήτων στην Τοπική Αυτοδιοίκηση. Θεωρούμε ότι η μετάθεση των ευθυνών στις σχολικές επιτροπές οι οποίες σε πολλά σχολεία δεν λειτουργούν, θα οδηγήσει στην ιδιωτικοποίηση παραπέρα αυτού του πολύ κρίσιμου τομέα που έχει να κάνει με την ειδική αγωγή. 
      Εμείς υποστηρίζουμε την ανάγκη για τη δημιουργία ενός δημόσιου συστήματος μεταφοράς των μαθητών με εξειδικευμένο προσωπικό και μόνιμο προσωπικό, προκειμένου να αντιμετωπιστεί αυτό το πρόβλημα.
      Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Γκιόκα. 
      Θέλω να σας πω ότι ο Λαϊκός Ορθόδοξος Συναγερμός λέγεται «ΛΑΌΣ» και όχι «ΛΆΟΣ». 
      Η ειδική αγορήτρια του ΛΑΟΣ κ. Αράπογλου έχει το λόγο για τέσσερα λεπτά.
      ΔΗΜΗΤΡΑ ΑΡΑΠΟΓΛΟΥ: Ευχαριστώ, κύριε Πρόεδρε.
      Κατ’ αρχάς, θα ήθελα να απαντήσω στο συνάδελφο από το Κομμουνιστικό Κόμμα ότι είναι «ΛΑΟΣ» και όχι «ΛΑΟΣ», όπως σας διόρθωσε ο κύριος Πρόεδρος.
      Το δεύτερο που θα ήθελα να επισημάνω είναι ότι δεν επιτεθήκαμε στο Κομμουνιστικό Κόμμα. Εμείς προστατεύουμε καταρχάς και τη δημόσια παιδεία και την ιδιωτική. Δεν λέμε ότι υποστηρίζουμε μόνο την ιδιωτική παιδεία, την ιδιωτική εκπαίδευση. Αυτό, όμως, που υποστηρίζουμε με πολύ δυναμικό τρόπο είναι να υπάρχουν οι κατάλληλες υποδομές στα δημόσια σχολεία μας. Αυτό για να απαντήσω σ’ αυτήν την επίθεση που δεχθήκαμε από το Κομμουνιστικό Κόμμα.
      Όσον αφορά το νομοσχέδιο, έχω λάβει και εγώ πάρα πολλά παράπονα μέσω του ηλεκτρονικού ταχυδρομείου για το άρθρο 22 του προτεινόμενου νομοσχεδίου, το οποίο αδικεί κατάφορα τους υπαλλήλους του Υπουργείου Παιδείας για τις επιπλέον αποδοχές αυτών των υπαλλήλων που συμμετείχαν στα συγκεκριμένα επιμορφωτικά προγράμματα.
      Εγώ θα ήθελα να μας απαντήσει ο κύριος Υπουργός, όπως ακριβώς τον ρωτάω εγώ, αν θα τους καταβληθούν τα δεδουλευμένα τους, αυτά που δικαιούνται να πάρουν και με διπλάσιες δόσεις; Γιατί έτσι όπως είναι αυτήν τη στιγμή το άρθρο 22 δεν υπάρχει μια ξεκάθαρη διατύπωση. 
      Οι όροι πληρωμής ποιοι ήταν; Ποιοι ήταν οι όροι, τελικά, που είχαν συμφωνηθεί; Ποιο ήταν το ύψος του ποσού; Υπήρχαν άλλοι όροι πληρωμής ή τελικά αφορά τις πρόσθετες αμοιβές των επιμορφωτών; Αυτό είναι κάτι που δεν είναι ξεκάθαρο και είναι πολύ σημαντικό να ξεκαθαριστεί. Πώς θα εξοφληθούν αυτοί οι εργαζόμενοι, αυτοί οι υπάλληλοι για τα έργα που έχουν αναλάβει; Νομίζω ότι πρέπει να μας απαντήσετε.
      Επίσης, όπως σας είπα και πριν, έχω λάβει πολλά παράπονα για το συγκεκριμένο άρθρο και μου θυμίζει τη φράση που λέει ο λαός μας «φασούλι, το φασούλι, γεμίζει το σακούλι». Όμως, στην προκειμένη περίπτωση, στην παιδεία μας, το σακούλι είναι τρύπιο. Μου θυμίζει τη ζωγραφιά που δεν έχει κορνίζα, ένα κενό ή ένα βιβλίο που μέσα έχει πολλές σκισμένες σελίδες.
      Θέλω να πω μ’ αυτό ότι η παιδεία μας υποβαθμίζεται συνεχώς. Υπάρχουν ελλείψεις τόσο σε υποδομές, όσο και σε τεχνολογικό εξοπλισμό. Όλες αυτές οι ελλείψεις της παιδείας θα μπορούσαν να παρομοιαστούν μ’ ένα μπαλωμένο παντελόνι με τρύπιες τσέπες, το οποίο έχει την ατυχία να το δέρνει ο χιονιάς.
      Νομίζω ότι αυτό δείχνει ξεκάθαρα την εικόνα της παιδείας μας. Δεν βλέπω μία ξεκάθαρη στάση για την παιδεία μας μέσα από τα συγκεκριμένα άρθρα του νομοσχεδίου για τους αναπληρωτές ή ωρομίσθιους εκπαιδευτικούς οι οποίοι ταλαιπωρούνται τόσα χρόνια. 
      Υπάρχουν τόσα κενά έτσι κι αλλιώς στο ωριαίο εκπαιδευτικό πρόγραμμα και τόσο μεγάλες ελλείψεις στην τριτοβάθμια εκπαίδευση που τα άρθρα του συγκεκριμένου νομοσχεδίου δεν τα καλύπτουν.
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε πολύ την κυρία Αράπογλου.
      Ορίστε, κύριε Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, θα ξεπεράσω τα επιχειρήματα ισοπεδωτικής λογικής τα οποία, δυστυχώς, διατυπώθησαν από ορισμένους συναδέλφους. Ξεπερνώ τις προσβλητικές επιθέσεις του τύπου «συνέλθετε», «πουλάτε», «υπηρετείτε συμφέροντα», διότι δεν αντέχουν σε κριτική και δεν χρειάζεται να έχουν συνέχεια. Θλίβομαι, όμως, διότι αυτής της ποιότητας τα επιχειρήματα και αυτού του τύπου οι επιθέσεις μας βεβαιώνουν ότι ο λαϊκισμός είναι παρών και απειλεί την ποιότητα της δημοκρατίας μας.
      Επιτρέψτε μου να κάνω και ένα σχόλιο. Τα στάδια της πολιτικής ανάπτυξης τα οποία διήνυσε το ΠΑΣΟΚ και η χώρα την περίοδο του κ. Σημίτη τόσο με την ένταξη στην ΟΝΕ, όσο και τη φιλελευθεροποίηση της οικονομίας, είναι τελικά μία παρένθεση και επαναφέρετε κυρία και κύριοι του ΠΑΣΟΚ με έντονο τρόπο και αναδεικνύετε τη μόνιμη σχέση την οποία έχετε με τη δημαγωγία και το λαϊκισμό. 
      Και προσφέρατε πολλά επιχειρήματα σήμερα για να μου δώσετε το δικαίωμα να πω αυτά τα οποία λέω τώρα. Ένα εξ αυτών, το οποίο δεν το καταλογίζω προσωπικά στον αξιότιμο εισηγητή της Αξιωματικής Αντιπολίτευσης, αλλά στο ΠΑΣΟΚ, είναι αυτό το οποίο μου αναφέρατε σχετικά με τους εκπαιδευτικούς ΤΕ1, ένα άρθρο το οποίο απέσυρα. Και το απέσυρα διότι θεώρησα ότι η αντιμετώπιση του ζητήματος πρέπει να είναι υπεύθυνη, να δίνει συγκεκριμένη απάντηση και να μη δημιουργεί προβλήματα. Και εσείς μου δώσατε την απάντηση ότι υιοθετείτε την πρόταση των συνδικαλιστών της ΟΛΜΕ –δεν πήρατε θέση ως κόμμα, αλλά ταυτιστήκατε με τα αιτήματα των συνδικαλιστών- αλλά παραλείψατε να μου πείτε το κόστος αυτής της επιλογής.
      Τώρα, σ’ ό,τι αφορά το Μητρώο Αρίστων, θα είμαι απόλυτα σύντομος στις επόμενες απαντήσεις. Το σχέδιο υπουργικής απόφασης –για να μην υπάρχει η παραμικρή σκιά- θα το θέσουμε σε διαβούλευση.
      Όσον αφορά τη σύμπραξη δημοσίου και ιδιωτικού τομέα μέσω του ΟΣΚ, δεν ευσταθεί το επιχείρημα ότι πληρώνουν πέντε φορές παραπάνω τα σχολεία τα οποία κατασκευάζονται με σύμπραξη δημόσιου και ιδιωτικού τομέα -άρα με την προσφορά κεφαλαίων από τον ιδιωτικό τομέα- διότι σας έχω πει κι άλλη φορά ότι αξιοποιούμε όλα τα χρηματοοικονομικά εργαλεία τα οποία έχουμε στη διάθεσή μας, όπως εθνικούς και κοινοτικούς πόρους, προϋπολογισμό, σύμπραξη δημόσιου και ιδιωτικού τομέα, αλλά και δανεισμό στον οποίο προβαίνει ο οργανισμός σχολικών κτηρίων. 
      Επίσης, μην επιμένετε ότι υπάρχει ζήτημα –σας είπα κι άλλη φορά ότι δεν υπάρχει θέμα εμπορευματοποίησης- εμπορευματοποίησης της εκπαίδευσης με επιχειρήματα ή με θέσεις τις οποίες παίρνετε εδώ, όπως ότι τα σχολεία αυτά θα δοθούν στους ιδιώτες. Επίσης, σας λέω ξανά ότι δεν αναθεωρούμε το ρόλο των σχολικών επιτροπών ούτε τις αρμοδιότητες των διευθυντών των σχολείων σ’ ό,τι αφορά τα κυλικεία και την υπόλοιπη λειτουργία τους. 
      Όσον αφορά τους επιμορφωτές και την αμοιβή τους, θα ήθελα να σας πω ότι εδώ ισχύει το εξής. Δεν υπάρχει ενδεχόμενο απώλειας δεδουλευμένων. Υπάρχει ανάγκη ορθολογικής διαχείρισης αυτής της αναδρομικής καταβολής των δεδουλευμένων. 
      Η δική μας πρόταση, όταν καταθέσαμε το σχέδιο νόμου από το Υπουργείο Εθνικής Παιδείας και Θρησκευμάτων, ήταν αυτή η οποία υπήρχε στη διακήρυξη, αλλά το Γενικό Λογιστήριο άλλαξε τη διατύπωση στο 50%. Αντιλαμβάνεστε τους λόγους. Συνεπώς δεν θίγονται δικαιώματα και δεδουλευμένα.  
      Όσον αφορά στα συγγράμματα, η καθυστέρηση η οποία υπήρξε στη διανομή τους -και η οποία μας στενοχωρεί και μας απογοητεύει όλους- δεν αφορά την Κυβέρνηση. Θα αφορούσε την Κυβέρνηση αν είχαμε αρνηθεί τη χρηματοδότηση έκδοσης των συγγραμμάτων, την πληρωμή των εκδοτικών οίκων. 
      Εάν, δυστυχώς, με τις διαδικασίες στο εσωτερικό των πανεπιστημιακών ιδρυμάτων και σε εφαρμογή των νέων διατάξεων που δίνουν τη δυνατότητα επιλογής ανάμεσα σε πολλά συγγράμματα -για τον οποίο κατάλογο επιλογής αυτών των συγγραμμάτων είναι οι καθηγητές και τα πανεπιστημιακά τμήματα και όχι εμείς- φτάσαμε σ’ αυτό το σημείο -το οποίο και ο Πρόεδρος κ. Πετσάλνικος, όπως και εσείς, αλλά και άλλοι περιγράψατε- λυπούμαστε, αλλά αυτό δεν σημαίνει ότι ευθυνόμαστε εμείς. Γιατί να έρχεστε και να το αποδίδετε σε μας; Είχατε άλλα επιχειρήματα να μας αντιπολιτευθείτε και αυτό περισσεύει. 
      Επίσης, θα ήθελα να δώσω μία ακόμα απάντηση σε σχέση με τα κολέγια και τα επαγγελματικά δικαιώματα. Επαναλαμβάνω ότι δεν υπάρχει νόμος ο οποίος να δίδει επαγγελματικά δικαιώματα τα οποία να ψήφισε η Κυβέρνηση Καραμανλή. Τελεία. Όλα τα υπόλοιπα αφορούν είτε την Ευρωπαϊκή Ένωση είτε άλλες αρμοδιότητες της ελληνικής πολιτείας. 
      Εν πάση περιπτώσει, δεν μπορώ να συμμεριστώ την άποψη την οποία διατύπωσε ο αξιότιμος Κοινοβουλευτικός Εκπρόσωπος του Συνασπισμού Ριζοσπαστικής Αριστεράς ότι όλη αυτή η ατμόσφαιρα γύρω από τα κέντρα ελευθέρων σπουδών οδηγεί τα δημόσια πανεπιστήμια σε μία κατάσταση την οποία δεν θα αντέξουν. 
      Αντιθέτως, εμείς πιστεύουμε ότι τα ελληνικά δημόσια πανεπιστήμια, το ελληνικό δημόσιο εκπαιδευτικό σύστημα σ’ όλες του τις βαθμίδες μπορεί να υπερέχει –και υπερέχει- στον ανταγωνισμό ο οποίος γίνεται στο χώρο της εκπαίδευσης με τις πρωτοβουλίες των επενδύσεων της ιδιωτικής πρωτοβουλίας. Και γι’ αυτό δεν φοβόμαστε να τοποθετηθούμε θετικά υπέρ αυτού του ανταγωνισμού, όπως δεν φοβούνται όλες οι προηγμένες χώρες του πλανήτη. Εκτός και αν η Ελλάδα είναι η μοναδική χώρα η οποία διακατέχεται από μία μανία από την οποία διακατέχετο κατά το παρελθόν η Αλβανία την περίοδο του Χότζα. 
      Εάν, λοιπόν, υπάρχουν αυτές οι αντιλήψεις και οι εμμονές σ’ αυτήν τη χώρα, φοβούμαι ότι θα υπάρχουν αυτά τα φοβικά σύνδρομα. Και επαναλαμβάνω ότι τοποθετούμεθα υπέρ του ελληνικού δημόσιου πανεπιστημίου, το οποίο στηρίζουμε με κάθε μας πράξη. 
      Όσον αφορά τα γραπτά των πανελλαδικών, θα ήθελα να σας διευκρινίσω ότι τηρούνται στο Υπουργείο για ένα χρόνο. Υπάρχουν, λοιπόν, τα γραπτά των πανελλαδικών εξετάσεων του 2008 και όσα γραπτά για τα οποία είχαν υποβληθεί αιτήματα να εξεταστούν από τους ενδιαφερομένους, έχουν κρατηθεί μετά από τη διάταξη για όποιες αιτήσεις υπήρχαν και θα είναι στη διάθεσή τους. Αυτό υπάρχει. Κατά τα άλλα, είμαστε υποχρεωμένοι κάθε χρόνο να τα καταστρέφουμε. 
      Μη μου μιλάτε για αναδρομική, γιατί αναδρομική σημαίνει μέσα στο χρόνο ή για κάποια για τα οποία είχαν υποβληθεί αιτήματα και δεν τους είχαν δοθεί τότε. 
	Επίσης, για τη σημασία του άρθρου που αφορά τους πρεσβευτές της ελληνικής παιδείας δεν θέλω να επιχειρηματολογήσω. Τα συζητήσαμε εκτενώς στην Επιτροπή Μορφωτικών Υποθέσεων. Πιστεύω, όμως, πως πρέπει να αντιμετωπιστεί με την ίδια λογική όπως και το Μητρώο των Αρίστων. 
      Αυτή η διάταξη ξεπερνά τις κυβερνήσεις. Δίνει τη δυνατότητα να αξιοποιήσουμε άλλες προτάσεις, σαν αυτές τις οποίες κατέθεσε ο κ. Σγουρίδης και να δούμε πώς μπορούν να συνδυαστούν. Πιστεύω πως και σ’ αυτό θα πρέπει να συμφωνήσουμε και να είναι μία από τις επιλογές που από κοινού θα υπερασπιστούμε. 
	Για το άρθρο 22 που θέσατε, κύριε Βαρβαρίγο, θέλω να πω πως δεν γενικεύεται. Αφορά το συγκεκριμένο πεδίο της Ειδικής Υπηρεσίας των Ευρωπαϊκών Προγραμμάτων και αυτό για λόγους ευελιξίας, διότι οι απαιτήσεις είναι σημαντικές και επείγουσες. Προσπαθούμε να αντιμετωπίσουμε με την εξεύρεση στελεχών τις ανάγκες προώθησης των ευρωπαϊκών προγραμμάτων, της υποβολής τεχνικών δελτίων για την απορρόφηση κοινοτικών πόρων. Χρειαζόμαστε αυτά τα στελέχη να ενισχύσουν την δημοσιοϋπαλληλική δύναμη του Υπουργείου μας, όταν γνωρίζετε και μάλιστα πολύ καλά ότι οι δύο στους τρεις υπαλλήλους στο Υπουργείο Παιδείας είναι αποσπασμένοι. Το Υπουργείο Παιδείας έχει να προκηρύξει διαγωνισμό για την πρόσληψη υπαλλήλων από πολλών ετών. Αυτή είναι η πραγματικότητα και όχι να παρακαμφθούν τα υπηρεσιακά συμβούλια και όλα όσα ορίζονται. 
	Τέλος, για τις μετεγγραφές, κρατείται, όπως είπα και στους συναδέλφους, η πρότασή τους. Εξετάζεται στο πλαίσιο των πραγματικών δυνατοτήτων των ιδρυμάτων προς τα οποία πρόκειται να κατευθυνθούν όσες φοιτήτριες και φοιτητές επιλέξουν το δρόμο της μετεγγραφής και πολύ σύντομα θα υπάρξει συγκεκριμένη απάντηση από την Κυβέρνηση. 
	Επιτρέψτε μου, επίσης, να αναφερθώ στις τρεις τροπολογίες. Η τροπολογία που δίνει τη δυνατότητα στις πολιτικές επιτροπές να συνάψουν συμβάσεις  για τους οδηγούς και συνοδούς έχει την προοπτική της ολοκλήρωσης αυτήν την πολύπαθη, σ’ ό,τι αφορά τη διοικητική αντιμετώπιση του πράγματος, χρονιά. Αυτό το οποίο απήντησα  και χθες στον κ. Κουράκη το απαντώ και σ’ εσάς, ότι δηλαδή θέλουμε μέσω της διϋπουργικής επιτροπής την προκήρυξη των μονίμων θέσεων των οδηγών και των συνοδών. 
	Γίνεται, επίσης, διόρθωση για τη δυνατότητα να μπορούν να κριθούν κάποια στελέχη ως γενικοί διευθυντές. Στελέχη τα οποία υπέβαλαν αίτηση μέσα στο 2008 δεν γνώριζαν τη διάταξη η οποία ακολούθως ψηφίστηκε από τη Βουλή. Για λόγους τάξεως εμείς θεωρούμε ότι έπρεπε να έχουν αυτήν τη δυνατότητα και γι’ αυτό την καταθέσαμε. 
	Για τις κατασκηνώσεις συμφωνώ  μαζί σας ότι δεν μπορεί να υπάρχει άλλο χρονικό περιθώριο. 
	Τέλος, δεν θα επανέλθω αναφέρθηκαν και βρίσκουμε λόγους να διαφωνούμε ή και να συγκρουόμεθα σε ό,τι αφορά την επαγγελματική εκπαίδευση. Κρατείστε την ειλικρινή μας πρόθεση, της με συστηματικό τρόπο αναβάθμισης της επαγγελματικής εκπαίδευσης στη χώρα. Διότι επιχειρήματα που λέγατε πριν από ένα χρόνο, ότι δηλαδή δεν αλλάξαμε τίποτα στις σπουδές, στα βιβλία, στις υποδομές και ταυτοχρόνως ότι με τη μεταρρύθμιση  που ουσιαστικά δεν άλλαξε τίποτα, διαλύσαμε την επαγγελματική εκπαίδευση, δεν στέκουν. Απλώς αλλάζετε τις τοποθετήσεις σας, ανάλογα με το πώς εξυπηρετεί την αντιπολιτευτική σας δραστηριότητα. Σεβαστό, αλλά όχι αληθές. 
	Τέλος, συμπληρώνω τις σκέψεις μου με την τοποθέτηση του Προέδρου κ. Κακλαμάνη. Αυτό που θέσαμε ως προτεραιότητα της πολιτικής μας είναι ο διάλογος. Η τοποθέτηση του κ. Κακλαμάνη ενισχύει τις προϋποθέσεις επιτυχίας, την κουλτούρα διαλόγου, την κατάθεση τεκμηριωμένων επιχειρημάτων, διότι για εμάς δεν είναι μια διαδικασία επικοινωνιακού χαρακτήρα, χρονοτριβής, ενδιάμεσης τακτικής προς εκλογές, όπως μας είπατε. Ο διάλογος δεν είναι διαδικασία. Είναι ουσία. Έχει περιεχόμενο. 
      Έχετε μετοχή προτάσεων, σε οικονομικούς όρους κεφάλαιο, συνεισφέρετε όλες οι πολιτικές δυνάμεις και ιδιαιτέρως η Αξιωματική Αντιπολίτευση. Είδατε ότι υποδεχόμαστε τις προτάσεις σας καλοπροαίρετα, με θετική προσέγγιση και απαντάτε, πού είναι η δική σας πρόταση; Μα η πρόταση η δική μας είναι αυτή την οποία μαζί θα διαμορφώσουμε στο πλαίσιο των υφισταμένων ζητημάτων, όπου γνωρίζουμε ποια είναι η πραγματικότητα, γίνεται αποτύπωση, καταγράφουμε τις αδυναμίες, συζητούμε, συνεργαζόμαστε για να κάνουμε μία επιλογή όπως την περιέγραψε ο Πρωθυπουργός στην επιστολή του προς τον Πρόεδρο της Βουλής τον κ. Σιούφα, όταν ζήτησε την τελευταία συζήτηση.
      Οι επιλογές και οι αποφάσεις για την παιδεία, για το ελληνικό εκπαιδευτικό σύστημα ξεπερνούν κόμματα και κυβερνήσεις. Αυτό είναι το επιδιωκόμενο από εμάς και θα έπρεπε να είναι το ίδιο και από εσάς ποθητό και επιδιωκόμενο, διότι η συνεισφορά των πολιτικών δυνάμεων στη διαμόρφωση αυτού που είπατε χθες επιτυχώς, κυρία Διαμαντοπούλου, ότι η παιδεία είναι το κατ’ εξοχήν πεδίο εθνικής συναίνεσης, είναι πεδίο συνέχειας, προοπτικής όλων των κομμάτων και όλων των κυβερνήσεων. 
      ΑΝΝΑ ΔΙΑΜΑΝΤΟΠΟΥΛΟΥ: Εσείς θα καταθέσετε κεφάλαιο;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Καταθέσαμε επί πέντε χρόνια, θα καταθέσουμε επαυξημένο σας βεβαιώνω. Και σας παρακαλώ, να μην προεξοφλείτε τη δική μας στάση, όπως δεν προεξοφλούμε εμείς τη δική σας. 
      ΑΝΝΑ ΔΙΑΜΑΝΤΟΠΟΥΛΟΥ:  Να το δούμε. Εσείς ξεκινήσατε από το tabula rasa.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Να μην καταδικάζετε διά της διαγραφής τη δική μας συνεισφορά. Είναι πολύ εγωιστικό εκ μέρους σας να διεκδικείτε το αλάνθαστο, το απόλυτο και να θεωρείτε ότι όλοι οι υπόλοιποι είμαστε ανίκανοι να υπηρετήσουμε τον τόπο, μία άποψη με την οποία δεν συμφωνεί η πλειοψηφία του ελληνικού λαού, η οποία αντιθέτως εμπιστεύεται εμάς να διαχειριστούμε τη διακυβέρνηση και την τύχη του λαού. Και εμείς ανταποκρινόμενοι στις προκλήσεις των καιρών κάνουμε ένα ακόμα γενναίο και θαρραλέο βήμα και λέμε ότι απέναντι σ’ αυτές τις προκλήσεις δεν είμαστε μόνοι μας, είμαστε όλοι μαζί. 
      Σας ευχαριστώ. 
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πολύ τον κ. Λυκουρέντζο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα, ότι την Πέμπτη 12 Φεβρουαρίου 2009 και ώρα 11.00 π.μ. θα διεξαχθεί προ ημερησίας διατάξεως συζήτηση, με πρωτοβουλία του Πρωθυπουργού κ. Κώστα Καραμανλή, σε επίπεδο Αρχηγών κομμάτων, με θέμα την οικονομία.
	Επίσης, οι Υπουργοί Υγείας και Κοινωνικής Αλληλεγγύης, Εσωτερικών, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Ρύθμιση όρων απασχόλησης των νοσοκομειακών ιατρών του ΕΣΥ σύμφωνα με το π.δ. 76/2005 και άλλες διατάξεις».
      Παραπέμπεται στην αρμόδια Διαρκή Επιτροπή.
      Επίσης, οι Υπουργοί Δικαιοσύνης, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση του Πρωτοκόλλου στη Σύμβαση αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής, που υπογράφηκε στις 26 Μαΐου  1999, όπως προβλέπεται στο Άρθρο 3 (2) της Συμφωνίας μεταξύ της Ευρωπαϊκής Ένωσης και των Ηνωμένων Πολιτειών της Αμερικής, σχετικά με την αμοιβαία δικαστική συνδρομή, που υπογράφηκε στις 25 Ιουνίου 2003».
      Οι Υπουργοί Δικαιοσύνης, Εσωτερικών, Οικονομίας και Οικονομικών, Εξωτερικών και ο Αναπληρωτής Υπουργός Εσωτερικών κατέθεσαν σχέδιο νόμου: «Κύρωση του Πρωτοκόλλου στη Συνθήκη περί αμοιβαίας εκδόσεως εγκληματιών μεταξύ Ελλάδος και Ηνωμένων Πολιτειών της Αμερικής, που υπογράφηκε στις 6 Μαϊου 1931, και στο Ερμηνευτικό Πρωτόκολλο αυτής, που υπογράφηκε στις 2 Σεπτεμβρίου 1937, όπως προβλέπεται στο άρθρο 3 (2) της Συμφωνίας μεταξύ της Ευρωπαϊκής Ένωσης και των Ηνωμένων Πολιτειών της Αμερικής, σχετικά με την έκδοση, που υπογράφηκε 25 Ιουνίου 2003».
      Παραπέμπονται στην αρμόδια Διαρκή Επιτροπή.
     Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 14 έως  24 και των τροπολογιών του σχεδίου νόμου του Υπουργείου Εθνικής Παιδείας και Θρησκευμάτων «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις» και θα γίνει η ψήφισή τους ξεχωριστά. 
     Ερωτάται το Σώμα: Γίνεται δεκτό το άρθρο 14 ως έχει; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 15 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 16 ως έχει; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 16 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 18 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 18 έγινε δεκτό όπως τροποποιήθηκε από τον κύριο  Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 19 ως έχει; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία. 
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 19 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 20  ως έχει; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 20 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 21 ως έχει; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 21 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 22 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 22 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 23 ως έχει; 
     ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 23 έγινε δεκτό ως έχει ομόφωνα. 
     Ερωτάται το Σώμα: Γίνεται δεκτή η τροπολογία με γενικό αριθμό 460 και ειδικό 23; 
     ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς η τροπολογία με γενικό αριθμό 460 και ειδικό 23 έγινε δεκτή κατά πλειοψηφία και εντάσσεται στο νομοσχέδιο ως νέο άρθρο 24.
     Ερωτάται το Σώμα: Γίνεται δεκτή η τροπολογία με γενικό αριθμό 463 και ειδικό 25; 
     ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς η τροπολογία με γενικό αριθμό 463 και ειδικό 25 έγινε δεκτή κατά πλειοψηφία και εντάσσεται στο νομοσχέδιο ως νέο άρθρο 25.
     Ερωτάται το Σώμα: Γίνεται δεκτή η τροπολογία με γενικό αριθμό 466 και ειδικό 26; 
     ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
     ΙΩΑΝΝΗΣ ΓΚΙΟΚΑΣ: Κατά πλειοψηφία.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Συνεπώς η τροπολογία με γενικό αριθμό 466 και ειδικό 26 έγινε δεκτή κατά πλειοψηφία και εντάσσεται στο νομοσχέδιο ως νέο άρθρο 26.
     Εισερχόμαστε στην ψήφιση του ακροτελεύτιου άρθρου.
     Ερωτάται το Σώμα: Γίνεται δεκτό το ακροτελεύτιο άρθρο; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΔΗΜΗΤΡΑ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Βαΐτσης Αποστολάτος): Το ακροτελεύτιο άρθρο έγινε δεκτό κατά πλειοψηφία.
     Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση. 
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
	Με τη συναίνεση του Σώματος και ώρα 14.42΄ λύεται η συνεδρίαση για αύριο ημέρα Παρασκευή 6 Φεβρουαρίου 2009 και ώρα 10.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 43/16/22-1-2009 επίκαιρης επερώτησης Βουλευτών του ΠΑΣΟΚ προς τον Υπουργό Ανάπτυξης, σχετικά με τις μικρομεσαίες επιχειρήσεις, σύμφωνα με την ημερήσια διάταξη που έχει διανεμηθεί.
	Ο ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΠΑ’

Πέμπτη 5 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Γενικό Λύκειο Πειραιά, το 26ο και το 29ο Δημοτικό Σχολείο Αχαρνών, το 1ο Δημοτικό Σχολείο Αμαρουσίου, το 8ο Γυμνάσιο Κορυδαλλού, το 19ο Δημοτικό Σχολείο Λαμίας και δόκιμοι της Σχολής Ναυτικών Δοκίμων του Πολεμικού Ναυτικού, σελ.
3. Επί προσωπικού θέματος, σελ.
4. Ανακοινώνεται ότι στις 12 Φεβρουαρίου 2009 θα διεξαχθεί προ Ημερησίας Διατάξεως συζήτηση, με πρωτοβουλία του Πρωθυπουργού κ. Κώστα Καραμανλή, σε επίπεδο Αρχηγών Κομμάτων, με θέμα την οικονομία, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 6 Φεβρουαρίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής ‘Αμυνας, σχετικά με την αξιοποίηση του Στρατιωτικού Αεροδρομίου Αγρινίου κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την ένταξη της παράκαμψης Βασιλικού του Νομού Ευβοίας στο Επιχειρησιακό Πρόγραμμα «Οδικοί ‘Αξονες, Λιμάνια και Αστική Ανάπτυξη» κ.λπ., σελ.
γ) Προς τον Υπουργό Εξωτερικών, σχετικά με τα ποσά βοήθειας που λαμβάνουν τα Σκόπια από το 1992, μέσω Ευρωπαϊκής ‘Ενωσης, τη θέση της Ελληνικής Κυβέρνησης κ.λπ., σελ.
δ) Προς τον Υπουργό Οικονομίας και Οικονομικών, σχετικά με την παραχώρηση οικοπέδου για σχολεία, αθλητικά κέντρα και πράσινο/ανάπλαση αντί για λιθανθρακικό σταθμό στην περιοχή Αλιβερίου Ευβοίας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις», σελ.
2. Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Παιδείας και Θρησκευμάτων: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις», σελ.
3. Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών : «Τροποποιήσεις επενδυτικών νόμων και άλλες διατάξεις», σελ.
4. Κατάθεση Σχεδίων Νόμων:
α) Οι Υπουργοί Υγείας και Κοινωνικής Αλληλεγγύης,  Εσωτερικών, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Ρύθμιση όρων απασχόλησης των νοσοκομειακών ιατρών του Ε.Σ.Υ. σύμφωνα με το π.δ. 76/2005 και άλλες διατάξεις», σελ.
β) Οι Υπουργοί Δικαιοσύνης, Εξωτερικών και Οικονομίας και Οικονομικών κατέθεσαν σχέδιο νόμου: « Κύρωση του Πρωτοκόλλου στη Σύμβαση αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής, που υπογράφτηκε στις 26 Μαΐου 1999, όπως προβλέπεται στο ‘Αρθρο 3 (2) της Συμφωνίας μεταξύ της Ευρωπαϊκής ‘Ενωσης και των Ηνωμένων Πολιτειών της Αμερικής, σχετικά με την αμοιβαία δικαστική συνδρομή, που υπογράφηκε στις 25 Ιουνίου 2003», σελ.
γ) Οι Υπουργοί Δικαιοσύνης, Εσωτερικών, Οικονομίας και Οικονομικών, Εξωτερικών και ο Αναπληρωτής Υπουργός Εσωτερικών κατέθεσαν σχέδιο νόμου: «Κύρωση του Πρωτοκόλλου στη Συνθήκη περί αμοιβαίας εκδόσεως εγκληματιών μεταξύ Ελλάδος και Ηνωμένων Πολιτειών της Αμερικής, που υπογράφηκε στις 6 Μαΐου 1931, και στο Ερμηνευτικό Πρωτόκολλο αυτής, που υπογράφηκε στις 2 Σεπτεμβρίου 1937, όπως προβλέπεται στο άρθρο 3 (2) της Συμφωνίας μεταξύ της Ευρωπαϊκής ‘Ενωσης και των Ηνωμένων Πολιτειών της Αμερικής, σχετικά με την έκδοση που υπογράφηκε 25 Ιουνίου 2003», σελ.

ΟΜΙΛΗΤΕΣ
Α. Επί προσωπικού θέματος:
ΠΑΝΤΟΥΛΑΣ Μ., σελ.
ΡΟΝΤΟΥΛΗΣ Α., σελ.

Β. Επί των επικαίρων ερωτήσεων:
ΒΑΡΒΙΤΣΙΩΤΗΣ Μ., σελ.
ΒΕΛΟΠΟΥΛΟΣ Κ., σελ.
ΓΙΑΝΝΑΚΑ Σ., σελ.
ΜΠΕΖΑΣ Α., σελ.
ΞΑΝΘΟΠΟΥΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Ευβοίας), σελ.
ΤΑΣΟΥΛΑΣ Κ., σελ.
ΤΣΟΥΚΑΛΗΣ Ν., σελ.

Γ. Επί του σχεδίου νόμου του Υπουργείου Εθνικής Παιδείας και Θρησκευμάτων:
Α’Ι’ΒΑΛΙΩΤΗΣ Κ., σελ.
ΑΛΕΥΡΑΣ Α., σελ.
ΑΡΑΠΟΓΛΟΥ Δ., σελ.
ΒΑΡΒΑΡΙΓΟΣ Δ., σελ.
ΒΕΛΟΠΟΥΛΟΣ Κ., σελ.
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΓΙΑΝΝΕΛΛΗΣ-ΘΕΟΔΟΣΙΑΔΗΣ Ι., σελ.
ΓΚΙΟΚΑΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΟΓΙΑΝΝΗΣ Σ., σελ.
ΚΑΤΡΙΝΗΣ Μ., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΚΟΥΡΑΚΗΣ Α., σελ.
ΛΥΚΟΥΡΕΝΤΖΟΣ Α., σελ.
ΠΑΝΤΟΥΛΑΣ Μ.., σελ.
ΠΛΕΥΡΗΣ Α., σελ.
ΡΑΓΙΟΥ-ΜΕΝΤΖΕΛΟΠΟΥΛΟΥ Ν., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΤΣΙΟΚΑΣ Θ., σελ.


