      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Β’
      ΣΥΝΕΔΡΙΑΣΗ ΝΕ’
      
      Τρίτη 20 Δεκεμβρίου 2005
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας του Βουλευτή Κ. Μπεκίρη, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      Κατάθεση αναφορών, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί του σχεδίου νόμου του Υπουργείου Οικονομίας και Οικονομικών : «Κύρωση του Κρατικού Προϋπολογισμού και των Προϋπολογισμών ειδικών ταμείων και υπηρεσιών Οικονομικού έτους 2006», σελ.
      2. Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Δημόσιες Επιχειρήσεις και Οργανισμοί-ΔΕΚΟ», σελ.
      3. Κατάθεση πρότασης νόμου:
      Σαράντα τέσσερις Βουλευτές του ΠΑΣΟΚ κατέθεσαν πρόταση νόμου: «Δικαίωμα ψήφου υπηκόων τρίτων χωρών. Απόκτηση ελληνικής ιθαγένειας από ΄Ελληνες ομογενείς», σελ.
      4. Κατάθεση σχεδίων νόμων:
      α. Οι Υπουργοί Εθνικής ‘Αμυνας, Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου : «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις /ασκήσεις ΝΑΤΟ μετά των συνημμένων Παραρτημάτων Α και Β αυτού»., σελ.
      β. Οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών και Ανάπτυξης, κατέθεσαν σχέδιο νόμου: «Κύρωση της Συμφωνίας για συνεργασία στον τομέα τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας», σελ.
      
      ΟΜΙΛΗΤΕΣ
      Α. Επί του σχεδίου νόμου του Υπουργείου Οικονομίας και Οικονομικών (ΔΕΚΟ):
      ΔΟΥΚΑΣ Π., σελ.
      ΚΑΣΤΑΝΙΔΗΣ Χ., σελ.
      ΜΠΕΝΑΚΗ-ΨΑΡΟΥΔΑ Α., σελ.
      
      Β. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΑΝΔΡΟΥΛΑΚΗΣ Δ., σελ.
      ΑΠΟΣΤΟΛΑΚΗ Μ., σελ.
      ΒΑΓΙΩΝΑΣ Γ., σελ.
      ΒΑΡΒΙΤΣΙΩΤΗΣ Μ., σελ.
      ΒΑΣΙΛΕΙΟΥ Γ., σελ.
      ΓΚΕΡΕΚΟΥ Α., σελ.
      ΔΕΝΔΙΑΣ Ν., σελ.
      ΔΕΡΜΕΝΤΖΟΠΟΥΛΟΣ Α., σελ.
      ΕΞΑΡΧΟΣ Β., σελ.
      ΚΑΡΧΙΜΑΚΗΣ Μ., σελ.
      ΚΑΤΣΙΦΑΡΑΣ Α., σελ.
      ΚΕΓΚΕΡΟΓΛΟΥ Β., σελ.
      ΚΟΛΛΙΑ-ΤΣΑΡΟΥΧΑ Μ., σελ.
      ΚΟΛΟΖΩΦ Ο., σελ.
      ΚΟΝΤΟΓΙΑΝΝΗΣ Γ., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΙΑΠΗΣ Μ., σελ.
      ΛΥΚΟΥΡΕΝΤΖΟΣ Α., σελ.
      ΜΑΝΩΛΑΚΗΣ Α., σελ.
      ΜΑΝΩΛΗΣ Ι., σελ.
      ΜΕΛΑΣ Π., σελ.
      ΜΠΕΡΝΙΔΑΚΗ-ΑΛΝΤΟΥΣ Ε., σελ.
      ΜΠΟΥΓΑΣ Ι., σελ.
      ΜΠΟΥΡΑΣ Α., σελ.
      ΜΩΡΑΙΤΗΣ Α., σελ.
      ΝΙΚΟΛΑΙΔΟΥ Β., σελ.
      ΟΘΩΝΑΣ Μ., σελ.
      ΠΑΠΑΓΕΩΡΓΙΟΥ Α., σελ.
      ΠΑΠΑΘΕΜΕΛΗΣ Σ., σελ.
      ΠΑΠΑΝΔΡΕΟΥ Β., σελ.
      ΠΑΠΠΑΣ Β., σελ.
      ΠΑΥΛΙΔΗΣ Α., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΠΛΑΚΙΩΤΑΚΗΣ Ι., σελ.
      ΡΟΒΛΙΑΣ Κ., σελ.
      ΣΑΜΠΑΖΙΩΤΗΣ Δ., σελ.
      ΤΖΑΚΡΗ Θ., σελ.
      ΤΖΙΜΑΣ Μ., σελ.
      ΦΟΥΣΑΣ Α., σελ.
      ΦΩΛΙΑΣ Χ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΝΕ΄
      Τρίτη 20 Δεκεμβρίου 2005
      
      Αθήνα, σήμερα στις 20 Δεκεμβρίου 2005, ημέρα Τρίτη και ώρα 18.17΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τη Γραμματέα της Βουλής κ. Θεοδώρα Τζάκρη, Βουλευτή Πέλλας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Γλυφάδας Αττικής ζητεί την άμεση επαναλειτουργία της μονάδας μαστού του Ασκληπιείου Βούλας Αττικής.
      2) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Πουλής διαμαρτύρεται για τον αποκλεισμό του, ως υποψήφιου για την επιλογή προσωπικού στο Πανεπιστημιακό Γενικό Νοσοκομείο Ηρακλείου Κρήτης.
      3) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Βαγγελία Κοϊνάκη ζητεί τη συνταξιοδότησή της από τον ΟΓΑ.
      4) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Αστυνομικών Υπαλλήλων Αττικής ζητεί τη λήψη μέτρων για την καλύτερη αστυνόμευση της Αττικής κ.λπ.
      5) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία οι ενιαίοι φορείς Διδασκόντων Φιλοσοφικής Σχολής, Σχολής Κοινωνικών Επιστημών, Σχολής Επιστημών της Αγωγής του Πανεπιστημίου Κρήτης και ο Σύλλογος Διδασκόντων Ηρακλείου Κρήτης διαμαρτύρονται για τη μετατροπή της διάρκειας των συμβάσεων, επισκεπτών διδασκόντων στο Πανεπιστήμιο Κρήτης κ.λπ..
      6) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Γεωτεχνικό Επιμελητήριο Ελλάδας ζητεί τη μη ελαχιστοποίηση του γεωτεχνικού προσωπικού της ΠΑ.Σ.Ε.Γ.Ε.Σ..
      7) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Αχελώου ζητεί την οικονομική ενίσχυση του δήμου του για την αποκατάσταση  ζημιών του οδικού δικτύου από κατολισθήσεις.
      8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις προτεινόμενες απαγορεύσεις δόμησης στο Δημοτικό Διαμέρισμα Βρουχά του Δήμου Αγίου Νικολάου.
      9) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην κατασκευή νέου ΧΥΤΑ στην περιοχή της Ιεράπετρας.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην οικονομική ζημιά που υπέστησαν επιχειρήσεις της Πάτρας από τους Μεσογειακούς Αγώνες.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα πληρωμής μέσω τραπέζης των ειδικευομένων γιατρών του Νοσοκομείου «Άγιος Ανδρέας».
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη χρηματοδότησης του έργου της ολοκλήρωσης του δρόμου Γολέμι – Μαζαράκι Νομού Αχαΐας.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα δρομολόγια των λεωφορείων του αστικού ΚΤΕΛ Πάτρας.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αυθαίρετη τοποθέτηση σκαλωσιών σε κτήρια της Πάτρας.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση της κατασκευής του αυτοκινητοδρομίου Πάτρας.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε πρόβλημα διακομιδής ασθενών μεταξύ νοσοκομείων της Πάτρας.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο εκθέτονται οι απόψεις αρχαιολόγου για την Πολιτιστική.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα επιχορήγησης των ατόμων με αναπηρία της Νομαρχιακής Αυτοδιοίκησης Αχαΐας.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα  εφημερίδων τα οποία αναφέρονται στον καθορισμό των λατομικών ζωνών και την τήρηση των όρων αποκατάστασης του περιβάλλοντος.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έλλειψη υποδομών για τα Α.Μ.Ε.Α. και υπολογιστών από το Δικαστικό Μέγαρο της Πάτρας.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε αίτημα απόδοσης πνευματικών δικαιωμάτων.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις ημιτελείς εργατικές κατοικίες στην παραλία Πατρών.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται  στις αντιδράσεις σχετικά  με τη δημιουργία αιολικού πάρκου στη Βλασία Καλαβρύτων.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο  επισημαίνεται  η άμεση ανάγκη να αποκατασταθούν τα παγκάκια στις πλατείες της Πάτρας.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα  εφημερίδων  τα οποία αναφέρονται στην παραίτηση του Νομάρχη Αχαΐας από το φορέα «Πάτρα – Πολιτιστική Πρωτεύουσα 2006».
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αντιδράσεις μετά τη δημοσιοποίηση των κυβερνητικών μέτρων για τις οικογένειες με τρία παιδιά.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διευθέτηση  του ζητήματος των  υπαιθρίων πάρκινγκ της Πάτρας.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο φαινόμενο της ανασφάλιστης εργασίας στα νυχτερινά κέντρα της Πάτρας.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα μέτρα για την πάταξη του φαινομένου της κατανάλωσης αλκοόλ από ανήλικους στην Πάτρα.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο ζητείται να δοθούν ονόματα στις σήραγγες της περιμετρικής της Πάτρας.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε υπόθεση παράνομης συνταγογράφησης από γιατρό του Τ.Ε.Β.Ε..
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πρόθεση δημιουργίας ή μεταφοράς του Ανοικτού Πανεπιστημίου στην Αθήνα.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα  εφημερίδων τα οποία αναφέρονται στις κακοτεχνίες της εθνικής οδού Πατρών – Κορίνθου.
      34) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων ζητεί την αύξηση του αντισταθμιστικού ποσού ευθύνης – αποδοτικότητας για τους μηχανικούς του δημοσίου που υπηρετούν στο χώρο του Αιγαίου.
      35) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων ζητεί την αύξηση του προϋπολογισμού για την κατασκευή του κλειστού γυμναστηρίου Καρτεράδου Θήρας.
      36) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Αθλητικός – Γυμναστικός – Ναυτικός Όμιλος Σίφνου ζητεί την άμεση παράδοση και λειτουργία του Αθλητικού Κέντρου Νεότητας Σίφνου.
      37) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί την επίσπευση των διαδικασιών για τη δρομολόγηση υδροπλάνων στα νησιά των Κυκλάδων.
      38) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Δονούσας ζητεί τη δρομολόγηση αξιόπιστων και ασφαλών πλοίων στην άγονη γραμμή των Κυκλάδων.
      39) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί την επαναδρομολόγηση πλοίων από και προς το λιμάνι της Αιγιάλης της Νήσου Αμοργού.
      40) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σίφνου ζητεί την αύξηση των ακτοπλοϊκών δρομολογίων από και προς τη νήσο Σίφνο με Πειραιά.
      41) Ο Βουλευτής Καβάλας κ. ΙΩΑΝΝΗΣ ΤΣΑΚΛΙΔΗΣ κατέθεσε αναφορά με την οποία ο κ. Θεόδωρος Μυλωνίδης, κάτοικος Καβάλας, ζητεί να του αναγνωρισθεί η συμμετοχή του στην Εθνική Αντίσταση.
      42) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία οι Σκοπευτικοί Αθλητικοί Σύλλογοι Νομού Ηρακλείου ζητούν τη δημιουργία αθλητικού εκπαιδευτικού κέντρου στο Νομό Ηρακλείου.
      43) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία ο Δήμος Ακράτας Αχαΐας ζητεί την επανεξέταση του σχεδίου πόλεως του οικισμού Παραλίας Πλατάνου παρά τη ζώνη διέλευσης της νέας σιδηροδρομικής γραμμής.
      44) Οι Βουλευτές Β’ Αθηνών, Β΄ Θεσσαλονίκης και Β’ Πειραιώς κύριοι ΑΝΤΩΝΗΣ ΣΚΥΛΛΑΚΟΣ, ΑΓΓΕΛΟΣ ΤΖΕΚΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία οι Σύλλογοι Υπαλλήλων Νομαρχίας Αθηνών, Ανατολικής Αττικής, Δυτικής Αττικής, Πειραιά και Περιφέρειας Αττικής ζητούν την αύξηση των μισθών και των επιδομάτων των μελών τους.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1593/29-8-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 210/21-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 66200/13-9-05 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Β. Κεγκέρογλου.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 1721/1-9-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 236/22-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, για τα θέματα της αρμοδιότητάς μας, σας πληροφορούμε τα εξής:
      1. Η Γενική Δ/νση Ανάπτυξης και Προστασίας Δασών του Υπουργείου Αγροτικής Ανάπτυξης και Τροφίμων χρηματοδοτεί από Εθνικούς Πόρους του Προγράμματος Δημοσίων Επενδύσεων μόνο την εκτέλεση δασοτεχνικών έργων που δεν είναι επιλέξιμα σύμφωνα με τα ισχύοντα του πλαισίου εφαρμογής του Γ' ΚΠΣ.
      2. Με την αριθ. 100243/3666/14-7-2005 Απόφαση του Υπουργού Αγροτικής Ανάπτυξης και Τροφίμων «Κατανομή του Ορίου Πληρωμών της ΣΑΕ 084 του Προγράμματος Δημοσίων Επενδύσεων 2005», κατανεμήθηκαν στις περιφερειακές δασικές υπηρεσίες για διάφορες δραστηριότητες 6.498.000 € από τα 6.530.000€ που έχουν διατεθεί για τον «τομέα Δάση».
      3. Στη Δ/νση Δασών Ηρακλείου που υπάγεται στην Γενική Γραμματεία Περιφέρειας Κρήτης κατανεμήθηκε φέτος το αναλογούν ποσό των 60.500 €.
      Ο Υπουργός
      Ε. ΜΠΑΣΙΑΚΟΣ»
      3. Στην με αριθμό 2661/27-9-05 ερώτηση των Βουλευτών κυρίων Βασιλείου Κεγκέρογλου, Εμμανουήλ Στρατάκη, Ευαγγελίας Σχοιναράκη - Ηλιάκη, Εμμανουήλ Φραγκιαδουλάκη και Στυλιανού Ματζαπετάκη δόθηκε με το υπ’ αριθμ. 372/14-10-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσαν οι Βουλευτές κύριοι Β. Κεγκέρογλου, Μ. Στρατάκης, Ε. Σχοιναράκη - Ηλιάκη, Μ. Φραγκιαδουλάκης, Σ. Ματζαπετάκης, σας διαβιβάζουμε συνημμένα το με αριθ. πρωτ. 3648/ 12-10-05 έγγραφο του Ειδικού Γραμματέα του Γ' ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 1297/16-8-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 160/31-8-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 3084/26-8-2005 έγγραφο του Ειδικού Γραμματέα του Γ' ΚΠΣ σε απάντηση της ανωτέρω ερώτησης του Βουλευτή κ. Μ. Στρατάκη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 2133/14-9-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 286/22-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 3343/19-9-05 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης του Βουλευτή κ. Μ. Στρατάκη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 1602/30-8-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 213/21-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 3344/19-9-05 έγγραφο του Ειδικού Γραμματέα του Γ' ΚΠΣ σε απάντηση της ανωτέρω ερώτηση του Βουλευτή κ. Η. Καλλιώρα.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 1460/25.8.05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1318/15.9.05 έγγραφο από τον Υφυπουργό ΥΠΕΧΩΔΕ η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε ότι το αντικείμενο του οδικού δικτύου Αγρινίου έως και Νέα Γέφυρα Αχελώου ανήκει στην αρμοδιότητα της Περιφέρειας Δυτικής Ελλάδας.
      Σας επισυνάπτουμε τα υπ' αρ. 7280/7.9.05 και 4365 ΓΓ/9.9.05 σχετικά έγγραφα των Υπηρεσιών της.
      Ο Υφυπουργός
      Θ.  ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 1465/25.8.05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 31288/ΕΥΣ 7384/15.9.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Το έργο «Προμήθεια ακτινολογικού μηχανήματος Γεν. Νομαρχ. Νοσοκομείου Αγρινίου» έχει ενταχθεί στο Γ΄ ΠΕΠ Δυτικής Ελλάδος με προϋπολογισμό 129.500,00 € και Τελικό Δικαιούχο το Γενικό Νοσοκομείο. Αγρινίου.
      Η Ειδική Υπηρεσία Διαχείρισης Επιχειρησιακού Προγράμματος Δυτικής Ελλάδας έχει δώσει τη σχετική εντολή δημοπράτησης από 29.06.2005 και αναμένονται οι περαιτέρω ενέργειες από τον Τελικό Δικαιούχο.
      Ο Υφυπουργός
      ΧΡΗΣΤΟΣ ΦΩΛΙΑΣ»
      9. Στην με αριθμό 1466/25.8.05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 31289/ΕΥΣ 7383/15.9.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Το έργο «Προβολή - ανάδειξη και αξιοποίηση αισθητικού δάσους Λουτρών Τρύφου του Δήμου Μεδεώνος», έχει ενταχθεί στο Γ' ΠΕΠ Δυτικής Ελλάδος με προϋπολογισμό 440.000,00 €, δημοπρατήθηκε 22/08/2005 και αναμένεται η υπογραφή της σχετικής σύμβασης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      10. Στην με αριθμό 1513/26-8-05 ερώτηση του Βουλευτή κ. Αχμέτ Ιλχάν δόθηκε με το υπ’ αριθμ. 602/6-9-05 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι, σύμφωνα με την Κοινή Υπουργική Απόφαση του Υπουργού Δημόσιας Τάξης και του Υφυπουργού Εσωτερικών, Δημόσιας Διοίκησης και Αποκέντρωσης, η οποία εκδόθηκε την 18-8-2005 και δημοσιεύθηκε στην Εφημερίδα της Κυβερνήσεως (ΦΕΚ1158IΒ΄/19-8-2005), το αντίγραφο ποινικού μητρώου δικαστικής χρήσης, το οποίο προβλέπεται ως δικαιολογητικό για την έκδοση άδειας κατοχής κυνηγετικών όπλων (άρθρο 8§1 του Ν. 2168/1993), αντικαταστάθηκε για τις περιπτώσεις επαναχορήγησης της άδειας που έχει λήξει με υπεύθυνη δήλωση του Ν. 1599/1986. Οι αστυνομικές υπηρεσίες, στις οποίες κατατίθενται οι ως άνω υπεύθυνες δηλώσεις, υποχρεούνται να ενεργούν δειγματοληπτικό έλεγχο, σύμφωνα με όσα ορίζονται στην παρ. 3 του άρθρου 10 του ν. 3230/2004.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      11. Στην με αριθμό 1782/5.9.05 ερώτηση του Βουλευτή κ. Χρίστου Βερελή δόθηκε με το υπ’ αριθμ. Β-1817/16.9.05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό πρωτ. 1782 Ι 05-09-05, που κατέθεσε στη Βουλή ο Βουλευτής κ. Χρ. Βερελής , σύμφωνα με το αριθμ. πρωτ. ΥΠΑ Ι Δ13/Α/11782 Ι 09-05 της Υπηρεσίας Πολιτικής Αεροπορίας, θέτουμε υπόψη σας ότι:
      1. Στην εταιρεία HELlOS AIRWAVS έχει πραγματοποιηθεί από Επιθεωρητές της Υ.Π.Α το 2005 ένας έλεγχος, σύμφωνα με τις απαιτήσεις του Προγράμματος SAFA. Από τον εν λόγω έλεγχο δεν προέκυψαν ευρήματα.
      2. Με βάση τη ίδια διαδικασία, αρμόδιοι Επιθεωρητές της Υ.Π.Α. πραγματοποίησαν κατά τα τελευταία έτη σε αλλοδαπούς Αερομεταφορείς τους ακόλουθους ελέγχους :
      Περίοδος 2002 - 2003 : Ελενχοι τριάντα ένας (31)
      Περίοδος 2004- 2005 (μέχρι 31/8/2005) : Ελεγχοι διακόσιοι είκοσι
      Δύο (222) - Μεταβολή 616%
      3. Πέραν της ραγδαίας αυξήσεως των ελέγχων SAFA σήμερα, επισημαίνεται επίσης ότι όλες οι επιθεωρήσεις της Υ.Π.Α. σε αλλοδαπούς και Έλληνες Αερομεταφορείς πραγματοποιούνται πλέον από Επιθεωρητές αποδεκτούς από ICAO, EASA κ.λπ. - πράγμα, που οδήγησε στην αναβάθμιση της ΥΠΑ στην Κατηγορία Ι από το FAA και έχει γενικότερα προκαλέσει ευνοϊκά σχόλια, κατά την διάρκεια ξένων επισκέψεων Διεθνών Οργανισμών.
      4. Σ’ ό,τι αφορά την προσαρμογή της Ελληνικής Νομοθεσίας προς την Οδηγία 36/2004 της Ευρωπαϊκής Ένωσης, η Υ.Π.Α επεξεργάζεται ήδη Προεδρικό Διάταγμα, το οποίο αναμένεται να εκδοθεί , πριν από την εκπνοή της τεθείσας από την Ευρωπαϊκή Ένωση προθεσμίας (Απρίλιος 2006).
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      12. Στην με αριθμό 1616/30.8.05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-1775/16.9.05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 1616 Ι 30-08-05 ,που κατέθεσε στη Βουλή ο Βουλευτής κ. Βασ. Οικονόμου, σας διαβιβάζουμε το αριθμ. πρωτ. 735168/06-09-05 έγγραφο του Ο.Σ.Ε..
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 1515/26.8.05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Β-1785/16-9-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1515/26-8-2005, που κατέθεσε στη Βουλή η Βουλευτής κα. Εύη Χριστοφιλοπούλου, σχετικά με την λειτουργία προαστιακής γραμμής προς Κόρινθο, σύμφωνα και με το υπ' αριθμ. 985239/6-9-2005 έγγραφο του Οργανισμού Σιδηροδρόμων Ελλάδος (Ο.Σ.Ε.), θέτουμε υπόψη σας ότι :
      Η νέα διπλή γραμμή Κανονικού εύρους στο τμήμα Σ.Κ.Α - Κόρινθος έχει περαιωθεί και βρίσκεται ήδη στο στάδιο των τελικών δοκιμών πριν δοθεί στην κυκλοφορία. Επίσης έχουν περαιωθεί οι σταθμοί Ν. Περάμου, Μεγάρων, Κινέττας, Αγίων Θεοδώρων και Κορίνθου.
      Οι σταθμοί Α. Λιοσίων, Μαγούλας και Θριασίου, προβλέπεται να αποδοθούν σε χρήση, σταδιακά έως τον Μάιο του 2006. Υπήρξε αρχική πρόβλεψη για την κατασκευή σταθμού στο Ζεφύρι. Όμως λόγω της πολύ μικρής απόστασής του (600 μέτρα περίπου) από το σταθμό Άνω Λιοσίων, είχε τεθεί υπό κρίση η αναγκαιότητά του με βάση την προβλεπόμενη επιβατική κίνηση, ωστόσο έχουν δοθεί οδηγίες για την θετική αντιμετώπιση του θέματος.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      14. Στην με αριθμό 1494/26.8.05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Β-1814/16-9-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό πρωτ. 1494/26-08-05 ,που κατέθεσε στη Βουλή η Βουλευτής κα Εύη Χριστοφιλοπούλου σύμφωνα και με το αριθμ. πρωτ. ΥΠΑ/Δ13/Α/33690/1792 /14/09/05 έγγραφο της Υπηρεσίας Πολιτικής Αεροπορίας, παρακαλούμε να λάβετε υπόψη σας τα ακόλουθα:
      1. Η ύπαρξη «Εξώδικης Διαμαρτυρίας» δεν συνεπάγεται ούτε αποδεικνύει την ακρίβεια και ορθότητα του περιεχομένου της. Οι υπογράφοντες την Διαμαρτυρία υπάλληλοι κακώς διαμαρτύρονται, λαμβανομένου υπ' όψιν ότι οι ίδιοι δεν καλύπτουν τις προϋποθέσεις και τα προσόντα, που απαιτεί ο ICAO για τους Επιθεωρητές ασφάλειας πτήσεων διεθνώς.
      2. Περαιτέρω, οι ενέργειες της ΥΠΑ, σ' ό, τι αφορά την οργάνωση και την εποπτεία του τομέα της ασφάλειας των πτήσεων όχι μόνον δεν υποβάθμισαν τον τομέα, αλλά, αντίθετα, αναβάθμισαν αποδεδειγμένα το επίπεδο λειτουργίας του σε σημείο ώστε για πρώτη φορά, μετά το 2000, να αποδοθεί επίσημα από την Ομοσπονδιακή Υπηρεσία Πολιτικής Αεροπορίας (FAA) των ΗΠΑ η Κατηγορία Ι στην Ελλάδα, ήτοι το ανώτερο δυνατό επίπεδο από άποψη ασφάλειας πτήσεων.
      3. Πέραν τούτων, η χώρα μας έχει επίσης αναβαθμισθεί πλήρως από πλευράς των Ευρωπαϊκών Φορέων EASA & JAA, σε σχέση με τους επί μέρους τομείς της πτητικής λειτουργίας και της συντηρήσεως αεροσκαφών, καθώς και της εκδόσεως Πτυχίων και Αδειών Iπταμένων.
      4. Ειδικότερα δε σ' ό,τι αφορά το Π.Δ. 147/2005, το οποίο υπεγράφη και δημοσιεύθηκε τον Αύγουστο του 2005, επισημαίνεται ότι το αρχικό του κείμενο είχε ήδη προωθηθεί προς επεξεργασία και υπογραφή από τον Δεκέμβριο του 2004. Η επί οκτάμηνο επεξεργασία του, μέχρι την πρόσφατη ολοκλήρωσή του, αποδεικνύει ότι η υιοθέτησή του δεν υπήρξε αποτέλεσμα σπουδής και «εν θερμώ» ενεργειών της Υ.Π.Α.
      5. Το υπ' όψιν Π.Δ., με την γενικότερη φιλοσοφία και τις διατάξεις του, εξασφαλίζει πρωτίστως την διατήρηση του σημερινού υψηλού επιπέδου της ασφάλειας πτήσεων στην Ελλάδα και αποτελεί το υπόβαθρο για την περαιτέρω ανάδειξη της χώρας μας στο διεθνές αεροπορικό περιβάλλον.
      Ο Υπουργός
      ΜΙΧΑΛΗΣ Κ. ΛΙΑΠΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί του σχεδίου νόμου του Υπουργού Οικονομίας και Οικονομικών: «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2006».
      Ο κ. Μανώλης έχει το λόγο.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κύριε Υπουργέ, αγαπητοί συνάδελφοι, νομίζω, θα συμφωνείτε μαζί μου ότι το μεγαλύτερο πρόβλημα της ελληνικής κοινωνίας τα τελευταία χρόνια είναι η απασχόληση, η ανεργία, η έλλειψη ιδιωτικών επενδύσεων και κατ’ επέκταση η μεγάλη ανεργία που υπάρχει σήμερα κυρίως στους νέους ανθρώπους. 
      Είναι επίκαιρο, λοιπόν, αυτά που άκουσα σήμερα από τα χείλη του Προέδρου του Σ.Ε.Β. και θα ήθελα, πριν κάνω την τοποθέτησή μου, να τα σχολιάσω. 
      Το να λύσουμε το πρόβλημα της ανεργίας είναι υπόθεση όλων μας, είναι υπόθεση της πολιτείας, είναι υπόθεση των βιομηχάνων, των εργοδοτών, είναι υπόθεση των εργαζομένων. 
      Θεωρώ ότι η Κυβέρνηση τους τελευταίους είκοσι έναν μήνες έχει κάνει πάρα πολλά και έχει πάρει και κόστος για τα μέτρα που έχει πάρει για να βοηθήσει στην αύξηση της απασχόλησης. Να θυμίσω ότι μείωσε τους φορολογικούς συντελεστές σταδιακά για τρία χρόνια για τις επιχειρήσεις, μείωσε το κόστος υπερωριών και έδωσε τη δυνατότητα διευθέτησης του χρόνου εργασίας στους εργοδότες. Άρα, ό,τι είχε να κάνει, το έκανε και με το παραπάνω και –επαναλαμβάνω- με κόστος για την ίδια.
      Οι εργαζόμενοι από την πλευρά τους έχουν αποδεχθεί πάρα πολλά τα τελευταία χρόνια, επιδεικνύοντας στην πράξη την αλληλεγγύη τους απέναντι στους ανέργους που περιμένουν στην ουρά για να πιάσουν δουλειά.
      Θέλω να μείνω λίγο στους επιχειρηματίες. Θα περίμενε κανείς, μετά απ’ όλα αυτά, να κάνουν επενδύσεις. Το χρωστούν στην ελληνική κοινωνία, το χρωστούν στους νέους ανθρώπους που είναι άνεργοι. Επικαλούνται τους νέους, επικαλούνται τους άνεργους και έρχονται ξαφνικά, μετά απ’ όλα όσα έχουν συμβεί χθες, και μιλάνε για μείωση του κόστους εργασίας, για μειωμένα μεροκάματα εκεί όπου υπάρχει, λένε, υψηλή ανεργία. Μα, παντού υπάρχει υψηλή ανεργία. Δηλαδή το πρόβλημά τους είναι να κερδίσουν περισσότερα; Δεν τους φτάνουν αυτά που έχουν πάρει το τελευταίο διάστημα; Δεν θέλουν από την πλευρά τους να κάνουν ένα βήμα, να κάνουν επενδύσεις και μετά να ζητήσουν περισσότερα; 
      Θεωρώ, κύριε Υπουργέ, ότι η Κυβέρνηση πρέπει να επανεξετάσει σοβαρά το ζήτημα της φορολογικής πολιτικής για τις επιχειρήσεις. Θεωρώ ότι πρέπει να συνδέσει την περαιτέρω φορολογική πολιτική με τις περιοχές που έχουν πραγματική ανεργία, αλλά με φορολογικά κίνητρα σε αυτούς που κάνουν εκεί επενδύσεις και σε αυτούς που παίρνουν ανέργους και όχι σε αυτούς που προσπαθούν να πάρουν νέους ανέργους με χαμηλότερο μεροκάματο για να διώχνουν από την άλλη πόρτα παλιότερους εργαζόμενους. Έτσι δεν κάνετε τίποτα.
      Κυρίες και κύριοι συνάδελφοι, το Σύνταγμά μας, το κοινοβουλευτικό μας πολίτευμα επιβάλλει στην Αντιπολίτευση να κάνει κριτική στην Κυβέρνηση και μάλιστα θα έλεγα σκληρή κριτική. Απαιτεί όμως από την Αντιπολίτευση να υποβάλει παράλληλα και προτάσεις, τις δικές της προτάσεις, τη δική της εναλλακτική πρόταση. Νομίζω ότι ο στόχος όλων μας πρέπει να είναι το καλό του τόπου, το καλό των πολιτών.
      Θα ήθελα να μείνω λίγο στην κριτική που ασκεί το ΠΑ.ΣΟ.Κ.. Έχει στόχο το καλό των πολιτών, το καλό του τόπου ή μόνο και καθαρό στόχο έχει το μικροπολιτικό συμφέρον; Θέλω να αναφερθώ σε μερικά παραδείγματα για να αποδείξω ότι ο μόνος στόχος είναι το μικροκομματικό συμφέρον και τίποτα άλλο. Γι’ αυτό ασκείτε κριτική και μάλιστα σκληρή και όχι ουσίας κριτική, έστω κι αν αυτό που κάνετε καμιά φορά, οι θέσεις που προβάλλετε συγκρούονται με την ιστορία σας, συγκρούονται με τον παλιό σας εαυτό, συγκρούονται με αποφάσεις που εσείς έχετε ψηφίσει.
      Θα πω συγκεκριμένα πράγματα. Καταψηφίσατε πρόσφατα το άρθρο 14 για τις Δ.Ε.Κ.Ο.. Εγώ δεν το ψήφισα, το είπα και ανέφερα και τους λόγους που δεν το έκανα. Πραγματικά μου κάνει εντύπωση πώς αισθάνονται οι πολίτες που σας παρακολουθούν να καταψηφίζετε ένα άρθρο, το οποίο έχετε ψηφίσει δύο φορές στο παρελθόν, το 1996 και το 1998. Δηλαδή, πώς κυκλοφορείτε στο δρόμο; Τι λέτε στον κόσμο; Ότι τότε ήμασταν κυβέρνηση και το ψηφίσαμε και τώρα, επειδή είμαστε Αντιπολίτευση, το καταψηφίζουμε; Επί της ουσίας έχετε να πείτε κάτι; Δεν έχετε να πείτε. Απλά και μόνο κάνετε μικροπολιτική.
      Θυμάμαι, αγαπητοί συνάδελφοι, τη συνάντηση Παπανδρέου - Αλμούνια. Όχι ότι ο κ. Αλμούνια άκουσε τον κ. Παπανδρέου, γιατί είστε συγγενείς ιδεολογικά. Όταν βγήκε από το ξενοδοχείο της Μεγάλης Βρετανίας -αν θυμάμαι καλά- ο κ. Παπανδρέου είχε πει ότι συζήτησαν και το θέμα της τιτλοποίησης και ζήτησαν να μην ισχύσει. Δεν ήξερε ο κ. Παπανδρέου ότι με το να μην ισχύσει η τιτλοποίηση, αμέσως, η οποιαδήποτε Κυβέρνηση υποχρεούται να πάρει πιο σκληρά μέτρα για να βγάλει τα έσοδα που θα έπαιρνε από την τιτλοποίηση, ναι ή όχι;
      Ποιος πληρώνει το κόστος; Δεν το πληρώνουν οι εργαζόμενοι; Άρα, δεν ενδιέφερε τον κ. Παπανδρέου τι θα γίνει με τους εργαζόμενους, αν θα κληθούν να πληρώσουν. Τον ενδιέφερε να δημιουργηθεί το πρόβλημα, να πάρει μέτρα η Κυβέρνηση για να έχει να λέει εναντίον της Κυβέρνησης.
      Να σας θυμίσω κάτι πρόσφατο. Πριν πάει ο Πρωθυπουργός στη Σύνοδο Κορυφής της Ευρωπαϊκής Ένωσης, ο κ. Παπανδρέου είχε δώσει μια συνέντευξη και ξέρετε τι είχε πει; Θα ήταν καλύτερα –λέει- να αποφασιστεί ο Προϋπολογισμός με την κυβέρνηση της Αυστρίας, στην Προεδρία. Δεν ήξερε ο κ. Παπανδρέου ότι αν πηγαίναμε στον επόμενο χρόνο, χάνονταν αυτόματα, λόγω της αλλαγής που γίνεται στις περιοχές, 5.000.000.000 ευρώ; Το ήξερε, αλλά το ήθελε. 
      Το ήθελε γιατί σκέφθηκε μικροκομματικά. Γιατί σου λέει «αν δεν πάρει ο Καραμανλής τα 5.000.000.000 θα βγω και θα το καταγγείλω και θα κερδίσω πολιτικά», έστω και αν χάσει η χώρα. Βέβαια, την «πατήσατε», επιτρέψτε μου την έκφραση. Πελαγώσατε. Περιμένατε άλλα και είδατε άλλα. Και ξαφνικά αρχίσατε να λέτε «αυτό θα μας το έδιναν έτσι και αλλιώς». Ποιος θα μας το έδινε; Δεν πήγε ο Πρωθυπουργός και έδωσε μάχη;
      Ισχυρίζεστε ότι η Κυβέρνηση κάνει διορισμούς «γαλάζιων παιδιών». Ξέρετε όμως μέσα σας ότι όλες οι ανανεώσεις συμβάσεων είναι δικά σας παιδιά, γιατί έχουν προϋπηρεσία, γιατί φροντίσατε από το παράθυρο να τα βάλετε ένα εξάμηνο, οκτάμηνο ή δεκάμηνο και σήμερα να προηγούνται όλων των άλλων και ξέρετε ότι ποτέ δεν θα μπουν. 
      Άκουσα τον εκπρόσωπό σας να εγκαλεί τον εκπρόσωπο των αστυνομικών, γιατί –λέει- πουλάει τους εργαζόμενους, ζητάει λίγα. Άκουσα τον κ. Παπανδρέου από αυτό το Βήμα να λέει «θα μας συναντήσετε στις απεργίες». Είδα Βουλευτές σας μετά από δεκατρία ολόκληρα χρόνια σε πορείες, σε διαδηλώσεις. Τις θυμηθήκατε. Μάλιστα βάλατε και την κατάλληλη περιβολή, βάλατε ζιβάγκο. Έτσι νομίζετε ότι θα ξεχαστούν δεκατρία χρόνια μέτρων εναντίον των εργαζομένων, εναντίον των συνταξιούχων, 20% κάτω από το όριο της φτώχειας, και θα γίνετε ξαφνικά διαδηλωτές, θα αγωνιστείτε;
      Γιατί θα αγωνιστείτε; Για το καλό του εργαζόμενου; Όχι, για να ρίξετε την Kυβέρνηση, για να ξανάρθετε να κάνετε τα ίδια και χειρότερα. Άρα μην προσπαθείτε να πείτε ότι έχετε στόχο να βοηθήσετε τον τόπο. Δείτε τι γίνεται τώρα. Μας κατηγορείτε για την πολιτική για τις επιχειρήσεις που εγώ είπα την άποψή μου. Εσείς επιδοτούσατε επιχειρήσεις για να κλείνουν στην Ελλάδα και να πηγαίνουν στα Βαλκάνια. Ναι ή όχι; Συνεπώς η κριτική είναι καλοδεχούμενη και η σκληρή κριτική όπως κάνει το Κ.Κ.Ε., αλλά η κριτική που έχει στόχο όχι το καλό του τόπου αλλά το μικροκομματικό συμφέρον, είναι επιζήμια για τον τόπο. Γι’ αυτό δεν πρόκειται να αλλάξετε. Δεν μπορεί εξ άλλου να τα αλλάξει όλα ένας άνθρωπος ο οποίος δεκατέσσερα χρόνια ήταν Υπουργός μιας κυβέρνησης που ευθύνεται για τα πάντα. Ε, δεν μπορεί μόνο αυτός να ήταν ο καλός μέσα σε όλους. Δεν διαφώνησε ποτέ. 
      Τελείωσα, κύριε Πρόεδρε, και σας ευχαριστώ.
      (Χειροκροτήματα από την πτέρυγα της Νέας Δημοκρατίας).
      ΠΡΟΕΔΡΕΥΩΝ (Ιωάννης Τραγάκης): Ο κ. Μανωλάκης έχει το λόγο.
      ΑΓΓΕΛΟΣ ΜΑΝΩΛΑΚΗΣ: Κύριε Πρόεδρε, εκτιμώ τον κ. Μανώλη όχι μόνο γιατί το επώνυμό μας είναι πολύ συγγενικό, όχι μόνο γιατί είμαστε από όμορους νομούς, αλλά και για τη στάση που κράτησε και σήμερα σε σχέση με τις προτάσεις του Σ.Ε.Β. αλλά και για το άρθρο 14. Όμως θα πρέπει να διορθώσω αυτό που είπε γιατί δεν χαμήλωσε αυτή η κυβέρνηση τους φορολογικούς συντελεστές, κύριε Μανώλη, στις επιχειρήσεις, αλλά στα διανεμόμενα κέρδη των επιχειρηματιών. 
      Φαίνεται όμως πως πήρε φόρα ο κ. Μανώλης κάνοντας αντιπολίτευση στην Κυβέρνηση και εξήντλησε το χρόνο του για τον προϋπολογισμό, κάνοντας μόνο αντιπολίτευση στο ΠΑ.ΣΟ.Κ.. Όμως η Νέα Δημοκρατία σήμερα είναι Κυβέρνηση και σήμερα συζητάμε τον Προϋπολογισμό του 2006, μπαίνοντας δυστυχώς στο τρίτο έτος λιτότητας της θητείας αυτής της Κυβέρνησης, ακυρώνοντας οριστικά και αμετάκλητα όλες τις προεκλογικές υποσχέσεις του κ. Καραμανλή για καλύτερες ημέρες σε αυτόν τον τόπο. 
      Ο προϋπολογισμός του 2007, του τέταρτου έτους δηλαδή, που θα συζητήσουμε του χρόνου, όσο πλουσιοπάροχος και αν είναι, δεν θα μπορέσει να αναστρέψει τη βαριά οικονομική κατάσταση και να εκπληρώσει τις δεσμεύσεις της Νέας Δημοκρατίας. Επομένως σήμερα συζητάμε έναν ψεύτικο Προϋπολογισμό σε σχέση με το προεκλογικό πρόγραμμα της Νέας Δημοκρατίας, που  μας οδηγεί αλλού σε σχέση με εκεί που μας είχε τάξει να πάμε. 
      Ο Προϋπολογισμός του 2006 συνεχίζει να κλέβει χρήματα από τους αδύναμους και να τα δίνει στους πλούσιους. Πέρσι με την αύξηση του Φ.Π.Α. έκλεψε 1.000.000.000 ευρώ από τους μη έχοντες και τα έδωσε στους μεγαλομετόχους με τη μείωση του φορολογικού συντελεστή στα διανεμόμενα κέρδη όπως είπα και λίγο πριν. Φέτος, θα προσπαθήσει να πάρει 3,6 δισεκατομμύρια ευρώ από τους μη έχοντες αλλά δεν ξέρει ότι «ουκ αν λάβοις παρά του μη έχοντος». Ειλικρινά δεν μπορώ να καταλάβω από πού θα βρει αυτά τα λεφτά, τα οποία μέχρι χθες υπολόγιζε να πάρει από την τιτλοποίηση, η οποία τιτλοποίηση πειράζει σήμερα τον κ. Μανώλη, αλλά η απογραφή που ανάγκασε την Κυβέρνηση να βάλει έξοδα φόρου στο Φ.Π.Α. δεν τον πειράζει όπως φαίνεται! 
      Επομένως μιλάμε και σήμερα για έναν ανεφάρμοστο Προϋπολογισμό. Μέσα όμως απ’ αυτόν τον Προϋπολογισμό, όπως και από τον προηγούμενο, φαίνεται το ιδεολογικό και συντηρητικό πρόσωπο της Νέας Δημοκρατίας .
      Κατ’ αρχήν μειώνει τα κονδύλια προς την παιδεία ως ποσοστό του Α.Ε.Π.. Αντί να επενδύσει στην εκπαίδευση, στην έρευνα, στις νέες τεχνολογίες και στο μεγαλύτερο κεφάλαιο που έχει η χώρα μας, στη νεολαία, όπως έχουν κάνει με επιτυχία άλλες χώρες σαν την Ιρλανδία, μειώνει τα κονδύλια στην υγεία και την πρόνοια, μειώνοντας έτσι το κοινωνικό κράτος, την ώρα μάλιστα που το έχει ανάγκη ο ανίσχυρος πολίτης. Αντί δηλαδή ως πολιτεία να αντιστεκόμαστε στα αρνητικά της παγκοσμιοποίησης με περισσότερη φροντίδα και πρόνοια στους φτωχούς, δυστυχώς υποχωρούμε προσφέροντας περισσότερη ευελιξία στους ισχυρούς και όχι στους ανίσχυρους που την έχουν ανάγκη.
      Οι αγρότες μας κυριολεκτικά στενάζουν. Ο κ. Καραμανλής τούς είχε υποσχεθεί στήριξη του αγροτικού εισοδήματος, μείωση του Φ.Π.Α. και ένα σωρό άλλα. Αντ’ αυτών, ο αγρότης μας δέχεται το ένα χαστούκι μετά το άλλο. Πολλές φορές δεν μπορεί να πουλήσει τα προϊόντα του αλλά και όταν το κάνει, το κάνει σε εξευτελιστικές τιμές. 
      Στην Κορινθία, στην πατρίδα μου, η σουλτανίνα και το κρασί, τα πιο σημαντικά μας προϊόντα, μένουν πολλές φορές απούλητα, ενώ το έργο του φράγματος του Ασωπού που θα έλυνε το πρόβλημα της διαχείρισης του νερού και για άρδευση και για ύδρευση παραμένει στις καλένδες και στις υποσχέσεις.
      Όπως πάμε, μ’ αυτήν την αγροτική πολιτική, σε δύο - τρία χρόνια οι αγρότες μας θα μείνουν οι μισοί. Δεν ξέρω τι θα κάνει η πολιτεία με τους άλλους μισούς. Φοβάμαι ότι αν δεν αλλάξουμε οικονομική πολιτική οι κοινωνικές εκρήξεις που είδαμε τελευταία στη Γαλλία μπορεί να έλθουν κι εδώ και μάλιστα στην επαρχία.
      Το μεγάλο, όμως, πρόβλημα αυτού του Προϋπολογισμού είναι η συνεχιζόμενη εδώ και δύο χρόνια κατάρρευση των εσόδων του κράτους. Εκλάπησαν τα δύο τελευταία χρόνια περίπου 6,5 δισεκατομμύρια ευρώ από τα ταμεία του κράτους. Δύο δισεκατομμύρια εδόθησαν στους μεγαλομετόχους, όπως είπαμε και πριν, άλλα τόσα σ’ αυτούς με τα πλαστά και εικονικά τιμολόγια, τα υπόλοιπα στους κλέφτες του Φ.Π.Α. κ.λπ..
      Επομένως, για το πρόβλημα της οικονομίας που είναι κυρίως αυτή η έλλειψη των 6,5 δισεκατομμύρια από τα ταμεία, ποιος ευθύνεται; Το ΠΑ.ΣΟ.Κ. ή η Νέα Δημοκρατία που με την πολιτική της και με τους χαλαρούς εισπρακτικούς μηχανισμούς της χάρισε αυτά τα χρήματα στους μετόχους, στους απατεώνες και στους φοροκλέφτες; Άλλωστε, ο κόσμος ξέρει πώς περνούσε δύο χρόνια πριν και πώς περνάει σήμερα. 
      Ενθαρρύνθηκαν και ενθαρρύνονται οι μεσάζοντες κάθε είδους και ένα από τα αμείλικτα ερωτήματα αυτού του Προϋπολογισμού είναι πώς είναι δυνατόν το Α.Ε.Π. να ανεβαίνει και το εισόδημα του πολίτη να κατεβαίνει. Αυτήν τη διαφορά την καρπώνονται κάποιοι, την καρπώνονται οι μεσάζοντες, είτε είναι αυτοί που δεν αποδίδουν το Φ.Π.Α., είτε είναι αυτοί που ευθύνονται για τη μεγάλη «ψαλίδα» ανάμεσα στις τιμές των αγροτικών προϊόντων από το χωράφι στο ράφι.
      Η ανασφάλεια του αγρότη, του εργάτη: Μόνο στο νομό μου, την Κορινθία, έκλεισαν τρία εργοστάσια τα δύο τελευταία χρόνια αφήνοντας πεντακόσιες οικογένειες στο δρόμο.
      	Η ανασφάλεια του μισθωτού: Για πρώτη φορά από το 1993 μειώνεται το εισόδημα των μισθωτών. Αυτή η ανασφάλεια δυστυχώς είναι ένας τρόπος ζωής που δεν έχει να κάνει μόνο με την ανασφάλεια για το μεροκάματο, αλλά με την ανασφάλεια και στην καθημερινότητά μας. Έχουμε έξαρση κλοπών, εγκληματικών και άλλων τρομοκρατικών περιστατικών. Να αναφέρω μόνο ότι ακόμη και η πλατεία Συντάγματος, εδώ δίπλα, έγινε «ξέφραγο αμπέλι» στους κάθε λογής εμπρηστές πρόσφατα; Δεν θέλω να πω τίποτε σήμερα για την απαγωγή των Πακιστανών. Ίσως να επανέλθουμε σ’ αυτό.
      	Την απάντηση, όμως, στον Προϋπολογισμό που συζητάμε σήμερα δεν χρειάζεται να τη δώσουμε εμείς, οι Βουλευτές της Αντιπολίτευσης, δεν χρειάζεται να τη δώσει ούτε ο πολύς κόσμος που δεν μπορεί να περάσει αυτά τα Χριστούγεννα. Την έδωσε με πάρα πολύ παραστατικό τρόπο πριν από λίγο καιρό εδώ, έξω από τη Βουλή, το πανό της Ομοσπονδίας των Σωμάτων Ασφαλείας που έλεγε: «Σεμνά και ταπεινά μας εξαπατήσατε». Ο κ. Καραμανλής τους είχε υποσχεθεί 140 ευρώ και τους έδωσε 14 ευρώ, ενώ την ίδια στιγμή βρίσκει 15.350.000 ευρώ φέτος για να ιδρύσει την Αγροφυλακή. Ίσως σε κάποιες περιπτώσεις να χρειάζεται να ενισχυθεί η αγροτική ασφάλεια με τους υπάρχοντες αγροφύλακες ή με τη Δημοτική Αστυνομία, αλλά όχι να ιδρύσει ένα νέο Σώμα Αγροφυλακής κάνοντας αυτές τις σπατάλες ή να προσλάβει τέσσερις χιλιάδες πυροσβέστες που λείπουν. Αντί να κινήσει το 1/3 του λιμενικού στόλου που είναι παροπλισμένο, αντί για κοινωνική συνοχή, δυστυχώς θέλει την εξουσία και τον έλεγχο αυτού του κράτους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε, και τελειώνω.
      ΠΡΟΕΔΡΕΥΩΝ (Ιωάννης Τραγάκης): Τριάντα δευτερόλεπτα είναι εντάξει;
      ΑΓΓΕΛΟΣ ΜΑΝΩΛΑΚΗΣ: Μάλιστα, κύριε Πρόεδρε.
      Αυτός ο Προϋπολογισμός δεν «σπάει» το κεντρικό και σπάταλο κράτος που πολλές φορές δυστυχώς και με δική μας ευθύνη είναι διαπλεκόμενο, που πρέπει να «σπάσει» μόνο με αποκέντρωση και αυτοδιοίκηση. Το κράτος, ανεξάρτητα από το αν είναι μεγάλο ή μικρό, είναι κακό. Το πρόβλημα του κράτους είναι ποιοτικό και όχι ποσοτικό. 
      Η απάντηση σήμερα στη διαφθορά και στη διαπλοκή και στο πελατειακό κράτος είναι η αποκέντρωση, είναι η ενίσχυση του δήμου με αρμοδιότητες και πόρους.
      Ανακεφαλαιώνοντας και τελειώνοντας, κύριε Πρόεδρε, πιστεύω ότι ο Προϋπολογισμός του 2006 δεν θα έχει έσοδα. Δεν μαζεύει λεφτά και όσα μαζεύει, τα παίρνει απ’ αυτούς που δεν πρέπει. Και όταν τα μοιράζει, τα δίνει, ώστε οι πλούσιοι να γίνονται πλουσιότεροι και οι φτωχοί φτωχότεροι.
      Το σημερινό σύστημα, κύριε Πρόεδρε, προσέφερε όσα μπορούσε να προσφέρει. Σήμερα χρειάζεται ένας νέος δρόμος, ένας άλλος δρόμος από μια άλλη κυβέρνηση.
      Ευχαριστώ, κύριε Πρόεδρε.
      ΑΘΑΝΑΣΙΟΣ ΜΠΟΥΡΑΣ: Τον τέταρτο δρόμο, γιατί τον τρίτο τον έχετε διανύσει.
      ΑΓΓΕΛΟΣ ΜΑΝΩΛΑΚΗΣ: Ευτυχώς που υπάρχει ο δικός σας δρόμος.
      ΑΘΑΝΑΣΙΟΣ ΜΠΟΥΡΑΣ: Είκοσι χρόνια, τώρα ανακαλύψατε την Αμερική!
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Βαγιωνάς.
      ΓΕΩΡΓΙΟΣ ΒΑΓΙΩΝΑΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, κατ’ αρχήν θα ήθελα να σχολιάσω την πρόταση του συμπαθούς συναδέλφου, του κ. Μπένου, για τον τρόπο κατάθεσης του Προϋπολογισμού. Ήθελα να ξέρω αν ο κ. Μπένος έκανε την πρόταση ως κυβερνητικό στέλεχος στη δική σας κυβέρνηση, κύριοι της Αντιπολίτευσης, και αν πήρε κάποια απάντηση.
      Δεν θα αναφερθώ στο τι γίνεται στην εκλογική μου περιφέρεια που λέγεται Χαλκιδική. Οφείλω όμως να ευχαριστήσω τον Υπουργό ΠΕ.ΧΩ.Δ.Ε. και τον Υφυπουργό κ. Ξανθόπουλο γιατί για τα μεγάλα φράγματα, τα οποία έχει ανάγκη η Χαλκιδική, τη σύνδεση της Εγνατίας Οδού με το Άγιον Όρος, τη σύνδεση του άξονα Πολυγύρου -πρωτεύουσας του νομού- με την Εγνατία Οδό, έχουν ήδη δημοπρατηθεί οι πραγματικές μελέτες.
      Για τον Προϋπολογισμό:
      Ο νέος Προϋπολογισμός είναι πραγματικά αληθινός, είναι ισορροπημένος, είναι σοβαρός κι έχει πολλές προσδοκίες. Προβλέπει μείωση του ελλείμματος από το 4,3% του 2005 στο επίπεδο του 2,6% το 2006 και αύξηση του Α.Ε.Π. με ρυθμό 3,8% από 3,6% που ήταν φέτος. Η Κυβέρνηση επιχειρεί να κινητοποιήσει την ιδιωτική οικονομία, προκειμένου να στηρίξει την ανάπτυξη της χώρας. Ο νέος φορολογικός και αναπτυξιακός νόμος θα προσελκύσει ξένους επενδυτές και το ντόπιο κεφάλαιο με στόχο οι επενδύσεις να αυξηθούν με ρυθμό πάνω από 5% και το ποσοστό ανεργίας να περιοριστεί κάτω από το 9,8%. Το δημόσιο χρέος απειλεί το μέλλον της χώρας, ιδιαίτερα με την προβλεπόμενη αύξηση των επιτοκίων, η οποία άρχισε να γίνεται.
      Όμως σταδιακά από το 1996, κύριοι συνάδελφοι της Αντιπολίτευσης, και με κορύφωση την ένταξή μας στην Ο.Ν.Ε., η κυβέρνηση Σημίτη πέρασε στην κοινωνία το σύνθημα της δήθεν ισχυρής Ελλάδας και της ακμάζουσας οικονομίας. Εκείνη η πολιτική ταχυδακτυλουργία αποσκοπούσε στην προβολή μιας πλασματικής εικόνας για αύξηση ψήφων και το πέτυχε. Είχε όμως πολύ αρνητικές επιπτώσεις, όπως ήταν οι χρηματιστηριακές «φούσκες», η αποδιοργάνωση της αυτοσυγκράτησης, που ώθησε την ελληνική κοινωνία σ’ έναν αχαλίνωτο καταναλωτισμό, αχαλίνωτο δανεισμό και ωχαδερφισμό. Χρειάστηκε η απογραφή και οι επισημάνσεις της Ευρωπαϊκής Επιτροπής για να αποδειχθεί ότι η πραγματικότητα είναι πολύ πιο σκληρή απ’ ό,τι πίστευε ο μέσος πολίτης. 
      Όπως προκύπτει από τα επίσημα στοιχεία, το ένα τέταρτο όλων των φορολογικών εσόδων πηγαίνει για την εξυπηρέτηση του δημόσιου χρέους. Για την πληρωμή των τόκων δαπανούμε πολύ μεγαλύτερα ποσά απ’ αυτά που προβλέπονται για το πρόγραμμα δημοσίων επενδύσεων. Ακόμη, δαπανούμε ποσά μεγαλύτερα από κάθε είδους επιχορηγήσεων προς τα ασφαλιστικά ταμεία και αυτά συμβαίνουν σήμερα με τα χαμηλά επιτόκια. Μισή μονάδα αύξησης των επιτοκίων σημαίνει αύξηση 20% του συνολικού ποσού των τόκων και όσο μεγαλύτερο είναι το δημόσιο χρέος, δηλαδή το κεφάλαιο, τόσο περισσότερα χρήματα χρειαζόμαστε.
      Σήμερα, όπως και σε άλλες περιόδους, αντιμετωπίζουμε τις βαρύτατες συνέπειες της ανεύθυνης πολιτικής του συνεχούς δανεισμού, ο οποίος μάλιστα κατά κανόνα δεν γινόταν για να χρηματοδοτήσει αναπτυξιακές πρωτοβουλίες, αλλά για να καλύψει τρέχουσες δημοσιονομικές ανάγκες. Στο σημείο που έχουν φτάσει τα πράγματα δεν υπάρχει άλλος δρόμος από την αυστηρή εφαρμογή μιας πολιτικής σταδιακής μείωσης του δημόσιου χρέους.
      Κάθε κυβέρνηση θα ήθελε να έχει τα περιθώρια να κάνει παροχές και να αντλεί από αυτές πολιτικά οφέλη. Επειδή όμως η εθνική οικονομία έχει προ πολλού εξαντλήσει αυτά τα περιθώρια και εδώ και χρόνια βρίσκεται στο κόκκινο, η πολιτική ευθύνη του Πρωθυπουργού Κώστα Καραμανλή είναι να ακολουθήσει και να συνεχίσει τη δύσκολη αυτή πορεία. 
      Η Νέα Δημοκρατία κατανοεί τις αντιπολιτευτικές σκοπιμότητες, οφείλει όμως να επισημάνει ότι το ΠΑ.ΣΟ.Κ. έχει χρέος να συνδράμει σε αυτήν την προσπάθεια, όχι μόνο γιατί πρόκειται για μείζονος σημασίας εθνικό θέμα, αλλά επειδή το ίδιο φέρει βαρύτατες ευθύνες για τη σημερινή κατάσταση. 
      Κατά τη διάρκεια της εκτέλεσης του προϋπολογισμού του 2004  που προέβλεπε έλλειμμα 1,2% του Α.Ε.Π. αποκαλύφθηκε η σκοτεινή επιχείρηση πλαστογράφησης των πραγματικών μεγεθών της οικονομίας που γινόταν όλα τα προηγούμενα χρόνια. Η νέα Κυβέρνηση, χωρίς κανένα διορισμό, τον οποίο συνεχώς επικαλείστε, χωρίς καμιά πρόσθετη παροχή, απλώς εκτελώντας το δικό σας προϋπολογισμό έκλεισε τη χρήση του 2004 με το πρωτοφανές έλλειμμα 6,6% του Α.Ε.Π..
      Τι είχε συμβεί τότε; Δύο πράγματα. Οι τρομακτικές υπερβάσεις των ολυμπιακών έργων από τη μια και η εξόφληση μισθών και συντάξεων και άλλων χρεών από την άλλη, που δεν είχαν αναγραφεί στον προϋπολογισμό. Και μετά το ΠΑ.ΣΟ.Κ. τολμά ως παραχαράκτης να οικτίρει την απογραφή. 
      Έλεος, κύριοι συνάδελφοι της Αντιπολίτευσης! Δηλαδή, αν δεν είχε γίνει η απογραφή, θα τολμούσατε να πείτε ότι το έλλειμμα το αύξησε η Νέα Δημοκρατία με την κακή διαχείριση ενός έντιμου προϋπολογισμού. 
      Παρά το τεράστιο έλλειμμα που κληρονόμησε η Νέα Δημοκρατία, πήρε την τολμηρή και πρωτοποριακή για την ελληνική δημοσιονομική ιστορία απόφαση να το μειώσει το 2005, χωρίς να μετακινήσει τα βάρη της κακής διαχείρισης των προηγουμένων ετών στο λαό, δηλαδή χωρίς να επιβάλει μαζικούς φόρους και χωρίς να μειώσει τα πραγματικά εισοδήματα των μισθωτών. 
      Αυτή ήταν η πολιτική της ήπιας προσαρμογής, για την οποία είχε δεσμευθεί προεκλογικά ο Κώστας Καραμανλής και η οποία απέδωσε σε μεγάλο βαθμό, αφού, παρά τις διεθνείς αντιξοότητες -ύφεση στην Ευρώπη, αλματώδη άνοδο της τιμής του πετρελαίου- η Κυβέρνηση πέτυχε να περιορίσει το έλλειμμα από 6,6% του Α.Ε.Π. στο 4,3% το 2005.
      Η θεαματική αυτή μείωση του ελλείμματος, αλλά και η μείωση του δημοσίου χρέους έγινε χωρίς να ανακοπεί η αναπτυξιακή πορεία της χώρας και χωρίς να υπονομευθεί η κοινωνική συνοχή. Η μείωση των ελλειμμάτων  δηλαδή επιτεύχθηκε χωρίς να υπάρξει ούτε ύφεση ούτε έκρηξη της ανεργίας, όπως προέβλεπε η Αντιπολίτευση. 
      Είναι αλήθεια και προκαλεί κατάπληξη στην κοινή γνώμη η ενορχηστρωμένη προσπάθεια της Αντιπολίτευσης και των φιλικών προς αυτήν Μ.Μ.Ε. να υπονομεύσουν ανενδοίαστα την κυβερνητική επιλογή. Αντί να αισχύνονται τουλάχιστον ορισμένοι οι οποίοι οδήγησαν με τις πολιτικές τους σε αυτό το κατάντημα την οικονομία και να εύχονται την ταχεία βελτίωσή της, ώστε να λησμονηθούν τα πεπραγμένα τους και οι ευθύνες των πρωτοστατών αυτών, προβαίνουν σε μια εκφοβιστική εκστρατεία περί δήθεν βέβαιης αποτυχίας αυτής της πολιτικής, περί απαίτησης της Ευρωπαϊκής Ένωσης να επιβληθούν νέοι φόροι. 
      Ο συμπαθέστατος -για εμένα- Αρχηγός της Αξιωματικής Αντιπολίτευσης μόνο έμμεση ευθύνη έχει για τα οικονομικά πεπραγμένα της κυβέρνησης Σημίτη. Κατά την τελευταία δήλωσή του μόνο το κόμμα παρέδωσε ο κ. Σημίτης,όχι την κυβέρνηση. Θα υπηρετήσετε, κύριοι συνάδελφοι της Αντιπολίτευσης, αν και εσείς και ο Αρχηγός σας υιοθετήσετε μια εποικοδομητική στάση, δεδομένου άλλωστε ότι ούτε εσείς ούτε εμείς διαφωνήσαμε με τις αρχές που το Μάαστριχ καθιέρωσε προ δεκαπενταετίας και ως εκ τούτου μοιραζόμαστε κατά το αναλογούν ποσοστό τις ευθύνες για τη σημερινή δύσκολη κατάσταση. 
      Αν δεν υπερψηφίσετε, κύριοι της Αντιπολίτευσης τον Προϋπολογισμό, τουλάχιστον πείτε «ΠΑΡΩΝ». Εθνικό χρέος θα επιτελέσετε, κομματικά οφέλη θα αποκομίσετε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Το λόγο έχει η συνάδελφος κ. Τζάκρη.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, υπάρχει πραγματική δυσκολία να χαρακτηρίσει κάποιος τον υπό συζήτηση Προϋπολογισμό. 
      Η πρώτη μου παρατήρηση αφορά αυτό το γεγονός, ότι δηλαδή ο Προϋπολογισμός αυτός εξυπηρετεί σαφώς σκοπιμότητες, όμως δεν έχει ταυτότητα.
      Πέρυσι μας λέγατε ότι ο προϋπολογισμός της τρέχουσας χρήσης που κλείνει, που είναι πια απολογισμός, ήταν προϋπολογισμός ήπιας προσαρμογής που συνεχίζεται. 
      Ο προϋπολογισμός, όμως, αποτυπώνει το δυναμισμό της οικονομίας και προαναγγέλλει, σηματοδοτεί και κυρίως υποστηρίζει την ανάπτυξή της με προσδιορισμό των μέσων επίτευξης των στόχων -που είναι, όμως, τα μέσα και οι στόχοι σας;- με ακρίβεια προβλέψεων. Οι περσινές έπεσαν όλες έξω, όπως θα πέσετε έξω και φέτος. Ο προϋπολογισμός πρέπει να εκπέμπει αυτοπεποίθηση, να διαχέει εμπιστοσύνη, να διαμορφώνει κλίμα αισιοδοξίας και προοπτικής για την οικονομία μας, να δημιουργεί θετικό κλίμα στις αγορές.
      Πιστεύετε ειλικρινά ότι έχετε διαμορφώσει αίσθημα αυτοπεποίθησης και εικόνα εμπιστοσύνης; Πιστεύετε ότι έχετε διαμορφώσει κλίμα αισιοδοξίας στις αγορές; Βγείτε έξω, πλησιάστε τον κόσμο και θα διαπιστώσετε την έκταση και την ένταση της κρίσης.
      Αυτό, όμως, που περισσότερο απ’ όλα θα ήθελα να επισημάνω ως Βουλευτής που εκλέγομαι σε αγροτικό κατά κύριο λόγο νομό και βιώνω καθημερινά το αγροτικό πρόβλημα, είναι η κατάσταση στη γεωργία και η παντελής έλλειψη πολιτικής και προγραμματισμού της Νέας Δημοκρατίας στον τομέα αυτόν.
      Αυτές τις μέρες ακούμε όλα τα κυβερνητικά στελέχη και τον ίδιο τον Πρωθυπουργό να επαίρονται ότι με τη διαπραγματευτική της ικανότητα η Κυβέρνηση κατάφερε να εξασφαλίσει από τον κοινοτικό προϋπολογισμό το ποσό των 20,1 δισεκατομμυρίων ευρώ. 
      Τι επιτυχία είναι αυτή, κύριοι της Κυβέρνησης, όταν η χώρα μας για την περίοδο 2000 - 2006 είχε εξασφαλίσει το ποσό των 25.000.000.000 ευρώ, όταν η χώρα μας το 2003 εισέπραξε από την Κοινή Αγροτική Πολιτική 2,8 δισεκατομμύρια ευρώ και ξεπέρασε σε απολαβές μεγάλες αγροτικές δυνάμεις όπως η Δανία, η Ιρλανδία και η Ολλανδία;
      Ξεχάσατε όμως, κύριοι της Κυβέρνησης, να ενημερώσετε τον ελληνικό λαό ότι με τις πρόσφατες διαπραγματεύσεις σας ξεπουλήσατε την ελληνική γεωργία, ότι η Κοινή Αγροτική Πολιτική θα επανεξεταστεί από το 2008 χωρίς διασφάλιση ότι αυτή θα παραμείνει αλώβητη μέχρι το 2013.
      Τι έλεγε, λοιπόν, η Νέα Δημοκρατία προεκλογικά και τι βιώνει ο αγρότης σήμερα, δύο χρόνια μετά την ανάληψη της εξουσίας; 
      Έλεγε ότι θα βελτιώσει το εισόδημα του παραγωγού. Οι τιμές, όμως, των αγροτικών προϊόντων για τον παραγωγό φθίνουν συνεχώς. Είναι χαρακτηριστικό ότι οι τιμές των ροδάκινων μειώθηκαν κατά 50% τα τελευταία δύο χρόνια. Η Κυβέρνηση αντί να βοηθήσει τον παραγωγό, προτίμησε να τον κοροϊδεύσει και να κατευνάσει την αγανάκτησή του. Έτσι, το καλοκαίρι υποσχέθηκε να ενισχύσει την τιμή του βιομηχανικού ροδάκινου κατά δύο λεπτά το κιλό μέσω του προγράμματος «Λ.Α.Ε.Κ.». Έξι μήνες μετά η Κυβέρνηση ξέχασε την υπόσχεσή της και πάγωσε κάθε ενέργεια προς αυτήν την κατεύθυνση. 
      Με τα φετινά δεδομένα, έτσι όπως διαμορφώνονται, οι βαμβακοπαραγωγοί της χώρας θα αντιμετωπίσουν για άλλη μία χρονιά την ανικανότητα της Κυβέρνησης για σωστή διαχείριση των επιδοτήσεων, αφού προβλέπεται ότι τουλάχιστον εκατόν πενήντα χιλιάδες τόνοι βαμβακιού θα μείνουν εκτός επιδότησης.
      Με τον τρόπο που κατανείματε τις ηρτημένες στα δημοτικά διαμερίσματα της χώρας, τα οποία αποτελούν πλέον και χωριστές καλλιεργητικές ζώνες, υπάρχουν δημοτικά διαμερίσματα –όπως στο Νομό Πέλλας- στα οποία οι ηρτημένες ξεκινούν από διακόσια επτά κιλά, τα οποία δεν μπορούν να καλύψουν ούτε το κόστος παραγωγής, με αποτέλεσμα οι αγρότες και οι οικογένειές τους να αντιμετωπίζουν πρόβλημα επιβίωσης, την ίδια στιγμή που στο χωριό του κ. Κοκκινούλη η ηρτημένη παραγωγή είναι τριακόσια εβδομήντα δύο κιλά το στρέμμα. 
      Και σαν να μην έφτανε το γεγονός ότι δεχθήκατε πέρυσι κοινή διαπραγμάτευση για το βαμβάκι με τις αφρικανικές χώρες από το 2009, μόλις προχθές στον Παγκόσμιο Οργανισμό Εμπορίου συμφωνήσατε στη σταδιακή κατάργηση των εξαγωγικών επιδοτήσεων για το βαμβάκι μέχρι το 2013, δίνοντάς τους έτσι τη χαριστική βολή. 
      Ας έρθει, λοιπόν, η Νέα Δημοκρατία να εξηγήσει στους αγρότες του Νομού Πέλλας αυτά που δεν λέγονται.
      Οι σχεδόν μηδαμινές τιμές των ελληνικών καπνών, με εξαίρεση την ποικιλία «μπασμά» Κατερίνης, σε συνδυασμό με τους όρους επιδότησης του νέου καθεστώτος, προβλέπεται ότι θα φέρουν το τέλος στις καλλιέργειες καπνού στη χώρα μας.
      Η κατάσταση στη ζάχαρη είναι ακόμα χειρότερη, αφού προβλέπεται περικοπή των επιδοτήσεων κατά 39% σταδιακά, σε τέσσερα χρόνια.
      Η διαπραγματευτική ικανότητα της ελληνικής Κυβέρνησης στον τομέα της ζάχαρης εξαντλήθηκε στον ανεδαφικό χειρισμό του μπλοκαρίσματος της πρότασης, χωρίς να θέσει καμία άλλη εναλλακτική απαίτηση ή πρόταση στο τραπέζι των διαπραγματεύσεων, όπως έκαναν οι άλλες χώρες.
      Τι έχετε να πείτε γι’ αυτό στους δεκαέξι χιλιάδες τευτλοπαραγωγούς της χώρας μας, καθώς επίσης και στους εννιακόσιους μόνιμους και χίλιους διακόσιους εποχικούς εργαζόμενους στα πέντε εργοστάσια ζάχαρης στη χώρα μας, καθώς και στους δύο χιλιάδες περίπου ανθρώπους που έχουν σχέση με τη μεταποίηση, τις μεταφορές στον τομέα της ζάχαρης; Τι έχετε να πείτε, που μόνο η Ελλάδα έφυγε με άδεια χέρια από την εν λόγω διαπραγμάτευση χωρίς αντισταθμιστικά οφέλη όπως οι άλλες χώρες;
      Στην πατάτα παρατηρείται το εξής πρωτοφανές για την εποχή μας, φαινόμενο που μας γυρίζει στη δεκαετία του ’50: 
      Κάποιοι έμποροι εκβιαστικά μαζί με την κανονική αγορά πατάτας από τον παραγωγό παραλαμβάνουν χωρίς αμοιβή ένα μέρος της παραγωγής, το οποίο χαρακτηρίζουν άχρηστο και στη συνέχεια το διαθέτουν στην αγορά με καθαρό κέρδος, χωρίς κανένα όφελος για τον παραγωγό, ο οποίος χωρίς την προστασία του κράτους είναι έρμαιο των εκβιασμών των εμπόρων.
      Τι κάνετε γι’ αυτό, κύριοι της Νέας Δημοκρατίας; Ή μήπως προσποιείστε ότι και αυτό δεν το γνωρίζετε; 
      Η Νέα Δημοκρατία έλεγε ότι θα δίνονται αποζημιώσεις σε τρεις μήνες. Μόλις έγινε Κυβέρνηση, η υπόσχεση έγινε τρεις μήνες μετά τη συγκομιδή, δηλαδή έξι μήνες. Ούτε, όμως, και η προθεσμία αυτή τηρήθηκε. Έτσι, οι αγρότες του Νομού Πέλλας στο σύνολό τους σχεδόν όχι μόνο δεν έχουν αποζημιωθεί από τον ΕΛ.Γ.Α. για τις φετινές καταστροφές από ακαρπία, καλαθοσπόριο και χαλάζι, αλλά ούτε η ανακοίνωση των αποτελεσμάτων των εκτιμήσεων στη συντριπτική τους πλειοψηφία, πλην ελαχίστων εξαιρέσεων, έχει προχωρήσει, με αποτέλεσμα να θεωρείται σχεδόν απίθανο να ολοκληρωθούν αυτές πριν τα Χριστούγεννα. 
      Όσο δε για την καταβολή των αποζημιώσεων, με την πιο αισιόδοξη εκτίμηση αυτές θα ξεκινήσουν από τον προσεχή Μάρτιο, δηλαδή έντεκα μήνες μετά τις ζημιές από την ακαρπία. 
      Στο σημείο αυτό θα ευχόμουν να με διαψεύσει ο Υπουργός Αγροτικής Ανάπτυξης, όχι, όμως, με λόγια, όπως πράττει συνήθως, αλλά με έργα. Έλεγε ότι στηρίζει τους νέους αγρότες και τις επενδύσεις. Αντί γι’ αυτό, περικόπτονται από το Γ΄ Κοινοτικό Πλαίσιο Στήριξης κονδύλια για τους νέους αγρότες και τα σχέδια βελτίωσης και μεταφέρονται στο δευτερογενή τομέα.
      Έλεγε ότι στηρίζει την ποιοτική γεωργία. Με ποιον τρόπο, κύριε Υπουργέ; Περικόπτοντας κονδύλια από τη βιολογική γεωργία και την ολοκληρωμένη διαχείριση της παραγωγής; 
      Λέγατε ότι θα αυξήσετε τις αγροτικές συντάξεις κατά 220 ευρώ. Από πού, κύριε Υπουργέ, αντλείτε αυτήν την αισιοδοξία, όταν μέχρι στιγμής έχετε δώσει αύξηση μόλις 12 ευρώ; Το ίδιο θα κάνετε και φέτος. Και μέχρι το τέλος της τετραετίας, δηλαδή σε δύο χρόνια στην καλύτερη περίπτωση, εάν δεν κάνετε πρόωρες εκλογές, υπολείπονται άλλα 96 ευρώ για να υλοποιήσετε την υπόσχεσή σας.
      Η Νέα Δημοκρατία παρουσιάζετε παντελώς ανέτοιμη να αντιμετωπίσει τις προκλήσεις της νέας εποχής. Ένα μήνα πριν την έναρξη της εφαρμογής της νέας Κ.Α.Π. και οι αγρότες μας δεν γνωρίζουν ούτε τα ατομικά τους δικαιώματα ούτε τα χρήματα που δικαιούνται ούτε τη μοίρα των ενστάσεων, που έχουν υποβάλει κατά χιλιάδες, εξαιτίας των υπερβολικών λαθών του Ο.Π.Ε.Κ.Ε.Π.Ε.. 
      Ο αγροτικός τομέας της χώρας χρειάζεται πολιτικές και πρόγραμμα που να συνδυάζουν τη στήριξη του αγροτικού εισοδήματος, την ανάπτυξη της υπαίθρου και της περιφέρειας, καθώς και την επιμόρφωση του αγροτικού κόσμου σε συνδυασμό με τα δεδομένα που επικρατούν στην Ευρωπαϊκή Ένωση και στο διεθνές εμπόριο.
      Δυστυχώς η Νέα Δημοκρατία δεν έχει τέτοιες πολιτικές και οράματα για τη γεωργία μας. Εξάλλου ο ίδιος  ο Πρωθυπουργός από το βήμα της Διεθνούς Εκθέσεως φέτος προέτρεψε τους αγρότες να βρουν το δρόμο μόνοι τους. 
      Ο φετινός Προϋπολογισμός, αφού γράφτηκε και σβήστηκε αρκετές φορές, έως ότου να κατατεθεί στη Βουλή, με τη δαμόκλειο σπάθη της Ευρωπαϊκής Ένωσης να αιωρείται πάνω από το οικονομικό επιτελείο της Κυβέρνησης, προσπαθεί με αλχημείες να ακυρώσει στην πράξη όλες τις προεκλογικές εξαγγελίες της Νέας Δημοκρατίας για περισσότερο κοινωνικό κράτος και βελτίωση της ποιότητας ζωής. Με την περικοπή πόρων για μία σειρά κοινωνικών υπηρεσιών και προγραμμάτων πρόνοιας, όπως το πρόγραμμα «Βοήθεια στο Σπίτι», ο σχολικός φύλακας, τα ολοήμερα σχολεία, τη μείωση των πιστώσεων στους τομείς της υγείας και της εκπαίδευσης, πλήττονται άνθρωποι με χαμηλά εισοδήματα και συνταξιούχοι, οι οποίοι έχουν και μεγαλύτερη ανάγκη της κρατικής αρωγής.
      Θέλω να κάνω μία παρατήρηση, που αφορά το σύνολο του ελληνικού λαού. Το ΠΑ.ΣΟ.Κ. μείωσε την έμμεση φορολογία, που βαρύνει τους χαμηλόμισθους από το 58,2% το 1996, στο 53,9% το 2003. Την ίδια περίοδο η άμεση φορολογία αυξήθηκε. Εσείς σχεδιάζετε και πράττετε τα αντίθετα, ευνοώντας τις εύπορες κοινωνικές ομάδες, όπως φαίνεται και στη σελίδα 66 της έκθεσής σας.
      Έτσι, ο Προϋπολογισμός προβλέπει τη νέα αύξηση των φορολογικών εσόδων της τάξεως του 3,5 δισεκατομμυρίων ευρώ. Είναι η μεγαλύτερη φορολογική επιδρομή από τότε που ιδρύθηκε το σύγχρονο ελληνικό κράτος. Στον τομέα αυτόν, όμως, η Κυβέρνηση έχει ήδη αποτύχει, χάνοντας από πέρυσι ακόμα το εργαλείο των εσόδων και αυτό από καθαρά δική της υπαιτιότητα, αφού διέλυσε το φοροεισπρακτικό και φορολογικό μηχανισμό. Αποδιαρθρώσατε τον οικονομικό μηχανισμό του Υπουργείου Οικονομικών. Δεν αφήσατε τίποτε όρθιο. Και σας ερωτώ: Από τα εκατοντάδες έμπειρα διευθυντικά στελέχη, πόσα έμειναν στη θέση τους; Τέσσερα, πέντε, επτά; Πάντως, είναι λιγότερα από δέκα.
      Στο Νομό Πέλλας η υστέρηση των φορολογικών εσόδων αντανακλάται στην υστέρηση των αναπτυξιακών δαπανών του Προγράμματος Δημοσίων Επενδύσεων. Στο Νομό Πέλλας, για παράδειγμα, δύο χρόνια τώρα και η χάραξη της νέας εθνικής οδού, καθώς και η σύνδεση του νομού με την Εγνατία Οδό με έτοιμα σχέδια και μελέτες από την κυβέρνηση του ΠΑ.ΣΟ.Κ., βρίσκονται καθηλωμένες στα ίδια επίπεδα λόγω μη επιχορήγησης με τις απαραίτητες πιστώσεις.
      Σύμφωνα με τα παραπάνω, πρόκειται για έναν Προϋπολογισμό αντιλαϊκό, αντιαναπτυξιακό, που κινδυνεύει με εκτροχιασμό από τους πρώτους μήνες εκτέλεσής του, γι’ αυτό και τον καταψηφίζω.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κυρία συνάδελφε.
      
Ο συνάδελφος κ. Μπεκίρης ζητά ολιγοήμερη άδεια απουσίας του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Συνεπώς, η Βουλή ενέκρινε τη ζητηθείσα άδεια.
      Ο συνάδελφος κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
      Όλες αυτές οι καταστροφές που ακούσαμε, έγιναν τους τελευταίους είκοσι μήνες!
      Κυρίες και κύριοι συνάδελφοι, συζητούμε σήμερα το δεύτερο Προϋπολογισμό της νέας διακυβέρνησης.
      Καλούμαστε να αποφασίσουμε για την οικονομική πορεία της χώρας μας για το 2006. Και όχι μόνο για το 2006. Καλούμαστε να χαράξουμε τους δρόμους για το μέλλον πέραν του 2006. Να διευρύνουμε τους ορίζοντες και τις προοπτικές. Και η προσπάθεια αυτή που ξεκίνησε το Μάρτιο του 2004, κωδικοποιήθηκε με τον προϋπολογισμό του 2005, της χρονιάς που διανύουμε και σήμερα προχωρούμε στην υλοποίηση του προγραμματικού μας σχεδιασμού. 
      Προχωρούμε έχοντας κάποια στοιχεία και δεδομένα πραγματικά και αδιαμφισβήτητα. Ποια είναι αυτά; Τα αποτελέσματα και η διαμόρφωση των δεικτών της οικονομίας στο διάστημα που διανύσαμε από πέρυσι μέχρι σήμερα. Ο βαθμός υλοποίησης του προϋπολογισμού του 2005 σε συνδυασμό με τη διεθνή πραγματικότητα και τις εξελίξεις. Τα νομοθετικά εργαλεία που δημιουργήσαμε για την επίτευξη των σκοπών μας όπως: τη φορολογική μεταρρύθμιση, τη μεταρρύθμιση στην αγορά εργασίας, την αναδιοργάνωση των ελεγκτικών μηχανισμών κατά της φοροδιαφυγής, το νέο αναπτυξιακό νόμο, τις συμπράξεις δημόσιου και ιδιωτικού τομέα, την εξυγίανση των Δ.Ε.Κ.Ο., τις διαρθρωτικές αλλαγές στο ασφαλιστικό των τραπεζών και τη βελτίωση των συνθηκών για την ανάληψη επιχειρηματικών πρωτοβουλιών και για την απάλειψη των εμποδίων για την επιχειρηματικότητα. 
      Αξίζει, όμως, εδώ, κυρίες και κύριοι συνάδελφοι, να σημειώσουμε ότι σε όλα τούτα η Κυβέρνηση δεν ήταν μόνη. Είχε μαζί της την ευρεία συναίνεση του ελληνικού λαού, στο όνομα του οποίου βαδίζει στο δρόμο της ανόρθωσης και της προόδου. Βέβαια σε αυτήν τη διαδρομή απουσίαζε το ΠΑ.ΣΟ.Κ.. Αλλά ο δρόμος της στείρας άρνησης, που αποτέλεσε την κεντρική του επιλογή και οδηγεί στην περιθωριοποίηση, ας είναι κάτι που θα προβληματίσει τους ίδιους.
      Ακόμη έχουμε και τα δεδομένα που προέκυψαν από την ευρωπαϊκή πραγματικότητα, με κυρίαρχη την εξέλιξη της πρόσφατης Συνόδου Κορυφής και που αφορά την περίοδο 2007 – 2013, με άμεση αντανάκλαση στην ελληνική οικονομία και στους σχεδιασμούς μας. Μια σημαντική ελληνική επιτυχία του Κώστα Καραμανλή, που εξασφάλισε για τη χώρα μας 20.101.000.000 ευρώ, μια αδιατάραχτη εφαρμογή της νέας Κ.Α.Π. ως το 2013, διευρυμένα περιθώρια απορρόφησης των κοινοτικών πόρων και ευνοϊκή αύξηση του ποσοστού χρηματοδότησης των προγραμμάτων από την Ευρωπαϊκή Ένωση από το 75% στο 85%. 
      Και εδώ άλλη μία παρατήρηση: Η όλη υπόθεση της Συνόδου Κορυφής για την Αξιωματική Αντιπολίτευση πέρασε δύο φάσεις. Την πρώτη, πριν από τη Σύνοδο, της καταστροφολογίας και της αμφισβήτησης. Και τη δεύτερη, μετά τα αποτελέσματα, του μηδενισμού και της απαξίωσης. Από Κασσάνδρες μετατράπηκαν εν μία νυκτί σε διαστρεβλωτές και αρνητές. 
      Όμως  η σύγχρονη Ελλάδα, κυρίες και κύριοι, θέλει γόνιμη, δημιουργική πολιτική και όχι στείρα και άγονη αντιπολίτευση. 
      Αν ανατρέξουμε στους στόχους που θέσαμε με τον προϋπολογισμό του 2005 και που ήταν η αύξηση του ρυθμού ανάπτυξης, ο περιορισμός του ελλείμματος και του δημόσιου χρέους, η μείωση της ανεργίας, η συγκράτηση των δαπανών, η ανάκαμψη σημαντικών κλάδων της οικονομίας μας, όπως είναι ο τουρισμός, η ναυτιλία, οι εξαγωγές και κυρίως των αγροτικών προϊόντων, θα διαπιστώσουμε ότι σε όλα αυτά σημειώσαμε σημαντικές επιτυχίες. Και όλα αυτά επετεύχθησαν με την κεντρική πολιτική επιλογή της ήπιας δημοσιονομικής προσαρμογής και της συστηματικής προσπάθειας νοικοκυρέματος του κράτους.
      Κυρίες και κύριοι συνάδελφοι, ο γενικός μας εισηγητής παρουσίασε με τρεις λέξεις την εικόνα του φετινού Προϋπολογισμού: αξιόπιστος, αποτελεσματικός και κοινωνικά άρτιος. Και αυτά είναι τα χαρακτηριστικά του που είναι απαραίτητα για την επίτευξη των στόχων και των προτεραιοτήτων μας για το 2006.
      Προχωρούμε, λοιπόν, συντονισμένα σε αποκατάσταση της κλονισμένης δημοσιονομικής ισορροπίας, σε ενίσχυση της ανταγωνιστικότητας, σε αύξηση της παραγωγικότητας, σε αύξηση της απασχόλησης, σε ενίσχυση της κοινωνικής συνοχής και της ανάπτυξης. 
      Έτσι, για το 2006 προβλέπουμε βελτίωση όλων των δεικτών που αφορούν το ρυθμό ανάπτυξης, τον περιορισμό του ελλείμματος, την ανάκαμψη των συνολικών επενδύσεων, την αύξηση των εισαγωγών, την αύξηση της ιδιωτικής κατανάλωσης, την υποχώρηση του ποσοστού ανεργίας, του πληθωρισμού, την ενίσχυση του κοινωνικού κράτους, στην παιδεία, στην υγεία, στην απασχόληση, στην κοινωνική συνοχή και, τέλος, σημαντικά περισσότερους πόρους που αφορούν τη γεωργία, την κτηνοτροφία και τις ακριτικές περιοχές.
      Επειδή πολύς λόγος έγινε για το πρόγραμμα δημοσίων επενδύσεων, θα πω μόνο δύο νούμερα. 
      Φέτος είναι στα 8,4 δισεκατομμύρια ευρώ, δηλαδή 700.000.000 επιπλέον, ποσοστό 9,1%. Και αυτό, χωρίς να υπολογίσουμε τις επιπλέον δυνατότητες που δίνονται μέσα από τις συμπράξεις δημόσιου και ιδιωτικού τομέα. Αυτή επιγραμματικά είναι η πρόταση και ο σχεδιασμός μας για το 2006. 
      Κυρίες και κύριοι συνάδελφοι, στον ακριτικό Νομό Έβρου, μια περιοχή κατ’ εξοχήν πλούσια σε φυσικούς πόρους και με στρατηγική γεωγραφική θέση, βιώσαμε μια κλιμακούμενη καθοδική πορεία, αποτέλεσμα αδιαφορίας για πολλά χρόνια και κακών επιλογών των προηγούμενων κυβερνήσεων. Το ισοζύγιο των θετικών σε σχέση με τις αρνητικές κινήσεις, όλα αυτά τα χρόνια, μέσα από το ίδιο το αποτέλεσμα, προκύπτει αναμφίβολα αρνητικό σε όλους τους τομείς. Κακές πολιτικές επιλογές και πρακτικές κατέστησαν τη γεωργία και την κτηνοτροφία προβληματικούς τομείς απασχόλησης, χωρίς καμία προετοιμασία, χωρίς καμία πρόβλεψη και εναλλακτικούς τρόπους αντιμετώπισης των προβλημάτων, που η προηγούμενη ομιλήτρια ανέφερε, που οι ίδιοι δημιουργούσαν και εθελοτυφλούσαν. 
      Η βιομηχανία και η βιοτεχνία είναι ήδη υπό εξαφάνιση. Με έξαρση της ανεργίας που σήμερα βιώνουμε και σήμερα εκδηλώνεται. Σε είκοσι μήνες δεν κλείνουν τα εργοστάσια, κυρίες και κύριοι συνάδελφοι. Τα χωριά απέραντα γηροκομεία. Το δημογραφικό, μια από τις μεγάλες πληγές της περιοχής. Σ' αυτό το δυσμενές τοπίο, με προσπάθεια ανάκτησης του χαμένου χρόνου, ερχόμαστε να καλύψουμε το γεωργικό τομέα με πολιτικές και σχεδιασμούς και αυξημένες χρηματοδοτήσεις ακόμα και από εθνικούς πόρους, όπως ο ίδιος ο Πρωθυπουργός προχθές εξήγγειλε για ανάκτηση του απαξιωμένου του ρόλου. Θα υπάρξουν πρωτοβουλίες και μελέτες για την προσαρμογή στη νέα Κ.Α.Π., ενίσχυση της κτηνοτροφίας, των βιοκαλλιεργειών, των προγραμμάτων ενεργειακών καλλιεργειών και μια σειρά προβλέψεις σε έναν τομέα που κυβερνήσεις με απρόβλεπτες πολιτικές τον έφεραν σε αδιέξοδο. 
      Στον αναπτυξιακό τομέα με τον επενδυτικό νόμο που τα αποτελέσματά του σε λίγο θα γίνουν ορατά έχει ξεκινήσει ήδη η αντιστροφή του κλίματος. Από το μηδενικό επενδυτικό ενδιαφέρον κατά την προηγούμενη κυβερνητική θητεία μέχρι πριν από ένα μήνα στην Περιφέρεια Ανατολικής Μακεδονίας - Θράκης είχαν εγκριθεί είκοσι ένα επενδυτικά σχέδια ύψους 31.000.000 ευρώ που δημιουργούσαν εκατόν είκοσι τέσσερις νέες θέσεις εργασίας. 
      Στον ενεργειακό τομέα η περιοχή καθίσταται στρατηγικό ενεργειακό κέντρο μετά την υπογραφή του αγωγού Μπουργκάς - Αλεξανδρούπολη, την ταχύτατη προώθηση του αγωγού φυσικού αερίου και τα οφέλη από την απελευθέρωση της αγοράς φυσικού αερίου. 
      Έχουμε περάσει σε μία νέα εποχή. Από τις πολιτικάντικες ταχυδακτυλουργίες των προϋπολογισμών των προηγούμενων κυβερνήσεων ΠΑ.ΣΟ.Κ. διαβήκαμε στον δεύτερο κατά σειρά αξιόπιστο και ρεαλιστικό Προϋπολογισμό, Προϋπολογισμό πολιτικής υπευθυνότητας, πολιτικής συνέπειας. Ως τέτοιον τον υπερψηφίζω. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Καρχιμάκης έχει το λόγο. 
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, ο Πρωθυπουργός και η Κυβέρνηση της Νέας Δημοκρατίας καταβάλλουν μια μεγάλη προσπάθεια προκειμένου να συγκαλύψουν την αδυναμία τους να κυβερνήσουν τον τόπο. Αυτό αποδεικνύεται ακόμη μια χρονιά με την κατάθεση ενός ακόμη εικονικού Προϋπολογισμού. Όπως και πέρσι, οι άξονες πάνω στους οποίους κινείται η πολιτική σας είναι η παράταση της λιτότητας για τους εργαζόμενους, τα κέρδη για τους έχοντες, το πάγωμα ή μετάθεση στο μέλλον των κοινωνικών δαπανών που υποσχεθήκατε, τα πρόσθετα φορολογικά βάρη στους εργαζόμενους, η απουσία νέων θέσεων εργασίας, η λιτότητα και όποιος αντέξει. 
      Ο Προϋπολογισμός σας είναι ευθεία βολή κατά του κοινωνικού κράτους. Είναι ευθεία αναβάθμιση και ενίσχυση και της σπατάλης και της ευνοιοκρατίας για τους υμετέρους και περιορισμός για τους πολλούς. Σας ακούμε συνεχώς να μιλάτε για νέα οικονομική πολιτική. Δεν θα έπρεπε αυτή η νέα οικονομική σας πολιτική να έχει επηρεάσει τη λειτουργία της αγοράς;
      Δεν θα έπρεπε οι δήθεν στοχευμένες πολιτικές σας να είχαν αποτελέσματα στην διάχυση των ωφελημάτων και την ανατροφοδότηση της αγοράς; Όχι μόνο δεν έγινε αυτό αλλά με συγκεκριμένες συμπεριφορές οδηγηθήκατε και στην ποινικοποίησή της και την ακινητοποιήσατε. 
      Με όλες αυτές τις πολιτικές σας συμπεριφορές, λοιπόν, δεν μπορείτε να μιλάτε για αυξημένους ρυθμούς ωφέλειας της ελληνικής κοινωνίας.
      Όλους αυτούς τους είκοσι έναν μήνες ατυχούς διακυβέρνησης της χώρας, σας ακούμε να μιλάτε για τη λύση όλων των προβλημάτων που απασχολούν την ελληνική κοινωνία.
      Σας ακούσαμε να μιλάτε για πολιτικές ενεργούς απασχόλησης. Δεν λέτε τίποτα καινούργιο. Εφαρμόζετε τα δικά μας προγράμματα. Επαγγέλλεστε μόνο λειτουργικές και διαδικαστικές διευθετήσεις. Σας ακούσαμε να μιλάτε για παρατηρητήρια τιμών, αλλά δεν πείσατε τον Έλληνα καταναλωτή ότι θα καταπολεμήσετε την ακρίβεια. Και πώς θα την καταπολεμήσετε, όταν συμπεριφέρεστε με διπλή γλώσσα; Όταν την ίδια στιγμή μπορείτε στην Αθήνα να ισχυρίζεστε στους καταναλωτές ότι τα αγροτικά προϊόντα είναι ακριβά και στην περιφέρεια, στους αγρότες να ωρύεστε ότι είναι φθηνά; Δυστυχώς, αυτή είναι η πολιτική σας. Με όποιον συνομιλείτε θέλετε να είστε ευχάριστοι. Δεν λέτε όχι σε κανέναν. 
      Σας ακούσαμε να μιλάτε για τη μείωση των εξοπλισμών και εξαπατήσατε τον ελληνικό λαό υποθηκεύοντας τη συνοχή και την κοινωνική του προστασία. Υποσχεθήκατε μείωση θητείας και εξαπατήσατε τους νέους.
      Φέρατε νόμο για προμήθειες που είναι μνημείο ασαφειών και μεθοδεύσεων απευθείας αναθέσεων. Εγκληματείτε κατά της κοινωνίας μεταφέροντας κρυφά χρέη αμυντικών δαπανών στον μέλλον με την εφεύρεση αγοράς οπλικών συστημάτων, ακούστε, με leasing για να μην εγγράφεται η δαπάνη στο έλλειμμα και για να φορτώσετε τις επόμενες γενιές με υπερβολικά χρέη, διότι γνωρίζετε ότι το leasing κοστίζει πολύ περισσότερο από το δανεισμό. Και αυτά κάνετε. Δυστυχώς η διαφάνειά σας υπακούει σε λογικές ο ελέγχων να είναι και ελεγχόμενος. Έτσι προσπαθείτε να ξεγελάσετε τον ελληνικό λαό. Λέτε ψέματα για το κόστος των F-16. 
      Το Σεπτέμβρη στη Δ.Ε.Θ. ο Πρωθυπουργός, απευθυνόμενος σε μισθωτούς και συνταξιούχους, τους ξέκοψε, χωρίς αναισθητικό, ότι δεν πρόκειται να πάρουν επίδομα θέρμανσης. Αποδείχθηκε, λοιπόν, ότι το ποσό για το επίδομα θέρμανσης ήταν η προκαταβολή για τα F-16, ήταν η προκαταβολή για να κάνουν οι Τεξανοί Χριστούγεννα με το υστέρημα του Έλληνα χαμηλοσυνταξιούχου. 
      Δυστυχώς, για σας, επαγγελθήκατε ακόμα σε πολλούς τομείς άσκησης της πολιτικής μέτρα που είτε είχαν υλοποιηθεί από την κυβέρνησή μας είτε τα ακυρώσατε για να επαναφέρετε τα ίδια προκειμένου επικοινωνιακά να φαντάζουν καινούργια.
      Εξαπατήσατε την περιφέρεια μειώνοντας το Πρόγραμμα Δημοσίων Επενδύσεων δραστικά και εξαγγέλλοντας έργα «μαϊμού» χωρίς χρηματοδοτήσεις, προκειμένου να δείξετε ότι κάνετε έργο. 
      Σας ακούσαμε να μιλάτε για νέα διακυβέρνηση με προσανατολισμό σε αξίες και σταθερές αρχές. Να υπάρχει, λέει, διαφάνεια και έλεγχος παντού. Για ποια η διαφάνεια και ποιον έλεγχο παντού μιλάτε, όταν ουσιαστικά ανέχεστε φαινόμενα αδιαφάνειας, σπατάλης, διαφθοράς και ευνοιοκρατίας; Σε ποια λογική δήθεν νέου ήθους ανταποκρίνονται οι χωρίς όριο σπατάλες των διοικήσεων των τραπεζών και των διοικήσεων των Δ.Ε.Κ.Ο.; Τις ελέγξατε ποτέ; Δεν τις ελέγξατε. 
      Σε ποια λογική διαφάνειας στηρίχθηκε το στήσιμο της αντιδημοκρατικής παράγκας της αναξιοκρατίας με τις στημένες συνεντεύξεις των επαγγελματιών οπλιτών, τα πλαστογραφημένα δικαιολογητικά στην Αχαΐα, προκειμένου να επιλεγούν τα πολύ δικά σας παιδιά;
      Στερήσατε την ελπίδα για μια δίκαιη και αντικειμενική κρίση σε πενήντα μια χιλιάδες νέους ανθρώπους και τις οικογένειές τους.
      ΠΡΟΕΔΡΕΥΩΝ (Ιωάννης Τραγάκης): Καλά, αυτό μοιάζει περισσότερο σαν επερώτηση προς τον Υπουργό Εθνικής Άμυνας, κύριε συνάδελφε! 
      ΜΙΧΑΛΗΣ ΚΑΡΧΙΜΑΚΗΣ: Σε ποια λογική, κύριε Πρόεδρε, καταπολέμησης της ευνοιοκρατίας υπάκουσε, σύμφωνα με πληροφορίες, διορισμός της νονάς του κυρίου Υπουργού Οικονομίας σε πέντε διαδοχικές θέσεις σε διάστημα ενός έτους περίπου και με διαδικασίες που στους απλούς πολίτες φαντάζουν εξωγήινες; 
      Ακούστε, λοιπόν, για να καταλάβετε τι σημαίνει ευνοιοκρατία. Στις 31 Μαρτίου τη διόρισε ειδικό σύμβουλο στο πολιτικό του γραφείο. Στις 8 Απριλίου την ακυρώνει και τη διορίζει αναδρομικά ειδικό συνεργάτη. Την 1η Σεπτεμβρίου προσλαμβάνεται με σχέση ιδιωτικού δικαίου τέσσερα χρόνια γενική διευθύντρια στη Σχολή Επιμόρφωσης Υπάλλήλων του Υπουργείου Οικονομικών. Στις 18 Ιουλίου παραιτείται –ακούστε!- για να τη διορίσει γενική διευθύντρια ανάπτυξης ανθρώπινου δυναμικού στην Εθνική Τράπεζα, με μισθό πάνω από 4.000 ευρώ το μήνα, που μπορεί να φτάνει και τις 6.000 ευρώ. Στις 28 Ιουλίου 2005 την ξαναδιορίζει αναπληρώτρια πρόεδρο και μέλος του διοικητικού συμβουλίου της ιδίας σχολής. 
      Καμαρώστε, κύριοι συνάδελφοι, αλαζονεία! Καμαρώστε ευνοιοκρατία! Καμαρώστε νεποτισμό! Καμαρώστε οικογενειοκρατία! Και μετά σας φταίνε οι εργαζόμενοι και οι συνταξιούχοι και το κακό ΠΑ.ΣΟ.Κ.. Δυστυχώς, έχετε πάρει ένα κατήφορο χωρίς γυρισμό. Απορώ με τι αξιοπιστία διαχειρίζεται αυτός ο Υπουργός τα οικονομικά αυτού του τόπου. 
      Δημιουργήσατε νέες εφευρέσεις φαυλότητας και ασέβειας στο χρήμα των πολιτών και ανοίξατε το καπάκι της σπατάλης. Ακούστε, λοιπόν, τι κάνατε. 
       ΠΡΟΕΔΡΕΥΩΝ (Ιωάννης Τραγάκης): Ολοκληρώστε με αυτό, κύριε συνάδελφε. 
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, από 3.000 προϋπολογισμό για λειτουργικές δαπάνες των διοικήσεων των μικρών νοσοκομείων, τα φτάσατε 33. Το 1.000.000 δηλαδή έγινε 11. Δημιουργήσατε δεκάδες νέους φορείς, με επιβάρυνση εκατοντάδων εκατομμυρίων ευρώ. Όλα αυτά στα πλαίσια του περιορισμού της σπατάλης και του κράτους. 
      Φτάσατε στο σημείο να μετατρέψετε την Ο.Ν.ΝΕ.Δ. σε εταιρεία, για να επιχορηγείτε το κόμμα με άλλους τρόπους. Δεν σας αρέσει. Τι περιμένετε, όταν τα ίδια τα στελέχη σας υφαρπάζουν τα ταμεία του κόμματος και που το παραδέχεστε οι ίδιοι; Όταν λοιπόν ληστεύετε τα ταμεία του κόμματός σας, θα σεβαστείτε το χρήμα του λαού και θα υπηρετήσετε το δημόσιο συμφέρον; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, θα κλείσω την ομιλία μου χρησιμοποιώντας –αντίστροφα όμως- τα λόγια του Πρωθυπουργού σας: Η Ελλάδα δεν χρειάζεται σήμερα αυτή τη νέα διακυβέρνηση, γιατί απέδειξε ότι δεν είναι βασισμένη ούτε σε αρχές ούτε σε αξίες. Καταψηφίζομε, λοιπόν, αυτό τον αντιλαϊκό Προϋπολογισμό. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Μπερνιδάκη-Άλντους.
      ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ο Προϋπολογισμός του 2006 με γνώμονα τη δημιουργία συνθηκών σταθερότητας και εμπιστοσύνης στην ελληνική οικονομία λαμβάνει υπόψη τις κοινωνικές ανάγκες της χώρας, δίνοντας υπεύθυνες απαντήσεις στα σημερινά προβλήματα των πολιτών. 
      Κρίσιμο στοιχείο για την αξιολόγηση της κυβερνητικής πολιτικής δεν είναι μόνο η διαχείριση των δημόσιων οικονομικών, για την οποία ήδη ειπώθηκαν πολλά από τους προηγούμενους συναδέλφους, αλλά και ο βαθμός κοινωνικής ευαισθησίας της απέναντι στις ευπαθείς ομάδες του πληθυσμού. 
      Μία από τις προτεραιότητες της κυβερνητικής πολιτικής είναι η λύση των αμέτρητων προβλημάτων των πολιτών με αναπηρία.
      Επιτρέψτε μου να αναφερθώ με συντομία στις συγκεκριμένες μεταρρυθμίσεις που προωθούνται για τη βελτίωση της ζωής αυτών των ανθρώπων, οι οποίοι ξεπερνούν το 10% του πληθυσμού. Μεταξύ άλλων, πρώτον, απεγκλωβίσαμε τις πιστώσεις για τα αναπηρικά επιδόματα από τις συνολικές χρηματοδοτήσεις των Νομαρχιακών Αυτοδιοικήσεων, τα οποία διατίθενται πλέον στο σύνολό τους απευθείας από τον Κρατικό Προϋπολογισμό.
      Με την παρέμβαση αυτή διασφαλίζουμε την καταβολή των αναπηρικών επιδομάτων στην ώρα τους. Στόχος μας, η αποφυγή των απαράδεκτων φαινομένων του παρελθόντος.
      Δεύτερον, αυξήσαμε στον Προϋπολογισμό του 2006 το ύψος των κονδυλίων για τα επιδόματα πρόνοιας στο συνολικό ποσό των 584.000.000 ευρώ. 
      Τρίτον, ικανοποιούμε ένα πάγιο αίτημα των κωφών για την κάλυψη των αναγκών τους σε διερμηνείς νοηματικής γλώσσας με την εισαγωγή ειδικού κονδυλίου στον Προϋπολογισμό.
      Κυρίες και κύριοι συνάδελφοι, η Κυβέρνηση εφαρμόζει ένα συγκροτημένο σχέδιο θεσμικών παρεμβάσεων για τη βελτίωση της ζωής των ατόμων με αναπηρία, θέτοντας ένα οριστικό τέρμα στις αποσπασματικές πολιτικές του παρελθόντος.
      Πρώτον, προετοιμάζουμε την εφαρμογή της κάρτας αναπηρίας με την οποία επιχειρείται για πρώτη φορά στη χώρα μας να καταγραφεί ο ακριβής αριθμός των πραγματικά αναπήρων και οι συγκεκριμένες ανάγκες του κάθε ατόμου, με ένα δίκαιο και αντικειμενικό σύστημα ταξινόμησης και αξιολόγησης των αναπήρων. 
      Η συγκεκριμένη κάρτα προβλέπεται να αποτελέσει και το βασικό κλειδί για όλες τις συναλλαγές των ατόμων με αναπηρία με τις δημόσιες υπηρεσίες. Στόχος της πολιτικής μας είναι να απαλλαγούν οι ανάπηροι από την απόδειξη των αυτονόητων της αναπηρίας τους, ειδικά όταν η αναπηρία τους είναι μόνιμη. Κεντρική πολιτική μας, είναι ο περιορισμός της σπατάλης και η επιβολή απόλυτης διαφάνειας στη διαχείριση των αναπηρικών επιδομάτων. Αυτό επιβάλλει το συμφέρον της κοινωνίας, αυτή είναι η βασική προϋπόθεση για ένα κράτος που σέβεται τα χρήματα των φορολογουμένων και ασκεί αποτελεσματική κοινωνική πολιτική. 
      Είμαστε από τις ελάχιστες χώρες παγκοσμίως, όπου δεν είναι γνωστό πόσοι ακριβώς ανάπηροι ζουν στη χώρα.
      Δεύτερον, προωθούμε επίσης την άμεση λειτουργία Εθνικού Παρατηρητηρίου Αναπηρίας και την ενίσχυση του Ινστιτούτου Κοινωνικής Προστασίας και Αλληλεγγύης. Οι νέοι αυτοί φορείς, έρχονται να καλύψουν ένα ουσιαστικό κενό στο χώρο της κοινωνικής πολιτικής. Δυστυχώς, δεν υπήρχε μέχρι σήμερα κεντρικός συντονιστικός φορέας με αντικείμενο τα αναπηρικά θέματα. Αυτό έπρεπε να αλλάξει. Στόχος μας είναι να διαμορφώσουμε μέσω αυτών των συγκεκριμένων οργανωτικών δομών μια κεντρική και συντονισμένη προσπάθεια αντιμετώπισης της πληθώρας των προβλημάτων που απασχολούν τους πολίτες με αναπηρία. 
      Τρίτον, κατοχυρώσαμε με πρόσφατη νομοθετική πρωτοβουλία την αρχή της ίσης μεταχείρισης στους χώρους εργασίας για όλες τις ομάδες του πληθυσμού, συμπεριλαμβανομένων και των πολιτών με αναπηρία. 
      Ο στόχος μας είναι σαφής. Η δημιουργία ενός εργασιακού περιβάλλοντος στο πλαίσιο του οποίου η πρόσβαση των αναπήρων στην αγορά εργασίας να πραγματοποιείται χωρίς τις αρνητικές διακρίσεις και τις ρατσιστικές νοοτροπίες του παρελθόντος.
      Αγαπητοί συνάδελφοι, βασικός άξονας της πολιτικής μας είναι η πάταξη της γραφειοκρατίας και η βελτίωση της καθημερινότητας του πολίτη, ιδιαίτερα του πολίτη με αναπηρία, μέσω συγκεκριμένων μέτρων.
      Επιτρέψτε μου να αναφερθώ σε ορισμένα απ’ αυτά. Πρώτον, στον τομέα της προσβασιμότητας ήδη με προεδρικό διάταγμα, σε κάθε μια από τις δεκατρείς περιφέρειες της χώρας, συνίσταται τμήμα διευκόλυνσης προσβασιμότητας ατόμων με αναπηρίες με στόχο τη λήψη όλων των αναγκαίων μέτρων για την εξασφάλιση προσβασιμότητας στους χώρους λειτουργίας των δημόσιων υπηρεσιών.
      Δεύτερον, στον τομέα των μεταφορών, καθιερώνουμε ενιαίο δελτίο στάθμευσης για τα αναπηρικά αυτοκίνητα. 
      Τρίτον, άρχισε η χορήγηση δελτίων μετακίνησης ατόμων με αναπηρία με τα Μέσα Μαζικής Μεταφοράς μέσω των Κ.Ε.Π. προς αποφυγήν του συνωστισμού των ατόμων με αναπηρία στις νομαρχίες.
      Κυρίες και κύριοι συνάδελφοι, η Κυβέρνηση αντιμετωπίζει με σοβαρότητα και τον εκπαιδευτικό αποκλεισμό των ατόμων με αναπηρία. Προετοιμάζουμε συστηματικά την αναβάθμιση της ειδικής αγωγής με νομοθετική πρωτοβουλία, που στόχο θα έχει την ισότιμη πρόσβαση των μαθητών με ειδικές ανάγκες στην εκπαίδευση. Επίσης ήδη χρηματοδοτήσαμε την προμήθεια υπολογιστικού και ειδικού εξοπλισμού σε  εκατόν είκοσι μια σχολικές μονάδες ειδικής αγωγής και σε είκοσι δύο κέντρα διάγνωσης, αξιολόγησης και υποστήριξης. Στόχος μας είναι να προμηθεύσουμε με ειδικό εξοπλισμό το σύνολο των σχολικών μονάδων ειδικής αγωγής και τα κέντρα διάγνωσης ανά κατηγορία αναπηρίας και ειδικών αναγκών.
      Κυρίες και κύριοι συνάδελφοι, μέσα στη δύσκολη δημοσιονομική κατάσταση της χώρας στόχος της πολιτικής μας δεν είναι μόνο η ενίσχυση των πολιτών με αναπηρία, αλλά προχωράμε στην ενίσχυση των τρίτεκνων και πολύτεκνων οικογενειών με συγκεκριμένα πλεονεκτήματα και παροχές. Αναφέρω ενδεικτικά: Προχωράμε στην καταβολή εφάπαξ ποσού 2.000 ευρώ χωρίς προϋποθέσεις στη μητέρα που αποκτά τρίτο παιδί από την 1/1/2006 καθώς και για κάθε γέννηση παιδιού από το τρίτο παιδί και μετά. Καθιερώνουμε απαλλαγή από το τέλος ταξινόμησης αυτοκινήτων σε ποσοστό 100% μέχρι το 2008 για έναν εκ των γονέων τρίτεκνης οικογένειας. Με την ίδια νομοθετική ρύθμιση που έχει ήδη κατατεθεί στη Βουλή προωθείται η διευκόλυνση της πρόσβασης στην εργασία στο δημόσιο αλλά και στον ιδιωτικό τομέα τόσο των γονέων όσο και των παιδιών των τρίτεκνων οικογενειών. Σημειώνω ότι οι συγκεκριμένες παροχές έρχονται να προστεθούν στα ήδη νομοθετικά μέτρα της Κυβέρνησης προς όφελος των τρίτεκνων και πολύτεκνων οικογενειών, καθώς και των αναπήρων, όπως η μειωμένη στρατιωτική θητεία, η διευκόλυνση της μετεγγραφής φοιτητών, η χορήγηση αδειών μικροπωλητών λαϊκών αγορών.
      Κυρίες και κύριοι συνάδελφοι, η Κυβέρνηση γνωρίζει πολύ καλά τα προβλήματα που απασχολούν τους πολίτες και με ιδιαίτερη ευαισθησία παρά τις δύσκολες οικονομικές συγκυρίες προωθεί συγκεκριμένες λύσεις. Οι πολίτες εμπιστεύονται την Κυβέρνηση και την οικονομική πολιτική της, γιατί έχουν καταλάβει πολύ καλά ότι κοινωνική πολιτική δεν μπορεί να γίνεται πλέον με λαϊκισμούς και μεγάλα λόγια χωρίς περιεχόμενο, δεν μπορεί να γίνεται με δανεικά. Ο Προϋπολογισμός με αξιοπιστία και ρεαλισμό προωθεί πολιτικές που υπηρετούν τις πραγματικές ανάγκες του πολίτη, ιδιαίτερα των ευπαθών κοινωνικών ομάδων. Γι’ αυτό σας καλώ ανεξάρτητα από την πολιτική σας αφετηρία να τον υπερψηφίσετε.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι:
      1. Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      2. Οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών και Ανάπτυξης, κατέθεσαν σχέδιο νόμου: «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας».
      Ο Υπουργός Μεταφορών και Επικοινωνιών κ. Λιάπης έχει το λόγο.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, πέρυσι τέτοια εποχή είχα αναπτύξει το σχεδιασμό μας για το 2005, τους στόχους, το όραμά μας αλλά και τις προγραμματισμένες μας δράσεις. Σήμερα ένα χρόνο μετά αν καλόπιστα αντιπαραβάλει κάποιος τις περσινές  μας δεσμεύσεις με τη σημερινή πραγματικότητα, μπορεί να διαπιστώσει ότι ο σχεδιασμός μας τηρήθηκε, ότι έγιναν μεγάλα βήματα εξέλιξης και προόδου, ότι οι στόχοι επιτεύχθηκαν σε πολύ μεγάλο βαθμό.
      Παρά τα σύνθετα προβλήματα και τις κατεστημένες νοοτροπίες, προχωρήσαμε σε μεταρρυθμίσεις, σε θαρραλέες τομές, σε δομικές αλλαγές που στοχεύουν στη βελτίωση της καθημερινότητας του πολίτη και ασφαλώς στην αναβάθμιση της ποιότητας της ζωής του. Και όλα αυτά, μέσα από ένα πρίσμα ειλικρίνειας και κλίμα συναίνεσης με μια πολιτική ισόρροπης ανάπτυξης με κοινωνική ευαισθησία, με μια στρατηγική που προάγει την καινοτομία και λαμβάνει υπόψη τις διεθνείς τάσεις και τα παγκοσμιοποιημένα πια δεδομένα. Kυρίως λαμβάνει υπόψη τις ανάγκες των Ελλήνων πολιτών που αξιώνουν έργα και όχι λόγια, που αγωνιούν για το αύριο και ελπίζουν σε μια πιο δίκαιη κοινωνία των πολλών αλλά και των ίσων ευκαιριών.
      Το 2005 ήταν μια χρονιά έντονης παραγωγής έργου για το Υπουργείο Μεταφορών και Επικοινωνιών. Το 2006 θα είναι η χρονιά που θα συνεχίζουμε να κτίζουμε πάνω στις στερεές βάσεις που δημιουργήσαμε αυτό το προηγούμενο διάστημα, πετυχαίνοντας εξορθολογισμό των δαπανών, πετυχαίνοντας μεγαλύτερη αποτελεσματικότητα του κράτους και ασφαλώς την δημιουργία υποδομών που φέρνουν ανάπτυξη στη χώρα, που ενισχύουν την ανταγωνιστικότητά μας πάνω σε υγιείς βάσεις, με απόλυτη αξιοπιστία, με απόλυτη διαφάνεια. Για εμάς το 2006 θα είναι ακόμα περισσότερο εστιασμένο στον πολίτη, στην πιο ανθρωποκεντρική εφαρμογή της πολιτικής, στην καλύτερη παροχή υπηρεσιών, στη μεγαλύτερη διαλειτουργικότητα, στην καλύτερη ενημέρωση. Και πάνω απ’ όλα στην ευκολότερη και ποιοτικότερη πρόσβαση στις μεταφορές και τις τηλεπικοινωνίες. Για το Υπουργείο Μεταφορών και Επικοινωνιών το 2006 θα είναι  χρονιά εξυπηρέτησης του πολίτη.
      Κυρίες και κύριοι συνάδελφοι, στη σύντομη ομιλία μου θα σας αναπτύξω τις βασικές κατευθύνσεις και δράσεις ξεκινώντας από τον τομέα των μεταφορών. Στον τομέα των αστικών συγκοινωνιών η χρονιά που πέρασε περιείχε ιδιαίτερα σημαντικές δράσεις και αποτελέσματα. Η εφαρμογή του νέου συγκοινωνιακού χάρτη της Αθήνας που προωθήσαμε έχει ήδη ξεκάθαρα αποτελέσματα τα οποία είναι ορατά και στους πολίτες. 
      Συνολικά οι μετακινήσεις με τα μέσα μεταφοράς αυξήθηκαν από το 1/3 που ήταν περίπου όταν ανέλαβα τα καθήκοντά μου, στο 41% σήμερα. Στόχος μας παραμένει μέχρι τέλος της τετραετίας να έχουμε φτάσει το 50%. Παράλληλα έχει αυξηθεί και ο βαθμός ικανοποίησης των πολιτών από τις παρεχόμενες υπηρεσίες. Σύμφωνα με πρόσφατη έρευνα το 55% των ερωτηθέντων δήλωσε ότι η λειτουργία των μέσων μαζικής μεταφοράς έχει βελτιωθεί μέσα στο 2005. Το 30% δε τα χρησιμοποίησε περισσότερο σε σχέση με την προηγούμενη χρονιά. 
      Για την επίτευξη ακόμα καλύτερων αποτελεσμάτων εφαρμόζουμε συντονισμένα μέτρα που στηρίζονται σε δύο βασικούς άξονες, την περαιτέρω βελτίωση των παρεχομένων συγκοινωνιακών υπηρεσιών και την αποθάρρυνση της χρήσης των Ι.Χ. στο κέντρο της Αθήνας.
      Για το πρώτο, δημιουργούμε συνεχώς νέες γραμμές και παράλληλα αυξάνουμε και αναδιοργανώνουμε τα δρομολόγια των μέσων μαζικής μεταφοράς για να λειτουργούν συμπληρωματικά και όχι ανταγωνιστικά μεταξύ τους και να καλύπτουν περισσότερο τις ανάγκες των επιβατών. 
      Επεκτείνουμε τις λεωφορειολωρίδες και προωθούμε την τηλεματική. Διευρύνουμε το δίκτυο, λειτουργούμε νέους σταθμούς μετεπιβίβασης και στάθμευσης, όπως πρόσφατα στο Φίξ, και σε ένα μήνα και στο σταθμό του Μετρό στο Χαλάνδρι.
       (Στο σημείο αυτό την Προεδρική ‘Εδρα καταλαμβάνει η  Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ).
      Εκσυγχρονίζουμε το στόλο των μέσων, δίνοντας βάση στις φιλικότερες προς το περιβάλλον μορφές ενέργειας με την παραγγελία πεντακοσίων νέων λεωφορείων.
      Για την αποθάρρυνση της χρήσης των Ι.Χ. στο κέντρο, ανοίξαμε ήδη το διάλογο με όλους τους φορείς για να βρούμε την καλύτερη λύση.
      
      Θα είναι μια λύση που θα επιλεγεί με συναίνεση, χωρίς αιφνιδιασμούς, έχοντας εξετάσει όλες τις παραμέτρους και ασφαλώς και τη διεθνή εμπειρία. Ένα είναι βέβαιο: η κυκλοφορία στο κέντρο της πόλης είναι κορεσμένη, ο δακτύλιος ξεπεράστηκε, η πολιτική στάθμευσης χρειάζεται αναθεώρηση. Με άλλα λόγια, απαιτείται νέα λογική και ασφαλώς αποφασιστική παρέμβαση. Σε κάθε περίπτωση, είμαστε αποφασισμένοι ότι μόνο με τη μεγαλύτερη χρήση των μέσων μαζικής μεταφοράς μπορεί να αντιμετωπιστεί το κυκλοφοριακό πρόβλημα της Αθήνας και να περιοριστούν οι αρνητικές περιβαλλοντικές επιπτώσεις που έχει. 
      Υπ’ αυτό το πρίσμα δεν αυξήσαμε τις τιμές των εισιτηρίων ούτε το 2004 ούτε το 2005 -παρά το γεγονός ότι οι τιμές των καυσίμων έφθασαν διεθνώς σε δυσθεώρητα ύψη- γιατί πολιτική μας είναι να διατηρηθεί ο κοινωνικός ρόλος των δημοσίων συγκοινωνιών, ώστε να είναι προσιτές στον πολίτη. Παρ’ όλα αυτά, περικόψαμε δαπάνες από αλλού, ακολουθώντας την προεκλογική μας δέσμευση του νοικοκυρέματος. Βελτιώνουμε τις υπηρεσίες με καλύτερη οργάνωση, με αποτελεσματικότερη διαχείριση και με περιορισμό της σπατάλης. 
      Θα σας παραθέσω ορισμένα ενδεικτικά παραδείγματα σε επιμέρους φορείς: 
      Μετρό: Η επιβατική κίνηση κατά τους πρώτους δέκα μήνες του 2005 έχει παρουσιάσει μια αύξηση της τάξεως του 4,5% έναντι του προηγούμενου έτους. Ταυτόχρονα τα οικονομικά στοιχεία βελτιώνονται με τον εξορθολογισμό των δαπανών και την καλύτερη διαχείριση των εγκαταστάσεων. Ήδη το πρώτο δεκάμηνο του 2005 παρουσιάζεται μια αύξηση μεγαλύτερη του 15% στο λειτουργικό πλεόνασμα της εταιρείας, έναντι του αντίστοιχου διαστήματος του προηγούμενου έτους. 
      Τραμ: υπήρξε μια θεαματική αύξηση της επιβατικής κίνησης σε σχέση με το ίδιο περσινό διάστημα. Το τραμ, ξεπερνώντας τα τεράστια προβλήματα που κληρονόμησε εξ αιτίας λανθασμένων σχεδιασμών του παρελθόντος, έχει πλέον σαράντα πέντε χιλιάδες με πενήντα χιλιάδες επιβάτες ημερησίως. Πρόκειται για έναν αριθμό που υπερβαίνει τις αρχικές προβλέψεις για το υπάρχον δίκτυο, έναν αριθμό που σημαίνει επιπλέον αύξηση των εσόδων κατά 37,5%. Παράλληλα, η καλύτερη οργάνωση και η εντατική προσπάθεια για συγκράτηση των δαπανών οδήγησε και στη βελτίωση των οικονομικών μεγεθών της εταιρείας σε σχέση με τον αρχικό προϋπολογισμό. 
      Συγκεκριμένα: η «ΤΡΑΜ Α.Ε.» θα κλείσει το πρώτο πλήρες έτος εμπορικής λειτουργίας με μικρότερη ζημιά, τουλάχιστον κατά 13%, από την αρχικώς προβλεπόμενη. 
      Για το 2006 πρώτιστος στόχος είναι η επέκταση του δικτύου προς τη Βούλα, επέκταση που έχει ήδη ξεκινήσει και αναμένεται να ολοκληρωθεί εντός του επόμενου έτους. Επίσης, υψηλής σημασίας είναι και η επέκταση προς τον Πειραιά που επιδιώκεται να ξεκινήσει εντός του 2006 και να ολοκληρωθεί εντός του 2008. Με αυτές τις επεκτάσεις εκτιμάται ότι η επιβατική κίνηση θα ανέλθει σε ογδόντα επιβάτες ημερησίως. 
      Η λειτουργία του Η.Σ.Α.Π. αναβαθμίζεται συνεχώς. Για το σκοπό αυτό πυκνώσαμε τα δρομολόγια κατά τις ώρες αιχμής, εξυπηρετώντας καλύτερα το κοινό. 
      Επίσης στον ηλεκτρικό υλοποιείται από φέτος ένα μεγάλο επενδυτικό πρόγραμμα 210.000.000 ευρώ που θα ολοκληρωθεί εντός του 2007, με στόχο τον εκσυγχρονισμό των υποδομών και την αναβάθμιση των υπηρεσιών με γρηγορότερα και ασφαλέστερα δρομολόγια και με συρμούς που θα διαθέτουν πια και κλιματισμό. 
      Ο προαστιακός: σύμφωνα με το νέο επιχειρησιακό σχέδιο η εταιρεία θα πάψει να παρουσιάζει ζημιές από το 2007, σε αντίθεση με τις αρχικές προβλέψεις που υπολόγιζαν ότι κάτι τέτοιο δεν θα μπορούσε να συμβεί πριν το 2011. Είναι μάλιστα ενδεικτικό ότι σήμερα η ημερήσια επιβατική κίνηση ανέρχεται στις δεκαπέντε χιλιάδες με τη νέα γραμμή που συνδέει την Κόρινθο με την πρωτεύουσα, δηλαδή 40% αυξημένη σε σχέση με πέρυσι, με αντίστοιχες αυξήσεις ασφαλώς και στα έσοδα της εταιρείας.
      Στον επόμενο χρόνο αναμένεται η σύνδεση του δικτύου και με τον Πειραιά, γεγονός το οποίο θα έχει ως αποτέλεσμα την περαιτέρω αύξηση των επιβατών όσο και των εσόδων.
      Θα αναφερθώ τώρα στις σιδηροδρομικές μεταφορές. Η ανάπτυξη των σιδηροδρομικών μεταφορών αποτελεί μια από τις βασικές προτεραιότητες του Υπουργείου μας, που υλοποιείται μέσα από μια σειρά συντονισμένων παρεμβάσεων σε επιχειρησιακό αλλά και σε θεσμικό επίπεδο.
      Η χώρα μας κάνει πράγματι ένα μεγάλο βήμα προς τον εκσυγχρονισμό των ελληνικών σιδηροδρόμων, με τη δημιουργία νέων δομών που εξυπηρετούν το διαχωρισμό της σιδηροδρομικής υποδομής από την εκμετάλλευση, ένας διαχωρισμός ο οποίος ήδη υλοποιείται σταδιακά και συντονισμένα έπειτα και από την υπογραφή του σχετικού προεδρικού διατάγματος, με αποτέλεσμα να βοηθήσει στον εξορθολογισμό της λειτουργίας του οργανισμού, στον περιορισμό του κόστους για τον Έλληνα φορολογούμενο, στην αύξηση της ανταγωνιστικότητας του σιδηροδρόμου, στην παροχή καλύτερου μεταφορικού έργου στους επιβάτες, χωρίς να υπάρχει ταυτόχρονα ουδεμία επίπτωση στους εργαζόμενους και τα δικαιώματά τους.
      Ο απολογισμός της χρονιάς που πέρασε περιέχει σημαντικά θετικά στοιχεία για τον Ο.Σ.Ε., τόσο σε οικονομικό όσο και σε επιχειρησιακό επίπεδο. Το 2005 υπήρξε ενίσχυση των δρομολογίων, με αποτέλεσμα τα έσοδα του δικτύου να έχουν αυξηθεί μέχρι τον Οκτώβριο κατά 11%, ενώ οι επιβάτες αυξήθηκαν κατά 5%. Οι εμπορικές μεταφορές παρουσιάζουν ρυθμό ετήσιας αύξησης 15%, τα δε συνολικά έσοδα του Ο.Σ.Ε. προβλέπονται αυξημένα κατά 12,8%. 
      Ταυτόχρονα ο Ο.Σ.Ε. μείωσε και τους χρόνους των δρομολογίων του. Η διαδρομή Αθήνα-Θεσσαλονίκη εκτελείται πλέον σε τέσσερις ώρες και δεκαπέντε λεπτά. Είναι μάλιστα ενδεικτικό ότι ο οργανισμός έχει το μεγαλύτερο μερίδιο της μεταφορικής αγοράς σ’ αυτήν τη διαδρομή, δηλαδή 31%, πιο πάνω και από τα αεροπλάνα. 
      Μειώσεις επίσης στους χρόνους διαδρομής επιτεύχθηκαν και στα διεθνή δρομολόγια του Οργανισμού. Το δρομολόγιο Θεσσαλονίκη-Κωνσταντινούπολη μειώθηκε κατά τρεις ώρες και το δρομολόγιο Θεσσαλονίκη-Σόφια κατά δύο ώρες.
      Στον κλάδο της κατασκευής της σιδηροδρομικής υποδομής επιταχύνονται οι διαδικασίες για την κατασκευή των έργων κατά μήκος του σιδηροδρομικού άξονα Π.Α.Θ.Ε., με στόχο την ολοκλήρωση στην επόμενη τετραετία της διπλής σιδηροδρομικής γραμμής με ηλεκτροκίνηση στο τμήμα Κιάτο-Θεσσαλονίκη, με εξαίρεση το ορεινό τμήμα Τιθωρέα-Δομοκός. 
      Το 2005 δόθηκε προτεραιότητα στην επίσπευση των δημοπρατήσεων. Ως αποτέλεσμα, μέχρι τις 12 Δεκεμβρίου -και παρά τις γνωστές δυσκολίες- είχαν δημοπρατηθεί έργα ύψους 870.000.000 ευρώ, μελέτες ύψους 20.000.000 ευρώ και προμήθειες 120.000.000 ευρώ αντίστοιχα. Μάλιστα μέσα στις αμέσως προσεχείς μέρες προβλέπονται να έχουν δημοπρατηθεί επιπλέον έργα 135.000.000 ευρώ.
      Για την προώθηση των συνδυασμένων μεταφορών ψηφίστηκε φέτος ο σχετικός νόμος που δημιουργεί το απαραίτητο θεσμικό πλαίσιο για την ίδρυση και τη λειτουργία των εμπορευματικών κέντρων. Ήδη έχουν γίνει σημαντικά βήματα υλοποίησης αυτού του σημαντικού νέου σχεδίου για την Ελλάδα.
      Μέσα στις επόμενες ημέρες θα δημοσιευθεί η προκήρυξη του έργου του Θριασίου. Μέχρι τον προσεχή Ιούνιο αναμένεται να έχει επιλεγεί ο ιδιώτης επενδυτής και θα υπογραφεί η σύμβαση παραχώρησης για την κατασκευή και τη λειτουργία του έργου αυτού.
      Κυρίες και κύριοι συνάδελφοι, είναι φανερό ότι ο ρόλος των μεταφορών αναβαθμίζεται όλο και περισσότερο στη χώρα μας και αυτό αντανακλάται στην κοινή γνώμη που αναγνωρίζει τις συντονισμένες προσπάθειες για την ανάπτυξη και τη βελτίωση των υπηρεσιών. Οι μεταφορές μπορούν και πρέπει να αναδειχθούν σε μοχλό ανάπτυξης της ελληνικής οικονομίας.
      Ταυτόχρονα, πρέπει με ευαισθησία να διαφυλαχθεί ο σημαντικός κοινωνικός τους ρόλος και η συμβολή τους στην κοινωνική συνοχή. 
      Δυο κουβέντες θα πω για την Ολυμπιακή. Ως γνωστόν, η πρόσφατη απόφαση καταδίκης της Ευρωπαϊκής Επιτροπής δεν άφηνε περιθώρια ελιγμών. Έτσι η Κυβέρνηση δρομολόγησε αμέσως τη μόνη εναλλακτική λύση, που έγκαιρα είχε επεξεργαστεί, για να αντιμετωπιστεί ένα τέτοιο ενδεχόμενο. Κατέθεσε αμέσως στη Βουλή νομοθετική ρύθμιση, η οποία και ψηφίστηκε, με αντικείμενο την ίδρυση από το δημόσιο νέας αεροπορικής εταειρίας, μιας εταιρείας η οποία θα λειτουργεί με καθαρά ιδιωτικοοικονομικά κριτήρια. Θα συμμετάσχουν ιδιώτες επενδυτές, που θα έχουν την πλειοψηφία αλλά και την ευθύνη της διοίκησης και της λειτουργίας της. 
      	Ταυτόχρονα, ανατέθηκε σε κορυφαίο διεθνή εξειδικευμένο οίκο η εκπόνηση νέου επιχειρησιακού σχεδίου και το Υπουργείο άρχισε αμέσως διάλογο με τους εργαζόμενους ώστε να ρυθμιστούν, στο πλαίσιο αυτής της λύσης, όλα τα ζητήματα που τους αφορούν. Για τη δημιουργία αυτής της νέας εταιρείας υπάρχει ήδη επικοινωνία και συνεννόηση με την Ευρωπαϊκή Ένωση και η Κυβέρνηση προτίθεται να τηρήσει, χωρίς καμία παρέκκλιση, τους κοινοτικούς κανόνες περί ανταγωνισμού. Εξάλλου, είμαστε εναντίον κάθε μονοπωλίου, είτε ιδιωτικού είτε δημοσίου. 
      Μετά από δεκαετίες λανθασμένων χειρισμών και αδιέξοδων επιλογών, προσπαθούμε να δώσουμε μια ουσιαστική λύση στο πρόβλημα της Ολυμπιακής, χωρίς τεχνάσματα και χωρίς νομικισμούς. Λύση βιώσιμη, με προοπτική, που αποκλείει, μέσω της συμμετοχής των ιδιωτών, την επανάληψη κρατικιστικών παρεμβάσεων του παρελθόντος. 
      	Τηλεπικοινωνίες: Ένα ιδιαίτερα δυναμικό κομμάτι της ελληνικής οικονομίας είναι αναμφίβολα οι τηλεπικοινωνίες, οι οποίες βρίσκονται στη διαδικασία διαρκούς εξέλιξης. Πρόκειται, εξάλλου, για έναν κλάδο που έχει μία αυτοτελή δυναμική και ιδιαίτερα υψηλές ιδιωτικές επενδύσεις. Χρειάζεται όμως ρυθμιστικές αλλά και αναπτυξιακές παρεμβάσεις, παρεμβάσεις με μια σειρά έργων υποδομής και τη δημιουργία του απαραίτητου περιβάλλοντος που εξασφαλίζει την υγιή ανταγωνιστικότητα, καλύτερες και φθηνότερες υπηρεσίες στον καταναλωτή.
      Τα στοιχεία για το 2005 είναι περισσότερο από ενθαρρυντικά. Η αγορά κινητής τηλεφωνίας συνεχίζει να αναπτύσσεται. Έτσι, το ποσοστό διείσδυσης στον πληθυσμό της χώρας έχει φθάσει το 90%. Ο αριθμός συνδρομητών στα τέλη του Οκτωβρίου ξεπερνούσε τα 9,9 εκατομμύρια και η πληθυσμιακή κάλυψη του 3G θα είναι 50% στα τέλη του 2006, ένα επίπεδο παρόμοιο με άλλες προηγμένες τηλεπικοινωνιακά χώρες. 
      Η αγορά του διαδικτύου σημειώνει ανοδική τάση, δεδομένου ότι οι συνδέσεις και τα έσοδα έχουν αυξηθεί σημαντικά. Η διείσδυση internet στις ελληνικές επιχειρήσεις είναι ανάλογη με το μέσο ευρωπαϊκό όρο. Υπάρχει όμως μια σημαντική, πράγματι, υστέρηση στη διείσδυση στα νοικοκυριά. 
      Επίσης, σημαντικό είναι το γεγονός ότι το 2006 η χώρα μας θα έχει την ευκαιρία να πρωταγωνιστήσει διεθνώς στην προσπάθεια για τη διακυβέρνηση του διαδικτύου σε μια πιο δημοκρατική, διαφανή και πολύπλευρη βάση. Εντός του 2006, θα διεξαχθεί στην Αθήνα η παγκόσμια σύνοδος για τη διακυβέρνηση του internet, υπό την αιγίδα του Ο.Η.Ε.. Η φιλοξενία αυτής της συνόδου στον τόπο μας είναι αναμφίβολα μια μεγάλη επιτυχία. 
      Παραμένοντας στον κλάδο των τηλεπικοινωνιών, νομίζω ότι θα πρέπει να υπάρξει ιδιαίτερη αναφορά σ’ ένα έργο το οποίο δημοπρατείται τώρα, στις αρχές του χρόνου, για την ανάπτυξη των ευρυζωνικών υποδομών και για την παροχή ευρυζωνικών υπηρεσιών στην περιφέρεια, ένα έργο ύψους 196.000.000 ευρώ, που έχει στόχο να αυξήσει τη γεωγραφική κάλυψη των ευρυζωνικών υποδομών στο 60% έως το 2008, από το 13% που είναι σήμερα, να φθάσει την πληθυσμιακή κάλυψη των ευρυζωνικών υποδομών από το 65%, που είναι σήμερα, στο 90% το 2008. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα ήθελα δύο λεπτά ακόμη, παρακαλώ, κυρία Πρόεδρε.
      Τέλος, έχει στόχο να αυξήσει το βαθμό διείσδυσης των ευρυζωνικών υπηρεσιών στους οικιακούς χρήστες, από 1% στο 7,5% σε δύο χρόνια, για να περιορίσουμε το μεγάλο εσωτερικό ψηφιακό χάσμα.
      Δυο κουβέντες για τα ΕΛ.ΤΑ. και τελειώνω, κυρία Πρόεδρε. Τα ΕΛ.ΤΑ. εν όψει και της απελευθέρωσης της ταχυδρομικής αγοράς, βρίσκονται σε μια πορεία δυναμικής ανάπτυξης, βάσει του νέου στρατηγικού σχεδίου που έχει καταρτιστεί. Κατά το τρέχον έτος διατηρήθηκε η κερδοφόρος πορεία του οργανισμού και αναμένεται σημαντική υπερκάλυψη. Ο κύκλος εργασιών αυξήθηκε από 463.000.000 ευρώ το 2003 σε πάνω από 500.000.000 ευρώ το 2005, ενώ τα έξοδα διοικητικής λειτουργίας μειώθηκαν περισσότερο από 15% την ίδια περίοδο.
      Πριν κλείσω την ομιλία μου, επιτρέψτε μου να αναφερθώ σ’ ένα θέμα πρώτιστης για μας σημασίας, το θέμα των ατόμων με αναπηρία. Το Υπουργείο μας έχει προχωρήσει σε μια σειρά σημαντικών παρεμβάσεων, με στόχο να περιορίσει τα εμπόδια στην πρόσβαση που έχουν οι συμπολίτες μας με αναπηρία τόσο στις μεταφορές όσο και στις τηλεπικοινωνίες και στην «Κοινωνία της Πληροφορίας». Πρόσφατα, πριν από δεκαπέντε μέρες μάλιστα, παραδώσαμε σε δεκαπέντε σωματεία ατόμων με κινητικά προβλήματα απ’ όλη την Ελλάδα ισάριθμα ειδικά διασκευασμένα οχήματα που προμηθεύτηκε το Υπουργείο. Παράλληλα, προωθούμε την ευκολότερη πρόσβαση των Α.Μ.Ε.Α. στο διαδίκτυο μ’ ένα ειδικό πρόγραμμα για τυφλούς και για άτομα με κινητικές δυσχέρειες, που αφ’ ενός διευκολύνει τη χρήση του υπολογιστή και αφ’ ετέρου παρέχει εξειδικευμένο περιεχόμενο γι’ αυτά τα άτομα για την πρόσβασή τους στο διαδίκτυο. 
      Όλα αυτά τα προβλήματα που αντιμετωπίζουν τα Α.Μ.Ε.Α., η πολιτεία είναι υποχρεωμένη να τα επιλύσει και αυτό κάνουμε και εμείς στο μέτρο του δυνατού. Διότι, αγαπητοί συνάδελφοι, δεν τίθεται ζήτημα ειδικής, αλλά ισότιμης μεταχείρισης των Α.Μ.Ε.Α., ισότιμης στάσης προς όλους τους πολίτες.
      Κυρίες και κύριοι συνάδελφοι, από τα στοιχεία που σας παρουσίασα, όσο αναλυτικά μου επέτρεπε ο χρόνος, νομίζω ότι αποδεικνύεται ξεκάθαρα ότι η Κυβέρνησή μας ακολουθεί μια συγκεκριμένη, θαρραλέα και επιθετική στρατηγική με σαφείς στόχους, τους οποίους ασφαλώς επιτυγχάνει και με χρονοδιαγράμματα τα οποία τηρεί κατά κεραία, ακολουθεί μια πολιτική τομών και ρήξεων, που γκρεμίζει αρρωστημένες νοοτροπίες του παρελθόντος και προάγει μια κοινωνία δικαίου και διαφάνειας.
      Η Κυβέρνηση χαράσσει με ειλικρίνεια την αναπτυξιακή πορεία της χώρας και την εφαρμόζει με συνέπεια, όπως καταγράφεται και στον προϋπολογισμό του 2006 ένα ρεαλιστικό, κοινωνικά δίκαιο και αναπτυξιακό Προϋπολογισμό με ενθάρρυνση της καινοτομίας και κυρίως με κοινωνική ευαισθησία, έναν Προϋπολογισμό που υπηρετεί τις ανάγκες των Ελλήνων πολιτών και δίνει προοπτική στη χώρα μας. Γι’ αυτό ζητώ την υπερψήφισή του.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα):Το λόγο έχει ο κ. Παπαθεμελής.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κυρίες και κύριοι συνάδελφοι, ήταν βέβαια πολύ ενδιαφέροντα όσα ακούσαμε από τον Υπουργό Μεταφορών κ. Λιάπη και ειδικά εκείνα που αφορούν τις συγκοινωνίες της πρωτεύουσας. Για τη συμπρωτεύουσα, τι θα κάνουμε, κύριε Υπουργέ; Γιατί εκεί έχουν τελματωθεί τα πάντα. Εννοώ τα συγκοινωνιακά και τα λεγόμενα μεγάλα έργα. Δεν είναι, δεν, όμως, η στιγμή να μου απαντήσετε. Ρητορική ήταν η ερώτησή μου.
      Σε κάποια φάση στην Ευρωπαϊκή Ένωση, με το σχέδιο το οποίο απεκλήθη «στρατηγική της Λισαβόνας» ανακοινώθηκε ότι ο στόχος ήταν μέσα στη δεκαετία του 2000-2010, σε δέκα χρόνια, η Ευρώπη να καταστεί η πιο ανταγωνιστική περιοχή του κόσμου, να έχει αειφόρο ανάπτυξη, ευμάρεια και στο τέλος κοινωνική δικαιοσύνη. Αυτό το μεγαλεπήβολο σχέδιο εγκατελείφθη καθ’ οδόν, βεβαίως.
      Κανένας δεν έχει την αίσθηση ότι είναι εν εξελίξει και κανείς δεν το επικαλείται αυτήν τη στιγμή πλέον. 
      Σήμερα, περισσότερο μας είναι γνωστά άλλα στοιχεία. Δεκαεννιά εκατομμύρια άνεργοι στην Ευρώπη των είκοσι πέντε με ενενήντα πέντε εκατομμύρια «ανενεργοί» πολίτες, εξήντα οκτώ εκατομμύρια σε κατάσταση φτώχειας και πάρα πολλά εκατομμύρια ανθρώπων οι οποίοι φοβούνται ότι από τη μία στην άλλη μέρα θα χάσουν την εργασία τους.
      Τελικά, διά της εις άτοπον απαγωγής, η αντιμετώπιση των μεγάλων κοινωνικών προβλημάτων είναι εθνική υπόθεση. Είναι υπόθεση του εθνικού κράτους, δεν είναι υπόθεση ευρωενωσιακή, όπως λογικά θα περίμενε κανείς να είναι.
      Είμαστε σε μία χώρα στην οποία το κόστος εργασίας είναι το χαμηλότερο από τις άλλες δεκαπέντε χώρες. Είναι εντυπωσιακά χαμηλότερο. Μάλιστα, τα τελευταία πέντε χρόνια έχουμε μία μείωση του εργατικού κόστους, της κλάσεως -σε πραγματικούς αριθμούς- του 12,4%. Επίσης, έχουμε μία αύξηση της παραγωγικότητας η οποία -συγκρινόμενη με άλλες- χώρες θα έλεγε κανείς ότι είναι αξιοζήλευτη. 
      Όμως, ενώ την ίδια περίοδο είναι 5% η πραγματική αύξηση της παραγωγικότητας, αυτό που πηγαίνει στις αποδοχές των εργαζομένων, είναι μόνο το 0,4%. Αυτό σημαίνει ότι η κερδοφορία στις επιχειρήσεις είναι κερδοφορία, η οποία παράγεται εις βάρος της εργασίας.
      Η Κυβέρνηση, όπως νωρίτερα από το Βήμα αυτό επεσήμανε ο συνάδελφος Γιάννης Μανώλης –και συμμερίζομαι την επισήμανσή του- έδωσε μία σειρά από κίνητρα στον επιχειρηματικό κόσμο σε σημείο μάλιστα να παρεξηγηθεί. Εννοείται ότι τα κίνητρα αυτά έχουν ως στόχο να μεταφερθούν σε επενδύσεις. Αλλά με θλίψη παρακολουθούμε ότι «τρώγοντας έρχεται η όρεξη». Χθες είχαμε τη δήλωση του Προέδρου του Σ.Ε.Β., ότι επιθυμεί να καταργηθεί ο κατώτερος μισθός, το πλαφόν του κατωτέρου μισθού. 
      Σ’ όλη αυτήν την ιστορία κάπου πρέπει να υπάρχουν όρια, διότι εν τω μεταξύ η νέα φτώχεια, όπως εξελίσσεται στις άλλες ευρωπαϊκές χώρες, είναι γεγονός και στην Ελλάδα. 
      Η αντιμετώπιση του φάσματος της ανεργίας πρέπει να είναι ένα από τα πρώτα καθήκοντά μας. Η ανεργία είναι ως διαρθρωτικό πρόβλημα στην Ελλάδα, πάρα πολύ οξεία. Το 1980 είχαμε από πλευράς συγκλίσεως προς την Ευρώπη ποσοστό 80%. Σήμερα είμαστε στο 73%. Το 1980 είχαμε ανεργία 2,8%. Σήμερα έχουμε 9,7%, όπως είναι οι αριθμοί του τελευταίου τριμήνου του 2005. 
      Όλα αυτά βεβαίως έχουν αιτίες. Επισημαίνω ότι η εγκατάλειψη της υπαίθρου η «εξερήμωση» της είναι μία από τις βασικές αιτίες. Η ανάγκη νέων καλλιεργειών, εισαγωγής νέων τεχνολογιών, ενίσχυσης νέων επιχειρηματιών, αναδιάρθρωσης των καλλιεργειών και άλλης αγροτικής πολιτικής, εν όψει μάλιστα των όσων πρόκειται να συμβούν έως το 2013 με τις τελευταίες αποφάσεις που ελήφθησαν στην Ευρωπαϊκή Ένωση, είναι προφανής.
      Έχουμε μείωση της ανταγωνιστικότητας. Βεβαιότατα, όλα αυτά, δεν είναι θέματα τα οποία προέκυψαν ξαφνικά δεν είναι αριθμοί, οι οποίοι αφορούν τα δύο τελευταία χρόνια. Είναι, δυστυχώς, καταστάσεις οι οποίες βαρύνουν επί πολλά τελευταία χρόνια. Η μείωση της ανταγωνιστικότητας, η έλλειψη εξαγωγών, οι οποίες να είναι ανταγωνιστικές, είναι μια άλλη κακή πλευρά της όλης υποθέσεως. Το 1995 οι εξαγωγές μας εκάλυπταν το 22% του Α.Ε.Π., ενώ σήμερα δηλαδή από το 2001 κι εδώ καλύπτουν μόνο το 14% του Α.Ε.Π.. Μια ένταση στην παραγωγή ανταγωνιστικών προϊόντων και υπηρεσιών είναι απολύτως κατεπείγοντα.
      Το εκπαιδευτικό σύστημα δεν συνδυάζεται με την αγορά εργασίας. Μπορεί σε άλλα κεφάλαια να έχει επιτύχει, αλλά σ’ αυτό το κεφάλαιο έχει δραματικά αποτύχει. Ένα επιστημονικό προλεταριάτο πάρα πολύ ευρύ περιμένει, ψάχνει και είναι πρόθυμο να κάνει οποιαδήποτε εργασία. Το θέμα της ανεργίας των νέων παιδιών είναι μεγάλη πληγή. 
      Η ανάγκη ενός νέου αναπτυξιακού υποδείγματος, το οποίο να υιοθετεί την οικονομία της γνώσης και των τεχνολογιών, είναι προφανής. Αυτή η μετάβαση στην οικονομία της γνώσης είναι μια δύσκολη μετάβαση, αλλά είναι απόλυτης προτεραιότητας. Οι καινοτομίες σε τομείς, οι οποίοι είναι σημαντικοί για την Ελλάδα, όπως ο τουρισμός, η διατροφική αλυσίδα, το λογισμικό και άλλοι, πρέπει να έχουν προτεραιότητα. 
      Τέλος, θέλω να υπενθυμίσω ότι αυτές τις ημέρες ελήφθησαν αποφάσεις για το θέμα των τριτέκνων οικογενειών. Σωστή είναι η απόφαση, αλλά πρέπει να συνοδεύεται και με διεύρυνση της πίτας. Διότι, αν η πίτα παραμείνει αυτή στην οποία μετείχαν οι μέχρι τούδε πολύτεκνοι, τώρα πρέπει να τη μοιρασθούν με τους «τριτότεκνους» οπότε δεν αποτελεί κίνητρο σημαντικό και αποφασιστικό για την αντιμετώπιση ενός προβλήματος το οποίο, είναι το σημαντικότερο πρόβλημα, μαζί μ’ εκείνο της εθνικής ασφάλειας που αντιμετωπίζει η χώρα. Εννοούμε, δηλαδή, το δημογραφικό πρόβλημα, όπου ο δείκτης γονιμότητας έχει κατρακυλήσει στο 0,9 των παιδιών ανά γυναίκα αυτήν την ώρα, ενώ η ανανέωση των γενεών απαιτεί 2,1 παιδιά ανά γυναίκα παραγωγικής ηλικίας. 
      Τελειώνω, με μια ακόμα επισήμανση που αφορά την πόλη μου. Σήμερα στην πόλη μου, αυτός που θα είχε το ατύχημα να χάσει τη δουλειά του, εάν είναι ιδίως σαράντα πέντε χρονών και επάνω, είναι δύσκολο να βρει άλλη εργασία. Αυτό σημαίνει πόσο επίμονα, σκληρά και δραστικά θα πρέπει να υπάρξουν κινήσεις και αποφάσεις για την αντιμετώπιση του μείζονος θέματος της ανεργίας. 
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ στο σημείο αυτό να παρεμβληθεί η συμπληρωματική ημερήσια διάταξη της Ολομέλειας για την ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Δημόσιες Επιχειρήσεις και Οργανισμοί (Δ.Ε.Κ.Ο.)». Υπάρχει κάποια αβλεψία και θα δώσω το λόγο στον Υφυπουργό Οικονομίας και Οικονομικών κ. Δούκα. 
      Ορίστε, κύριε Υπουργέ, έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρία Πρόεδρε, αγαπητοί συνάδελφοι, στο άρθρο 22 του σχεδίου νόμου για τις Δ.Ε.Κ.Ο., στην παράγραφο 1, από τυπογραφικό λάθος η ημερομηνία 31 Δεκεμβρίου 2007 έχει τεθεί ως 31 Δεκεμβρίου 2005. Διορθώνεται, επομένως, το εσφαλμένο «2005» στο ορθό «2007». Αυτό επαναλαμβάνω ότι γίνεται στην παράγραφο 1.
      Η παράγραφος 2 του άρθρου 22 δεν αλλάζει. 
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Ερωτάται το Σώμα: Γίνεται δεκτό στο σύνολο το νομοσχέδιο του Υπουργείου Οικονομίας και Οικονομικών: «Δημόσιες Επιχειρήσεις και Οργανισμοί (Δ.Ε.Κ.Ο.)» ως διενεμήθη και με τη διόρθωση, την οποία εισηγήθηκε ο κύριος Υφυπουργός; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό κατά πλειοψηφία και στο σύνολο ως διενεμήθη και με τη διόρθωση, την οποία εισηγήθηκε ο κύριος Υφυπουργός.
      Συνεπώς, το νομοσχέδιο του Υπουργείου Οικονομίας και Οικονομικών «Δημόσιες Επιχειρήσεις και Οργανισμοί. (Δ.Ε.Κ.Ο.)», έγινε δεκτό σε μόνη συζήτηση κατ’ αρχήν, κατ’ άρθρον και στο σύνολο κατά πλειοψηφία και έχει ως εξής:
      (Να καταχωρισθεί το νομοσχέδιο σελ. 75α)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση. 
      Επίσης, κύριοι συνάδελφοι, στο σημείο αυτό θα ήθελα να αναφερθούμε λίγο στη διαδικασία, την οποία ακολουθούμε για τη συζήτηση του Προϋπολογισμού. 
      Έχουν εγγραφεί διακόσιοι δύο συνάδελφοι. Έχουμε μια προσέλευση ρεκόρ, η οποία είναι πολύ ευχάριστη, αλλά, όπως καταλαβαίνετε,πρέπει να κάνουμε μεγάλη προσπάθεια, ώστε να ομιλήσουν όσο γίνεται περισσότεροι συνάδελφοι.
      Θα ήθελα να επισημάνω ότι εις το εξής θα είναι αυστηρότατη η τήρηση του χρόνου του οκταλέπτου χωρίς παρεκβάσεις και το Προεδρείο θα είναι, δυστυχώς, ,αυστηρό επί του σημείου αυτού και θα είναι επίσης αυστηρή η τήρηση –αυτό αφορά και το Προεδρείο και εσάς- του χρόνου έναρξης και λήξης των συνεδριάσεων. Δηλαδή, θα είναι ειδοποιημένοι οι συνάδελφοι, οι οποίοι θα μιλήσουν στην αρχή της συνεδρίασης και εάν είναι απόντες, δυστυχώς, θα πρέπει να διαγράφονται. 
      Η σημερινή συνεδρίασή μας θα διαρκέσει μέχρι τις 01.30΄, όπως χθες. Το ίδιο θα συμβεί και με την αυριανή συνεδρίαση. Επίσης, αύριο και μεθαύριο θα έχουμε εμβόλιμες συνεδριάσεις, οι οποίες θα αρχίσουν στις 10.30΄. 
      Ως προς την αυριανή μεσημεριανή διακοπή, θα κάνουμε μια συρρίκνωση του χρόνου της διακοπής, ο οποίος θα είναι από τις 15.30΄ έως τις 17.00΄. Δηλαδή, η απογευματινή συνεδρίαση θα αρχίσει στις 17.00΄. 
      Σ’ αυτό το σημείο θα ήθελα να επισημάνω την υπεράνθρωπη προσφορά της Στενογραφικής Υπηρεσίας, η οποία βρίσκεται, όπως βλέπετε, συνεχώς παρούσα και γι’ αυτό την ευχαριστούμε πολύ. 
      (Χειροκροτήματα απ’ όλες τις πτέρυγες)
      Και το λέγω αυτό, γιατί το ίδιο θα συμβεί -ίσως υπάρξει και περαιτέρω συρρίκνωση- και την Πέμπτη το μεσημέρι, ώστε να κατορθώσουμε να δώσουμε την ευκαιρία σε όσο το δυνατόν περισσοτέρους συναδέλφους να ομιλήσουν. 
      Ακόμη, θα ήθελα να ξεκαθαρίσουμε και το θέμα των ενδεχομένων και για όλως εξαιρετικούς λόγους αλλαγών, που μπορεί τα κόμματα να θελήσουν να κάνουν στον κατάλογο των εγγεγραμμένων ομιλητών. Για να μην έχουμε περιπλοκές και δυσκολίες συνεννόησης, σας προτείνω -και παρακαλώ να το δεχθείτε- ότι όποιες τυχόν αλλαγές -όλως κατ’ εξαίρεσιν και για λόγους ανωτέρας βίας- πρέπει να γίνουν, θα πρέπει να δηλωθούν στο Προεδρείο μέχρι απόψε, ώρα 22.00΄. 
      Αυτά θα ήθελα, κύριοι συνάδελφοι, να σας πω και πιστεύω ότι όλοι είμαστε σύμφωνοι στο να διευκολύνουμε τη συζήτηση μ’ αυτόν τον τρόπο. 
      Ο κ. Καστανίδης έχει το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, συμφωνούμε απολύτως με όσα προηγουμένως εκθέσατε και θέσατε υπ' όψιν μας. Θα σας παρακαλούσαμε και εμείς, ως Αξιωματική Αντιπολίτευση, να εξαντλήσετε κάθε συνεννόηση με τους αγαπητούς συνεργάτες της Στενογραφικής Υπηρεσίας, οι οποίοι ξέρουμε ότι ταλαιπωρούνται πολύ για εμάς, ώστε να συρρικνώσουμε το χρόνο διακοπής της Τετάρτης και της Πέμπτης, προκειμένου να μιλήσει ο μεγαλύτερος δυνατός αριθμός συναδέλφων απ’ όλες τις πτέρυγες. 
      Συμφωνούμε, επίσης, ότι οι όποιες αλλαγές, καλό είναι να γίνουν μέχρι σήμερα το βράδυ, αν και η Αξιωματική Αντιπολίτευση δεν έχει να επιφέρει αλλαγές στον κατάλογο. 
      Θέλω από τη θέση αυτή πάλι να εκφράσω –πιστεύω ότι απηχώ τα αισθήματα όλων των συναδέλφων- τις θερμές μας ευχαριστίες για τους υπαλλήλους της Στενογραφικής Υπηρεσίας που ταλαιπωρούνται πολύ για εμάς και για όλους τους υπαλλήλους της Βουλής που παρακολουθούν την αγχώδη προσπάθειά μας. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πάρα πολύ. 
      Επομένως, κύριοι συνάδελφοι, συμφωνούμε σ’ αυτήν τη γραμμή και προχωρούμε στη συζήτησή μας. 
      Το λόγο έχει ο συνάδελφος κ. Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, ο συζητούμενος Προϋπολογισμός επιβεβαιώνει και επικυρώνει τη μεταρρυθμιστική προσπάθεια, που με εντολή της ελληνικής κοινωνίας, ανέλαβε η Νέα Δημοκρατία. 
      Παραλαμβάνοντας τη χώρα σε κατάσταση δυσμενέστερη ακόμα και της πιο απαισιόδοξης εκτίμησης, η νέα διακυβέρνηση, πέραν του ιλιγγιώδους ελλείμματος και χρέους, όφειλε -και οφείλει- να αντιμετωπίσει ένα πρόσθετο, τεράστιο πρόβλημα. Αυτό που με δύο λέξεις καθιερώθηκε να περιγράφουμε ως «νοοτροπία ΠΑ.ΣΟ.Κ.». Δηλαδή, τη γραφειοκρατική νοοτροπία εφησυχασμού και το άγος της μικροκομματικής ιδεοληψίας της προηγούμενης εικοσαετίας, που αποτελεί τροχοπέδη όχι μόνο στην ευέλικτη και αποτελεσματική λειτουργία του δημόσιου τομέα, αλλά και σε οποιαδήποτε άλλη προσπάθεια ανάπτυξης και ανανέωσης.
      Σε σύντομο χρόνο όμως και παρά τις δυσκολίες, έχουμε να επιδείξουμε σημαντική πρόοδο. Εκτός από το δραστικό περιορισμό του ελλείμματος, με ταυτόχρονη διατήρηση ρυθμού ανάπτυξης τριπλάσιου εκείνου της ευρωζώνης, επιτύχαμε το 2005 την αύξηση των εξαγωγών, ιδιαίτερα των αγροτικών προϊόντων, όπως επίσης του τουριστικού και ναυτιλιακού συναλλάγματος και εφαρμόσαμε με συνέπεια το πρόγραμμα αποκρατικοποιήσεων, που απέδωσε έσοδα 30% υψηλότερα των προϋπολογισθέντων. 
      Με σημαντικές νομοθετικές πρωτοβουλίες, όπως η απλοποίηση της αδειοδότησης των βιομηχανικών και βιοτεχνικών εγκαταστάσεων, το θεσμικό πλαίσιο ανάπτυξης εμπορευματικών κέντρων, οι συμπράξεις δημόσιου και ιδιωτικού τομέα, το Γενικό Εμπορικό Μητρώο, οι ρυθμίσεις για την ανάπτυξη και την εξυγίανση της κεφαλαιαγοράς, η απελευθέρωση της αγοράς ηλεκτρικής ενέργειας και φυσικού αερίου, η προώθηση των βιοκαυσίμων και τέλος, η πρόσφατη μεταρρύθμιση της λειτουργίας των Δ.Ε.Κ.Ο., προωθούμε τη μετάβαση από το κλίμα στασιμότητας και μειωμένων προσδοκιών που παραλάβαμε, σ’ ένα σύγχρονο μοντέλο ανάπτυξης και απασχόλησης. 
      Κυρίες και κύριοι συνάδελφοι, παράλληλα με τα θεσμικά μέτρα ενίσχυσης της επιχειρηματικότητας και της ανταγωνιστικότητας, που θεσπίσαμε για την ανάκαμψη της πραγματικής οικονομίας, ενισχύουμε συστηματικά εξειδικευμένες παρεμβάσεις στο χώρο της εργασίας, επιλύοντας χρονίζοντα προβλήματα και επιτυγχάνοντας τη μείωση της ανεργίας από το 11,4% το πρώτο τρίμηνο του 2004, στο 9,7% το τρίτο τρίμηνο του 2005.
      Συγκεκριμένα, εισαγάγαμε το θεσμό της διευθέτησης του χρόνου εργασίας, δίνοντας τη δυνατότητα στην επιχείρηση να αυξήσει την ανταγωνιστικότητά της και να διατηρήσει τον ίδιο αριθμό εργαζομένων σε ετήσια βάση. 
      Αξιοποιούμε τα Κέντρα Προώθησης Απασχόλησης και χαρτογραφούμε την ανεργία, έχοντας επιτύχει υπαγωγή του 70% των εγγεγραμμένων ανέργων στη διαδικασία εξατομικευμένης παρέμβασης και κατάρτισης ατομικού σχεδίου δράσης.
      Αυξήσαμε γεωμετρικά τις επενδύσεις του Ο.Α.Ε.Δ. από 6,5 εκατομμύρια ευρώ το 2004 σε 40.000.000 ευρώ το 2005 και επίσης 40.000.000 ευρώ το 2006 και επεκτείναμε το πρόγραμμα απασχόλησης του Οργανισμού από τριάντα τέσσερις χιλιάδες θέσεις το 2004 σε εβδομήντα πέντε χιλιάδες θέσεις για το 2005. 
      Ειδικά για τις ευπαθείς κοινωνικές ομάδες, όπως τα άτομα με αναπηρίες, απεξαρτημένοι, αποφυλακισμένοι και νεαρά παραβατικά άτομα, επιδοτήσαμε εντός του 2005 δύο χιλιάδες ενενήντα έξι θέσεις εργασίας και επιχορηγήσαμε επτακόσιους νέους ελεύθερους επαγγελματίες.
      Στο πλαίσιο του προγράμματος της επιχορήγησης επιχειρήσεων για την απασχόληση ανέργων που δεν έχουν συμπληρώσει τις προϋποθέσεις συνταξιοδότησης, προκηρύξαμε συνολικά τρεις χιλιάδες εξακόσιες θέσεις επιδοτούμενης απασχόλησης.
      Αναπτύσσουμε το θεσμό των προγραμματικών συμβάσεων, στο πρότυπο του επιτυχημένου θεσμού της μαθητείας του Ο.Α.Ε.Δ., στοχεύοντας στην άμεση σύνδεση της επαγγελματικής εκπαίδευσης και κατάρτισης με την αγορά εργασίας και στη σύναψη συμβάσεων εγγυημένης απασχόλησης με επαγγελματικές οργανώσεις.
      Επεκτείναμε τα προγράμματα κατάρτισης του Ο.Α.Ε.Δ.. Για τα έτη 2004 και 2005 προκηρύχθηκαν δράσεις κατάρτισης είκοσι πέντε χιλιάδων εργαζομένων κατ’ έτος, μέσω πόρων του Λ.Α.Ε.Κ., ενώ ήδη έχει προκηρυχθεί μεγάλο πρόγραμμα κατάρτισης τριάντα χιλιάδων αυτοαπασχολουμένων σε βασικές δεξιότητες πληροφορικής και τηλεπικοινωνιών, χρηματοδοτούμενο από το πρόγραμμα «Κοινωνία της Πληροφορίας». 
      Οι κυβερνητικές αυτές πρωτοβουλίες επιτρέπουν αισιοδοξία για περαιτέρω μείωση της ανεργίας το επόμενο έτος, 2006. Παρά τη δύσκολη δημοσιονομική συγκυρία, λάβαμε ειδικά μέτρα για την ενίσχυση της κοινωνικής προστασίας και συνοχής, όπως η διεύρυνση των κλιμακίων του επιδόματος, εξομάλυνσης και η χορήγηση επιδόματος ειδικών συνθηκών στο ένστολο προσωπικό των Ενόπλων Δυνάμεων, αίροντας αδικίες της περιόδου ΠΑ.ΣΟ.Κ., στηρίζοντας ευπαθείς κοινωνικές ομάδες και σεβόμενοι έμπρακτα το δικαίωμά τους για καλύτερη και προπαντός εντιμότερη αντιμετώπισή τους από την πολιτεία. 
      Κυρίες και κύριοι συνάδελφοι, το 2005 πετύχαμε σημαντικούς στόχους για την οικονομική ανάκαμψη, τη δημοσιονομική διαφάνεια και την ανάπτυξη της χώρας, εργαζόμενοι σ’ ένα εξαιρετικά δυσμενές διεθνές περιβάλλον. Το επόμενο έτος θα προσπαθήσουμε με την ίδια συνέπεια και μεθοδικότητα να ανταποκριθούμε στην εντολή της κοινωνίας για μεταρρύθμιση της οικονομίας, για πραγματική και διατηρήσιμη ανάπτυξη, μία ανάπτυξη που θα διαχέεται σε όλους τους πολίτες και δεν θα περιορίζεται σ’ ένα κλειστό κύκλο ευνοούμενων «ημετέρων». 
      Ο Προϋπολογισμός του 2006 στηρίζεται στην πρόοδο που επιτεύχθηκε το προηγούμενο έτος, το 2005 και συνεχίζει την προσπάθεια της δημοσιονομικής εξυγίανσης μέσω της περαιτέρω μείωσης του ελλείμματος και της κρατικής σπατάλης, αλλά και μέσω της αύξησης των εσόδων, χάρη στην εφαρμογή νέων θεσμικών μηχανισμών για την καταπολέμηση της φοροδιαφυγής και της λαθρεμπορίας. Αποσκοπώντας στην ορθή κατανομή των βαρών της δημοσιονομικής προσαρμογής, επιτρέπει με πνεύμα κοινωνικής δικαιοσύνης την πραγματική αύξηση των μισθών και των συντάξεων, η οποία θα είναι για την αγροτική σύνταξη και το Ε.Κ.Α.Σ. διπλάσια του πληθωρισμού. Ιδιαίτερη πρόνοια λαμβάνει ο Προϋπολογισμός για τη χρηματοδότηση της περιφέρειας. Αυξάνει στο 12,3%, σε σχέση με το προηγούμενο έτος, την επιχορήγηση των Οργανισμών Τοπικής Αυτοδιοίκησης Α΄ βαθμού για αναπτυξιακούς σκοπούς, κατά 58,5% τους κεντρικούς αυτοτελείς πόρους υπέρ των Νομαρχιακών Αυτοδιοικήσεων και κατά 39,8% τις πιστώσεις του Προγράμματος Δημοσίων Επενδύσεων για τα έργα των περιφερειακών προγραμμάτων. 
      Για τα έργα αυτά, κυρίες και κύριοι συνάδελφοι και ιδιαίτερα για την Περιφέρεια της Στερεάς Ελλάδας πετύχαμε, χάρη στην αποφασιστική παρέμβαση του Πρωθυπουργού στο πρόσφατο Ευρωπαϊκό Συμβούλιο των Βρυξελλών, αύξηση της κοινοτικής συγχρηματοδότησης από το 50% στο 85% κατά την προγραμματική περίοδο 2007-2013. Το γεγονός αυτό επιτρέπει και στους συμπολίτες μου στη Φωκίδα να βλέπουν με μεγαλύτερη αισιοδοξία το μέλλον. Και επιτρέψτε μου, στο σημείο αυτό, με ικανοποίηση να σημειώσω ότι μετά την υπερδεκαετή προκλητική εγκατάλειψη του νομού από το ΠΑ.ΣΟ.Κ. και τη μηδενική σχεδόν απορρόφηση των κοινοτικών πόρων, τους τελευταίους είκοσι δύο μήνες εισέρευσαν στη Φωκίδα από εθνικούς και κοινοτικούς πόρους ποσά μεγαλύτερα των 65.000.000 ευρώ για έργα υποδομής και ανάπτυξης, γεγονός που αποδεικνύει την ευαισθησία της Κυβέρνησης για την περιφέρεια. 
      Τη μεταρρυθμιστική προσπάθεια της νέας διακυβέρνησης, τη στόχευση της οποίας συμπυκνώνει ο νέος Προϋπολογισμός, συμμερίζεται και εμπιστεύεται ολόκληρη η ελληνική κοινωνία, προσδοκώντας την οριστική υπέρβαση της εικοσαετούς περιόδου κάμψης της αγοραστικής δύναμης και των ευκαιριών απασχόλησης για το μέσο πολίτη. Την οδυνηρή αυτή παραδοχή αρνείται πεισματικά να δεχθεί το ΠΑ.ΣΟ.Κ., προκλητικά αμετανόητο για την υπερχρέωση της χώρας και τη διεύρυνση της κοινωνικής ανισότητας, προσκολλημένο στη λογική της μικροκομματικής ιδιοτέλειας και του υπερτροφικού κράτους και αδιάφορο μπροστά στο αίτημα της κοινωνίας για μεταρρυθμίσεις. Με ανεύθυνη καταστροφολογία, δημαγωγική ρητορική και τετριμμένες κοινοτοπίες, επιχειρεί απεγνωσμένα να ακυρώσει την προσπάθεια για εκσυγχρονισμό και μεταρρύθμιση.
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, παρακαλώ. Μόλις είπαμε ότι θα τηρούμε το χρόνο. Κάντε μου τη χάρη.
      ΙΩΑΝΝΗΣ ΜΠΟΥΓΑΣ: Τελειώνω, κυρία Πρόεδρε.
      Κυρίες και κύριοι συνάδελφοι, με το συζητούμενο Προϋπολογισμό επικυρώνουμε την προσπάθεια για τη μεταρρύθμιση της οικονομίας, τη διάχυση της ανάπτυξης, την τόνωση της απασχόλησης, την ενίσχυση της κοινωνικής συνοχής. Με επικεφαλής τον Πρωθυπουργό, προχωράμε με τόλμη και πίστη στις δημιουργικές δυνάμεις της κοινωνίας, τις προσδοκίες της οποίας δεν θα διαψεύσουμε.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ τον κύριο συνάδελφο.
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, κοπιώδης αλλά άκαρπη η προσπάθεια των ομιλητών της Πλειοψηφίας να παρουσιάσουν το άσπρο, μαύρο και να εκθειάσουν και να υμνήσουν τις δήθεν επιτυχίες. Ναι, τις δήθεν επιτυχίες, γιατί δεν κέρδισαν ούτε ένα ευρώ παραπάνω από τα 20.000.000.000, που θα μας έδιναν έτσι ή αλλιώς, μετά την επίτευξη της συμφωνίας των «μεγάλων». Κερδισμένοι μπορεί να ήμασταν, μόνο εάν δεν είχε παρευρεθεί ο κύριος Πρωθυπουργός στις Βρυξέλλες, προκειμένου να συμφωνήσει στη μείωση των αγροτικών ενισχύσεων για τη χώρα, στην αναθεώρηση της Κοινής Αγροτικής Πολιτικής από το 2008 και στην αύξηση της εισφοράς μας στον κοινοτικό προϋπολογισμό. Μας έδωσαν 5.000.000.000 λιγότερα και πανηγυρίζετε. Χάσαμε το 20% των πόρων και χειροκροτάτε. Κινδυνεύουν 6.000.000.000 από το Γ΄ Κοινοτικό Πλαίσιο Στήριξης και απλώς παρακολουθείτε. Αποφασίζει ο Π.Ο.Ε. για εμάς και δεν διαπραγματευόμαστε. Είστε απίστευτοι! Κανείς δεν είπε ότι τα 20.000.000.000 είναι ευκαταφρόνητο ποσό, αρκεί να αξιοποιηθούν σωστά. Είναι, όμως, λιγότερο όπως και να το κάνουμε, από τα 28.000.000.000 του ΠΑ.ΣΟ.Κ. Η Πορτογαλία ξαναπήρε τα ίδια, εμείς γιατί όχι; 
      Αντί να κομπορρημονείτε, ελάτε να συζητήσουμε για τους στόχους και την αξιοποίηση αυτών των πόρων, για τη βιώσιμη ανάπτυξη, τις νέες τεχνολογίες, την επένδυση στη γνώση, την επένδυση στην ποιότητα. Ελάτε να δούμε πώς θα αντισταθμίσουμε τη ζημιά για την περιφέρεια, την αγροτική ανάπτυξη και την ύπαιθρο. Χρειάζεται σχέδιο και δράση και εσείς ασχολείστε μόνο με τα επικοινωνιακά. Αυτή είναι η τακτική σας σε όλα τα θέματα. Νομοθετείτε ό,τι πιο οπισθοδρομικό και το ονομάζετε «μεταρρύθμιση». Το ίδιο κάνατε με την αδιαφανή απογραφή. Επικαλεστήκατε δήθεν την αλήθεια και είπατε τα μεγαλύτερα ψέματα. Το παράδειγμα του κυρίου Υφυπουργού για τον πυρετό, ότι δεν φταίει το θερμόμετρο, είναι τουλάχιστον ατυχές. Γιατί εσείς το τρίψατε το θερμόμετρο, κύριε Υπουργέ, για να βγάλετε την ένδειξη που θέλατε. Αλλά ούτε αυτό ξέρετε να κάνετε σωστά και το τρίψατε παραπάνω. 
      (Χειροκροτήματα από την πτέρυγα του ΠΑ.ΣΟ.Κ.)
      Έτσι μας οδηγήσατε στην υποτελή επιτήρηση. Κατηγορήσατε την προηγούμενη κυβέρνηση για δημιουργική λογιστική και εσείς επιδίδεστε σε καταστροφική λογιστική. Το χειρότερο, όμως, είναι αυτό που λέτε στους πολίτες. Την αλήθεια δεν θέλατε; Πληρώστε τώρα. Και έτσι, φορτώσατε όλα τα οικονομικά βάρη στους εργαζόμενους και τους συνταξιούχους με την αύξηση των έμμεσων φόρων του Φ.Π.Α.. 
      Ο κ. Καραμανλής, δήλωσε στους συνταξιούχους ότι συμπάσχει και ότι η οικονομία δεν έχει δυνατότητες. Ταυτόχρονα, όμως, βρήκε την οικονομική δυνατότητα -γιατί φαίνεται ότι συμπάσχε παραπάνω με τους παραβάτες των πλαστών και εικονικών τιμολογίων- και τους χάρισε 2.000.000.000 ευρώ και, επίσης, συμπάσχει με την πολεμική βιομηχανία των Η.Π.Α. και αγόρασε τα πανάκριβα, παλιάς τεχνολογίας και αμφιβόλου χρείας αεροπλάνα. 
      Παραπέμπετε τους αγρότες στην κακή Ευρωπαϊκή Ένωση, ενώ πρώτα και πάνω απ’ όλα φταίει η πολιτική σας. Τους τάξατε αποζημιώσεις σε τρεις μήνες και τώρα τους αποκλείετε εντελώς. Τους υποσχεθήκατε μείωση του Φ.Π.Α. και τον αυξήσατε. Καθηλώνετε τους μισθούς και μιλάτε για αυξήσεις. Χρησιμοποιείτε την αλχημεία, για να δείξετε μειωμένη την ανεργία. Μειώνετε τους πόρους για την υγεία, τα κοινωνικά προγράμματα, την παιδεία και την αυτοδιοίκηση. Μιλήσατε για την «ώρα της περιφέρειας» και μειώνετε το Πρόγραμμα Δημοσίων Επενδύσεων ενταφιάζοντας οριστικά την περιφέρεια και την ύπαιθρο. Από τους εννιακόσιους εξήντα τρεις φακέλους που έχουν υποβληθεί στον αναπτυξιακό νόμο, μόνο οι οκτώ αφορούν τον πρωτογενή τομέα. Στο 17% του πληθυσμού της χώρας αντιστοιχεί το 1 ο/οο των πόρων, κατά την Κυβέρνηση. Εξαιρέσατε τα θερμοκήπια και τις νέες καλλιέργειες. Πρόσφατα εξαιρέσατε σε πολλές περιοχές της χώρας και τις τουριστικές επιχειρήσεις. 
      Και καλά, η Κρήτη είναι γνωστό ότι έχει τεθεί εδώ και είκοσι μήνες, στα πλαίσια του πολιτικού εκβιασμού, κάτω από ένα ιδιότυπο καθεστώς οικονομικού αποκλεισμού. Αλλά τώρα φαίνεται ότι ακολουθούν την ίδια μοίρα και οι άλλες περιφέρειες της χώρας. Να είστε, όμως, σίγουροι, κύριοι της Κυβέρνησης, ότι θα ακολουθήσουν την Κρήτη και πολιτικά. 
      Διαφημίζετε την ύπαρξη σχεδίου για τις μικρομεσαίες επιχειρήσεις. Μέχρι τώρα, τα αποτελέσματα είναι πενιχρά έως μηδενικά.
      Πισωγυρίσατε τη χώρα στη διεθνή κατάταξη ανταγωνιστικότητας. Οι επενδύσεις βάλτωσαν. Βασιστήκατε μόνο στον επαναπατρισμό του μαύρου χρήματος. Καταργήσατε το αφορολόγητο αποθεματικό,  που ήταν ένα ισχυρό κίνητρο για επενδύσεις. Ο αναπτυξιακός νόμος δεν κατάφερε ακόμη να εκταμιεύσει ούτε ένα ευρώ. Ο κ. Φώλιας εκτιμά ότι αυτό θα γίνει μέσα στο 2006. Το Πρόγραμμα Ανταγωνιστικότητας, που είναι έργο του ΠΑ.ΣΟ.Κ., το διαφημίζετε, αλλά αφήσατε εκτός ένα μεγάλο αριθμό επιχειρήσεων. Από σχετική έρευνα του Υπουργείου Ανάπτυξης ο ένας στους δύο επιχειρηματίες πιστεύει ότι η ένταξη στα προγράμματα έγινε με αδιαφανή κριτήρια. 
      Με το φορολογικό νόμο, ενισχύσατε με 1,5 δισεκατομμύριο τις μεγάλες επιχειρήσεις και τις τράπεζες, ποσό το οποίο ζητάτε από τους μικρομεσαίους και τους εργαζόμενους. Για εξακόσιες τριάντα χιλιάδες μικρομεσαίες επιχειρήσεις αυξήθηκαν οι φόροι και επανήλθε δριμύτερη η περαίωση με αυξημένους συντελεστές.
      Ο πετυχημένος θεσμός των κέντρων υποδοχής επενδύσεων δεν ενισχύθηκε. Το 61,6% των πολιτών πιστεύει  ότι δεν έχετε κάνει τίποτα για την πάταξη της γραφειοκρατίας, που αφορά τις επιχειρήσεις. Πώς άλλωστε να γίνει αυτό, όταν δεν έχουν εκδοθεί ακόμα οι υπουργικές αποφάσεις και το προεδρικό διάταγμα που αφορά την εφαρμογή του νόμου; 
      Κυρίες και κύριοι συνάδελφοι, η Κυβέρνηση αποτυγχάνει παταγωδώς να δημιουργήσει ευνοϊκό οικονομικό περιβάλλον για το επιχειρείν. Αυτό το υποστηρίζει άλλωστε το 80% των επιχειρηματιών σήμερα. Τα στοιχεία του «ΤΕΙΡΕΣΙΑ» για την τρομακτική αύξηση των ακάλυπτων επιταγών και η κάμψη στην αγορά δεν συγκινούν την Κυβέρνηση. Η υπερχρέωση των νοικοκυριών την αφήνει αδιάφορη. Και ενώ συνεχίζεται η μείωση της αγοραστικής δύναμης του καταναλωτή, ανακάλυψε πάλι ότι του δεν επαρκούν οι μέρες και οι ώρες για να ψωνίζει. Και αυτό είναι άλλο δώρο, μέρες που έρχονται, στο μεγάλο εισαγωγικό κεφάλαιο. 
      (Χειροκροτήματα από την πτέρυγα του ΠΑ.ΣΟ.Κ.)
      Ανοικτά τις Κυριακές και τις αργίες τα καταστήματα και όποιος αντέξει. Ένα αδιευκρίνιστο κονδύλιο που υπάρχει στο Υπουργείο Ανάπτυξης, μάλλον προορίζεται για την προμήθεια λουκέτων, που θα διανεμηθούν δωρεάν στις μικρές επιχειρήσεις που θα κλείσουν.
      (Χειροκροτήματα από την πτέρυγα του ΠΑ.ΣΟ.Κ.)
      Αυτή είναι η μόνη πρόνοια της Κυβέρνησης και του Προϋπολογισμού για τους μικρομεσαίους.
      Κυρίες και κύριοι συνάδελφοι, οι γνωστές και χιλιοειπωμένες επικοινωνιακές διακηρύξεις περί ανάπτυξης, περί ανταγωνιστικότητας, περί ώρας της περιφέρειας, επαναλαμβάνονται μάλλον παπαγαλιστί, γιατί ένα τυπογραφικό λάθος που υπάρχει στον προηγούμενο προϋπολογισμό, υπάρχει και στον τωρινό στην εισηγητική έκθεση. Κανένα ουσιαστικό αντίκρισμα δεν υπάρχει στα προβλεπόμενα κονδύλια, τα οποία είναι μειωμένα και για την έρευνα και για την τεχνολογία και για την καινοτομία. Περιέργως, όμως, οι λειτουργικές δαπάνες αυξάνονται. 
      Ο δεύτερος αναξιόπιστος και πλασματικός Προϋπολογισμός της Νέας Δημοκρατίας οδηγεί σε μη ανάπτυξη. Καθιστά την ελληνική περιφέρεια διπλά χαμένη. Ταυτόχρονα, διευρύνει τις κοινωνικές ανισότητες. Ο Προϋπολογισμός αυτός των ισχυρών εις βάρος των πολλών, υπακούει απόλυτα στην ιδεολογική φιλοσοφία της συντηρητικής παράταξης. Το είπε ευθέως, χωρίς αιδώ ο κύριος Υφυπουργός. «Οι πλούσιοι πληρώνουν πολλά και πρέπει να τους ελαφρύνουμε. Οι φτωχοί ξεφεύγουν και πληρώνουν λίγα και πρέπει να τους τσιμπήσουμε».
      Να είστε, όμως, σίγουροι, κύριοι της Κυβέρνησης, ότι ο ελληνικός λαός ήδη σας έχει τσιμπήσει και σας έχει κτυπήσει τις προειδοποιητικές καμπάνες. Ο επόμενος ήχος που θα ακουστεί, θα είναι για τον τερματικό, για σας, σταθμό. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υφυπουργός Οικονομίας και Οικονομικών κ. Φώλιας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κυρία Πρόεδρε, κυρίες και κύριοι συνάδελφοι, παρακολουθώ με πολύ προσοχή και ευλάβεια τη συζήτηση που γίνεται για το κορυφαίο γεγονός της χρονιάς, για την ψήφιση του Προϋπολογισμού της χώρας μας. Και επειδή ακριβώς με πολύ προσοχή παρακολουθώ, θα ήθελα να παρακαλέσω τα όσα λέγονται εδώ μέσα να καταγράφονται, να ακούγονται και κάποια, ας γίνουν πιστευτά. Δεν μπορεί να ακούμε συνέχεια τα ίδια επιχειρήματα, να επαναλαμβάνονται οι απαντήσεις σ’ αυτά και να εξακολουθούμε να τα επαναλαμβάνουμε όλα. 
      Θα ξεκινήσω με μία αναφορά στην περιβόητη απογραφή. Κατηγορούμαστε, εδώ και πάρα πολύ καιρό, γιατί κάναμε απογραφή. Μας κατηγορείτε γιατί βγάλαμε τα άπλυτα στη φόρα.
      Μα, υπήρχαν και τα βγάλαμε. Δεν πήραμε τα καθαρά να τα βγάλουμε έξω.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Δεν ξέρουμε.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Υπάρχει …
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Θα μείνετε στην ιστορία …
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι.
      Συνεχίστε, κύριε Φώλια.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Αλίμονο σ’ αυτούς που τους προσπερνάει η ιστορία, κύριε συνάδελφε και τους αγνοεί. Φροντίζετε γι’ αυτό. 
      Υπάρχει μία παροιμία, αν θέλετε, στην αγορά, που λέει ότι αν βρεις στο δρόμο ένα μασούρι λεφτά, πριν τα βάλεις στην τσέπη, μέτρα τα. Ήταν δυνατόν ποτέ, πέρασε από το μυαλό κανενός ποτέ, να παραλάβουμε την εξουσία από την προηγούμενη κυβέρνηση και να μη μετρήσουμε τα χρήματα, να μην κάνουμε ένα ταμείο; 
      Είναι δυνατόν να διανοηθεί κάποιος ότι μπορεί να αγοράσει ένα μαγαζί ή να πάρει ένα μαγαζί από κάποιον άλλο, να πάει την άλλη μέρα το πρωί στην αγορά και να σηκώσει το «κεπέγκι» που λέμε και ν΄ αρχίσει να πουλάει, ν’ αρχίσει να αγοράζει, να πληρώνει, να εισπράττει χωρίς να έχει μετρήσει ούτε τι ταμείο έχει ούτε τι μετρητά έχει ούτε τι εμπόρευμα έχει ούτε τι έχει να παίρνει ούτε τι έχει να χρωστάει; Είναι δυνατόν έτσι να γίνει δουλειά; 
      ΛΕΩΝΙΔΑΣ ΓΡΗΓΟΡΑΚΟΣ: …
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριοι συνάδελφοι, παρακαλώ πάρα πολύ, εάν δεν σέβεστε τους εαυτούς σας, εάν δεν σέβεστε τον ομιλητή, σεβαστείτε το χώρο. Σας παρακαλώ πάρα πολύ. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Φώλια. Αυτή είναι δουλειά του Προεδρείου. Και οι κύριοι συνάδελφοι πραγματικά θα σιωπήσουν. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εάν δεν δέχεστε αυτά που σας λέμε εμείς, επιτρέψτε μου να σας διαβάσω, για όσους ενδεχομένως δεν ήταν παρόντες, ορισμένες κουβέντες που είπε ο Επίτροπος κ. Αλμούνια, όταν ήταν εδώ, στις 6 Οκτωβρίου. Και το λέω, γιατί για σας ο κ. Αλμούνια είναι ένας απόλυτα αξιόπιστος Επίτροπος. 
      Είπε, λοιπόν: «Είχαμε ένα πολύ σοβαρό στοιχείο με την αξιοπιστία των ευρωπαϊκών στατιστικών για τη δημοσιονομική κατάσταση, για τα δημόσια οικονομικά και εξακολουθούμε να το έχουμε λόγω της δημιουργικότητας, της έλλειψης πόρων, της δυσκολίας στην εφαρμογή της προσαρμογής και για άλλους πολλούς λόγους. Τα περασμένα χρόνια ήταν δύσκολα όσον αφορά στην αξιολόγηση της πραγματικής κατάστασης των δημοσίων οικονομικών, πολλών από τα κράτη-μέλη. Αυτή είναι η πραγματικότητα. Στην περίπτωση της Ελλάδας, έχει δημιουργηθεί μία πολύ έντονη συζήτηση, όχι μόνο εδώ στη χώρα σας, αλλά έχει γίνει μία πολύ έντονη συζήτηση στο  EUROGRΟUP, στο ECOFIN και στην οικονομική κοινότητα ,ο ενάμιση χρόνο που είμαι εγώ μέλος της Επιτροπής, ήταν η πιο σοβαρή περίπτωση που συζητήθηκε σε σχέση με τα στατιστικά δεδομένα που δόθηκαν για την αξιολόγηση των δημοσίων οικονομικών. Πιστεύω ότι έχουμε προχωρήσει σημαντικά και η έκθεση που υπέβαλε η EUROSTAT στο συμβούλιο έχει συζητηθεί από το ECOFIN. Αυτή η συζήτηση δείχνει ότι οι βελτιώσεις ήταν πραγματικές και θα συνεχίσουμε να συνεργαζόμαστε για την περαιτέρω βελτίωση των ελληνικών στατιστικών για τα δημόσια στοιχεία. Η EUROSTAT στο τελευταίο ανακοινωθέν της μετά τις τροποποιήσεις του Σεπτεμβρίου, έγραψε ότι κάποια θέματα εξακολουθούν να εκκρεμούν στις συζητήσεις μεταξύ των στατιστικών αρχών της Ελλάδας και της EUROSTAT, αλλά εάν συγκρίνετε τα εκκρεμή θέματα τώρα, με τον κατάλογο των εκκρεμών θεμάτων εδώ και ενάμιση χρόνο, νομίζω ότι η πρόοδος ήταν σημαντική και ξεκάθαρη. Ήταν ένα εξαιρετικά θετικό βήμα.» 
      Αυτά δια στόματος κ. Αλμούνια, για να πάψουμε επιτέλους να διαστρεβλώνουμε την πραγματικότητα. Ήταν ένα εξαιρετικά θετικό βήμα, είπε ο κ. Αλμούνια, η απογραφή. Αυτό είναι καταγεγραμμένο στα Πρακτικά της Βουλής γι’ αυτό και δεν το καταθέτω.
      Πάμε τώρα σε κάποια κριτική που γίνεται από τους κυρίους συναδέλφους της Αντιπολιτεύσεως. Λέτε ότι η πρόβλεψη για την ανάπτυξη –για να μιλήσουμε για τον Προϋπολογισμό- είναι πολύ αισιόδοξη. Προβλέπει αυξήσεις 3,6% για το 2005 και 3,8% για το 2006, αλλά αυτό δεν δικαιολογείται.
      Κυρίες και κύριοι συνάδελφοι, το 2005 είναι μεταολυμπιακή χρονιά. Παρ’ όλα αυτά η ανάπτυξή μας είναι της τάξεως του 3,6%, που είναι από τις υψηλότερες στην ευρωζώνη. Παράλληλα μειώθηκε η ανεργία κατά 0,5%. Παράλληλα μειώθηκε το έλλειμμα κατά 2,3%. Παράλληλα αυξήθηκε ο όγκος των λιανικών πωλήσεων κατά 3,4% το τρίτο τρίμηνο του 2005, αυξήθηκαν οι εξαγωγές κατά 12,3% στο εννιάμηνο Ιανουαρίου-Σεπτεμβρίου και αυξήθηκαν οι εξαγωγές μόλις κατά 2,7% στο ίδιο χρονικό διάστημα. 
      Τι σημαίνει άραγε αυτό; Σημαίνει κακή οικονομία; 
      Λέτε επίσης ότι έχουν καταρρεύσει οι δημόσιες επενδύσεις και, επιπλέον, ότι έχουμε εγκαταλείψει την περιφέρεια. Για να δούμε, είναι έτσι; Κυρίες και κύριοι συνάδελφοι, μέχρι σήμερα η χρηματοδότηση των έργων του Προγράμματος Δημοσίων Επενδύσεων που προγραμματίζονται, που είναι προϋπολογισμένα για το 2006 είναι της τάξεως του 9,1%, επιπλέον του Προγράμματος Δημοσίων Επενδύσεων του 2005. Επιπλέον προβλέπεται για το 2006 αύξηση του Προγράμματος Δημοσίων Επενδύσεων για τις περιφέρειες κατά 40%, από 930.000.000 στα 1.300.000.000.
      Όταν λέμε ότι κάνουμε πολιτική ενισχύσεως της περιφέρειας, δεν είναι θεωρία, είναι πράξη. Και το κάναμε πράξη και μέσα από τον επενδυτικό νόμο, όταν δώσαμε το maximum των επιτρεπομένων επιχορηγήσεων, επιπλέον δεκαπέντε ποσοστιαίες μονάδες, στις μικρομεσαίες επιχειρήσεις αποκλειστικά, οι οποίες επενδύουν σε φτωχούς νομούς.
      Σαν αποτέλεσμα αυτού του επενδυτικού νόμου, τον οποίο τόσο λοιδορήσατε και τόσο δεν πιστέψατε, έχουμε μέχρι σήμερα σχεδόν χίλια επενδυτικά σχήματα, που έχουν κατατεθεί για έγκριση, εκ των οποίων έχουν ήδη εγκριθεί τα μισά και αυτά τα χίλια έχουν έναν προϋπολογισμό της τάξεως των 2.000.000.000 ευρώ μέσα σε μόλις οκτώ μήνες. 
      Λέτε ότι το επενδυτικό κλίμα είναι κακό, ότι οι συνολικές επενδύσεις αυξήθηκαν μόλις 1% το 2005. Για να δούμε είναι έτσι; Είναι παραπλανητικό το 1%, κυρίες και κύριοι συνάδελφοι. Στην πραγματικότητα ο ρυθμός αυτός οφείλεται στη σύγκριση με το 2004, στη μείωση των επενδύσεων της γενικής κυβέρνησης και είναι φυσιολογικό αποτέλεσμα, αφού δεν μπορούμε να κάνουμε ολυμπιακά έργα κάθε χρόνο, μιας και δεν κάνουμε Ολυμπιακούς Αγώνες κάθε χρόνο. Καταγράψτε ότι η μείωση των επενδύσεων της γενικής κυβερνήσεως εξαιτίας της μη επαναλήψεως των ολυμπιακών επενδύσεων, είναι της τάξης του 22%, ενώ συγχρόνως οι ιδιωτικές επενδύσεις, οι επιχειρηματικές επενδύσεις αυξάνονται μ’ ένα ρυθμό της τάξεως του 10% περίπου.
      Θέλω να είμαστε ξεκάθαροι, κυρίες και κύριοι συνάδελφοι. Θέλω να μπορούμε να συνεννοηθούμε, να μπορούμε να συμφωνούμε σ’ αυτά τα οποία είναι αδιαμφισβήτητα. Έχουμε κάνει, κυρίες και κύριοι συνάδελφοι, μία σειρά από νομοθετικές παρεμβάσεις, συνεπείς σ’ αυτό το πρόγραμμα για το οποίο μας εξέλεξε ο ελληνικός λαός. Ψηφίσαμε το νέο επενδυτικό νόμο. Αντιδράσατε σφόδρα. Προβλέψατε ότι δεν θα γινόταν καμία επένδυση το 2005 και λέγατε ότι το 2005 θα ήταν μία χαμένη χρονιά. Χίλιες επενδύσεις κατατέθηκαν. Διαψευσθήκατε. Προωθήσαμε το νομοσχέδιο για τις συμπράξεις δημοσίου και ιδιωτικού τομέα. Ψηφίστηκε. Το προσπαθούσατε χρόνια, δεν το φέρατε εσείς στη Βουλή, το φέραμε εμείς. Κάναμε κάτι για το οποίο είχατε πάρει πρωτοβουλίες και είχατε κάνει δουλειά και μακάρι να το είχατε κάνει εσείς, θα είχε κερδίσει ο τόπος. Δεν το πράξατε. Ε, όταν το κάναμε εμείς, το κατηγορήσατε, το καταψηφίσατε. 
      Φέραμε και ψηφίσαμε το Φ.Π.Α. στα ακίνητα, κάτι το οποίο για πάρα πολλά χρόνια το προσπαθούσατε και για άλλα τόσα χρόνια το αναβάλατε. Είναι γραμμένο και στο πρόγραμμά σας. Και αυτό το καταδικάσατε. Και μ’ αυτό διαφωνήσατε και αυτό το καταψηφίσατε.
      Φέρνουμε το νόμο για να εξυγιάνουμε τις Δ.Ε.Κ.Ο., μπας και βάλουμε το νερό στο αυλάκι, κάτι το οποίο και εσείς προσπαθήσατε. Και αυτό το καταψηφίσατε και μας κατηγορήσατε. 
      Πριν λίγες ημέρες ο Αρχηγός της Αξιωματικής Αντιπολίτευσης κ. Παπανδρέου, κουνώντας το δάκτυλο στον Πρωθυπουργό έλεγε: «Μην επιστρέψεις στην Ελλάδα αν δεν φέρεις 19.000.000.000 με 20.000.000.000 ευρώ από τις Βρυξέλλες». Επέστρεψε και έφερε 20.000.000.000 και κάτι. Και πάλι διαμαρτύρεστε και προσπαθείτε να το απαξιώσετε. «Ούτε στο σακί ούτε στο τσουβάλι», λέει ο λαός μας. Επιτέλους, αποφασίστε.
      Κυρίες και κύριοι συνάδελφοι, χώρια από τα οικονομικά –και να σας πω την αλήθεια- δεν φοβόμαστε την οικονομική ζημιά, την υστέρηση, διότι είναι γνωστό ότι με το νοικοκυριό μπορούμε να τα φέρουμε βόλτα και να βάλουμε πάλι την οικονομία εκεί που πρέπει να είναι.  
      Εκείνο το οποίο πραγματικά πονάει, εκείνο το οποίο πραγματικά μας πικραίνει και μας στενοχωρεί, είναι ότι τα τελευταία είκοσι πέντε χρόνια απαξιώθηκε το ηθικό κεφάλαιο του τόπου μας. Είναι αυτό για το οποίο πρέπει να κάνουμε πελώριες προσπάθειες πέρα και πάνω από διαχωριστικές γραμμές για να το αποκαταστήσουμε. Ισχύει, ως κόρη οφθαλμού από πάρα πολλούς διαφυλασσόμενη, το σύνθημα της ήσσονος προσπάθειας. Δεν μπορούμε έτσι να πάμε μπροστά. Και προσπαθούμε να πείσουμε τους νέους μας να γίνουν επιχειρηματίες. Δεν τους πείθουμε! Δεν τους πείθουμε, διότι η επιχειρηματικότητα θέλει προσπάθεια, θέλει όραμα, θέλει μεράκι, δουλειά, ξενύχτι. Δεν είναι πενθήμερο η επιχειρηματικότητα, αλλά είναι τριακόσιες εξήντα πέντε μέρες δουλειά το χρόνο. 
      Εκείνο που έχω να επισημάνω, είναι ότι πριν από 25 με 30 χρόνια, παιδιά δημοσίων υπαλλήλων φιλοδοξούσαν και έψαχναν να βρουν τον τρόπο να γίνουν επιχειρηματίες. Σήμερα, παιδιά επιχειρηματιών χτυπάνε πόρτες, προσπαθώντας να μπουν στο δημόσιο. Αυτή είναι η απαξίωση και αυτό είναι που πληρώνουμε σήμερα. 
      Επιτρέψτε μου, κυρίες και κύριοι συνάδελφοι, να περάσω για λίγο στο Γ΄ Κοινοτικό Πλαίσιο Στήριξης. Θέλω να ξεκαθαρίσουμε ένα πράγμα: Δεν είναι ωραίο να μιλάμε για το παρελθόν, προτιμούμε να μιλάμε για το μέλλον. Προτιμούμε να έχουμε το ρεαλισμό του οράματος, για να σχεδιάσουμε για το μέλλον. Αλλά κακά τα ψέματα, το μέλλον πατάει στο παρόν, παρά στο παρελθόν. Να ξεκαθαρίσουμε ότι όταν παραλάβαμε το Γ΄ Κοινοτικό Πλαίσιο Στήριξης. ηλικίας πενήντα μηνών, η απορροφητικότητα ήταν μόλις στο 21,5% και σήμερα έχει ανέβει κατά δεκαπέντε μονάδες. Να το πω σε απλούς αριθμούς, για να μπορούμε να καταλαβαινόμαστε: Στους πενήντα μήνες της διακυβερνήσεως και της διαχειρίσεως του Γ΄ Κοινοτικού Πλαισίου Στήριξης. από την απελθούσα κυβέρνηση, είχαν γίνει πληρωμές της τάξεως των 7.400 εκατομμυρίων, δηλαδή περίπου 150.000.000 ευρώ το μήνα. Στους είκοσι έναν μήνες που διαχειριζόμαστε εμείς το Γ΄ Κοινοτικό Πλαίσιο Στήριξης, οι πληρωμές είναι της τάξεως των 5.600 εκατομμυρίων ευρώ, δηλαδή 270.000.000 ευρώ περίπου το μήνα. Η αύξηση είναι της τάξεως του 80%. Αυτή είναι η διαχείριση, η οποία δεν μας κάνει περήφανους, αλλά μας κάνει να αισιοδοξούμε ότι μπήκε το νερό στο αυλάκι και ότι θα μπορέσουμε να έχουμε καλύτερα αποτελέσματα. 
      Εκείνο για το οποίο θέλω να είστε βέβαιοι, είναι ότι κληρονομήσαμε υστέρηση. Δεν βρήκαμε θεσμικό πλαίσιο σωστό. Δεν βρήκαμε τις προϋποθέσεις, οι οποίες είναι απαραίτητες για να έχουμε σωστούς ρυθμούς έργου. Ξαναρχίσαμε από την αρχή, επιλύσαμε τα θέματα και τώρα, τουλάχιστον, μπορούμε να προχωρούμε με άλλους ρυθμούς και με άλλο τοπίο. Δεν βρήκαμε εγκεκριμένο σύστημα. Μετά από πάρα πολλά προβλήματα, μόλις τον Ιούλιο του 2005, καταφέραμε να έχουμε ένα σύστημα ελέγχου και διαχείρισης των συγχρηματοδοτούμενων έργων, το οποίο για πρώτη φορά αξιολογήθηκε και πιστοποιήθηκε επίσημα από την Ευρωπαϊκή Επιτροπή. Αυτό δηλαδή το οποίο έπρεπε να υπάρχει σαν προαπαιτούμενο, σαν βάση ήδη από το 2000 εμείς το καταφέραμε τον Ιούλιο του 2005. Από δω και μπρος, θέλω να σας διαβεβαιώσω ότι στόχος μας δεν είναι απλά και μόνο να ξοδέψουμε όσο το δυνατόν περισσότερα, απλά και μόνο για να απορροφήσουμε, αλλά στόχος μας είναι να επενδυθεί και το τελευταίο ευρώ. Στόχος μας είναι να δημιουργήσουμε εκείνες τις προϋποθέσεις ώστε τα συγχρηματοδοτούμενα κοινοτικά και εθνικά ευρώ να μπορέσουν να δημιουργούν ανάπτυξη για πάντα. 
      Θέλω επίσης να αναφερθώ στο πιο επίκαιρο θέμα το οποίο είναι της τέταρτης προγραμματικής περιόδου, αυτό που λέμε Δ΄ Κοινοτικό Πλαίσιο Στήριξης. Ξεκίνησε η διαπραγμάτευση προ καιρού, όταν η Ευρωπαϊκή Επιτροπή πρότεινε στον προϋπολογισμό του 2007-2013 το ποσοστό του 1,24% του Ακαθάριστου Ευρωπαϊκού Εισοδήματος. Εάν περνούσε, που δεν υπήρχε περίπτωση, η πρόταση της Ευρωπαϊκής Επιτροπής, τότε η Ελλάδα θα εδικαιούτο 23.000.000.000 ευρώ.
      Οι έξι πληρώνουσες –να το πούμε έτσι- χώρες, οι πλούσιες χώρες αντιπρότειναν αμετακίνητα το 1% αντί του 1,24%. Εάν περνούσε το 1%, τότε αυτό που θα έπαιρνε η Ελλάδα, θα ήταν 12.000.000.000 ευρώ. Τελικά, εκείνο που καταφέραμε στο Λουξεμβούργο, με το 1,06% στο οποίο είχε καταλήξει η συμβιβαστική πρόταση, ήταν να πιάσουμε τα 20.000.000.000 ευρώ. Δυστυχώς, δεν επετεύχθη η συμφωνία. Δυστυχώς, δεν μπορέσαμε τότε να καταλήξουμε. 
      Η διαπραγμάτευση η οποία έγινε τότε και εν συνεχεία ήταν πάρα πολύ σκληρή, ήταν μια διαπραγμάτευση μέσα σ’ ένα περιβάλλον με αντικρουόμενες απόψεις. Ήταν μια διαπραγμάτευση μέσα σε μια καινούργια Ευρωπαϊκή Ένωση, που αριθμούσε πλέον είκοσι πέντε χώρες-εταίρους συν δυο, τη Βουλγαρία και τη Ρουμανία, είκοσι επτά έναντι δεκαπέντε που είχαμε παλαιότερα. Ήταν μια διαπραγμάτευση, όπου είχαμε τρεις περιφέρειες δικές μας -της Αττικής, της κεντρικής Μακεδονίας και της δυτικής Μακεδονίας, όπου είχαμε τη στατιστική σύγκλιση και είχαμε και άλλες δυο περιφέρειες, Στερεάς Ελλάδας και νοτίου Αιγαίου, που είχαν φυσική σύγκλιση. Είχαν γίνει πλουσιότερες από το 75%. Και φτάσαμε στη διαπραγμάτευση του Δεκεμβρίου στη Σύνοδο Κορυφής της Βρετανικής Προεδρίας, όπου μειώθηκε ο προϋπολογισμός από το 1,06% στο 1,045%. Παρ’ όλο που είχαμε μικρότερη πίτα, καταφέραμε και πήραμε τα ίδια. 
      Λένε κάποιοι ότι δεν έγινε και τίποτα σπουδαίο. Εκείνο που θέλω να σας διαβεβαιώσω όμως είναι, ότι «είναι χαλεπότερον το κρατείν του κτήσεσθαι», διότι, όταν δεν έγινε η συμφωνία στο Λουξεμβούργο, όλα ήταν ανοιχτά. 
      Εκείνο που θέλω, επίσης, να πω είναι το τι καταφέραμε. Εκείνο που καταφέραμε, ήταν πρώτα απ’ όλα να έχουμε συγχρηματοδότηση των συγχρηματοδοτουμένων έργων της τάξεως του 85%. Το 75% που είχαμε μέχρι σήμερα στο στόχο 1, έγινε 85% και το 50% του στόχου 2 έγινε και αυτό 85%. Τούτο σημαίνει ότι, ενώ υπό το παλαιό καθεστώς θα έπρεπε στα 20.000.000.000 της Ευρωπαϊκής Ένωσης να έχουμε και 10.000.000 συνεισφορά του εθνικού Προγράμματος Δημοσίων Επενδύσεων, τώρα αυτό περιορίζεται μόλις στο 3,6%. Τούτο σημαίνει ότι απελευθερώνεται, αποδεσμεύεται ένα ποσό περίπου της τάξεως των 6,5 δισεκατομμυρίων ευρώ για δημόσιες επενδύσεις, οι οποίες θα είναι της απολύτου επιλογής της Ελλάδας. Έτσι, κυρίες και κύριοι, πιστεύω ότι έχουμε και καλύτερη απορροφητικότητα και μεγαλύτερη ευελιξία και σαφέστατα μεγαλύτερη αποτελεσματικότητα. 
      Άκουσα ένα υψηλόβαθμο στέλεχος του ΠΑ.ΣΟ.Κ. να λέει ότι ο Πρωθυπουργός αποδέχθηκε μείωση των πιστώσεων για ανάπτυξη της υπαίθρου κατά 200.000.000 ευρώ το χρόνο και άλλα 100.000.000 το χρόνο για τη χρηματοδότηση της αγροτικής πολιτικής της Βουλγαρίας και της Ρουμανίας. Κυρίες και κύριοι συνάδελφοι, είναι σφάλμα και ανακρίβεια. Είναι 300.000.000 στο σύνολο της επταετίας, τα οποία –σημειώστε – είναι προς την κατεύθυνση της μειώσεως των αγροτικών ενισχύσεων. Συγχρόνως όμως, επειδή μειώνονται οι εισπράξεις της Μεγάλης Βρετανίας, γλιτώνουμε από εκεί ένα ποσό της τάξεως των 150.000.000 ευρώ συνεισφορά, οπότε από αυτά τα δυο έχουμε μια καθαρή επιβάρυνση της τάξεως των 150.000.000, που σημαίνει περίπου 20.000.000 το χρόνο. 
      Είπε κάποιος άλλος εκπρόσωπος της Αξιωματικής Αντιπολίτευσης ότι η Νέα Δημοκρατία, η Κυβέρνηση, δεν διεκδίκησε τίποτα. Πήραμε ό,τι μας έδωσαν. Αυτό είναι καινοφανέστατο, διότι η προσπάθεια πρέπει να γίνεται μέχρι την τελευταία στιγμή και προσπάθεια γινόταν μέχρι την τελευταία στιγμή και δεν υπήρχε τίποτα δεδομένο από ό,τι είχαμε πετύχει στην πιθανολογούμενη συμφωνία του Λουξεμβούργου. Έπρεπε να ασκηθεί νέα πίεση, να υπάρξει νέα παρουσία, συνεχείς επαφές, οι οποίες και έγιναν. 
      Είπαν, επίσης, ότι η Πορτογαλία πήρε περισσότερα από εμάς. Είναι αλήθεια ότι η Πορτογαλία πήρε περισσότερα από εμάς, αλλά εκείνο που επίσης είναι αλήθεια, είναι ότι, ενώ η Ελλάδα το 2004 έχει αγοραστική δύναμη 82% κατά κεφαλήν, η Πορτογαλία έχει 72% κατά κεφαλήν. 
      
      Είμαστε καλύτερα και γι’ αυτό πήραμε λιγότερα. Και επιπλέον, η Πορτογαλία είχε προβλέψει, συν τοις άλλοις, πριν από δύο χρόνια να αλλάξει το χάρτη των περιφερειών της, με αποτέλεσμα αυτήν τη στιγμή να μην έχει πρόβλημα απεντάξεως από το στόχο 1 προς το στόχο 2. Ως εκ τούτου ήταν επόμενο να γίνει αυτό. 
      Επίσης, θέλω να επισημάνω ότι ο Πρόεδρος της Αξιωματικής Αντιπολίτευσης κάπου έκανε ένα λάθος. Προφανώς τον συμβούλευσαν κακώς. Στις 12 Δεκεμβρίου, δίνοντας συνέντευξη στο Χίλτον στους ανταποκριτές ξένου Τύπου, διερωτήθηκε «γιατί να εξαγγείλει από τη Νέα Υόρκη ο Πρωθυπουργός ότι δεν θα ασκήσει βέτο» και ο Υπουργός του είπε «Και λιγότερα να πάρουμε, θα είμαστε ευχαριστημένοι, μακάρι να μην πάει μακριά η βαλίτσα, που δεν είναι σωστή άποψη. Διότι το να πάει στην Αυστριακή Προεδρία, κάθε άλλο παρά αρνητικό θα είναι για την Ελλάδα». Σας πληροφορώ ότι αν πηγαίναμε στην Αυστριακή Προεδρία, θα έφευγαν από το στόχο 1 και η Κρήτη και το Βόρειο Αιγαίο με αποτέλεσμα να χάναμε περίπου 4.000.000.000 ευρώ. Αυτή είναι η αλήθεια, αυτά είναι τα γεγονότα και καλό είναι να διαβάζουμε τα γράμματα σωστά και όχι ανάποδα.
      Κυρίες και κύριοι συνάδελφοι, θέλω να σας παρακαλέσω να κάνουμε ό,τι μπορούμε, ούτως ώστε, όλοι συνεισφέροντες θετικά, να βοηθήσουμε να πάει ο τόπος μας καλύτερα. Όλοι μας μοιραζόμαστε αυτό το όραμα. Όλοι μοιραζόμαστε αυτό το στόχο. Όλοι θα είμαστε ευτυχέστεροι, αν η χώρα μας είναι καλύτερη και πλουσιότερη. Θέλω, κλείνοντας, να σας καλέσω όλους μαζί να δώσουμε τη δυνατότητα σε όλους τους νέους και σε όλους τους συμπολίτες μας που μας παρακολουθούν από την τηλεόραση μιας που με το φιλόξενο κανάλι της Βουλής μπαίνουμε πια σε όλα τα σπίτια, να καταλάβουν ότι σ’ αυτήν τη Βουλή γίνεται εποικοδομητικός διάλογος και όχι διάλογος κωφών. Σ’ αυτήν τη Βουλή παράγεται έργο και πολιτική με προοπτική για τον τόπο. Πρέπει να δώσουμε τη δυνατότητα στους νέους μας κυρίως οι οποίοι μας παρακολουθούν προσεκτικά αυτές τις ημέρες να αντιληφθούν ότι όλοι εδώ συνεννοημένοι παρά με τις αντιπαραθέσεις και τις διαφορές που έχουμε και πρέπει να έχουμε, κινούμεθα προς ένα και μοναδικό στόχο, να κάνουμε τον τόπο μας καλύτερο. Γιατί ένας καλύτερος τόπος αξίζει στα παιδιά μας και σε όλους τους Έλληνες πολίτες.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΟΣ (Άννα Μπενάκη - Ψαρούδα): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Κυρίες και κύριοι συνάδελφοι, ο Προϋπολογισμός του 2006 είναι το δεύτερο βήμα που κάνει η νέα διακυβέρνηση, για να βάλει τη χώρα σε σταθερή πορεία ανάπτυξης. Το πρώτο βήμα έγινε με τον προϋπολογισμό του 2005, η εκτέλεση του οποίου διέψευσε τους προφήτες που διέβλεπαν ότι ήταν αδύνατη η εφαρμογή του. 
      Η δυναμική ανάπτυξη της οικονομίας μας είναι ο στόχος της πολιτικής μας, γιατί μόνο τότε μπορούμε να πετύχουμε την κοινωνική πρόοδο και την ευημερία των Ελλήνων. Με την ήπια προσαρμογή που επιλέξαμε, κάναμε ήδη μεγάλα βήματα για την αντιμετώπιση των μεγάλων προβλημάτων που κληρονομήσαμε. Τα αποτελέσματα είναι ήδη ορατά, με το έλλειμμα να περιορίζεται από το 6,6% του Α.Ε.Π. το 2004, στο 4,3% το 2005, με παράλληλη μείωση του δημόσιου χρέους, χωρίς να περιοριστεί ο ρυθμός ανάπτυξης που βρίσκεται στο 3,6%.
      Η ανεργία μειώθηκε κατά μια περίπου ποσοστιαία μονάδα. Αυτή η προσπάθεια θα συνεχιστεί, όπως προβλέπεται μέσα από την εκτέλεση του Προϋπολογισμού του 2006, έτσι ώστε το έλλειμμα να πέσει κάτω από το 3% του Α.Ε.Π., να αυξηθεί η παραγωγικότητα, να ενισχυθεί η ανταγωνιστικότητα και να αυξηθεί η απασχόληση.
      Η διεθνής συγκυρία σίγουρα δεν ευνόησε την ελληνική οικονομία κατά το 2005. Η μεγάλη αύξηση της διεθνούς τιμής του πετρελαίου, το οποίο δυστυχώς αποτελεί την κύρια πηγή ενέργειας για τη χώρα μας, λόγω λανθασμένων πολιτικών του ΠΑ.ΣΟ.Κ., ήταν ο αρνητικός παράγοντας που περιόρισε την ανάπτυξη και τροφοδότησε τον πληθωρισμό. 
      Παρ΄ όλα αυτά, οι στόχοι μας πραγματοποιήθηκαν χωρίς δυσάρεστους αιφνιδιασμούς. Οι μεγάλες διαρθρωτικές μεταρρυθμίσεις που ξεκίνησαν το 2005 για την ενίσχυση της διεθνούς ανταγωνιστικότητας της χώρας μας, την αντιμετώπιση της ανεργίας και την ενίσχυση της κοινωνικής συνοχής, θα συνεχιστούν και κατά το 2006. Η δημοσιονομική εξυγίανση με αναπτυξιακή προοπτική είναι στόχος της πολιτικής μας. Όλα αυτά αποβλέπουν στην οικονομική ανάπτυξη, στην κοινωνική πρόοδο και στην ευημερία. Γι’ αυτό και οι πολίτες αναγνωρίζουν και στηρίζουν την πολιτική μας αυτή. 
      Δόθηκε ενιαία αύξηση 4% στις συντάξεις για το 2005. Καταργήσαμε το Λ.Α.Φ.Κ.Α. και επιστρέφουμε τα αναδρομικά στους συνταξιούχους, ενισχύοντας έτσι το εισόδημά τους μέχρι 5% επιπλέον. Για τις οικογένειες με τρία παιδιά, η επιδότηση του επιτοκίου για στεγαστικά δάνεια από τον Ο.Ε.Κ. ανέρχεται στο 100%. Μειώθηκαν στο μισό τα έξοδα φακέλου των στεγαστικών δανείων. Η δεύτερη δανειοδότηση από τον Οργανισμό Εργατικής Κατοικίας έγινε πραγματικότητα. Ρυθμίσαμε τη χορήγηση σύνταξης λόγω θανάτου, που την είχατε κόψει, στο χήρο ή στη χήρα, καταργώντας το ηλικιακό όριο των σαράντα ετών. 
      Δώσαμε τη δυνατότητα εξαγοράς του χρόνου ασφάλισης σε όσους δεν είχαν συμπληρώσει δεκαπέντε χρόνια ασφάλισης, αλλά έχουν συμπληρώσει το εξηκοστό πέμπτο έτος της ηλικίας τους, προκειμένου να συνταξιοδοτηθούν. Δώσαμε τη δυνατότητα στους γεωργικούς συνεταιρισμούς να ρυθμίσουν τις οφειλές τους προς τα ασφαλιστικά ταμεία. Καταβάλαμε ήδη μεγάλες προσπάθειες. Πετύχαμε σημαντικές βελτιώσεις. Όμως, έχουμε ακόμη να αντιμετωπίσουμε πολλά προβλήματα, που προϋπήρχαν και διογκώθηκαν από την πολιτική που εφήρμοσαν οι κυβερνήσεις του ΠΑ.ΣΟ.Κ. για πάρα πολλά χρόνια. 
      Ξέχασαν ίσως οι συνάδελφοι του ΠΑΣΟΚ ότι κυβερνούσαν τη χώρα επί είκοσι περίπου χρόνια. Παρουσιάζονται εδώ, σ΄ αυτό το Βήμα, όλες αυτές τις μέρες, σαν να ήρθαν τώρα από το εξωτερικό, ενώ είναι οι κύριοι υπεύθυνοι που δημιούργησαν τεράστια προβλήματα. Μας κληροδότησαν ληξιπρόθεσμες οφειλές προς τους φορείς κοινωνικής ασφάλισης –ακούστε!- ύψους 10.000.000.000 ευρώ περίπου. Σπατάλησαν τεράστιες κοινωνικές εισροές. Καταχρέωσαν τον ελληνικό λαό, αφού έφθασαν το δημόσιο χρέος από το 25% του Α.Ε.Π., που ήταν το 1980, στο 110% του Α.Ε.Π. το 2003. 
      Με τη φορολογική μεταρρύθμιση, το νέο επενδυτικό νόμο, τις αποκρατικοποιήσεις, την απελευθέρωση της αγοράς εργασίας και πολλές άλλες σημαντικές παρεμβάσεις αλλάζει το κλίμα και η πορεία της χώρας μας. 
      Οι προοπτικές για το 2006, με την εκτέλεση του νέου Προϋπολογισμού, διαμορφώνονται ευνοϊκά. Με επιπλέον μεταρρυθμίσεις θα καταστήσουμε την οικονομία μας περισσότερο ανταγωνιστική και συνεχώς πιο κοντά στους στόχους της στρατηγικής της Λισσαβόνας. Περισσότεροι πόροι για την παιδεία, την υγεία, την απασχόληση και την κοινωνική συνοχή προβλέπονται μέσα από τον Προϋπολογισμό του 2006, 
      Με το νέο Προϋπολογισμό δίνεται βαρύτητα στην ανάπτυξη της περιφέρειας και αυτό θα έχει ευεργετικές επιδράσεις και στην Περιφέρεια Αττικής. Μια σειρά από σημαντικά έργα εντάχθηκε ήδη με την τελευταία τροποποίηση του περιφερειάρχη και θα ενταχθούν ακόμη περισσότερα, που θα δώσουν πνοή στην ανάπτυξης της ξεχασμένης από το ΠΑΣΟΚ Περιφέρειας Αττικής. 
      Η βελτίωση σε όλο το μήκος της παλαιάς εθνικής οδού Ελευσίνας -Ερυθρών - Θήβας θα λύσει στο μέγιστο δυνατό βαθμό ένα πρόβλημα που χρόνια τώρα ταλαιπωρεί ολόκληρη τη δυτική Αττική, αλλά και όλους τους πολίτες από όλη την Ελλάδα που κινούνται σ΄ αυτόν το δρόμο. 
      Το έργο εκτελείται ήδη, ενώ το τμήμα της Κάντζας τελείωσε. Εγκρίθηκε ποσό 3.000.000.000 ευρώ για την ολοκλήρωση της οριστικής μελέτης του κλειστού αυτοκινητόδρομου Ελευσίνας-Ερυθρών-Υλίκης, για να ενταχθεί ώριμο στο Δ΄ Κοινοτικό Πλαίσιο Στήριξης. 
      Η βελτίωση του παραλιακού δρόμου Χαλκουτσίου-Ωρωπού –όλοι πάτε από εκεί και τριάντα χρόνια βλέπετε τον ίδιο δρόμο- Αγίων Αποστόλων, θα αναβαθμίσει τη σημαντικότατη τουριστική περιοχή της Αττικής. 
      Η συντήρηση της επαρχιακής οδού Μαραθώνα-Κάτω Σουλίου-Ραμνούντος, η διαπλάτυνση της λεωφόρου Πάρνηθος προς το Μενίδι, το αλιευτικό καταφύγιο της Παλαιάς Φώκαιας, συμπληρωματικά έργα στο λιμάνι του Λαυρίου και της Ραφήνας, μπαίνουν στο δρόμο τους. 
      Υλοποιούνται τα έργα, επιτέλους, της αποχέτευσης του Θριάσιου Πεδίου, τόπου που φιλοξενεί το 40% της εθνικής παραγωγής. 
      Ολοκληρώθηκαν οι διαδικασίες και προχωρούν σημαντικότατα έργα για όλη την περιφέρεια Αττικής. 
      Εγκρίθηκε η λειτουργία κέντρου υγείας στις Ερυθρές.
      Κυρίες και κύριοι συνάδελφοι, η αλήθεια δεν μπορούσε να κρυφθεί και δεν έπρεπε να κρύβεται από τον ελληνικό λαό, από τους εταίρους μας στην Ευρωπαϊκή Ένωση. Εμείς προχωράμε με δυναμισμό στην ψήφιση αυτού του Προϋπολογισμού. Αυτό που διακρίνει εμάς στον Προϋπολογισμό του 2006, που είναι ρεαλιστικός, ειλικρινής και αξιόπιστος, είναι ότι  η  πρόοδος της οικονομίας μας θα φέρει ευημερία στους πολίτες. Αυτός είναι ο αμετάθετος στόχος της νέας διακυβέρνησης και του Πρωθυπουργού μας, Κώστα Καραμανλή. Γι’ αυτό σας καλώ να υπερψηφίσουμε τον Προϋπολογισμό του 2006.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε τον κ. Μπούρα.
      Η κ. Παπανδρέου έχει το λόγο.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συζητάμε τον Προϋπολογισμό του 2006, έναν προϋπολογισμό που αν υπήρχε το σχετικό βραβείο, θα έθετε υποψηφιότητα για το Όσκαρ της αναξιοπιστίας! Σε μερικές ώρες η ελληνική Βουλή, με την πλειοψηφία της Νέας Δημοκρατίας, θα πει «ναι» σε όλα, αλλά ο Προϋπολογισμός δεν θα έχει εγκριθεί. Η τελική έγκριση θα δοθεί από τις Βρυξέλλες το Φεβρουάριο, όπως έγινε ακριβώς και πέρυσι: Άλλο προϋπολογισμό ψήφισε η ελληνική Βουλή, άλλο προϋπολογισμό ενέκριναν οι Βρυξέλλες και άλλο προϋπολογισμό υλοποιήσατε. 
      Η αξιοπιστία της Κυβέρνησης και, δυστυχώς, της χώρας έχει καταρρακωθεί με την προχειρότητά σας, με την έλλειψη στοιχειώδους σοβαρότητας και υπευθυνότητας. Μέσα σε ενάμιση μήνα αλλάξατε τις εκτιμήσεις και τις προβλέψεις σας τρεις φορές και πριν λίγες μέρες άλλο κείμενο στείλατε στις Βρυξέλλες. Θα είναι, επομένως, έγκριση για τον Προϋπολογισμό που συζητάμε; Θα είναι εντολή για κάποιον άλλο προϋπολογισμό; Δεν το γνωρίζουμε σήμερα και δεν υπάρχει κανείς μέσα σ’ αυτήν την Αίθουσα να μας διαβεβαιώσει περί του αντιθέτου. 
      Εδώ μας έχει καταντήσει η Κυβέρνηση της Νέας Δημοκρατίας, η Κυβέρνηση που θεωρεί τον Προϋπολογισμό ως άσκηση επί χάρτου, που αυξομειώνει τα στοιχεία χωρίς τεκμηρίωση, χωρίς αιδώ, χωρίς πρόγραμμα, η Κυβέρνηση που πανηγυρίζει για τα 20.000.000.000 του Δ΄ Κοινοτικού Πλαισίου Στήριξης που της έτυχαν, ενώ αποδεικνύεται ανίκανη να απορροφήσει τους πόρους του Γ΄ Κοινοτικού Πλαισίου Στήριξης. 
      Εγώ δεν θα πω, κυρίες και κύριοι συνάδελφοι της Νέας Δημοκρατίας, ότι ο Προϋπολογισμός που καταθέσατε είναι πλαστός, είναι ψεύτικος, είναι αναξιόπιστος. Δεν θα πω τίποτε από όλα αυτά, γιατί πλέον τα γνωρίζει η ελληνική κοινωνία. 
      Προϋπολογισμός δεν υπάρχει και αυτό το γνωρίζετε πολύ καλά. Δεν έχει νόημα να μιλήσουμε για τις προβλέψεις αυτού του δήθεν προϋπολογισμού. Δεν έχει νόημα να μιλάμε για τις δήθεν δαπάνες και για τα δήθεν έσοδα, αφού μέσα σε δεκαπέντε μέρες βρήκατε –ω, του θαύματος!- 2.000.000.000 ευρώ, αφαιρώντας την τιτλοποίηση και ταυτόχρονα μειώνετε παραπέρα το προβλεπόμενο έλλειμμα. Φαίνεται ότι ο Υπουργός Οικονομίας έχει ικανότητες ταχυδακτυλουργού. 
      Η Κυβέρνηση με την πολιτική της έχει οδηγήσει τους πολίτες σε απελπισία και την οικονομία σε αδιέξοδο. Καταφέρατε σε λιγότερο από δυο χρόνια διακυβέρνησης να σπαταλήσετε, να απαξιώσετε το τεράστιο απόθεμα αξιοπιστίας της χώρας και αυτοπεποίθησης της ελληνικής κοινωνίας, που μπορούσε να θέτει υψηλούς στόχους και να τους επιτυγχάνει, μια τεράστια επένδυση που είχε γίνει με μεθόδους οργάνωσης και λειτουργίας του δημόσιου και ιδιωτικού τομέα.
      Σήμερα η κοινωνία μας παραπαίει χωρίς όραμα, χωρίς στόχο, χωρίς προοπτική, μια κοινωνία που βλέπει με την πολιτική που ακολουθείτε, να διευρύνονται οι ανισότητες, να μειώνονται οι επενδύσεις, να οξύνονται οι κοινωνικές συγκρούσεις, να μειώνονται οι δαπάνες για την παιδεία και την υγεία, να επιβαρύνονται ακόμη περισσότερο οι έχοντες τα λιγότερα, ενώ ταυτόχρονα αυξάνονται οι παροχές στους έχοντες και κατέχοντες.
      Ακόμα και οι πλέον νεοφιλελεύθερες κυβερνήσεις στην Ευρώπη έχουν κατανοήσει ότι ο κοινωνικός διάλογος, η κοινωνική συναίνεση και συνοχή είναι απαραίτητες προϋποθέσεις για την ανάπτυξη μιας χώρας.
      Η Κυβέρνηση που προσπάθησε να ρίξει στο ΠΑ.ΣΟ.Κ. τις ευθύνες για το παρελθόν, το παρόν και το μέλλον, δεν μπορεί να αναλάβει να οργανώσει το νέο αναπτυξιακό σχέδιο που χρειάζεται ο τόπος. Στο ΠΑ.ΣΟ.Κ. διαμορφώνουμε το αναπτυξιακό σχέδιο που θα αντιμετωπίσει το δημοσιονομικό πρόβλημα της χώρας σε μεσοπρόθεσμη βάση, θα οδηγήσει σε αύξηση της ανταγωνιστικότητας της ελληνικής οικονομίας μέσω της επένδυσης στο ανθρώπινο δυναμικό.
      Αν δεν αποφασίσουμε ότι η παιδεία, η κατάρτιση, η έρευνα, η τεχνολογία και η καινοτομία είναι προτεραιότητες για τη χώρα μας, αν δεν θέσουμε ως στόχο σε δέκα χρόνια η χώρα μας να είναι μεταξύ των δέκα πρώτων χωρών στην Ευρώπη των είκοσι πέντε, κάθε χρόνο θα βλέπουμε τη χώρα μας να υποβαθμίζεται σε ανταγωνιστικότητα, όπως έγινε φέτος, που το 2005 το ονομάσατε Έτος Ανταγωνιστικότητας και η χώρα μας υποβαθμίστηκε κατά εννέα θέσεις.
      Σχεδιάζουμε ένα φορολογικό σύστημα που θα ενισχύει τις επενδύσεις, την καινοτομία, την επιχειρηματικότητα και όχι τα διανεμόμενα κέρδη, ένα φορολογικό σύστημα με αναδιανεμητικό χαρακτήρα και όχι την εισαγωγή του ενιαίου φόρου, όπως λέτε, που ενισχύει τις ανισότητες.
      Θα μειώσουμε τη φοροδιαφυγή με την αξιοποίηση της τεχνολογίας και της τεχνογνωσίας αποτελεσματικών συστημάτων που χρησιμοποιούνται σ’ άλλες χώρες. Θα εφαρμόσουμε την αξιολόγηση της διαχείρισης όλων των δημόσιων πόρων ως προς το επιδιωκόμενο, αλλά και τελικώς προκύπτον οικονομικό και κοινωνικό  αποτέλεσμα.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Θα προχωρήσουμε στην ενοποίηση του Τακτικού Προϋπολογισμού και του Προγράμματος Δημοσίων Επενδύσεων, στην καθιέρωση δηλαδή ενιαίου προϋπολογισμού και στη μετάβαση σε διεθνώς σύγχρονες και πιο αποδοτικές πρακτικές, όπως είναι η κατάρτιση και η εκτέλεση προϋπολογισμών, προγράμματος και δράσεων με διάρκεια μεγαλύτερη του έτους.
      Προβλέπουμε αποκέντρωση αρμοδιοτήτων και πόρων προς την Τοπική Αυτοδιοίκηση, με συρρίκνωση του κεντρικού κράτους και ταυτόχρονη αλλαγή του τρόπου λειτουργίας της Τοπικής Αυτοδιοίκησης και του ελέγχου από το κράτος και τους πολίτες. Στον Προϋπολογισμό γίνεται ακριβώς το αντίθετο. Θα καθιερώσουμε σ’ όλα τα επίπεδα της Δημόσιας Διοίκησης τη λειτουργία ανεξάρτητων υπηρεσιών εσωτερικού ελέγχου, ώστε να υπάρχει διαφάνεια παντού.
      Σχεδιάζουμε την αναβάθμιση και αναδιοργάνωση των ελεγκτικών μηχανισμών, ώστε να καταστεί εφικτή η εξακρίβωση, με συγκεκριμένους δείκτες, της κοινωνικής και οικονομικής αποτελεσματικότητας των εκάστοτε διαθέσιμων πόρων, πέρα από τη νομιμότητα. Πόροι θα προκύψουν και από την αξιοποίηση, με διαφανείς διαδικασίες, της περιουσίας του δημοσίου και της τεράστιας επένδυσης που έγινε στα ολυμπιακά ακίνητα, που εδώ και ενάμιση χρόνο τώρα καταρρέουν. 
      Κυρίες και κύριοι συνάδελφοι, η χώρα μας χρειάζεται όραμα, σχέδιο και πρόγραμμα. Χρειάζεται να κοιτάξουμε στο μέλλον και να πάψουμε να αλληθωρίζουμε προς το παρελθόν. Η πρότασή μας δεν είναι ούτε λαϊκίστικη ούτε εξωπραγματική. Δεν θέλουμε ούτε τα εύκολα «ζήτω» ούτε τα πρόσκαιρα χειροκροτήματα. Δεν πιστεύουμε ότι έχουμε τη μαγική λύση για την οικονομία. Δεν πιστεύουμε ότι θα αλλάξουμε τα πάντα σε μια ημέρα, ιδιαίτερα μετά την κατάσταση που έχετε δημιουργήσει. Δεν υποσχόμαστε καλύτερες μέρες στους Έλληνες και στις Ελληνίδες. Υποσχόμαστε ένα καλύτερο σχέδιο για το αύριο, ένα σχέδιο που το πιστεύουμε, ένα σχέδιο που θα το υπηρετήσουμε. Και βεβαίως είναι αυτονόητο ότι καταψηφίζουμε τον Προϋπολογισμό σας. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Παπανδρέου. 
      Κυρίες και κύριοι συνάδελφοι, ο Υπουργός Οικονομίας και Οικονομικών κ. Αλογοσκούφης έχει ζητήσει το λόγο, για να κάνει μια μικρή παρέμβαση. 
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα είμαι πολύ σύντομος. 
      Οι εισηγητές της Αξιωματικής Αντιπολίτευσης εμμένουν σε μια στείρα, αρνητική και εν τέλει αδιέξοδη προσέγγιση στα προβλήματα της οικονομίας και της χώρας και η τοποθέτηση της συναδέλφου που μόλις κατέβηκε από το Βήμα, είναι χαρακτηριστικό παράδειγμα αυτής της προσέγγισης, αυτής της τοποθέτησης. Ούτε κουβέντα για τον κατήφορο, στον οποίο οδήγησαν την ελληνική οικονομία οι επιλογές, οι πράξεις και οι παραλείψεις των κυβερνήσεων του ΠΑ.ΣΟ.Κ.! Ούτε κουβέντα για την έκρηξη των ελλειμμάτων και του δημοσίου χρέους! 
      ΕΥΑΓΓΕΛΟΣ ΠΑΠΑΧΡΗΣΤΟΣ: Πόσο ήταν το έλλειμμα επί Μητσοτάκη, να μας πείτε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ούτε κουβέντα για την καταβαράθρωση της ανταγωνιστικότητας και την έκρηξη της ανεργίας, που ακόμα ταλανίζει την οικονομία. 
      Το παρελθόν σας, κυρίες και κύριοι συνάδελφοι, δεν εγγυάται τίποτα για το μέλλον. Το ξέρει ο ελληνικός λαός. Εξακολουθείτε να μένετε προσκολλημένοι στο παρελθόν σας, αλλά το παρελθόν το έχει καταδικάσει ο ελληνικός λαός. Ο ελληνικός λαός θέλει άλλη πολιτική, θέλει άλλη προσέγγιση, αυτήν την προσέγγιση που εγγυάται η Κυβέρνηση για ένα καλύτερο μέλλον για τη χώρα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Ο κ. Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, η συζήτηση του Προϋπολογισμού του 2006 γίνεται υπό τον απόηχο και τον αντίκτυπο της μεγάλης εθνικής επιτυχίας μας στις Βρυξέλλες. Ήταν ασφαλώς μια επιτυχία του ελληνικού λαού, ήταν μια επιτυχία της ελληνικής Κυβέρνησης, αλλά ήταν και μια επιτυχία του Πρωθυπουργού της χώρας μας, του Κώστα Καραμανλή. Ήταν μια επιτυχία, η οποία αναγνωρίστηκε διεθνώς και αναγνωρίστηκε και απ’ όλους τους Έλληνες, εκτός μόνον από τους φανατισμένους, απόλυτους και μηδενιστές -ορισμένους ευτυχώς- Βουλευτές του ΠΑΣΟΚ.
      Η επιτυχία αυτή ήταν πράγματι ιδιαίτερα μεγάλη και θέλω να προσδιορίσω αυτήν την επιτυχία σε τρία βασικά σημεία. Πρώτο και κύριο –και αναφέρθηκε πολλές φορές-  το γεγονός ότι πετύχαμε ως χώρα να έχουμε 20.000.000.000 και 102.000 ευρώ για την πατρίδα μας, για το Δ΄ Κοινοτικό Πλαίσιο Στήριξης και ειδικότερα για το χρονικό διάστημα 2007-2013, είναι μια πολύ μεγάλη υπόθεση. Αυτό σημαίνει, ότι αντιστοιχούν για κάθε χρόνο, μαζί και με τις ενισχύσεις για τους αγρότες και κτηνοτρόφους, περίπου 6.000.000.000 ευρώ. Αναμφίβολα είναι μια πολύ μεγάλη επιτυχία, την οποία δεν θέλετε να αναγνωρίσετε. 
      Αυτή η επιτυχία δεν ήλθε ασφαλώς από μόνη της. Προήλθε από ένα σχέδιο της Κυβέρνησης, από μια διπλωματική επιτυχία της Κυβέρνησης, ασφαλώς και με μια μεγάλη προσπάθεια και με επαφές τις οποίες είχε –και τις ξέρετε- ο Πρωθυπουργός της χώρας μας. 
      Αλλά, δεν ήταν μόνο αυτό που σας ανέφερα ότι επετεύχθη. Ιδίως καταφέραμε, ώστε να μη μειωθούν ή και να μην καταργηθούν οι επιδοτήσεις για τους αγρότες μας, όπως είχε γραφτεί. Υπολογίζονταν πως θα αρχίσει αυτή η μείωση ή κατάργηση από το 2008 και εξής για το 2013, αλλά και τότε είναι δυνατόν να μειωθούν ή να καταργηθούν μόνο με ομόφωνη απόφαση. 
      Και τρίτον, πετύχαμε αυτό το πολύ σπουδαίο, το ιδιαίτερα σπουδαίο, τα Σκόπια να είναι υποχρεωμένα να έρθουν σε διάλογο με τη χώρα μας, για να ευρεθεί μια λύση συμβιβαστική για το όνομα, άλλως η λύση αυτού του προβλήματος θα αποτελεί προαπαιτούμενο κριτήριο για να αρχίσουν οι ενταξιακές διαδικασίες της χώρας αυτής. 
      Νομίζω ότι αυτή ήταν μια από τις μεγαλύτερες επιτυχίες στις Βρυξέλλες της χώρας μας και μας εξήγησε ο κ. Φώλιας, ο Υφυπουργός Οικονομίας και Οικονομικών, πόσο μεγάλη ήταν αυτή η επιτυχία και πόσο δύσκολο ήταν να φτάσουμε σ’ αυτό το ιδιαίτερα θετικό σημείο για τη χώρα μας. 
      Τον Προϋπολογισμό, τον οποίο συζητούμε, ασφαλώς μπορώ να τον χαρακτηρίσω και τον χαρακτηρίζω ευθέως ότι είναι ένας Προϋπολογισμός αξιόπιστος, ένας Προϋπολογισμός αναπτυξιακός, ένας Προϋπολογισμός δίκαιος, ένας Προϋπολογισμός αποτελεσματικός και ιδίως ένας Προϋπολογισμός με κοινωνική ευαισθησία. Αυτός ο Προϋπολογισμός, ασφαλώς, θα επιχειρηθεί να εκτελεσθεί στο ολόκληρο και χρειάζεται όλων μας τη συμπαράσταση, βεβαίως και ημών των Βουλευτών, αλλά και τη συμπαράσταση της ελληνικής κοινωνίας, την οποία ήδη έχει η Κυβέρνησή μας. Στηρίχθηκε αυτός ο Προϋπολογισμός σε τρεις παραμέτρους και σε τρία δεδομένα: 
      Πρώτον και κύριο, στη σημερινή πολύ δύσκολη οικονομική κατάσταση της χώρας μας. Αναφέρθηκε ποια ήταν αυτή η κατάσταση, αναφέρθηκε ποιες προσπάθειες έγιναν, αναφέρθηκαν και οι δικές σας, του ΠΑ.ΣΟ.Κ., μεγάλες ευθύνες. 
      Δεύτερον, αυτός ο Προϋπολογισμός στηρίχθηκε σε μία προσπάθεια που πρέπει να γίνει στη χώρα μας και έτσι καταρτίστηκε ώστε να έχουμε μια αναπτυξιακή πορεία. Αναπτυξιακή πορεία σε όλη τη χώρα, αλλά ιδίως τέτοια πορεία πρέπει να έχουμε στην ελληνική περιφέρεια, η οποία, όπως είναι γνωστό, όπως πολλές φορές έχει ειπωθεί και καταγραφεί, είχε εγκαταλειφθεί από τις κυβερνήσεις του ΠΑ.ΣΟ.Κ. και βεβαίως είχε ξεχαστεί. 
      Τρίτο στοιχείο είναι ότι ο Προϋπολογισμός αυτός διακρίνεται –και με βάση αυτό το στοιχείο συνετάγη- από μια κοινωνική ευαισθησία. Έχει πράγματι κοινωνική ευαισθησία αυτός ο Προϋπολογισμός, γιατί ενδιαφέρεται για τις αδύναμες κοινωνικές τάξεις και θέλει οπωσδήποτε να τις ενισχύσει, χωρίς να παραγνωρίζουμε ότι πράγματι πολλά προβλήματα βρήκαμε, πολλά έπρεπε να αντιμετωπίσουμε -και ασφαλώς και το 2006 θα έχουμε παρόμοια προβλήματα- με την ελπίδα ότι το 2007 πραγματικά θα οδηγηθούμε σε καλύτερες καταστάσεις. 
      Άκουσα με προσοχή την κ. Παπανδρέου. Θα μπορούσε κανείς επί πολλή ώρα να ομιλεί και να δίδει απαντήσεις. Θα ήθελα, όμως, να τη ρωτήσω, γιατί μας μίλησε για Όσκαρ αναξιοπιστίας, που πρέπει δήθεν να απονεμηθεί στην Κυβέρνησή μας. Σκέφτηκε ποτέ –και σκεφτήκατε όλοι, κύριοι συνάδελφοι του ΠΑ.ΣΟ.Κ.- πόσα Όσκαρ αναξιοπιστίας θα έπρεπε να απονεμηθούν στις δικές σας κυβερνήσεις επί τόσα χρόνια; Το σκεφτήκατε ποτέ αυτό και το αναλογιστήκατε;
      Δεύτερον, μας είπε για τα 20.000.000.000 ευρώ που «έτυχαν» -έτσι είπε- στη χώρα μας. Αντιλαμβάνεστε πόσο θέλει να αποδυναμώσει την προσπάθεια και επιτυχία της χώρας μας, όταν σας εξήγησα –και εξηγήθηκε- ότι ήταν μια μεγάλη επιτυχία της Κυβέρνησής μας, αλλά βεβαίως και της χώρας μας. Μας μίλησε, επίσης, για αδυναμία της Κυβέρνησης για απορρόφηση των ευρωπαϊκών κονδυλίων. Κυρία Παπανδρέου και αγαπητοί φίλοι του ΠΑ.ΣΟ.Κ., πώς τολμάτε να λέτε ότι εμείς δήθεν δεν κάναμε απορροφήσεις; Δεν βλέπετε τα δικά σας χάλια, δεν βλέπετε τη δική σας κατάσταση, δεν βλέπετε τα κονδύλια που έχουν χαθεί, δεν βλέπετε πόσο μικρή απορροφητικότητα είχατε τόσα χρόνια και αποτολμάτε να λέτε ότι εμείς δεν έχουμε απορροφητικότητα, όταν αυτή την απορροφητικότητα την αυξήσαμε από το 8%, που ήταν επί των ημερών σας, στο 32% επί των ημερών μας; Επιτέλους, νομίζω ότι πρέπει να υπάρχει και ένα όριο στις υπερβολές σας και ιδίως στα ψεύδη σας. 
      Επίσης, μας είπε η κ. Παπανδρέου ότι μειώνονται σήμερα οι επενδύσεις. 
      Επιτέλους, και αυτό δεν το βλέπετε, ότι ο αναπτυξιακός νόμος συνέβαλε τόσο πολύ ώστε να έχουμε παντού αύξηση επενδύσεων; 
      	Τέλος, μας είπατε ότι εσείς θα εφαρμόσετε, μας είπατε ότι θα καθιερώσετε, μας είπατε ότι θα αποκεντρώσετε, μας είπατε ότι θα σχεδιάσετε. Καλά, τόσα χρόνια τι κάνατε; Εσείς δεν ήσασταν κυβέρνηση επί είκοσι χρόνια; Γιατί δεν τα κάνατε όλα αυτά; Τώρα τα σκεφθήκατε αυτά που έπρεπε να κάνετε; Τώρα που εμείς προχωρούμε τόσο δυνατά, τώρα λέτε ότι θα κάνετε; 
      	Ο ελληνικός λαός σας βλέπει, σας παρακολουθεί, αλλά δεν μπορεί να σας πιστέψει και δε σας πιστεύει μ’ αυτές τις συνθήκες και μ’ αυτές τις προϋποθέσεις.
      	Θα έχω την τιμή να καταθέσω για τα Πρακτικά της Βουλής ένα έγγραφο της Γενικής Γραμματείας Περιφέρειας Ηπείρου από το οποίο προκύπτει πόση αύξηση των επενδύσεων έχουμε με τον καινούργιο αναπτυξιακό νόμο. 
      (Στο σημείο αυτό ο Βουλευτής κ. Αντώνιος Φούσας καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Απ’ αυτό το έγγραφο, ύστερα από δικό μου αίτημα που πήρα μόλις χθες, προκύπτει ότι ήδη με το νέο νόμο έχουμε μέχρι 31-12-2006 εκατό αιτήσεις για καινούργιες επενδύσεις στην Περιφέρεια της Ηπείρου και θα διατεθούν γι’ αυτόν το σκοπό 100.000.000 ευρώ εκ των οποίων τα 50.000.000 θα είναι χρηματοδοτήσεις. Ακόμη, απ’ αυτά τα προγράμματα θα έχουμε τριακόσιες ογδόντα θέσεις εργασίας.
      	ΕΥΑΓΓΕΛΟΣ ΠΑΠΑΧΡΗΣΤΟΣ: Εκατόν επτά είπε.
      	ΑΝΤΩΝΙΟΣ ΦΟΥΣΑΣ: Κάτι παρόμοιο γίνεται σ’ όλη τη χώρα και σε όλη την ελληνική περιφέρεια. 
      	Κυρίες και κύριοι συνάδελφοι, δεν παραγνωρίζουμε, ότι ασφαλώς αυτός είναι ένας δύσκολος Προϋπολογισμός. Δεν παραγνωρίζουμε ότι ασφαλώς πρέπει να αγωνιστούμε πολύ. Σημασία, όμως, έχει ότι αγωνιζόμαστε με ειλικρίνεια και δυναμισμό προς όλους τους τομείς και πρέπει κι εσείς επίσης να βοηθήσετε προς την κατεύθυνση αυτή, γιατί το να πετύχει αυτός ο Προϋπολογισμός δεν είναι θέμα της ελληνικής Κυβέρνησης, είναι θέμα της Ελλάδας, είναι θέμα όλων των Ελλήνων και είναι θέμα ιδίως των νέων ανθρώπων.
      	Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, δεν αμφισβητώ τις προθέσεις κανενός συναδέλφου, την ανησυχία και την αγωνία του για τη βιωσιμότητα του κοινωνικού κράτους. Κατανοώ την ανησυχία όλων των συναδέλφων της Βουλής και της Αντιπολίτευσης και της Συμπολίτευσης.
      	Κυρίες και κύριοι συνάδελφοι, μελετήσαμε άραγε όλα τα νούμερα αυτού του Προϋπολογισμού; Είδαμε, διαβάσαμε απλώς ή μελετήσαμε τον Προϋπολογισμό και στα θέματα της πρόνοιας; Είδαμε τις συνολικές δαπάνες της πρόνοιας έτσι απλά, 581.000.000 εκατομμύρια το 2004, 631.000.000 το 2005, 678.000.000 το 2006; Απ’ αυτά τα νούμερα αφαιρέσαμε τα λεγόμενα επιδόματα; Αν αφαιρέσουμε τα πολυτεκνικά επιδόματα μόνο που είναι 450.000.000 το 2004, 480.000.000 το 2005 και 495.000.000 το 2006, θα προκύψουν δαπάνες πρόνοιας μόνο 131.000.000 το 2004, 151.000.000 το 2005, δηλαδή αύξηση 15% από το 2004 στο 2005 και 182.000.000 το 2006, αύξηση 20% μεταξύ 2005 και 2006. Είναι μία άλλη ανάγνωση του Προϋπολογισμού την οποία οφείλουμε να κάνουμε, δηλαδή, να αφαιρέσουμε τις λεγόμενες μεταβιβαστικές πληρωμές. 
      	Το έχετε πει πολλές φορές κι εσείς, κύριοι συνάδελφοι της Αντιπολίτευσης, ότι κοινωνικές δαπάνες δίδονται σ’ αυτήν τη χώρα, όμως δε στοχεύουν σωστά. Δεν υπάρχει στοχευμένη κοινωνική πολιτική και αυτό το γνωρίζουμε πολύ καλά όλοι εδώ μέσα. 
      	Μας φτάνουν αυτά τα χρήματα; Έφτασαν τα 131.000.000 το 2004 για να ασκηθεί προνοιακή πολιτική και πώς ασκήθηκε η προνοιακή πολιτική το 2004; Τι κάναμε εμείς με τα 151.000.000 αυξημένα κατά 15% και τι θα κάνουμε με τα 182.000.000 το 2006; Θα δούμε εδώ αν έχουμε όραμα, αν έχουμε προοπτικές, αν μπορούμε να λύσουμε τα μεγάλα και χρόνια προβλήματα που έχει ο χώρος της πρόνοιας. 
      	Πρέπει να θυμόμαστε όμως. Έγιναν προσπάθειες το 2003 και προηγούμενες μεγάλες προσπάθειες, μεγαλεπήβολα σχέδια, το 1998 ο ν. 2646 ο οποίος ψηφίστηκε, μεγαλεπήβολο προνοιακό σχέδιο, ο οποίος ποτέ δεν υλοποιήθηκε γιατί απλά τα προεδρικά διατάγματα και οι κοινές υπουργικές αποφάσεις ακόμη έρχονται.
      Το 2003 καταργείται το Π.Ι.Κ.Π.Α., η ναυαρχίδα της πρόνοιας. Επίσης, καταργείται ο Εθνικός Οργανισμός Πρόνοιας, το Ίδρυμα Βρεφονηπιακών Σταθμών, ο Εθνικός Οργανισμός Κοινωνικής Φροντίδας που εσείς είχατε δημιουργήσει. Προβλέψατε τίποτα το 2004; Το 2004, στις παραμονές των εκλογών παραδώσατε πεντακόσια πέντε αυτοκίνητα για το πρόγραμμα «Βοήθεια στο Σπίτι». Όμως, στον κωδικό 1731 ξεχάσατε να τα βάλετε και τα βάλαμε εμείς στο 2005. Τα πληρώσαμε.
      Δύο χρόνια πριν, σαν σήμερα ακριβώς, καταργήσατε το Π.Ι.Κ.Π.Α., αλλά τα χρέη του δεν τα καταργήσατε. Είχατε και είχαμε τελεσίδικες δικαστικές αποφάσεις για 4,5 εκατομμύρια ευρώ. Δύο χρόνια πριν σαν σήμερα βγάλατε στον πλειστηριασμό οικόπεδο στην Κηφισιά πεντακοσίων τετραγωνικών μέτρων. Ξέρετε για πόσο; Για 500.000 ευρώ στην Κηφισιά! Καταθέτω το δικόγραφο του Πρωτοδικείου Αθηνών. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είμαστε ακόμη στα δικαστήρια. Κάναμε ανακοπή και είπαμε ότι όσο είμαστε στην Κυβέρνηση αυτός που αγόρασε αυτό το οικόπεδο στην Κηφισιά δεν πρόκειται να το πάρει ποτέ. Ακολούθησαν άλλοι εκατόν πενήντα. Αντί να κάνουμε πολιτική, τρέχαμε στα δικαστήρια για να σώσουμε την ακίνητη περιουσία του Π.Ι.Κ.Π.Α.. 
      Στις 27 Μαρτίου του 2004 έβγαινε σε πλειστηριασμό το ακίνητο που βρίσκεται στις οδούς Σταδίου και Αμερικής. Το γνωρίζετε όλοι. Είναι ολόκληρο οικοδομικό τετράγωνο. Θέλατε να νοικιαστεί για 15.000 ευρώ. Το είδα τυχαίως στην «ΚΑΘΗΜΕΡΙΝΗ» στις 26 Μαρτίου και τη Δευτέρα 27 Μαρτίου έβγαινε σε πλειστηριασμό. Το σταματήσαμε. Ξέρετε πόσο το νοικιάσαμε για είκοσι χρόνια, πριν από δύο μήνες; Το νοικιάσαμε για 150.000 ευρώ το μήνα από τις 15.000 που το είχατε διαπραγματευθεί.
      Τα λέμε όλα αυτά, γιατί αυτό σημαίνει 1.850.000 ευρώ στο Σπηλιοπούλειο Νοσοκομείο και στο Ίδρυμα Κωφών. Σημαίνει 950.000 ευρώ στο ταμείο καθενός από αυτά τα δύο ιδρύματα, σημαίνει λιγότερα χρήματα από τον Κρατικό Προϋπολογισμό, σημαίνει ότι δεν τείνουμε μόνο χέρι επαιτείας, αλλά αξιοποιούμε και την ακίνητη περιουσία, την οποία έχουμε και την γνωρίζετε πάρα πολύ καλά. Αφήσατε αυτήν την περιουσία, χωρίς να την έχετε γράψει καν στα υποθηκοφυλακεία της χώρας. 
      Αγαπητές φίλες και φίλοι, κάναμε όμως μόνο αυτά; Στην πρόνοια τα νούμερα είναι εξαιρετικά μικρά. Δεν μιλάμε για τις εκατοντάδες εκατομμυρίων άλλων Υπουργείων. Έχουμε την υποχρέωση αυτά τα λίγα χρήματα να πιάνουν τόπο για τα νομικά πρόσωπα δημοσίου δικαίου, για τα νομικά πρόσωπα ιδιωτικού δικαίου, για τους μη κερδοσκοπικούς φορείς και για τον τρίτο τομέα της οικονομίας. Επαναλαμβάνω ότι πρέπει να διαβάζετε όλους τους κωδικούς. Στον κωδικό για την κάρτα αναπηρίας είχατε βάλει το 2004 40.000 ευρώ. Θέλατε να κάνετε με 40.000 ευρώ κάρτα αναπηρίας. Μπήκαν 500.000 ευρώ το 2005. Τα αποτελέσματα φαίνονται. 
      Στο Νομό Αιτωλοακαρνανίας οι αναπηρικές συντάξεις ανέβαιναν με γεωμετρική πρόοδο κάθε χρόνο κατά εκατό. Φθάσανε τα δύο χιλιάδες τριακόσια τα επιδόματα τυφλότητας. Θα σας αναφέρω χαρακτηριστικά ότι ήταν χίλια τριακόσια τα επιδόματα την 1/8/1996 και έφθασαν το 2003 τα δύο χιλιάδες διακόσια εβδομήντα δύο. Κάθε έξι μήνες είχαμε εκατό αναπηρικές συντάξεις. Καταθέτω το πόρισμα του Σώματος Ορκωτών Επιθεωρητών Υγείας Πρόνοιας για τα Πρακτικά της Βουλής. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν πόρισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μήπως στην Κάλυμνο είναι καλύτερα τα πράγματα; Σε δειγματοληπτικούς ελέγχους που κάναμε δικαιούχοι επιδομάτων τυφλότητας ήταν επαγγελματίες οδηγοί ταξί, καθώς και οδηγοί νταλίκας. 
      Θέλετε να σας πω και άλλα; Να σας πω γιατί προχωρήσαμε σ’ αυτόν τον έλεγχο και γιατί κάναμε την κάρτα αναπηρίας, την οποία προικοδοτήσαμε όχι με 40.000 ευρώ, αλλά βάλαμε και άλλο 1.000.000 για να συνεχίσουμε τους ελέγχους να γίνει η κάρτα αναπηρίας πραγματικότητα; Το θεσμοθετήσατε εσείς, αλλά εσείς και το ναρκοθετήσατε. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Για το κοινωνικό κράτος να μας πείτε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα πούμε και για το κοινωνικό κράτος. Μη βιάζεστε. Θα πούμε και για την πρόνοια όπου όλα τα είχατε αφήσει εντελώς στην τύχη τους, στα οποία δεν είχατε δώσει καμιά ελπίδα.
      Να πούμε ότι εμείς μ΄ αυτά τα λίγα τα 152.000.000 ευρώ πέρυσι προχωρήσαμε στη δημοσιοποίηση του Ψυχολογικού Κέντρου Βορείου Ελλάδος. Ήταν δώδεκα μήνες απλήρωτο το προσωπικό.Το είχατε Ν.Π.Ι.Δ. και το αφήνατε έτσι στη Νομαρχιακή Αυτοδιοίκηση. Εμείς, μία συντηρητική για σας Κυβέρνηση, προχωρήσαμε στη δημοσιοποίηση του Ψυχολογικού Κέντρου Βορείου Ελλάδος. Ήταν μέσα στο τελευταίο νομοσχέδιό μας. Ξέρουμε ότι μας στοίχισε 5.000.000 το χρόνο. 1.000.000 ευρώ δικά σας παλιά χρέη τα πληρώσαμε και αυτά. Και προχωρούμε στη δημοσιοποίηση και της Σχολής Τυφλών Θεσσαλονίκης. Ακολουθεί η «Μέριμνα» Πατρών και η «Μέριμνα» Κατερίνης. Θα προχωρήσουμε και σ΄ αυτά, γιατί τολμάμε να τα κάνουμε, γιατί έχουμε διασφαλισμένα τα χρήματα στον κωδικό 51.15. Είδατε εκείνο τον κωδικό; Ήταν μηδενικός για τα νέα προγράμματα του 2004. Έγιναν 2,9 εκατομμύρια ευρώ το 2005 και 55.000.000 τώρα. Ό,τι κάνουμε, το έχουμε διασφαλίσει στον Κρατικό Προϋπολογισμό. 
      Και όταν θέλουμε να κάνουμε κάτι, μήπως μας αφήνετε; Το Δεκέμβριο του 2003 επισκεφθήκαμε το Κ.Α.Π. Βούλας και είπαμε ότι εκεί θέλουμε να κάνουμε ένα πρότυπο Κέντρο Αναπτυξιακής Αποκατάστασης, ώστε τέσσερα εκατομμύρια μάτια Αθηναίων να βλέπουν αυτή τη χερσόνησο, η οποία υπάρχει εκεί, διακόσια τριάντα έξι στρέμματα, κάνοντας εκεί το καλύτερο κέντρο αναπτυξιακής αποκατάστασης. Τι κάνατε; Στις 4 Μαρτίου, τρεις ημέρες πριν τις εκλογές αλλάζετε τους όρους δόμησης –με προεδρικό διάταγμα δικό σας, σε μια έκταση διακοσίων τριάντα έξι στρεμμάτων. Δεν το κάνατε στον Αστέρα της Βουλιαγμένης ή κάπου αλλού όπου υπάρχουν ιδιωτικά συμφέροντα. Δεν τολμήσατε να το κάνετε εκεί. Αλλάζετε τους όρους στην εν λόγω έκταση και μας λέτε ότι κτίζετε μόνο πεντακόσια τετραγωνικά μέτρα! 
      Εμείς, ναι, θέλουμε να κάνουμε το κέντρο αυτό με τη μέθοδο της αντιπαροχής, με τα Σ.Δ.Ι.Τ., με τη σύμπραξη του δημόσιου και ιδιωτικού τομέα.
      Καταθέτω το επαίσχυντο προεδρικό διάταγμα που υπογράψατε και μάλιστα στις 4 Μαρτίου, προκειμένου να ναρκοθετήσετε την προσπάθειά μας, να ναρκοθετήσετε την υπόσχεση που έδωσε ο Κώστας Καραμανλής, ότι εκεί στο φιλέτο της Αθήνας, ναι, θέλουμε να κάνουμε κέντρο για τους αναπήρους. Θα το αλλάξουμε. Έδωσε εντολή ο Πρωθυπουργός. Θα βρούμε τη λύση. Θα αλλάξουμε το προεδρικό διάταγμα, θα προχωρήσουμε στα σχέδιά μας.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν προεδρικό διάταγμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης είχατε ξεχάσει τη λέξη «τρίτεκνη» οικογένεια, όσο είσαστε κυβέρνηση. Καταθέσαμε το νομοσχέδιο για τις τρίτεκνες οικογένειες και θα έλθετε στην αρμόδια επιτροπή της Βουλής να πείτε ότι αθετήσαμε τις προεκλογικές μας δεσμεύσεις! 
      Το διχίλιαρο Καραμανλή, το οποίο δίδεται σε κάθε τρίτο, τέταρτο και πέμπτο παιδί που θα γεννιέται από 1-6-2006, για σας δεν είναι τίποτα. Έχετε μπλέξει με τα εκατομμύρια. Πέστε στην επίτοκο, που είναι τώρα οκτώ μηνών και είναι από το Φοίνικα Θεσσαλονίκης ή από τη Δραπετσώνα, η οποία θέλει να γεννήσει σε ιδιωτικό μαιευτήριο, ότι τα 2.000 ευρώ που της δίνουμε δεν είναι τίποτα. Πέστε στο σύζυγό της τον εργάτη, που θέλει κι αυτός με την οικογένειά του να πάει  σε ένα ιδιωτικό μαιευτήριο, ότι δεν είναι τίποτα αυτά τα 2.000 ευρώ. Τολμήστε και πέστε το.
      Υπολογίζουμε ότι θα δώσουμε τέτοια επιδόματα σε τριάντα χιλιάδες γεννήσεις.
      Επίσης πέστε ότι τα τέλη ταξινόμησης που τους χαρίζουμε, 35% φέτος, 70% του χρόνου και 100% μετά από τρία χρόνια, ότι δεν είναι και αυτά τίποτα. Δεν είναι τίποτα για σας το ότι θα γλιτώσουν 3.000 ευρώ για κάθε αυτοκίνητο που θα πάρουν. Τολμήστε και πέστε το αυτό στις εκλογικές περιφέρειες. 
      Μήπως μπερδεύετε αυτούς που ζουν στο Κολωνάκι μ΄ αυτούς που ζουν στο Φοίνικα Θεσσαλονίκης ή οπουδήποτε αλλού; Μπορεί για άλλους να μην είναι, αλλά γι’ αυτούς είναι και παραείναι πολύ σημαντικό. 
      Επίσης εξηγήστε στους αδιόριστους τρίτεκνους εκπαιδευτικούς που θα προταχθούν στους πίνακες διοριστέων ότι δεν τους ωφελεί σε τίποτα. Εξηγήστε σε μία τρίτεκνη μάνα που δεν μπορεί να διοριστεί ότι δεν είναι τίποτα γι’ αυτήν η η ένταξή της στο 20% των προσλήψεων.
      Πείτε ότι οι μεταγραφές φοιτητών, η μεταγραφή του γιου μιας τρίτεκνης οικογένειας, που σπουδάζει στην Κρήτη και θα έρθει στην Αθήνα ή τη Θεσσαλονίκη, επίσης δεν είναι τίποτα. Το ότι θα κάνει μειωμένη θητεία, δεν είναι τίποτα. Το ότι θα βάλουμε επιπλέον 2% στις προσλήψεις μέσω του ν. 2643 και στον ευρύτερο δημόσιο τομέα και στο στενό δημόσιο τομέα, επίσης δεν είναι τίποτα. Το 8% για τον ευρύτερο δημόσιο τομέα γίνεται 10% και το 5% γίνεται 7% για το στενό δημόσιο τομέα, Ο.Τ.Α..
      Όλα αυτά τα μέτρα για μερικούς δεν είναι τίποτα. Για κάποιους άλλους, όμως, είναι πολλά. 
      Κυρίες και κύριοι, επειδή είπατε για κράτος πρόνοιας, θέλω να σας αναφέρω τα εξής: Γνωρίζετε πολύ καλά ότι ασφυκτιούν όλες οι μονάδες αποκατάστασης της χώρας. Ασφυκτιά το Κέντρο της Μητροπόλεως Λακωνίας, ένα θαυμάσιο Κέντρο που έχει κάνει η Μητρόπολη Λακωνίας, το οποίο είναι νομικό πρόσωπο ιδιωτικού δικαίου. Πώς θα ζήσει αυτό; Πώς θα μπορούσε να ζήσει όταν είχε νοσήλιο μόλις 15 ευρώ την ημέρα και 20 ευρώ για πάνω από οκτώ ώρες και 50 ευρώ για είκοσι τέσσερις ώρες; 
      Τολμήσαμε με το προεδρικό διάταγμα, το οποίο καταθέτω και το οποίο ισχύει από 15 Δεκεμβρίου του 2005 –και αυτό σημαίνει ότι βάλαμε γερά το χέρι στην τσέπη στα ασφαλιστικά ταμεία και στον Κρατικό Προϋπολογισμό- τα 15 ευρώ να γίνουν 40, τα 20 ευρώ να γίνουν 60 και τα 50 ευρώ να γίνουν 150 -αύξηση, δηλαδή, 200% και 300%- για να επιζήσουν και να επιβιώσουν αυτά τα νομικά πρόσωπα ιδιωτικού δικαίου, αυτές οι μικρές μονάδες που κάνουν αποκατάσταση στην πράξη, που υπάρχουν δίπλα μας, που έκλειναν καθημερινά. Διότι με 15 ευρώ την ημέρα δεν μπορούσε η Κιβωτός στην Κοζάνη να επιζήσει.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν προεδρικό διάταγμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΝΙΚΟΛΑΟΣ ΓΚΑΤΖΗΣ: Μνημόσυνο με ξένα κόλλυβα με τα ασφαλιστικά ταμεία.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αγαπητές φίλες και αγαπητοί φίλοι, σας επαναλαμβάνω ότι και το τελευταίο ευρώ θα πιάσει τόπο. Και για να σας το εξηγήσω αυτό, όπως επιτύχαμε την αναπροσαρμογή του ενοικίου στο ακίνητό μας Σταδίου και Αμερικής…
      ΝΙΚΟΛΑΟΣ ΓΚΑΤΖΗΣ: Στα νοσοκομεία 3,9%.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας πω το εξής, κύριε συνάδελφε: Μετά το νομοσχέδιο για το τρίτο παιδί, το πρώτο νομοσχέδιο το οποίο θα έρθει στη Βουλή, θα είναι για την αξιοποίηση της ακίνητης περιουσίας της  πρόνοιας. Κατορθώσαμε και γράψαμε στα υποθηκοφυλακεία της χώρας όλη την περιουσία πλέον, η οποία είναι πολύ μεγάλη. Επτά δισεκατομμύρια είναι μόνο η περιουσία των Π.Ι.Κ.Π.Α.. Και όπως κατορθώσαμε και δεκαπλασιάσαμε το ενοίκιο στο ακίνητο Σταδίου και Αμερικής, έτσι θα κατορθώσουμε και στα υπόλοιπα ακίνητα να αξιοποιήσουμε την περιουσία μας, ώστε τα Ιδρύματα Κοινωνικής Πρόνοιας να είναι ανεξάρτητα, να μπορούν να επιβιώσουν χωρίς τις συνεχείς ενέσεις από το Υπουργείο Οικονομίας και Οικονομικών, αλλά αξιοποιώντας τη δική μας περιουσία και νοικοκυρεύοντας τα του οίκου μας.
      Επειδή κατηγορηθήκαμε ότι δεν έχουμε όραμα, σας καταθέτω στα Πρακτικά της Βουλής το δικό μας όραμα, για τη δεκαετία που έρχεται, στο κομμάτι της κοινωνικής αλληλεγγύης. Κι εδώ μπορούμε να συνεννοηθούμε όλοι μαζί. Και για το ελάχιστο εγγυημένο εισόδημα και για τις οικογένειες οι οποίες ζουν κάτω από το όριο της φτώχειας, για τα μεγάλα θέματα και κυρίως για τη στοχευμένη κοινωνική πολιτική. Διότι δεν μπορεί αυτή η χώρα, κυρίες και κύριοι, να σπαταλά κοινωνικές δαπάνες οι οποίες είναι στο μέσο όρο της Ευρωπαϊκής Ένωσης και να ρίχνουν το όριο της φτώχειας μόλις κατά 1%. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτή ήταν η δική σας πολιτική, μια κοινωνική πολιτική η οποία απευθυνόταν σε όλα τα κοινωνικοοικονομικά στρώματα της χώρας. 
      Θέλουμε μία κοινωνική πολιτική, θέλουμε οι κοινωνικές δαπάνες να στοχεύουν στα τέσσερα κατώτερα δεκατημόρια του κοινωνικοοικονομικού ιστού της χώρας, μια στοχευμένη κοινωνική πολιτική όπου το κάθε ευρώ να πιάνει τόπο. Αυτό οραματίζεται η Ευρωπαϊκή Ένωση, αυτό οραματίζεται ο κοινωνικός φιλελευθερισμός, αυτό οραματίζεται η Κυβέρνηση του Κώστα Καραμανλή.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα το εξής:
      Σαράντα τέσσερις Βουλευτές του ΠΑ.ΣΟ.Κ. κατέθεσαν πρόταση νόμου: «Δικαίωμα ψήφου υπηκόων τρίτων χωρών. Απόκτηση ελληνικής ιθαγένειας από Έλληνες ομογενείς».
      (Παραπέμπεται στην αρμόδια Διαρκή Επιτροπή)
      Το λόγο έχει η κ. Γκερέκου.
      ΑΓΓΕΛΙΚΗ ΓΚΕΡΕΚΟΥ: Ύστερα από την τοποθέτηση του κυρίου Υφυπουργού για ακόμη μία φορά οι Έλληνες πολίτες θα αναρωτιούνται για το ποιος κυβερνάει και ποιος αντιπολιτεύεται σ΄ αυτή τη χώρα. 
      Κανέναν, όμως, δεν πρόκειται να πείσετε όχι για τις καλές προθέσεις, που σίγουρα υπάρχουν, αλλά για το όψιμο ενδιαφέρον της Νέας Δημοκρατίας για το κοινωνικό κράτος.
      Αγαπητοί συνάδελφοι, στα τέλη του 2004 η Νέα Δημοκρατία διά στόματος του Πρωθυπουργού κ. Καραμανλή κατέθεσε για το 2005 τον πρώτο ειλικρινή, αξιόπιστο και διαφανή, όπως έλεγε, Προϋπολογισμό. Δυστυχώς, όμως, ούτε η ειλικρίνειά του ούτε η αξιοπιστία του ούτε η διαφάνειά του τον έσωσαν από την απόλυτη αποτυχία. Και αυτή την απόλυτη αποτυχία την αντιλαμβάνονται όλοι. Όλοι εκτός από τη Νέα Δημοκρατία, η οποία εξακολουθεί να έχει μία εξαιρετικά επιλεκτική μνήμη προσπαθώντας να μετατρέψει την αποτυχία σε θρίαμβο.
      Πού είναι ο θρίαμβος, αγαπητοί συνάδελφοι και δεν μπορούμε να τον δούμε κι εμείς και ακόμη περισσότερο οι Έλληνες φορολογούμενοι; Στο ότι διαρρηγνύετε τα ιμάτιά σας ότι δεν επρόκειτο να ληφθούν έκτακτα μέτρα ή νέοι φόροι, ενώ την άνοιξη προχωρήσατε στη λήψη και έκτακτων μέτρων και σε αύξηση του Φ.Π.Α.; Ή στο ότι, όταν καταθέτατε τον προϋπολογισμό πέρσι, μιλούσατε για αύξηση εσόδων από το Φ.Π.Α. κατά 10,2% κι έρχεστε τώρα και μας μιλάτε για 0,9%; Για ποια επιτυχία ακριβώς μιλάτε; Για την επιτυχία του ότι άλλες συνεννοήσεις κάνετε απευθείας με τις Βρυξέλλες και με τον Επίτροπο κ. Αλμούνια και άλλες μας παρουσιάζετε εδώ; Γιατί, τι μπορεί να σκεφθεί κανείς, όταν σε ερώτηση Ευρωβουλευτή προς τον Επίτροπο, εκείνος του απάντησε ότι όσον αφορά το 2006 η ελληνική Κυβέρνηση σχεδιάζει την περίοδο αυτή προσωρινά έσοδα από ορισμένα εφάπαξ μέτρα ίσα με το 0,6% του Α.Ε.Π.; Προφανώς, ο κ. Αλμούνια γνωρίζει κάτι πολύ περισσότερο από εμάς.
      Επομένως, τι συζητάμε εδώ τώρα; Μισές αλήθειες; Γιατί δεν μας μιλήσατε γι’ αυτό, κύριε Υφυπουργέ, πριν από λίγο; 
      Φοβάμαι όμως ότι οι μισές αλήθειες είναι γενικά η στρατηγική της Νέας Δημοκρατίας. Όλη την προηγούμενη χρονιά είχατε κάνει σημαία σας το θέμα των επενδύσεων: τι θα τις αυξάνατε, τι θα ενισχύατε το επενδυτικό περιβάλλον, τι θα γινόταν η ατμομηχανή της ανάπτυξης και μάλιστα της πολύπαθης περιφερειακής ανάπτυξης. Και τι δεν είχαμε ακούσει. Λοιπόν, ακούστε πώς έχει η κατάσταση: 
      Στις 10 Οκτωβρίου του 2005 δημοσιεύθηκε στον Τύπο ο πίνακας με τις εγκριθείσες επενδύσεις του κοσμογονικού αναπτυξιακού νόμου 3299/2004. Ξέρετε τι εγκριθείσες επενδύσεις ανέφερε για την περιφέρειά μου, την περιφέρεια των Ιονίων Νήσων και κατά συνέπεια για το Νομό της Κέρκυρας; Μηδέν. Όχι κάποιο μικρό ποσοστό κοντά στο μηδέν. Το απόλυτο μηδέν. Και δεν ήμασταν οι μόνοι. Το μοιραζόμασταν αυτό το μηδενικό με την περιφέρεια του Νότιου Αιγαίου. 
      Τι να σχολιάσει κανείς; Μήπως χρειάζεται ακόμη να πούμε ότι η απορροφητικότητα των κονδυλίων του Γ΄ Κοινοτικού Πλαισίου Στήριξης έχει πέσει σε τέτοιο βαθμό, που πλέον μπορεί να θεωρείται βέβαιη η απώλεια τεράστιων ποσών; Και πάλι εδώ δυστυχώς η Περιφέρεια Ιονίων έχει πρωτιά. Πολλά από τα προγράμματα που βρίσκονται σε εξέλιξη είτε έχουν προβλήματα απορροφητικότητας είτε κινδυνεύουν να μην πετύχουν τους στόχους τους, όπως εξάλλου και σε άλλες περιφέρειες. Κι εδώ δεν πρόκειται για αντιπολιτευτικές υπερβολές. Πρόκειται για αντικειμενικά, ψυχρά δεδομένα, τα οποία επισημαίνει η όγδοη Επιτροπή Παρακολούθησης του Γ΄ Κοινοτικού Πλαισίου Στήριξης, εκτός πια κι αν θεωρείτε ότι και αυτή η Επιτροπή σας αντιπολιτεύεται, κύριε Υφυπουργέ, που πριν από λίγο εκθειάζατε την πολιτική σας για την περιφερειακή ανάπτυξη.
      Πάντως, ο νέος Προϋπολογισμός θα πρέπει να πούμε ότι δίνει τη δυνατότητα να εξασκείς τη φαντασία σου, προσπαθώντας να λύσεις τους άπειρους γρίφους που περιλαμβάνει. Για παράδειγμα, σκέφτεσαι πώς είναι δυνατόν να παραμένει μειωμένο και ουσιαστικά ανύπαρκτο το Πρόγραμμα Δημοσίων Επενδύσεων, το κράτος να ομολογεί ότι δεν εισπράττει τα αναμενόμενα έσοδα από τον Φ.Π.Α., όλοι σχεδόν οι κλάδοι να παρουσιάζουν επιβράδυνση, αλλά τελικά η Κυβέρνηση να καταφέρνει να μειώνει το δημοσιονομικό έλλειμμα σε 2,6%, τη στιγμή μάλιστα που η ίδια η Ευρωπαϊκή Επιτροπή με έκθεσή της στις 17 Νοεμβρίου προβλέπει ότι το έλλειμμα θα κινείται περίπου στο 3,8%. Ισχυρίζεστε, λοιπόν, ότι η Επιτροπή κάνει λάθος; 
      Και ενώ τα χρήματα χάνονται, οι ελλείψεις γιγαντώνονται. Αποτέλεσμα; Τεράστια και κρίσιμα πεδία να είναι εντελώς παρατημένα. Ίσως το μεγαλύτερο απ’ αυτά τα παρατημένα πεδία να είναι ο πολιτισμός, που με μια στοχευμένη πολιτιστική πολιτική θα μπορούσε να γίνει ένας από τους πιο δυναμικούς άξονες ανάπτυξης. Μάλλον όμως, έχετε αποφασίσει ότι δεν τον χρειαζόμαστε πια, ότι μπορούμε χωρίς αυτόν, γιατί μας κοστίζει πολύ ακριβά, όπως άκουσα χθες από συνάδελφο της Νέας Δημοκρατίας. Τα πάντα είναι στάσιμα στα θέματα πολιτισμού και μάλιστα σε μια χώρα, στην οποία ο ίδιος ο Πρωθυπουργός επέλεξε να είναι Υπουργός Πολιτισμού. Ένας Υπουργός Πολιτισμού που, συγχωρείστε με, αλλά έχει γίνει αόρατος άνθρωπος όσον αφορά το Υπουργείο αυτό. Απορεί κανείς για ποιο λόγο κρατάει ακόμη για τον εαυτό του αυτή τη θέση.
       Από πού να πιάσει και πού να αφήσει κανείς τα θέματα για τον πολιτισμό; Από τα αφημένα στην τύχη τους ΔΗ.ΠΕ.ΘΕ., τα οποία φυτοζωούν, από τις κομμένες επιχορηγήσεις των αξιόλογων θεατρικών σχημάτων, από την πρωτοφανή εγκατάλειψη της Λυρικής Σκηνής και της Κρατικής Ορχήστρας, από το Ελληνικό Ίδρυμα Πολιτισμού, που πλέον είναι σκιά του εαυτού του και απλά συσσωρεύει λειτουργικά χρέη, από τις ανεκδιήγητες εμπνεύσεις που περιλαμβάνονται στο υπό κατάρτιση νομοσχέδιο για τις κινηματογραφικές παραγωγές; Για να μην αναφέρουμε τους παρατημένους κυριολεκτικά αρχαιολογικούς χώρους σε όλη τη χώρα. Το τέλμα στα πολιτιστικά πράγματα είναι πραγματικά απίστευτο. Το τέλμα, η αναπτυξιακή άπνοια στη χώρα μας είναι επικίνδυνη.
      Αγαπητοί κύριοι συνάδελφοι της Νέας Δημοκρατίας, νομίζω ότι εκείνο που πρέπει να κατανοήσετε, είναι ότι το παρελθόν δεν μπορεί πια να αποτελεί το άλλοθί σας. Δεν μπορεί για όλα τα λάθη, για όλες τις ανεπάρκειες, για όλες τις αποτυχίες σας να φταίει το ΠΑ.ΣΟ.Κ.. Δεν περνά πια αυτό ούτε μέσα σ’ αυτήν την Αίθουσα ούτε έξω από αυτή, στους πολίτες. Αναλάβετε την ευθύνη των επιλογών σας. Εσείς εγκλωβίσατε τη χώρα με την απίστευτη απόφαση της απογραφής. Εσείς έχετε επιστρατεύσει κάθε είδους λογιστικές  αλχημείες τύπου τιτλοποίησης, για να συμμαζέψετε τα ασυμμάζευτα. Εσείς έχετε κηρύξει πόλεμο εναντίον των εργαζομένων με τις δήθεν μεταρρυθμίσεις σας. Εσείς έχετε γίνει βασιλικότεροι του βασιλέως, έχοντας μέχρι και το Σύνδεσμο Ελλήνων Βιομηχάνων να διαφωνεί μαζί σας στο νομοσχέδιο για τις Δ.Ε.Κ.Ο..
      Κυρίες και κύριοι συνάδελφοι της Νέας Δημοκρατίας, η Κυβέρνησή σας είναι αυτή που πραγματικά έχει πάρει ένα ραγδαίο κατήφορο. Σ’ αυτό το ραγδαίο κατήφορο δεν την ακολουθεί πλέον κανείς, εμείς πάντως όχι. Ως Αξιωματική Αντιπολίτευση οφείλουμε να μη σας επιτρέψουμε να συμπαρασύρετε τη χώρα σ’ αυτό τον κατήφορο.
      Για το λόγο αυτό η καταψήφιση του Προϋπολογισμού του 2006 δεν είναι για μας απλώς μία επιλογή. Είναι χρέος μας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Γκερέκου. 
      Ο κ. Νικόλαος Δένδιας έχει το λόγο.
      Ήρθε η ώρα της Κέρκυρας.
      (Χειροκροτήματα από την πτέρυγα της Νέας Δημοκρατίας)
      Ορίστε, κύριε Δένδια.
      ΝΙΚΟΛΑΟΣ ΔΕΝΔΙΑΣ: Κύριε Πρόεδρε, είμαι κατ’ αρχάς υποχρεωμένος να διαθέσω ένα λεπτό από το χρόνο μου για να κάνω δύο παρατηρήσεις για όσα είπε η αξιότιμη κυρία συνάδελφος, που προέρχεται από την ίδια εκλογική περιφέρεια με εμένα. 
      (Θόρυβος από την πτέρυγα του ΠΑ.ΣΟ.Κ.)
      Η πρώτη αφορά την παρατήρησή της για το όψιμο, δήθεν, ενδιαφέρον της Νέας Δημοκρατίας για το κοινωνικό κράτος. Βουλευτής της Αξιωματικής Αντιπολίτευσης προερχόμενη από την Κέρκυρα δεν μπορεί να κάνει αυτό το σχόλιο. Γιατί; Διότι το ΠΑ.ΣΟ.Κ. μας άφησε ένα εγκαταλελειμμένο νοσοκομείο, μας άφησε μια σειρά κέντρων υγείας σε άθλια κατάσταση και μας άφησε το μηδενικό σύνολο των προνοιακών  υποδομών.
      Όσον αφορά το σχόλιο για τον Πρωθυπουργό και Υπουργό Πολιτισμού, εγώ ένα πράγμα θέλω να πω: Ο Πρωθυπουργός τήρησε το λόγο του. Εντάσσει το Φρούριο της Κέρκυρας στο Γ΄ Κοινοτικό Πλαίσιο Στήριξης και παίρνει το Φρούριο της Κέρκυρας 1,5 δισεκατομμύριο δραχμές, το Φρούριο που κατέρρεε επί των ημερών του ΠΑ.ΣΟ.Κ..
      (Χειροκροτήματα από την πτέρυγα της Νέας Δημοκρατίας)
      Τελειώνοντας δε λέω στην κυρία συνάδελφο ότι εάν επιμελώς είχε κοιτάξει τον Προϋπολογισμό, θα έβλεπε ότι η αύξηση των βοηθημάτων κοινωνικής πρόνοιας και περίθαλψης στο Νομό Κέρκυρας φέτος είναι της τάξεως του 115%, από 2,5 εκατομμύρια το 2005 σε 5,3 εκατομμύρια το 2006. Είναι ίσως πανελλήνια η μεγαλύτερη αύξηση. 
      Κυρίες και κύριοι συνάδελφοι, ο Προϋπολογισμός του 2006, ο δεύτερος προϋπολογισμός μας, αποτελεί ένα σαφές δείγμα γραφής και πράξης της Κυβέρνησης. Η αξιοποίησή του μας επιτρέπει να περιορίσουμε τη νέα χρονιά ακόμα περισσότερο τα ελλείμματα και τα χρέη που μας κληρονόμησαν οι κυβερνήσεις του ΠΑ.ΣΟ.Κ.. Μας επιτρέπει να δημιουργήσουμε ένα ευνοϊκό οικονομικό περιβάλλον. Μας επιτρέπει να δημιουργήσουμε τις υγιείς και στέρεες βάσεις για να προχωρήσουμε στην υλοποίηση των βασικών προεκλογικών μας δεσμεύσεων. Μας επιτρέπει να αυξήσουμε τις συντάξεις του Ο.Γ.Α. και το βοήθημα του Ε.Κ.Α.Σ. στα όρια που προεκλογικά υποσχεθήκαμε. Μας επιτρέπει να προχωρήσουμε σε μια σταδιακή μείωση των φορολογικών συντελεστών για όλους τους πολίτες μέχρι το τέλος της τετραετίας.
      Αυτό το ευνοϊκό οικονομικό περιβάλλον για την υλοποίηση των δεσμεύσεών μας είναι αποτέλεσμα σκληρής δουλειάς. Τα όσα πέτυχε η Κυβέρνηση μέσα στο 2005, επιτρέπουν να είμαστε αισιόδοξοι για το μέλλον. Η Ελλάδα κατόρθωσε και φέτος να διατηρήσει έναν ικανοποιητικό ρυθμό ανάπτυξης, που εκτιμάται ότι θα διαμορφωθεί στο 3,6%, θα είναι, δηλαδή, υπερδιπλάσιος από το μέσο όρο της Ευρωζώνης. 
      Και είναι αναμφισβήτητη επιτυχία της Κυβέρνησης ότι κράτησε ψηλά την ανάπτυξη σε μια περίοδο που μείωνε σημαντικά το δημόσιο έλλειμμα, δηλαδή όταν περιόριζε το χρήμα που κατανάλωνε τα προηγούμενα χρόνια το κράτος. Η επιτυχία αυτή οφείλεται κατά βάση στην πολιτική της ήπιας προσαρμογής, δηλαδή, στο ότι δεν στραγγαλίστηκαν οι οικογενειακοί προϋπολογισμοί με την επίρριψη των βαρών της δημοσιονομικής προσαρμογής στα ασθενέστερα στρώματα του πληθυσμού.
      Κυρίες και κύριοι συνάδελφοι, η ήπια προσαρμογή δεν είναι μια ακόμη προσέγγιση, όπως παρουσιάζεται. Είναι αντίθετα μια ρωμαλέα επιλογή, που επιτρέπει να διατηρείται και να μη στραγγαλίζεται η ζήτηση στην οικονομία.
      Εκτός απ’ αυτό το 2005 συγκρατήσαμε για πρώτη φορά την αύξηση των πρωτογενών δαπανών σε επίπεδα χαμηλότερα της αύξησης του Α.Ε.Π., κάτι που σημαίνει ότι το κράτος αρχίζει επιτέλους να συρρικνώνεται να συμμαζεύεται. Καταφέραμε να περιορίσουμε το έλλειμμα κατά 2,3 ποσοστιαίες μονάδες και το δημόσιο χρέος κατά 1,4% ως ποσοστό του Α.Ε.Π..
      Σημαντικοί κλάδοι της οικονομίας, όπως η ναυτιλία και ειδικά ο τουρισμός, ανακάμπτουν και συμβάλλουν σημαντικά στους ρυθμούς ανάπτυξης της εθνικής οικονομίας. Θέλω να τονίσω ότι με όλα όσα επετεύχθησαν καταφέραμε να διαψεύσουμε τις Κασσάνδρες. Δεν επήλθε επιδείνωση των δεικτών της ελληνικής οικονομίας. Και πρώτοι απ’ όλους έπεσαν έξω όπως πάντα, τα στελέχη του ΠΑ.ΣΟ.Κ..
      Στο ΠΑ.ΣΟ.Κ., το θυμόμαστε όλοι, ισχυριζόντουσαν ότι ο ρυθμός ανάπτυξης της ελληνικής οικονομίας δεν θα ξεπεράσει το 3%. Οι δηλώσεις του κ. Πάγκαλου ήταν γνωστές, σχολιάστηκαν από τον γενικό εισηγητή μας. Αλλά εκτός από τον κ. Πάγκαλο και άλλοι συνάδελφοι του ΠΑ.ΣΟ.Κ. προέβλεπαν ότι το έλλειμμα θα ξεπεράσει το 5%. Θυμάμαι τον κ. Βερελή ο οποίος ήταν κατηγορηματικός και η πρόβλεψή του είναι γραμμένη στα Πρακτικά της Βουλής. Βέβαια ο κ. Βερελής ήταν προσεκτικός και δεν ανέφερε περί ανδριάντων και περί σχισίματος πτυχίων. 
      Κυρίες και κύριοι συνάδελφοι, με την πολιτική που ακολουθούμε δεν υποκύπτουμε στις πιέσεις που μας ασκούν τόσο από το εσωτερικό όσο και από το εξωτερικό. Δεν θα πάρουμε νέα πρόσθετα μέτρα, δεν θα επιβαρύνουμε με νέους φόρους τους Έλληνες πολίτες. Η νέα διακυβέρνηση απορρίπτει τις υποδείξεις για να μην πω πιέσεις, τόσο του κ. Αλμούνια όσο και εγχώριων οπαδών του. Δεν θα ακολουθήσουμε το παράδειγμα των σοσιαλιστών της Πορτογαλίας και της Ισπανίας. Δεν θα αυξήσουμε τους φόρους. 
      Η πολιτική της ήπιας προσαρμογής αποτελεί πάγια στρατηγική επιλογή. Αποδίδει καλύτερα αποτελέσματα για την αγορά, αποδίδει καλύτερα αποτελέσματα για την κοινωνία. Δεν ρίχνει την οικονομία στην παγίδα της ύφεσης. Δεν οδηγεί στη μείωση των πραγματικών εισοδημάτων των συμπολιτών μας. Δεν διαλύει τον κοινωνικό ιστό. Η δική μας συνταγή, η συνταγή της Νέας Δημοκρατίας είναι διαφορετική από τη συνταγή που θέλουν να μας επιβάλουν.
      Νοικοκυρεύουμε τα οικονομικά του κράτους. Προχωράμε στην εξυγίανση των Δ.Ε.Κ.Ο.. Δίνουμε βάρος στον περιορισμό της παραοικονομίας. Περιορίζουμε τις μαύρες τρύπες που απειλούν και το κράτος δικαίου και την κοινωνική συνοχή. Δεν επιβάλλουμε νέες θυσίες στην κοινωνία. Δεν επιβάλλουμε νέες θυσίες στους Έλληνες. 
      Ο Προϋπολογισμός του 2006 βάζει τάξη στα δημόσια οικονομικά, βάζει τις βάσεις για καλύτερες μέρες για όλους τους Έλληνες. Αποτελεί εφαλτήριο των μεταρρυθμίσεων που τόσο έχει ανάγκη ο τόπος. 
      Με τα μέτρα και τις πολιτικές που ήδη προωθούμε, όπως το νέο αναπτυξιακό και φορολογικό νόμο, το νέο ωράριο λειτουργίας των καταστημάτων, το νέο νόμο για τα Σ.Δ.Ι.Τ., το νέο νόμο για τις Δ.Ε.Κ.Ο., τις αποκρατικοποιήσεις, το νέο πρόγραμμα δημοσίων και συγχρηματοδοτούμενων έργων, το Γενικό Εμπορικό Μητρώο, την απελευθέρωση στο χώρο της ενέργειας, βάζουμε βάσεις για τις νέες αναπτυξιακές επιλογές του τόπου. Επιλογές που πυροδοτούν την αειφόρο ανάπτυξη, που αυξάνουν την απασχόληση, που ενισχύουν την κοινωνική συνοχή. Επιλογές που εγγυώνται ότι όλες οι βασικές μας προεκλογικές δεσμεύσεις μπορούν να γίνουν πράξη στο πλαίσιο της τετραετίας. Επιλογές που αναδεικνύουν ότι η Νέα Δημοκρατία είναι η πολιτική δύναμη που μάχεται να μεταρρυθμίσει τις αγκυλωμένες δομές της ελληνικής οικονομίας. Επιλογές που εγγυώνται  ότι η δεύτερη και η τρίτη τετραετία της Νέας Δημοκρατίας θα είναι πολύ καλύτερες για όλους τους Έλληνες.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Δένδια.
      Το λόγο έχει ο κ. Όθωνας. 
      ΕΜΜΑΝΟΥΗΛ ΟΘΩΝΑΣ: Κυρίες και κύριοι συνάδελφοι, μένει πραγματικά κανείς έκπληκτος διαβάζοντας αυτόν τον Προϋπολογισμό και διαπιστώνοντας ότι μέσα στις αράδες του συντελούνται μια σειρά από μικρά και μεγάλα θαύματα. Τέτοια μικρά θαύματα, παραδείγματος χάριν, ανακαλύπτει κανείς σε μια σειρά ανύπαρκτων εσόδων που προέρχονται από υποτιθέμενα προβλεπόμενα μερίσματα κυρίως από δημόσιες επιχειρήσεις, αλλά και από το γεγονός ότι η ραγδαία κατάρρευση της είσπραξης των εσόδων που διαπιστώθηκε την τρέχουσα χρονιά, αντιστρέφεται με ένα μαγικό τρόπο και σε μια ραγδαία αύξηση των εσόδων στη χρονιά που προϋπολογίζεται, στη χρονιά του 2006.
      Αντίστροφα, κατά σύμπτωση ό,τι δημιουργεί δαπάνες, με τον εξίσου μαγικό και ανεξήγητο τρόπο, υποχωρεί. Όλα αυτά τα μικρά θαύματα οδηγούν –υποτίθεται- εν τέλει στον επιδιωκόμενο στόχο, που είναι να εμφανιστεί το έλλειμμα στο τέλος του 2006 στο 2,6% του Α.Ε.Π.. Αυτό είναι και το μεγάλο θαύμα του Προϋπολογισμού. 
      Αν όμως, κυρίες και κύριοι συνάδελφοι, ήταν τόσο απλή υπόθεση η υποχώρηση του ελλείμματος και η δημοσιονομική εξυγίανση, προς τι το κλάμα και ο οδυρμός, η ακατάσχετη κινδυνολογία, ο λίθος του αναθέματος στο πρόσφατο παρελθόν; Προς τι οι δηλώσεις του κυρίου Υπουργού της Οικονομίας για την αναγκαιότητα ύπαρξης ενός, οκταετούς διάρκειας, σχεδίου και έντονης προσπάθειας, προκειμένου να άρει τις συνέπειες ενός τόσο –υποτίθεται- αμαρτωλού παρελθόντος; 
      Το πρόβλημα, κυρίες και κύριοι συνάδελφοι της Νέας Δημοκρατίας, είναι ότι συνηθίσατε με τα ψέματα. Γίνατε Κυβέρνηση με τα ψέματα και με τα ψέματα προσπαθείτε να κυβερνήσετε.
      Κυρίες και κύριοι συνάδελφοι, όμως, είναι γνωστό –το λέει και ο λαός μας- ότι όλα τα θαύματα -και τα μικρά και τα μεγάλα- κρατούν το πολύ τρεις ημέρες. Τα δικά σας οικονομικά θαύματα άντε να διαρκέσουν πέντε ημέρες, όσο θα διαρκέσει και αυτή η συζήτηση εδώ μέσα, όσο θα διαρκέσει η διατριβή σ’ αυτόν το θαυματουργό Προϋπολογισμό σας, γιατί είναι βέβαιο ότι την επόμενη ημέρα θα κληθείτε να αντιμετωπίσετε την αδυσώπητη κατάσταση που δημιουργήσατε στην ελληνική οικονομία. Τους Έλληνες πολίτες, μια και δεν θα υπάρχουν πια θαύματα, τους περιμένουν πράγματα και θάματα, που καμιά σχέση βέβαια δεν έχουν και δεν μπορούν να έχουν -σύμφωνα με τη δική σας αντίληψη- με τα προεκλογικά σας τάματα.
      Κυρίες και κύριοι συνάδελφοι της Νέας Δημοκρατίας, έχω μία απορία, ειλικρινά. Δεν μπορώ να καταλάβω το δισταγμό και την αμηχανία που οι περισσότεροι από εσάς επιδεικνύετε στο να υπερασπιστείτε τον τρόπο που η Κυβέρνηση και ο Πρωθυπουργός αναμένει αυτήν την πολιτική, όπως αποτυπώνεται  σ’ αυτόν τον Προϋπολογισμό. Όλες αυτές τις μέρες σ’ αυτήν την Αίθουσα, συμπεριφέρεστε ως οι παρεμβάσεις σας, η παρουσία σας να απορρέουν από μια εντελώς συμβατική, τυπική πολιτική υποχρέωση. 
      ΑΝΔΡΕΑΣ ΛΥΚΟΥΡΕΝΤΖΟΣ: Εσείς διαφωνείτε!
      ΕΜΜΑΝΟΥΗΛ ΟΘΩΝΑΣ: Και είναι περίεργο αυτό, γιατί η ιδεολογία, η πολιτική σας αντίληψη, οι πρακτικές της παράταξής σας, οι διαχρονικές σας αντιλήψεις, κύριε Λυκουρέντζο, είναι ζωντανές, παρούσες, αποτυπωμένες σ’ αυτόν τον Προϋπολογισμό. 
      Μη διστάζετε, λοιπόν. Σηκωθείτε και στηρίξτε αυτές τις διαχρονικές αξίες της παράταξής σας, εκτός και αν ισχυρίζεστε ότι ανάμεσα στα χιλιάδες θύματα της εξαπάτησης αυτής της περιβόητης επικοινωνιακής απάτης της Νέας Δημοκρατίας, του μεσαίου χώρου και του κοινωνικού κέντρου είστε εσείς οι ίδιοι και πίστεψαν κάποιοι από εσάς πράγματι, όπως και χιλιάδες άλλοι πολίτες, ότι η μαγική οικονομική συνταγή των περασμένων δεκαετιών -που από την καλή και την ανάποδη γνώρισε ο ελληνικός λαός, ότι δηλαδή στύβουμε τους πολλούς για να σερβίρουμε το ζουμί στους λίγους- έχει αλλάξει γι’ αυτήν την παράταξη. Ε, δεν έχει αλλάξει και είναι φανερό και μπορεί κανείς να αναφέρει μια σειρά από παραδείγματα από την οικονομική σας πολιτική που να το επιβεβαιώνουν αυτό. 
      Είναι, παραδείγματος χάρη, τυχαίο, κυρίες και κύριοι συνάδελφοι, ότι τα έσοδα που εισπράξατε με τα εισπρακτικά προβλήματα που είχατε από την αύξηση του Φ.Π.Α., ενώ υπερκάλυπταν τη δαπάνη για να δώσετε το επίδομα της θέρμανσης σ’ αυτούς τους ταλαίπωρους Έλληνες που απόψε το βράδυ θα ξενυχτήσουν με -12 βαθμούς στη βόρεια Ελλάδα με το πετρέλαιο στα ύψη, εσείς προτιμήσατε το αντίστοιχο ποσό να το χαρίσετε στις μεγάλες επιχειρήσεις και στις τράπεζες;
      Είναι τυχαίο -και τι άραγε σημαίνει- ότι, παρά την οικονομική δυσπραγία που επικαλείστε, δεν είχατε κανένα πρόβλημα να ιδρύσετε διακόσιες είκοσι νέες υπηρεσίες διά πάσαν νόσον στο ελληνικό δημόσιο και τετρακόσιες νέες αμειβόμενες επιτροπές, στελεχώνοντάς τες με πεντέμισι χιλιάδες κομματικά ημετέρους αργόμισθους, επιβαρύνοντας τον Προϋπολογισμό με πάνω από 100.000.000 ευρώ ετησίως; 
      Η ίδια δε οικονομική στενότητα καθόλου –φαίνεται- δεν σας εμπόδισε να είστε ιδιαίτερα γαλαντόμοι και γενναιόδωροι απέναντι σε πολύ συγκεκριμένους και βέβαια οικονομικά αναξιοπαθούντες ταγούς της Εκκλησίας της Ελλάδος, επιβαρύνοντας τον Προϋπολογισμό με δεκάδες εκατομμύρια ευρώ το χρόνο για την ανωτατοποίηση των Εκκλησιαστικών Σχολών. 
      Και βέβαια, η μόνη σπατάλη που ανακαλύψατε, για να αρχίσετε επιτέλους την εξοικονόμηση των περιβόητων 10.000.000.000 ευρώ που είχατε προεκλογικά υποσχεθεί, ήταν να κλείσετε τη στρόφιγγα της ανάπτυξης στην ελληνική περιφέρεια, μετατρέποντας το κυρίαρχο προεκλογικό σας σύνθημα, στροφή στην περιφέρεια, σε πραγματική αποστροφή από την ελληνική περιφέρεια. 
      Εμείς, ισχυριζόμαστε ότι απέναντι σ’ αυτή τη σκληρή νεοφιλελεύθερη πολιτική, υπάρχει άλλος δρόμος ή μάλλον υπάρχει δρόμος γιατί αυτό που ακολουθείτε εσείς, δεν είναι καν δρόμος. Είναι ένα κακοτράχαλο κατηφορικό καλντερίμι που οδηγεί τη χώρα στην καταστροφή. Δεν είναι καν δρόμος. Αυτός ο άλλος δρόμος που εμείς προτείνουμε, σηματοδοτείται από ένα νέο πρότυπο βιώσιμης ανάπτυξης. Προϋποθέτει όμως μια έντιμη και ειλικρινή συμφωνία ανάμεσα στους πολίτες και ορισμένες αδιαπραγμάτευτες πολιτικές προϋποθέσεις. Αυτός ο άλλος δρόμος επιβάλλει ριζικές αλλαγές στις ιεραρχήσεις και στις προτεραιότητές μας. Συνοδεύεται από ισχυρές πολιτικές αναδιανομής του εισοδήματος και του παραγόμενου πλούτου.
      Ξέρετε, τα εύηχα και πολιτικά ουδέτερα συνθήματα για ανάπτυξη παντού και για ευημερία για όλους, αποδείχθηκαν πολύ ωραία για να είναι αληθινά. Η ανάπτυξη δεν είναι ουδέτερο μέγεθος. Έχει ιδεολογικό πρόσημο, πρόσημο πολιτικό και κοινωνικό. Έχει και κόστος που πρέπει να κατανέμεται με τρόπο που σε μας τουλάχιστον θα υπενθυμίζει ποιοι είμαστε, από πού ερχόμαστε, με ποιους και πού θέλουμε να πάμε.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Σωτήρης Χατζηγάκης):  Ο Υπουργός Αιγαίου και Νησιωτικής Πολιτικής έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, παρακολούθησα με ιδιαίτερη προσοχή τον μόλις κατελθόντα του Βήματος ομιλητή και κυρίως την κορώνα της καταλήξεώς του, «πού θέλουμε να πάμε», διερωτήθηκε! 
      Κύριε συνάδελφε, επί χρόνια προσπαθούσαμε να καταλάβουμε με κυβέρνηση ΠΑ.ΣΟ.Κ., τελικώς που θέλετε να μας πάτε, και δεν το καταφέραμε. Διαπιστώσαμε, όμως, σήμερα πού βρισκόμαστε. Και η διαπίστωση είναι ατυχώς μελαγχολική. Θα επιχειρήσω αυτή τη μελαγχολία να την εξωραΐσω ελαφρώς για να μη γίνει θλίψη και κατάθλιψη, εκμεταλλευόμενος την ευκαιρία που δίδεται μια φορά το χρόνο στα μέλη του Κοινοβουλίου, αλλά και στα μέλη της Κυβέρνησης. Είναι η ευκαιρία συμμετοχής στη συζήτηση επί του κρατικού Προϋπολογισμού.
      Έχω την τύχη και το προνόμιο να έχω μετάσχει σε παρόμοιες συζητήσεις από τη θέση του Βουλευτού ή από τη θέση του Υπουργού, συζητήσεις πλέον των είκοσι πέντε. Τη θεωρώ ιδιαιτέρως αξιόλογη κάθε φορά αυτή την ευκαιρία. Σαν Υπουργός δίδεται και σε μένα η ευκαιρία όπως και σε άλλους συναδέλφους, να παρουσιάσουμε το πεδίο στο οποίο αναπτύσσονται οι δράσεις και οι δραστηριότητες κατά τομέα ή κατά περιοχή. Ανήκω σ’ εκείνους τους Υπουργούς που μπορούν να παρουσιάσουν κυβερνητικές δράσεις και δραστηριότητες σε περιοχή ιδιαιτέρως ευαίσθητη όπως όλο το Κοινοβούλιο κατά καιρούς διακηρύττει. Είναι περιοχή ιδιαιτέρως αξιοπρόσεκτη και ας μου το συγχωρήσουν αυτό συνάδελφοι Βουλευτές, οι οποίοι προέρχονται από άλλες περιοχές της χώρας. Και εκείνες έχουν προβλήματα, αλλά πάντως το Αιγαίο έχει θέματα πολλά των οποίων ανεδείχθησαν σε προβλήματα.
      Θα επιχειρήσω, λοιπόν, να περιγράψω αυτό το περιβάλλον και πώς μέσα σ’ αυτό αναπτύσσεται η κυβερνητική δραστηριότητα, κάνοντας ορισμένες σημειώσεις. Πρώτον, κανένας Υπουργός Αιγαίου υπεύθυνος για το Αιγαίο είτε το Υπουργείο φέρει τον τίτλο απλώς Υπουργείο Αιγαίου, είτε όπως σήμερα Υπουργείο Αιγαίου και Νησιωτικής Πολιτικής δεν έχει προοπτική να επιτύχει εάν δεν έχει εξασφαλίσει την καλή συνεργασία με όλα τα μέλη της Κυβέρνησης και με όλους τους Βουλευτές, σε όποιο χώρο και σε όποιο κόμμα και αν ανήκουν. Κυρία συνάδελφε εκ Χίου, υποθέτω ότι αυτό έχει πλέον γίνει συνείδηση. Στο Αιγαίο που συνηθίζω να λέγω ότι το παραλάβαμε «αβάπορο» και «αλίμενο» επιχειρείται μια εντυπωσιακή προσπάθεια: Τα πράγματα να πάνε σαφώς καλύτερα από ό,τι παρελήφθησαν. Επιχειρείται από συναδέλφους, για την δραστηριότητα των οποίων κάμνω σημειακές παρατηρήσεις.
      Το Υπουργείο Εθνικής Αμύνης σε συνεργασία με το Υπουργείο μας προχώρησε κάποιες ιδέες. Πρόκειται για απλές ιδέες που επί χρόνια συνεζητούντο εδώ. Να, καλή ώρα ένα πολεμικό πλοίο με κάποιους γιατρούς κάποιων ειδικοτήτων να πηγαίνει στα νησιά μας και να παρέχει υπηρεσίες υγείας εκεί όπου δύσκολα ο μόνιμος γιατρός είναι καθημερινή υπόθεση. Αυτό θέλω να πω για την ιστορία ότι αποτελεί αντιγραφή ή προέκταση αυτού που επί χρόνια γίνεται στα Δωδεκάνησα με ένα άλλο ταχύπλοο πλοιάριο της νομαρχίας μας. Πάντως καλή η παρουσία. Το δε Υπουργείο Εμπορικής Ναυτιλίας βοηθάει σημαντικά σ’ αυτήν την υπόθεση. 
      Όμως, το Υπουργείο Εθνικής Άμυνας έκαμε και άλλες επεμβάσεις. Βλέπουμε στους παραμεθόριους νομούς να λειτουργούν σήμερα Κέντρα Εκπαιδεύσεως Νεοσυλλέκτων: Λήμνος, Λέσβος, Χίος, Σάμος, Κως, Ρόδος. Τα νησιωτάκια της παραμεθορίου γραμμής εκπαιδεύονται στα νησιά τους. Καλή εκπαίδευση. Στα σύνορα. Όχι ότι δεν ήταν η προηγούμενη καλή, αλλά υπάρχει τώρα μια νέα αντίληψη για την εκπαίδευση, την στρατιωτική εκπαίδευση. 
      Βλέπουμε τώρα το σύστημα των «Ε.Φ.Υ.Ε.Σ.» των Εφέδρων Υψηλής Ετοιμότητας να αρχίζει να εφαρμόζεται από νησιωτικό τμήμα: Κάλυμνος, πλάι στα Ίμια. Δεν μπορώ να παραγνωρίσω αυτές τις επεμβάσεις, αυτές τις αποφάσεις που αναπτύσσονται στο Αιγαίο. Πρέπει δε κανείς να ομιλήσει περί αναπτύξεως στα νησιά, και τονίζω τη λέξη «ανάπτυξη», δεδομένου ότι το Υπουργείο μας από κάποια στιγμή μετέβαλε ελαφρώς πορεία. Συντηρεί όλες τις αρμοδιότητες και δραστηριότητες που είχε στο παρελθόν όπως π.χ. αυτές για τα πολιτιστικά. 
      Πολιτισμός στο Αιγαίο. Όπου και να πας, ομιλεί η ιστορία, ο ελληνικός πολιτισμός, αλλά και ο πολιτισμός άλλων που πέρασαν από τον τόπο μας.
      Προστασία του περιβάλλοντος, νησιωτικού φυσικού περιβάλλοντος, δομημένου ή απλώς φυσικού. 
      Δεν εγκαταλείπεται τίποτα απ’ όλα αυτά, αλλά μπήκαμε τώρα σε νέα αναπτυξιακή πορεία. Αλλά καμιά ανάπτυξη ή απόπειρα αναπτύξεως δεν μπορεί να θεωρηθεί ότι είναι δυνατόν να αποδώσει, εάν οι κάτοικοι δεν έχουν το αίσθημα της «ασφάλειας». Γι’ αυτό ξεκίνησα με την αναφορά στο Υπουργείο Εθνικής Άμυνας, για να περάσω σε ένα άλλο θέμα που αποτελούσε προγραμματικό μας στόχο. 
      Θέλουμε να συμβάλουμε, ώστε οι υπηρεσίες υγείας, αν είναι δυνατόν, να προσφέρονται στους νησιώτες κατά τρόπο καλύτερο απ’ ό,τι στο παρελθόν. Να πω ότι έγιναν θαύματα δεν μπορώ. Κανένα θαύμα! Όμως, βήματα σημαντικά έγιναν. Αυτήν την ώρα μέσα από το Π.Ε.Π. βορείου Αιγαίου χρηματοδοτούνται με το ύψος των 28.000.000 ευρώ. Ένα νοσοκομείο στη Χίο, που είναι μεν παλιά ιστορία, αλλά πάντως τώρα γίνεται. Τώρα κτίζεται. Τώρα θεμελιώνεται. Εξοπλίζεται το νοσοκομείο στη Μυτιλήνη. Γίνονται τέσσερα κέντρα υγείας στη Λέσβο. Επίσης, αναπτύσσεται το πρόγραμμα «Βοήθεια στο Σπίτι». Σούμα όλα αυτά είναι 28.000.000 ευρώ. Αρέσει, δεν αρέσει, πάντως αυτό είναι το νούμερο.
      Στο νότιο Αιγαίο, πάλι μέσα από το ΠΕΠ, επεκτείνονται δύο Νοσοκομεία στη Σύρο και στη Νάξο, κύριε συνάδελφε, το νησί σας, που δημοπρατείται μεθαύριο. Δεκατέσσερα Κέντρα Υγείας και Πολυδύναμα Αγροτικά Ιατρεία σε μικρά νησάκια –μεγάλη, όμως, υπόθεση γι’ αυτά- συν επτά στα Δωδεκάνησα, με ύψος δαπάνης 15.000.000 ευρώ. Είναι μέγα το ποσό; Βεβαίως, δεν είναι μέγα το ποσό για την πλατεία Συντάγματος. Δεν είναι μέγα το ποσό για τας Αθήνας. Όμως, είναι πάρα πολύ μεγάλο για τη Σχοινούσα, τη Δονούσα, την Ηρακλειά, την Κύθνο, τη Σίφνο, για τον Όλυμπο της Καρπάθου και τους Λειψούς. Γι’ αυτά τα μέρη είναι μεγάλα τα ποσά! Και παρακαλώ κάποια στιγμή ας συλλάβουμε και την αξία των μεγεθών και πού αναπτύσσονται αυτά τα μεγέθη.
      Συνυπέγραψα με τον αρμόδιο Υπουργό Αγροτικής Ανάπτυξης για τη μεταφορά των ζωοτροφών και άλλων εφοδίων στα νησιά του Αιγαίου, απόφαση με την οποία αυξάνεται η επιδότηση. Θα μου πείτε: «μα, είναι τόσο εξαιρετικά  μεγάλο το γεγονός»; «Βεβαίως». 
      Το μεταφορικό κόστος, ατυχώς στον τόπο μας, στις θαλάσσιες μεταφορές είναι υψηλό. Είναι σημαντική η βοήθεια για όσους παραμένουν κοντά στην κτηνοτροφία και κοντά στην αγροτιά, και γίνεται σημαντικότερη, εάν συγκριθεί με ό,τι συνέβαινε στο παρελθόν. Σήμερα, κατασκευάζονται έργα, έχοντα σχέση με τη μεγάλη υπόθεση που λέγεται «νερό»,  είτε για ύδρευση είτε για άρδευση. Ποιος θα αμφισβητήσει, κυρίως από τους νησιώτες Βουλευτές, ότι παραλάβαμε μακρά σειρά λιμνοδεξαμενών, από τις οποίες λειτουργούν ελάχιστες, οι οποίες  ή δεν πιάνουν νερό, ή αν πιάνουν νερό δεν έχουν δίκτυο ή μπορεί να υπάρχει δίκτυο και να μην έχουν νερό. Είναι ένα μεγάλο πρόγραμμα δισεκατομμυρίων δραχμών –για να θυμηθούμε και τις δραχμούλες- το οποίο, ωστόσο, αποδίδει περίπου κοντά στο μηδέν. Το επόμενο βήμα –που επιχειρούμε  να το εντάξουμε στο Δ΄ Κοινοτικό Πλαίσιο Στήριξης, είναι αυτόν τον εθνικό πλούτο να τον αξιοποιήσουμε, ώστε να συμβάλει στο να λύσουμε το πρόβλημα νερού, στο οποίο θα αναφερθώ αμέσως παρακάτω.
      Σήμερα κατασκευάζεται, κυρίες και κύριοι συνάδελφοι, φράγμα στη Χίο, του Κατράρι. Σήμερα έχομε υπογεγραμμένες αποφάσεις χρηματοδοτήσεως εγκαταλελειμμένου φράγματος στην Κριτήρια της Ρόδου, εντεταγμένο σε  πρόγραμμα στο Γ΄ Κοινοτικό Πλαίσιο Στήριξης, στην Κάρπαθο του Σχινά και ειδική μέριμνα, επιτέλους, να τελειώσει το πολυπαθές, το ταλαιπωρημένο φράγμα του  Γαδουρά της Ρόδου. Πάντα ταύτα, δε, σύντομα, ώστε να προλάβουμε το Γ΄ Κοινοτικό Πλαίσιο Στήριξης.
      Ποιος θα διαψεύσει ότι αυτήν την ώρα το Υ.ΠΕ.Χ.Ω.Δ.Ε. χρηματοδοτεί στο αεροδρόμιο στην Κάρπαθο - επέκταση αεροσταθμού επτάμισι χιλιάδων τετραγωνικών μέτρων, διεθνές αεροδρόμιο με  πτήσεις από εξωτερικό και εσωτερικό, απευθείας σύνδεση με την Αθήνα;
      Κυρίες και κύριοι συνάδελφοι, ποιος θα διαψεύσει ότι στο ταλαιπωρημένο, επίσης, αεροδρόμιο της Ρόδου αυτήν τη στιγμή δουλεύει εργολάβος, για ένα έργο 35.000.000 ευρώ. Για εκσυγχρονισμό του παλαιού κτίσματος διατίθενται, επίσης, 10.000.000 ευρώ και για βελτίωση του «διαδρόμου» 12.000.000 ευρώ;
      Θα ρίξω τώρα μια ματιά σε κάποιους εκ των συναδέλφων μας που έχουν επισκεφθεί τα νησιά μας.  Κύριε Παρασκευά, από τα Δωδεκάνησα, η  Κάλυμνος περίμενε είκοσι χρόνια τη στιγμή που θα  έβλεπα να κτίζεται, επιτέλους, ο αεροσταθμός, για να δουλέψει το αεροδρόμιο.
      ΙΩΑΝΝΗΣ  ΠΑΡΑΣΚΕΥΑΣ:  Θα γίνει μουσείο;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Υπέβαλε ερώτηση συνάδελφος του ΠΑ.ΣΟ.Κ., εκ   Δωδεκανήσου για το αεροδρόμιο της Καλύμνου, λησμονήσας ότι επί είκοσι χρόνια περιμένουν οι Καλύμνιοι να δουν να τελειώνει τουλάχιστον ο αεροσταθμός. Υγεία να έχουμε, το προσεχές θέρος θα δουλέψει αεροδρόμιο με αεροπλάνα. Πάντα ταύτα, δε, στη νησιωτική Ελλάδα.
      Αναφέρομαι τώρα στο «αλίμενο». Δεν κατηγορώ, περιγράφω. Δεν έχουμε λιμάνια.
      ΣΤΑΥΡΟΣ  ΣΚΟΠΕΛΙΤΗΣ: Κανένας δεν φταίει;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Με ερωτά συνάδελφος του Κ.Κ.Ε. «μα κανένας δεν φταίει»; Βεβαίως φταίνε οι διοικήσαντες επί χρόνια, φταίνε, κύριε συνάδελφε, εκ Λέσβου, εκείνοι που παρέλαβαν την απόφαση, την οποία απέσπασα σαν Υπουργός Ναυτιλίας από την τότε Ε.Ο.Κ., για δώδεκα χρόνια παράταση προνομίου, το περίφημο καμποτάζ, ώστε να γίνει τι; Να αποκτήσουμε παπόρια και λιμάνια. Ούτε το ένα, ούτε το άλλο. Να ποιος φταίει, κύριε συνάδελφε. 
      Λιμάνια: επιτέλους θα τελειώσει η Ακανδιά στη Ρόδο, τουλάχιστον, εκείνο το κομμάτι που είναι απαραίτητο για να ελλιμενίζονται  πλοία τουριστικά. Δεν μιλάμε να κάνουμε εδώ το λιμάνι τη Νέας Υόρκης, απλά πράγματα.
      Κύριοι συνάδελφοι, εκτελείται λιμενικό έργο στην Κω, η δε Μύκονος –στην περιοχή σας, κύριε συνάδελφε- λαμβάνει 13,5 εκατομμύρια ευρώ. Αυτά τα τρία λιμάνια που σας είπα είναι 23,4 εκατομμύρια ευρώ. 
      Πού είναι η συνάδελφος από τη Χίο; 
      ΕΛΠΙΔΑ ΤΣΟΥΡΗ: Εδώ είμαι. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν πήρατε 15.000.000 ευρώ για τα Μεστά; Δεν πήρε η Κάσος πίστωση;
      ΙΩΑΝΝΗΣ ΔΙΑΜΑΝΤΙΔΗΣ: Αλλιώς τα είπε ο κ. Χωματάς.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Το λιμάνι της Κάσου έγινε μυθικό, έγινε διήγηση. Είναι, όμως, σήμερα 15.000.000 ευρώ στα χέρια του Υ.ΠΕ.ΧΩ.Δ.Ε. 
      (Θόρυβος, διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αν αυτά που λέγω ενοχλούν… 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ να σεβαστούμε τον Κανονισμό και τη διαδικασία.
      ΠΑΝΑΓΙΩΤΗΣ ΡΗΓΑΣ: Μα, κύριε Πρόεδρε, μας ρωτάει.
      ΠΡΟΕΔΡΕΥΩΝ (Σωτήρης Χατζηγάκης): Ρητορικά σας ρωτάει, όπως ρωτάμε όλοι όταν είμαστε σ’ αυτό το Βήμα. 
      Σας παρακαλώ, αφήστε τον κύριο Υπουργό να ολοκληρώσει. Απευθύνομαι, βέβαια, σε όλη τη Βουλή.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): …γιατί γίνεται σύγκριση με το παρελθόν, δεν πιστεύω να ενοχλείται κανείς γιατί η Κυβέρνηση Καραμανλή, όταν εξ ανάγκης ηύξησε τους συντελεστές του Φ.Π.Α. κατά μία μονάδα σε όλη την Ελλάδα, δεν τους αύξησε στο Αιγαίο. Ενοχλείται κανείς; 
      Κύριοι συνάδελφοι, σε όποια παράταξη και αν ανήκετε, ενοχλείται κανείς γιατί από την Πρωτοχρονιά του 2006 –και αυτό έχει σχέση ευθέως με τον Προϋπολογισμό του 2006- που ο Φ.Π.Α. θα επιβληθεί κατά τη μεταβίβαση των νεόδμητων κτηρίων, στο Αιγαίο θα είναι 13% και όχι 19% όπως στην υπόλοιπη Ελλάδα; Ενοχλείται κανείς;
      ΠΑΝΑΓΙΩΤΗΣ ΡΗΓΑΣ: Εσείς επιβάλατε το 19%.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αυτό πάντως αποτελεί απόδειξη νησιωτικής πολιτικής, στήριξης της ζωής στα νησιά. Κάποιοι λένε «εσείς το επιβάλατε». Κύριοι συνάδελφοι, εσείς μάλιστα που είστε από τις Κυκλάδες, θα σας άρεσε οι συμπατριώτες σας οι οποίοι …
      ΠΡΟΕΔΡΕΥΩΝ (Σωτήρης Χατζηγάκης): Τώρα, κύριε Υπουργέ, τον προκαλείτε. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): …διεκδικούν ειδική μεταχείριση, και δικαίως, όπως και οι συμπατριώτες μας από άλλους νησιωτικούς νομούς, να μην έχουν αυτήν την ειδική μεταχείριση, αφ’ ης στιγμής μάλιστα εξ ανάγκης επιβάλλεται κάποια φορολογία; 
      ΠΑΝΑΓΙΩΤΗΣ ΡΗΓΑΣ: Εξ ανάγκης; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, παρατείναμε το ειδικό καθεστώς στο Αιγαίο επί δέκα χρόνια. Το φορολογικό καθεστώς για τα νησιά που έχουν πληθυσμό κάτω των τριών χιλιάδων εκατό κατοίκων μέχρι το 2015, καθ’ όσον αφορά στη μειωμένη κλίμακα του αφορολογήτου εισοδήματος και μέχρι το 2017 για τη μείωση του φόρου των επί των κερδών των νομικών προσώπων, 40% κάτω. Είναι ή δεν είναι αυτές πράξεις έκφραση ειδικής νησιωτικής πολιτικής; 
      Κυρίες και κύριοι συνάδελφοι, ο αναπτυξιακός νόμος δίδει τη δυνατότητα στα νησιά μας αν κάνεις επένδυση, να έχεις ενίσχυση μέχρι και 55%. Δεν είναι δε ακριβές αυτό που ακούσθηκε προηγουμένως ότι στην περιφέρεια του νοτίου Αιγαίου δεν εδόθησαν πιστώσεις για την εφαρμογή του.
      Πριν από λίγο μου έστειλαν «ραβασάκι», μόλις ωραία συνάδελφος από του Βήματος ανακοίνωσε, ότι το νότιο Αιγαίο δεν έχει υποστηριχθεί αναλόγως. Το «ραβασάκι» γράφει «18.000.000 ευρώ διά τον αναπτυξιακό νόμο και 120.000.000 ευρώ, στη διάρκεια του Π.Ε.Π., για χρηματοδότηση των ιδιωτικών επενδύσεων». Αυτά προς ενημέρωσή σας. 
      Σας είπα ότι μέγα πρόβλημα είναι το νερό. Αυτό είναι αποκλειστική αρμοδιότητα του Υπουργείου Αιγαίου και Νησιωτικής Πολιτικής. Το πρόβλημα θα το λύσουμε, κύριοι συνάδελφοι. Κοντά στα 4.000.000.000 δραχμές ξοδεύουμε κάθε χρόνο μόνο για τη μεταφορά νερού. Φέτος η μεταφορά νερού πέρασε κάθε προσδοκία, εξαιτίας της μεγάλης προσελεύσεως, κυρίως επισκεπτών, στα νησιά. Πάντως δεν ακούσθηκε καμία διαμαρτυρία για την έλλειψη νερού. Το κόστος μεταφοράς και αγοράς μέρους της ποσότητας που ήταν αναγκαία έφτασε τα 8,5 εκατομμύρια ευρώ. Είναι κεκαλυμμένα τα πάντα από τον προϋπολογισμό του 2005 και με ειδική επιχορήγηση δι’ αποφάσεως του Υπουργού Οικονομίας.
      Κύριοι συνάδελφοι, προχωρούμε στην εφαρμογή συστήματος αναδιαρθρώσεως των πηγών εφοδιασμού των νησιών και εφαρμογής των μεθόδων που εφαρμόζουν και οι άλλες χώρες, δηλαδή αφαλατώσεις, με αξιοποίηση της νέας διαδικασίας των Σ.Δ.Ι.Τ.; Συμπράξεις Δημοσίου και Ιδιωτικού Τομέως.
      Πηγαίνω τώρα σ’ ένα θέμα ιδιαιτέρως «προσφιλές», στην ακτοπλοΐα. Να ισχυρισθώ ότι είναι εις αρίστην κατάσταση, κυρίες και κύριοι συνάδελφοι, εγώ ο νησιώτης, επ’ ουδενί λόγω το πράττω. Μα, το ότι δεν είναι σε αρίστη κατάσταση εγώ το φωνάζω εδώ και δεκαπέντε-είκοσι χρόνια. Δεν εγεννήθη το πρόβλημα στις 7 Μαρτίου του 2004. 
      Τι γίνεται, για να το λύσουμε; Ο Προϋπολογισμός του 2006 προβλέπει αύξηση κατά 18%, περίπου, της δαπάνης για τις «άγονες» γραμμές. Ατυχώς με απόφαση της προηγούμενης κυβερνήσεως, τα 2/3 του Αιγαίου ανεκηρύχθησαν εις περιοχή αγόνων γραμμών. Δεν το σχολιάζω παραπάνω. Θα έλθει η ώρα του, αν θέλετε να τα πούμε. 
      ΙΩΑΝΝΗΣ ΔΙΑΜΑΝΤΙΔΗΣ: Ποιοι πήραν και πάλι τις άγονες γραμμές; Τι υπέγραψε χθες ο κ. Κεφαλογιάννης; Πάλι ο κ. Αγούδημος…
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, περάσαμε διατάξεις ο Υπουργός Εμπορικής Ναυτιλίας και ο ομιλών, για συμβάσεις, πλέον, μέχρι έξι χρόνια. Και με τις ηυξημένες αυτές επιδοτήσεις, με τις πιστώσεις που διατίθενται διά τον Προϋπολογισμό του 2006, πιστεύουμε ότι θα βελτιώσουμε, αποφασιστικά, το σύστημα, το οποίο, βεβαίως, δεν αλλάζει από τη μια μέρα στην άλλη. 
      Και επειδή μιλούσαμε για «αβάπορο» Αιγαίο επαναλαμβάνω ότι δεν έχουμε τα καράβια τα οποία χρειαζόμασθε. Δεν προβλέψατε, όταν περνούσατε τη διάταξη αποσύρσεως, ποια πλοία θα αντικαταστήσουν τα αποσυρόμενα. Παρ’ όλα αυτά, η χρονιά που μας πέρασε, το 2005, έφερε στο ελληνικό ακτοπλοϊκό νηολόγιο, κύριοι συνάδελφοι, δέκα καράβια: εφτά ταχύπλοα και τρία συμβατικά. 
      ΑΝΝΑ ΔΙΑΜΑΝΤΟΠΟΥΛΟΥ: Γι’ αυτό, αυτό το καλοκαίρι δεν είχαμε κανένα πρόβλημα!
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, είμαι ο τελευταίος που θα υποστηρίξει ότι η ακτοπλοΐα αρμενίζει καλά. 
      ΙΩΑΝΝΗΣ ΔΙΑΜΑΝΤΙΔΗΣ: Καράβια χάνονται, βαρκούλες αρμενίζουν!
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Εγώ είμαι ταξιδιώτης, νησιώτης. Αλλά τι θέλω να σας πω; Οι επεμβάσεις που γίνονται είναι επεμβάσεις ουσίας. Και αν γίνονταν προ ετών, η πρώτη ναυτιλιακή δύναμη του κόσμου δεν θα μιλούσε σήμερα για καράβια. Ο θρίαμβος των ναυτιλιακών μας παραγόντων στα πέρατα της οικουμένης θα ήταν θρίαμβος εδώ, μες στο σπίτι μας. Δεν εκάματε, όμως, τίποτα. Γι’ αυτό, κύριοι συνάδελφοι, μην ξεχνάτε κάτι. Οι νησιώτες έδωσαν τα του Καίσαρος τω Καίσαρι. Αιγαίο: σκορ 9-4. 
      ΕΛΠΙΔΑ ΤΣΟΥΡΗ: Περιμένετε στις άλλες εκλογές να δούμε… 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Σκορ, στις εκλογές του 2004, κυρίες και κύριοι συνάδελφοι, οι Αιγαιάτες: Εννέα Νέα Δημοκρατία και τέσσερις ΠΑ.ΣΟ.Κ.. Μέχρι τις άλλες εκλογές θα δούμε τι θα γίνει.
      ΙΩΑΝΝΗΣ ΔΙΑΜΑΝΤΙΔΗΣ: Πολύ αλαζονικό ακούγεται αυτό! 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Θα αναγκάσετε τον κύριο Υπουργό να ζητήσει και άλλο χρόνο. Μην διακόπτετε για να μη ζητήσει άλλο χρόνο. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τελειώνω, κύριοι συνάδελφοι, με την εξής ενημέρωση. Ανακοίνωσε προ ημερών ο Πρωθυπουργός στη Μυτιλήνη πρόγραμμα με φορέα χρηματοδότησης το Υπουργείο Αιγαίου και Νησιωτικής Πολιτικής, το οποίο καλύπτει πενήντα τρία νησιά, βόρειο, νότιο Αιγαίο και Ιόνιο -τα μικρά νησιά κάτω των τριών χιλιάδων εκατό κατοίκων- και ήδη είναι εγγεγραμμένες πιστώσεις στο βόρειο Αιγαίο 9.000.000 ευρώ, στο νότιο Αιγαίο 17.000.000 ευρώ, στο Ιόνιο 9,35 εκατομμύρια ευρώ. Τρία χρόνια το πρόγραμμα μέχρι το 2008: 120.000.000. Από εμάς εξαρτάται σ’ αυτά τα μικρά νησιά, συν στις απομονωμένες νησιωτικές περιοχές να λειτουργήσουμε κατά τέτοιο τρόπο που να μην ξαναπαρατηρηθεί φαινόμενο όπως του Γ΄ Κοινοτικού Πλαισίου Στήριξης, το οποίο εσείς οργανώσατε. 
      ΡΟΔΟΥΛΑ ΖΗΣΗ: Είστε ευχαριστημένος με αυτά τα χρήματα για τα νησιά;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Σήμερα το πρωί στο Υπουργείο, εδώ στην Αθήνα, ήταν μαζεμένοι οι μηχανικοί από τις τρεις περιφέρειες γι’ αυτό το πρόγραμμα. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε Υπουργέ. 
      ΙΩΑΝΝΗΣ ΔΙΑΜΑΝΤΙΔΗΣ:  Εμάς δεν μας πειράζει, ας συνεχίσει.
      ΙΩΑΝΝΗΣ ΠΑΡΑΣΚΕΥΑΣ: Θέλουμε να ενημερωθούμε.
      ΠΡΟΕΔΡΕΥΩΝ (Σωτήρης Χατζηγάκης): Πειράζει τους άλλους συναδέλφους που είναι εγγεγραμμένοι για να μιλήσουν. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, εγώ αισιοδοξώ για το μέλλον της χώρας μας. Αισιοδοξώ και για το μέλλον των Αιγαιατών και αισιοδοξώ γιατί προσφάτως γεγονός το οποίο αναφέρθη πολλές φορές εδώ σ’ αυτήν την Αίθουσα είχε ως αποτέλεσμα για μας τους νησιώτες τα ακόλουθα: Η συγχρηματοδότηση από το 75% να φθάσει στο 85% από την Κοινότητα. Έργο δηλαδή στα νησιά μας, στο νότιο Αιγαίο, θα παίρνει 85% από Βρυξέλλες και 15% …
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Το συνολικό μέγεθος έχει σημασία…
      ΠΡΟΕΔΡΕΥΩΝ (Σωτήρης Χατζηγάκης): Αφήστε τον κύριο Υπουργό να τελειώσει. Ολοκληρώστε, κύριε Υπουργέ, σας παρακαλώ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): … και 15% θα παίρνει από την πλατεία Συντάγματος, από τας Αθήνας. 
      ΠΑΝΑΓΙΩΤΗΣ ΡΗΓΑΣ: Τόσο το χειρότερο! 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αρέσει, δεν αρέσει, αυτή είναι η πραγματικότητα.
      Νότιο Αιγαίο, περιοχή εκτός Στόχου ένα. Μεταπηδά στον Στόχο δύο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ολοκληρώστε, σας παρακαλώ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ολοκληρώνω, κύριε Πρόεδρε.
      Στόχος δύο: Επρόκειτο να έχει 50% ενίσχυση, μόνο, από την Κοινότητα. Θα έχει εφεξής –αν αυτό σας δυσαρεστεί- 85% ενίσχυση.
      ΡΟΔΟΥΛΑ ΖΗΣΗ: Τι είναι αυτό;
      ΙΩΑΝΝΗΣ ΔΙΑΜΑΝΤΙΔΗΣ: Τα νούμερα να μας πείτε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, αυτές είναι αποφάσεις…
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, θα υπάρξουν ομιλητές που θα αντικρούσουν. Μη διακόπτετε, σας παρακαλώ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): …και είναι αποφάσεις οι οποίες οδηγούν σε ό,τι δήλωσε ο Πρωθυπουργός, ότι δηλαδή «περιφέρειες φυσικής σύγκλισης –νότιο Αιγαίο εν προκειμένω, που δεν είναι επιλέξιμες για πλήρη χρηματοδότηση Στόχου 1- θα τύχουν στήριξης από το Ταμείο Συνοχής και από τους λοιπούς πόρους».
      Εσείς δε είσθε υπεύθυνοι της εξαιρέσεως. Δεν είχατε την πρόνοια να εξηγήσετε στους Ευρωπαίους ότι δεν μπορεί τέσσερα νησιά, η Ρόδος, η Κως, η Μύκονος και η Σαντορίνη να διαμορφώνουν κατά κεφαλήν εισόδημα για την Κάσο, για τη Δονούσα, τη Σχοινούσα, την Ηρακλιά και τους Λειψούς. Εσείς επιπόλαια, χωρίς εξήγηση, δώσατε τα στοιχεία. Είναι δε μεγάλη η τύχη της Ελλάδος που έκλεισε η διαπραγμάτευση κατά τη διάρκεια της Βρεττανικής Προεδρίας όπου ελήφθησαν υπ’ όψιν τα στοιχεία –καλά τα λέω, κύριε Αλογοσκούφη;- 2000, 2001, 2002. Αν το θέμα πήγαινε στην επόμενη Προεδρία, οπότε θα λαμβάνονταν υπ’ όψιν στοιχεία 2001, 2002, 2003…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ολοκληρώστε, σας παρακαλώ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι, η μισή Ελλάς, κατ’ ελάχιστο, θα ήταν εκτός Στόχου 1. Εδώ και λίγες ημέρες, ο Πρόεδρος της Κυβερνήσεως στη Μυτιλήνη δήλωσε τα εξής. Διαβάζω συγκεκριμένα: «Στους είκοσι πρώτους μήνες της νέας διακυβέρνησης το Υπουργείο Αιγαίου και Νησιωτικής Πολιτικής έχει…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μένουν βεβαίως ακόμη πολλά…
      ΠΡΟΕΔΡΕΥΩΝ (Σωτήρης Χατζηγάκης): Κύριε Παυλίδη, παρακαλώ, ολοκληρώστε.
      ΡΟΔΟΥΛΑ ΖΗΣΗ: …(Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Ζήση, βλέπετε ότι κάνω μία παρατήρηση στον Υπουργό.
      Ολοκληρώστε, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Επαναλαμβάνω και ολοκληρώνω: Δήλωση Πρωθυπουργού: «Στο Υπουργείο Αιγαίου έχει γίνει σημαντικό έργο. Μένουν ακόμη να γίνουν πολλά». Πιστεύω να μη στενοχωρείσθε για το ότι θα γίνουν πολλά και σημαντικά. Θα γίνουν και διά των ποσών του Προϋπολογισμού και δι’ όσων ανέφερα προηγουμένως προερχομένων από κοινοτικές πηγές τις οποίες εσείς δεν αξιοποιήσατε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Τελικά αποφύγαμε τη ναυμαχία στο Αιγαίο!
      ΑΝΝΑ ΔΙΑΜΑΝΤΟΠΟΥΛΟΥ: Ο κύριος Υπουργός απεκάλεσε το Αιγαίο «αβάπορο και αλίμενο». Τι είδους ελληνικά είναι αυτά;
      ΡΟΔΟΥΛΑ ΖΗΣΗ: Είναι δική σας πραγματικότητα αυτά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ενοχλήθηκε η κυρία συνάδελφος -την οποία ιδιαιτέρως εκτιμώ- για τη χρήση του όρου -που είναι αλήθεια αδόκιμος- «αλίμενον και αβάπορον». 
      Ξέρετε κάτι όμως; Την αποδέχονται όλοι οι νησιώτες αυτήν την αδόκιμον έκφραση. Παριστά την πραγματικότητα, κυρία Διαμαντοπούλου.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, απ’ αυτά που άκουσα και απ’ αυτά που προκάλεσε η ομιλία του κυρίου συναδέλφου, αντιλαμβάνομαι ότι υπάρχουν λιμάνια της αγωνίας εν τέλει και φαίνεται ότι είναι πάρα πολλά στην Ελλάδα.
      (Στο σημείο αυτό την Προεδρική Έδρα  καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ) 
      Κυρίες και κύριοι συνάδελφοι, εμείς υποστηρίζουμε ότι ο Προϋπολογισμός του 2006 είναι συντηρητικός, ότι έχει ένα συντηρητικό «χρώμα» και υποστηρίζουμε ταυτόχρονα ότι τα υπαρκτά ελλείμματα και το υπαρκτό δημόσιο χρέος δεν μπορούν να αποτελούν αποτελεσματικό δικαιολογητικό λόγο γι’ αυτά που ο Προϋπολογισμός του 2006 επιφυλάσσει στους εργαζόμενους.
      Βρισκόμαστε για άλλη μία φορά μπροστά στη βαθύτατα συντηρητική επιλογή να ανοίγει ένας νέος κύκλος λιτότητας που δεν αφορά μόνο στους μισθούς και στις συντάξεις. Έχει έναν ευρύτερο θεσμικό χαρακτήρα. Αφορά στους όρους πρόσληψης και απόλυσης, στις σχέσεις εργασίας, στους όρους διαπραγμάτευσης των εργασιακών σχέσεων. Εμείς έχουμε τη βεβαιότητα ότι οι εργαζόμενοι υποβιβάζονται όχι μόνο εισοδηματικά, αλλά και θεσμικά. 
      Επειδή ο πολιτικός λόγος για να είναι αποτελεσματικός πρέπει να αποδεικνύεται, θέλω να θέσω καλοπροαίρετα στην κρίση των συναδέλφων της Νέας Δημοκρατίας μερικά στοιχεία. Στην Ευρωζώνη η φορολογική επιβάρυνση της εργασίας ανέρχεται στο 36,8% και του κεφαλαίου σε ποσοστό 28,2%.
      Στη χώρα μας στην Ελλάδα η φορολογική επιβάρυνση της εργασίας είναι 40,9% και του κεφαλαίου 17,6%. Δεν αποτελεί συγκεκριμένη επιλογή; Αυτή η επιλογή δεν έχει συγκεκριμένο συντηρητικό χρώμα; Αυτή η επιλογή δεν στρέφεται εναντίον των εργαζομένων; Πολύ δε περισσότερο, κυρίες και κύριοι συνάδελφοι, που μαζί με τον Προϋπολογισμό έχουν προωθηθεί και άλλα μέτρα τα οποία αποδυναμώνουν τις εργασιακές σχέσεις και στην κυριολεξία υπονομεύουν τα εργασιακά δικαιώματα. Τι είναι για παράδειγμα ο νόμος για τη μείωση του κόστους υπερωριών; Τι είναι η ρύθμιση που αφορά στη διευθέτηση του χρόνου εργασίας, ο νόμος για το ωράριο των καταστημάτων, αλλά και το συγκεκριμένο νομοσχέδιο που λίγες ημέρες πριν ολοκληρώθηκε εδώ στη Βουλή για τις Δ.Ε.Κ.Ο.; Όλα αυτά κατατείνουν στον ίδιο στόχο. 
      Η τάση αυτή επιτείνεται από την ανεπάρκεια αλλά και την αδυναμία πολλές φορές των επιθεωρήσεων εργασίας να εξασφαλίζουν την τήρηση της εργατικής νομοθεσίας στους εργασιακούς χώρους, ιδιαίτερα σε αυτούς στους οποίους δεν υπάρχει συνδικαλιστική οργάνωση των εργαζομένων. Και αποδεικνύεται συστηματικά. Αυτό το μαρτυρούν, κύριε Υπουργέ, συγκεκριμένες εκθέσεις. Παρατηρείται και συχνή παραβίαση σε πάρα πολλές περιπτώσεις απασχόλησης. 
      Επίσης, κυρίες και κύριοι συνάδελφοι, βρισκόμαστε μπροστά σε ένα επικίνδυνο φαινόμενο. Επικίνδυνο διότι αδικεί σε τελευταία ανάλυση την κοινωνική συνοχή και τους ίδιους τους εργαζομένους. Θα έχετε ακούσει πάρα πολλούς συναδέλφους της Νέας Δημοκρατίας να ομιλούν από τηλεοράσεως ή και ραδιοφώνου και όταν καλούνται να απαντήσουν, γιατί αυτή η υποβάθμιση των εργασιακών σχέσεων στο δημόσιο τομέα, να αντιπαραθέτουν την κακή κατάσταση που  υπάρχει για τους εργαζόμενους στον ιδιωτικό τομέα. Καλλιεργείται αυτή η αντίθεση μεταξύ των εργαζομένων του δημοσίου και ιδιωτικού τομέα και αξιοποιούνται οι όποιες διαφορές. Και σ’ αυτήν ακριβώς την αντιπαράθεση η Κυβέρνηση για να δικαιολογήσει τις αποφάσεις της και τις επιλογές επενδύει συστηματικά. Και αυτό δεν είναι τυχαίο. Αποτελεί συγκεκριμένη επιλογή την ώρα που η διεκδίκηση αφορά στο να ανέβουν οι εργαζόμενοι στον ιδιωτικό τομέα και όχι να κατέβουν οι εργαζόμενοι στο δημόσιο τομέα. 
      Και να είστε βέβαιοι, κυρίες και κύριοι συνάδελφοι της Νέας Δημοκρατίας, ότι σε τελευταία ανάλυση αυτή η μεθοδευμένη αντιπαράθεση μεταξύ εργαζομένων στο δημόσιο και στον ιδιωτικό τομέα θα οδηγήσει σε τραυματισμούς της κοινωνικής συνοχής και θα δημιουργήσει τεράστια προβλήματα μέσα στο χώρο των εργαζομένων που αντιμετωπίζουν πάρα πολλά προβλήματα. 
      Κυρίες και κύριοι συνάδελφοι, ποιος είναι ο νέος τύπος του εργαζομένου; Ο νέος τύπος του εργαζομένου, ο νέος εργαζόμενος είναι αυτός ο οποίος δεν θα έχει σε καίριους τομείς αυτό που έχει κατακτηθεί χρόνια ολόκληρα με αγώνες που είναι η συλλογική διαπραγμάτευση και εν τέλει, μετά από τις συλλογικές διαπραγματεύσεις, οι συλλογικές συμβάσεις εργασίας. Δεν πρόκειται για ένα παρεμπίπτον ζήτημα. Πρόκειται για ένα κεφαλαιώδες ζήτημα αν μάλιστα διαπιστώνουμε ότι αυτοί οι εργαζόμενοι είναι δέσμιοι της εισοδηματικής πολιτικής και υπονομεύεται το εισόδημά τους από τη διαρκώς αυξανόμενη ακρίβεια, η  οποία πάρα πολλές φορές δεν καταγράφεται στους επίσημους δείκτες, αλλά βιώνεται από τον ίδιο τον εργαζόμενο, τον εργαζόμενο καταναλωτή.
      Κυρίες και κύριοι συνάδελφοι, στη χώρα μας υπήρξαν υψηλοί ρυθμοί ανάπτυξης και φαίνεται ότι και πάλι θα είναι αρκετά υψηλοί, υψηλότεροι από τους ρυθμούς ανάπτυξης άλλων ευρωπαϊκών χωρών. Το μεγάλο ζήτημα, όμως, είναι το εξής: Ποιος είναι ο επικαρπωτής του παραγόμενου κάθε φορά οικονομικού αποτελέσματος από τους υψηλούς, επαναλαμβάνω, ρυθμούς ανάπτυξης; Είναι επικαρπωτής ο εργαζόμενος, είναι επικαρπωτής το μεγάλο μέρος της ελληνικής κοινωνίας; Προφανώς όχι. Διότι, εάν ήταν, δεν θα μετρούσαμε δύο και πλέον εκατομμύρια συμπολίτες μας να ζουν κάτω από τα όρια της βιωσιμότητας, δεν θα μετρούσαμε πεντακόσιες και πλέον χιλιάδες Έλληνες να ζουν με 5 ευρώ την ημέρα. 
      Εμείς προτείναμε στην Κυβέρνηση -και σε αυτήν και στην προηγούμενη- να καθιερώσουμε το ελάχιστο εγγυημένο εισόδημα όχι ως πανάκεια, αλλά ως ένα ελάχιστο δίχτυ προστασίας, προκειμένου να αποφύγουμε τον οικονομικό αποκλεισμό και την οικονομική εξαθλίωση, η οποία σε πάρα πολλούς τομείς της ελληνικής κοινωνίας, μέσα στη διαστρωμάτωσή της, αυτή η εξαθλίωση μεγεθύνεται επικίνδυνα. 
      Κυρίες και κύριοι συνάδελφοι, θα μπορούσε κανείς να υποστηρίξει την άποψη ότι, παρά την ύπαρξη του νέου κύκλου λιτότητας, έχουμε στήριξη του κοινωνικού κράτους και ότι ένα κοινωνικό κράτος, ιδιαίτερα, στους τομείς της υγείας, της παιδείας μπορεί να λειτουργεί αναδιανεμητικά ή ακόμη και ανακουφιστικά για τον εργαζόμενο. Όμως, στον τομέα της παιδείας με νόμους που ψηφίστηκαν μέσα στο 2005 δημιουργήθηκαν νέες ανάγκες. Θέλετε να αναφέρω μερικές; Διεθνές Πανεπιστήμιο Θεσσαλονίκης, δομές αξιολόγησης ανωτάτων εκπαιδευτικών ιδρυμάτων, εκκλησιαστικές σχολές. Οι σωρευμένες ανάγκες είναι σημαντικές, αλλά οι δαπάνες του Προϋπολογισμού κινούνται στα γνωστά, στα συνήθη ποσοστά. Το αποτέλεσμα είναι οι δαπάνες εκπαίδευσης ως ποσοστό του Α.Ε.Π. να μένουν στάσιμες στο 3,5% και η χώρα μας όχι μόνο να είναι η τελευταία μεταξύ των είκοσι πέντε χωρών της Ευρωπαϊκής Ένωσης, αλλά και να κατατάσσεται στη θέση ογδόντα πέντε στην παγκόσμια κλίμακα του Οργανισμού Ηνωμένων Εθνών –το γνωρίζετε- σε ένα σύνολο εκατόν τριάντα δύο χωρών. 
      Στο μεταξύ, από έρευνες με επιστημονική τεκμηρίωση και συγκεκριμένα του Κέντρου Ανάπτυξης Εκπαιδευτικής Πολιτικής της Γ.Σ.Ε.Ε. τι αποδεικνύεται; Ότι οι Έλληνες ξοδεύουν 1.000.000.000 ευρώ για ιδιωτικές δαπάνες παιδείας. Προφανώς, είναι τα φροντιστήρια και άλλες συναφείς δαπάνες ετησίως. 
      Στον τομέα της κοινωνικής ασφάλισης, αν και η Κυβέρνηση με αποφάσεις της, όπως η εθελούσια έξοδος στον Ο.Τ.Ε. και το ασφαλιστικό των τραπεζών, σώρευσε νέα βάρη στο Ι.Κ.Α. και ο Προϋπολογισμός δεν εξασφαλίζει ούτε τη θεσμοθετημένη εισφορά του 1% προς το Ι.Κ.Α.. Η υστέρηση της επιχορήγησης του Ι.Κ.Α. σε σχέση μ' αυτόν το στόχο κατά την περίοδο 2003-2006 ανέρχεται στα 813.000.000 ευρώ. 
      Πρέπει, ακόμα, να αναφέρουμε ότι υπάρχει μια πολιτική λιτότητας στις συντάξεις. Κυρίες και κύριοι συνάδελφοι της Νέας Δημοκρατίας, καλόπιστα σας ερωτώ: Δεν αισθάνεστε άσχημα, όταν επισκέπτεστε τις εκλογικές σας περιφέρειες και συναντιέστε με αγρότες στους οποίους υποσχεθήκατε 300 ευρώ προεκλογικά και τους δίνετε αύξηση 13 ευρώ; 
      Στον τομέα της φτώχειας, της πρόνοιας και του κοινωνικού αποκλεισμού σας είπα λίγο πριν ότι η Κυβέρνηση απέρριψε αυτήν την πρόταση για την καθιέρωση του ελαχίστου εγγυημένου εισοδήματος. Πρέπει να βεβαιωθείτε ότι, αν καθιερώνονταν το ελάχιστο εγγυημένο εισόδημα, δεν θα υπήρχε, κυρίες και κύριοι συνάδελφοι της Νέας Δημοκρατίας, ανατροπή της οικονομικής πολιτικής που έχετε χαράξει. Θα ήταν, όμως, μια πράξη που, όπως προείπα, θα εξασφάλιζε ένα δίχτυ προστασίας και ταυτόχρονα θα σηματοδοτούσε άλλη αντίληψη.
      Δεν το έπραξε η Κυβέρνηση, διότι δεν θέλει να ρηγματώσει το ιδεολογικοπολιτικό της οπλοστάσιο, δεν θέλει να κινηθεί προς μια κατεύθυνση η οποία θα μπορούσε ελάχιστα να δείχνει έστω ότι θέλει να αντιμετωπίσει το τεράστιο ζήτημα του κοινωνικού αποκλεισμού.
      Κυρίες και κύριοι συνάδελφοι, υπάρχουν φοβερές υστερήσεις. Πλήττεται η εργασία και νομίζω ότι όλα εκείνα που προανέφερα αποδεικνύουν τη βασιμότητα του ισχυρισμού.
      ΄Ηθελα περαιτέρω να πω και να ολοκληρώσω με αυτό για να δοθεί η δυνατότητα και σε άλλους συναδέλφους να ομιλήσουν, ότι εξακολουθεί -και αυτό πλήττει τους οικονομικά ασθενέστερους- το ποσοστό των εμμέσων φόρων να υπερτερεί έναντι των αμέσων φόρων. Και γνωρίζετε πάρα πολύ καλά όλες και όλοι, ότι οι έμμεσοι φόροι είναι εκείνοι που ισοπεδώνουν τη φοροδοτική ικανότητα των πολιτών αφού κατατάσσουν στο ίδιο επίπεδο τους οικονομικά ασθενείς, τους μεσαίους από άποψη οικονομικής ισχύος και τους πολύ ισχυρούς.
      Οι νέοι φόροι πλήττουν, ο Φ.Π.Α., για άλλη μια φορά κυρίως τα λαϊκά στρώματα, ενώ οι φόροι που μειώνονται -και αποδεικνύεται από τα στοιχεία- ελαφρύνουν τα εύπορα στρώματα. 
      Κυρίες και κύριοι συνάδελφοι, ολοκληρώνοντας θέλω να επισημάνω τούτο: Τα όποια πολιτικά σχέδια για την ανάπτυξη της χώρας, οι όποιες μεγαλόπνοες -με ή χωρίς εισαγωγικά- πολιτικές απόψεις για τα οικονομικά της χώρας, δεν θα μπορέσουν να υλοποιηθούν, δεν θα μπορέσουν να προκύψουν ως αποτέλεσμα πολιτικοοικονομικό εάν δεν στηριχθούν σε μια κοινωνία η οποία δεν μπορεί να τα στηρίξει, γιατί στη μεγάλη της πλειοψηφία πλήττεται και γιατί τούτη η κοινωνία πληττόμενη διευρύνει τις κοινωνικές της ανισότητες και αυτές οι ανισότητες είναι εκείνες που δεν επιτρέπουν ούτε έμπνευση ούτε συμμετοχή στο όποιο πρόγραμμα, έστω στο δικό σας.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος, κ. Παναγιώτης Μελάς.
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, συζητούμε τον δεύτερο Προϋπολογισμό της σημερινής Κυβέρνησης. Είναι ένας Προϋπολογισμός αξιόπιστος που έχει στόχο να νοικοκυρέψει την οικονομία μας. Είναι Προϋπολογισμός σωφροσύνης και δημοσιονομικής διαφάνειας. 
      Η Νέα Δημοκρατία αναλαμβάνοντας στις 7 Μαρτίου του 2004 τη διακυβέρνηση της χώρας, μαζί με τη σκυτάλη της εξουσίας, παρέλαβε και τη σκυτάλη των πολλαπλών προβλημάτων που είχαν δημιουργήσει οι κυβερνήσεις του ΠΑ.ΣΟ.Κ..
      Πολλά, μεγάλα και δύσκολα προβλήματα παραλάβαμε και στον τομέα της οικονομίας. Η οικονομία, δυστυχώς, δεν ήταν εύρωστη όπως ευαγγελιζόταν η τότε κυβέρνηση του ΠΑ.ΣΟ.Κ., αλλά ήταν μια οικονομία που στηριζόταν σε πήλινα πόδια, έτοιμη να καταρρεύσει.
      Το ΠΑ.ΣΟ.Κ. στηριζόμενο στα δανεικά, με δημιουργικές λογιστικές, λογιστικά τεχνάσματα και αλχημείες παρουσίαζε με τους προϋπολογισμούς που κατέθετε άλλη οικονομική κατάσταση από την πραγματική. Γι’ αυτό προέβημεν στη δημοσιονομική απογραφή για να αποτυπώσουμε, για να διαγνώσουμε -έτσι να σας το πω ιατρικά-το βάθος της ασθένειας της οικονομίας μας. Και ως γιατρός θα σας πω ότι για να θεραπεύσεις έναν πάσχοντα -και μάλιστα βαριά πάσχοντα- πρέπει να κάνεις σωστή διάγνωση. Και με την απογραφή αυτό κάναμε, σωστή διάγνωση στο θέμα της οικονομίας. 
      Αποκαλύψαμε τα κρυφά ελλείμματα και τα κρυφά χρέη. Αποκαλύψαμε την αλήθεια. Και η αλήθεια ήταν πικρή για το ΠΑ.ΣΟ.Κ. γιατί φάνηκε η γύμνια της οικονομικής τους πολιτικής και προέβη σε αντιδράσεις προκειμένου να δικαιολογήσει τα αδικαιολόγητα. Ο ελληνικός λαός όμως έμαθε την αλήθεια, έμαθε ποιοι τόσα χρόνια του έλεγαν ψέματα.
      Γι’ αυτό, κύριοι συνάδελφοι του ΠΑ.ΣΟ.Κ. -επειδή άκουσα πολλούς προηγουμένως- πριν κάνετε κριτική, καλό είναι να πάτε στον καθρέφτη και να κάνετε αυτοκριτική και να μιλήσετε και για τα δικά σας προβλήματα, που εμείς παραλάβαμε.
      Με τον προϋπολογισμό του 2005 δημιουργήσαμε ένα κλίμα διαφάνειας, σταθερότητας, εμπιστοσύνης και ήπιας δημοσιονομικής προσαρμογής. Πετύχαμε κάτι που καμία άλλη χώρα της Ευρώπης δεν πέτυχε. Δηλαδή, να μειώσουμε το δημόσιο έλλειμμα από το 6,6% του ΑΕΠ στο 4,3% με διατήρηση του ρυθμού ανάπτυξης στο 3,6% και ελάττωση της ανεργίας κατά 1%. Και αυτά τα πετύχαμε παρά την ευρωπαϊκή οικονομική στασιμότητα και την πετρελαϊκή κρίση.
      Με την επιτυχία μας αυτή σας διαψεύσαμε, κύριοι του ΠΑ.ΣΟ.Κ., που πέρυσι τέτοια εποχή, για χάρη και μόνο αντιπολιτευτικής τακτικής, κινδυνολογούσατε. Λέγατε πέρυσι ότι θα έχουμε οικονομική ύφεση, πτώση του ρυθμού ανάπτυξης, έκρηξη της ανεργίας και ότι δεν θα επιτευχθεί μείωση του ελλείμματος.
      Διαψευστήκατε σε όλα. Αυτή είναι η σκληρή πραγματικότητα για εσάς, κύριοι της Αξιωματικής Αντιπολίτευσης. 
      Με ανεύθυνο τρόπο αντιμετωπίζατε το θέμα της οικονομίας ως κυβέρνηση, με ανεύθυνο τρόπο το αντιμετωπίζετε και ως Αντιπολίτευση.
      Κυρίες και κύριοι συνάδελφοι, με τον Προϋπολογισμό του 2006 θα συνεχίσουμε τα σταθερά βήματα στον τομέα της οικονομίας, που η Κυβέρνησή μας ξεκίνησε με τον προηγούμενο προϋπολογισμό. 
      Με τον Προϋπολογισμό αυτό τακτική μας είναι η συνέχιση της ήπιας δημοσιονομικής προσαρμογής με στόχο το δημόσιο έλλειμμα να διαμορφωθεί στο τέλος του 2006 κάτω του 3%, ώστε να εναρμονιστούμε με τις αποφάσεις της Ευρωπαϊκής Ένωσης.
      Στοχεύουμε στην αύξηση της παραγωγικότητας και την ενίσχυση της ανταγωνιστικότητας με κίνητρα για επενδύσεις. Στοχεύουμε στη βελτίωση του επιχειρηματικού περιβάλλοντος και στη βελτίωση γενικά της αποτελεσματικότητας της οικονομίας. Στοχεύουμε στην περαιτέρω μείωση της ανεργίας, την ενίσχυση της ανάπτυξης και της κοινωνικής συνοχής.
      Όπως είπα και στην αρχή, ο Προϋπολογισμός διακρίνεται από σωφροσύνη. Θα θέλαμε να κάνουμε μεγαλύτερη επιδοματική πολιτική. Δεν είστε εσείς περισσότερο ευαίσθητοι από εμάς. Δεν την κάνουμε, διότι θα γινόταν με δανεικά. Και γνωρίζουμε όλοι ότι τα δανεικά τα πληρώνει ο λαός και μάλιστα με τόκο.
      Η εύκολη επιδοματική πολιτική με δανεικά μπορεί να ευχαριστεί προσωρινά τους πολίτες. Υποθηκεύει, όμως, το μέλλον τους, γιατί τα δανεικά πρέπει να επιστραφούν. Κι εμείς δεν θέλουμε να υποθηκεύουμε το μέλλον του λαού. Δεν θέλουμε χειροκροτήματα τώρα και δάκρυα μετά. Θέλουμε μία σταθερή ανοδική πορεία της οικονομίας μας, για να βλέπει ο ελληνικός λαός με μεγαλύτερη αισιοδοξία το μέλλον του.
      Θα προβαίναμε σε επιδοματική πολιτική -και αυτό θα ήταν, ιδιαίτερα, ευχάριστο σε εμάς- εάν παραλαμβάναμε μία ισχυρή οικονομία. Δυστυχώς όμως, δεν συνέβη τούτο. Έτσι, αναγκαζόμαστε να ακολουθήσουμε μία πολιτική τακτική ώστε να είμαστε ωφέλιμοι και αποτελεσματικοί σε βάθος χρόνου.
      Παρά τις δυσκολίες, όμως, ο Προϋπολογισμός του 2006 χαρακτηρίζεται και ως κοινωνικά δίκαιος. Αυξάνουμε το Ε.Κ.Α.Σ. και τις συντάξεις του Ο.Γ.Α. σε ποσοστό διπλάσιο του πληθωρισμού. Στηρίζουμε την οικογένεια με τα τρία παιδιά και δημιουργούμε τις προϋποθέσεις για να αντιμετωπίσουμε τις έκτακτες ανάγκες της χώρας μας.
      Αυτά, που σας ανέφερα, είναι μερικά από τα πολλά που αποδεικνύουν την κοινωνική ευαισθησία του Προϋπολογισμού.
      Η περαιτέρω πρόοδος της οικονομίας μας, που γίνεται με την υλοποίηση του Προϋπολογισμού αυτού, θα επιτευχθεί με μέτρα μόνιμου χαρακτήρα, όπως ο περιορισμός της δημόσιας σπατάλης, που είχε κυριαρχήσει επί των κυβερνήσεων του ΠΑ.ΣΟ.Κ. και μεγάλα ποσά χάνονταν κάτω από το τραπέζι -και αυτό απέβαινε εις βάρος του λαού- όπως ακόμη με την πάταξη της φοροδιαφυγής, χωρίς τη λήψη πρόσθετων φορολογικών μέτρων που θα απέβαινε εις βάρος της ανάπτυξης. 
      Ήδη έχουμε προχωρήσει στη μείωση των φορολογικών επιβαρύνσεων και για τα φυσικά πρόσωπα και για τις επιχειρήσεις. Στηρίζουμε τις επιχειρήσεις και κυρίως τις μικρομεσαίες, αφού αυτές αποτελούν τη σπονδυλική στήλη της οικονομίας μας.
      Ακόμη, με τον Προϋπολογισμό αυτό διαθέτουμε περισσότερα χρήματα για την παιδεία, την υγεία, την απασχόληση και την κοινωνική συνοχή.
      Εν κατακλείδι, ο Προϋπολογισμός του 2006 θα λειτουργήσει ως πυλώνας της οικονομικής πολιτικής που θα εφαρμόσει η Κυβέρνηση στο διάστημα της τετραετίας, με στόχο να οδηγήσουμε τη χώρα στην πρόοδο και την ανάπτυξη.
      Τελειώνοντας, θέλω να σας τονίσω ότι πρόσφατα στις Βρυξέλλες κινηθήκαμε με προσεκτικά βήματα και σωστό σχεδιασμό και πετύχαμε μέσα από σκληρή διαπραγμάτευση τη διασφάλιση των 20,1 δισεκατομμυρίων ευρώ για τη χώρα μας. Αυτό που μέχρι χθες η Αντιπολίτευση το παρουσίαζε ως αδύνατο, εμείς το πετύχαμε, το πέτυχε ο Κώστας Καραμανλής.
      Θα αγωνιστούμε σκληρά για την ανάπτυξη της εθνικής μας οικονομίας, για να υλοποιήσουμε τις ελπίδες και τις προσδοκίες του ελληνικού λαού, για να δώσουμε ένα όραμα και μία προοπτική στο μέλλον των παιδιών μας.
      Γι’ αυτό ψηφίζω τον Προϋπολογισμό.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής του Κομμουνιστικού Κόμματος κ. Ορέστης Κολοζώφ.
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, ο φετινός Προϋπολογισμός έχει και αυτός ταξικό χαρακτήρα. Είναι αντιλαϊκός και κινείται μέσα στα πλαίσια που έχει καθορίσει το Μάαστριχ και οι υπόλοιπες συμφωνίες της Ευρωπαϊκής Ένωσης. Βασική αρχή είναι η πλήρης απελευθέρωση της δράσης του κεφαλαίου και η αφαίρεση των κατακτήσεων και των δικαιωμάτων των εργαζομένων. Τα κόμματα του δικομματισμού στηρίζουν αυτήν την πολιτική, είτε βρίσκονται στην Κυβέρνηση είτε βρίσκονται στην Αντιπολίτευση.
      Στην προχθεσινή Συνάντηση Κορυφής της Ευρωπαϊκής Ένωσης, για τα αποτελέσματα της οποίας θριαμβολογεί η Κυβέρνηση, εκτός του γεγονότος ότι αυτά τα 20.000.000.000 ευρώ του Προϋπολογισμού της Ευρωπαϊκής Ένωσης για τα οποία μίλησε ο εισηγητής μας, θα μοιραστούν στους πλουτοκράτες της χώρας μας, ελέχθηκε η πορεία των αποφάσεων της Λισαβόνας, δηλαδή πόσο προχώρησαν οι ιδιωτικοποιήσεις, οι αντιεργατικές αλλαγές στις εργασιακές σχέσεις και γενικότερα εξετάστηκε η πορεία των αναδιαρθρώσεων. 
      Ακόμα, η Σύνοδος ασχολήθηκε με το κατασταλτικό πλαίσιο που προωθούν στην Ευρωπαϊκή Ένωση με πρόσχημα την τρομοκρατία, με το ηλεκτρονικό φακέλωμα, δηλαδή τη νομιμοποίηση της παρακολούθησης των τηλεφωνικών συνδιαλέξεων, των φαξ και των e-mail. Τώρα πια με τα τεχνολογικά μέσα που αναπτύσσουν οι διωκτικές αρχές και οι μυστικές υπηρεσίες, οι πολίτες δεν μπορούν να νιώθουν ασφαλείς ούτε στην κρεβατοκάμαρά τους.
      Θα ήθελα, κυρίες και κύριοι Βουλευτές, να κάνω μία παρένθεση. Δίπλα στην τρομοκρατία οι Ευρωπαίοι ιμπεριαλιστές αναδεικνύουν ένα νέο εχθρό. Ανασταίνουν το φάντασμα του αντικομμουνισμού και με πρόσχημα την καταδίκη των δήθεν εγκλημάτων των κομμουνιστών στις πρώην σοσιαλιστικές χώρες με απόφασή της η Πολιτική Επιτροπή του Συμβουλίου της Ευρώπης εξαπολύει μία καμπάνια κυνηγητού μαγισσών στις πρώην σοσιαλιστικές χώρες εναντίον των κομμουνιστών. 
      Τα κόμματα της χώρας, οι κοινωνικές οργανώσεις θα πρέπει να καταδικάσουν αυτήν την προσπάθεια, έχοντας υπ’ όψιν και την εμπειρία της χώρας μας γύρω απ’ αυτά τα ζητήματα, να καταδικάσουν αυτήν την ιδεολογική τρομοκρατία. Το ξέρουμε ότι αρχίζει, αλλά δεν ξέρουμε πού σταματάει και μέχρι πού μπορεί να φτάσει.
      Κυρίες και κύριοι Βουλευτές, οι δεσμεύσεις της χώρας μας δεν αφορούν μόνο στον οικονομικό τομέα. Συνέπεια αυτών των δεσμεύσεων είναι και ο λαθεμένος προσανατολισμός της εξωτερικής πολιτικής της χώρας. Η εξωτερική πολιτική της χώρας προωθεί την πορεία ενσωμάτωσής της στους επιθετικούς στρατιωτικούς οργανισμούς των ιμπεριαλιστών του Ν.Α.Τ.Ο. και της Ευρωπαϊκής Ένωσης, μετατρέποντας την πατρίδα μας σε μία χώρα επιθετική, που επεμβαίνει στα εσωτερικά των άλλων χωρών και συμμετέχει σε στρατεύματα κατοχής, που εξυπηρετούν τα επιθετικά σχέδια των Ευρωπαίων και των Βορειοαμερικάνων ιμπεριαλιστών.
      Αυτές οι επιλογές σε καμία περίπτωση δεν εξασφαλίζουν τα εθνικά συμφέροντα της χώρας μας.
      Αντίθετα, είναι πια πλήρως εξακριβωμένο πως τα εθνικά συμφέροντα βρίσκονται σε αντίθεση με τα συμφέροντα και τις επιλογές των Ευρωπαίων και των Αμερικάνων ιμπεριαλιστών.
      Στο ζήτημα των Βαλκανίων, όπου η κατάσταση εξακολουθεί να είναι ασταθής με την ύπαρξη προτεκτοράτων και τον κίνδυνο έντασης κάτω από την επιμονή των ιμπεριαλιστών να αναχαράξουν τα σύνορα σ’ αυτήν την περιοχή, η θέση της χώρας μας, υποχωρώντας σ’ αυτές τις πιέσεις των Η.Π.Α., άλλαξε και από τη σωστή θέση που ήμασταν ενάντια σε αλλαγές των συνόρων στα Βαλκάνια, μετατοπίστηκε στη θέση ότι είμαστε αντίθετοι σε αλλαγές των συνόρων εφ’ όσον δεν απειλούνται η ασφάλεια και η σταθερότητα.
      Έτσι, η νέα θέση προσεγγίζει τη θέση των Η.Π.Α. για ανεξαρτητοποίηση του Κοσσυφοπεδίου. Μέσα σ’ αυτήν την κατάσταση, όπου τα Βαλκάνια βρίσκονται σε επίπεδο κρίσης κι όπου δεν εμπεδώθηκε η σταθερότητα, αυτή η αλλαγή της θέσης της χώρας μας είναι ό,τι χειρότερο μπορούσαμε να κάνουμε.
      Στη διένεξη που έχουμε με την Πρώην Γιουγκοσλαβική Δημοκρατία της Μακεδονίας, οι λεγόμενοι σύμμαχοί μας, οι Η.Π.Α., αντί να βοηθήσουν για την αναζήτηση μιας συμβιβαστικής λύσης, κάνουν ό,τι μπορούν για να υπάρξει αδιέξοδο στις διαπραγματεύσεις.
      Υπενθυμίζω πως λίγο πριν αρχίσουν οι διαπραγματεύσεις στα πλαίσια του Ο.Η.Ε. οι Η.Π.Α. μονομερώς αναγνωρίζουν την Πρώην Γιουγκοσλαβική Δημοκρατία της Μακεδονίας με το συνταγματικό της όνομα, ακολουθούν οι απαράδεκτες προτάσεις Νίμιτς και οι προκλητικές δηλώσεις Μπερνς, ενώ την ίδια περίοδο υπάρχουν σωρεία καταγγελιών από διάφορες προσωπικότητες των Η.Π.Α. για παραβιάσεις δικαιωμάτων των μειονοτήτων στην Ελλάδα, δηλαδή μειονότητες Βλάχων, Αλβανών, Μακεδόνων κ.ά.
      Μπροστά σ’ αυτήν την κατάσταση η Κυβέρνηση αντιδρά υπενθυμίζοντας ότι η ενδιάμεση συμφωνία προβλέπει συμμετοχή της Πρώην Γιουγκοσλαβικής Δημοκρατίας της Μακεδονίας. Η συμμετοχή της σε διεθνή οργάνωση μπορεί να γίνει μόνο με το όνομα FYROM εφ’ όσον δεν έχει επιτευχθεί συμφωνία κοινά αποδεκτή. Η όποια πίεση ασκηθεί από την Ελλάδα στην Πρώην Γιουγκοσλαβική Δημοκρατία της Μακεδονίας δεν μπορεί να έχει κανένα απολύτως αποτέλεσμα όσο οι Η.Π.Α. στηρίζουν την κυβέρνηση της Πρώην Γιουγκοσλαβικής Δημοκρατίας της Μακεδονίας. Η όποια αντίδραση της Ελλάδας υπάρχει, αυτή θα πρέπει να ασκηθεί προς τις Η.Π.Α. αν θέλουμε να έχουν κάποιο αποτέλεσμα οι αντιδράσεις αυτές.
      Στα ζητήματα των ελληνοτουρκικών οι Ευρωπαίοι και οι Αμερικάνοι παίρνουν ίσες αποστάσεις, πράγμα που στην πράξη σημαίνει αμφισβήτηση των κυριαρχικών δικαιωμάτων της χώρας μας. Προχθές ακόμη κατά τη συζήτηση για έναρξη των συνομιλιών της Τουρκίας με την ένταξή της στην Ευρωπαϊκή Ένωση, η απαίτηση της Τουρκίας να μην αναγνωρίσει τη Δημοκρατία της Κύπρου, έγινε αντικείμενο διαπραγμάτευσης, αμφισβητώντας μ’ αυτόν τον τρόπο το αυτονόητο, ότι η όποια συμφωνία της Τουρκίας με την Ευρωπαϊκή Ένωση συμπεριλαμβάνει όλα τα κράτη-μέλη χωρίς εξαίρεση κανενός.
      Αυτή η εξαίρεση που υπάρχει, τελικά, στα κείμενα της συμβιβαστικής συμφωνίας θέτει αντικειμενικά την Κύπρο σαν χώρα δεύτερης κατηγορίας στα πλαίσια της Ευρωπαϊκής Ένωσης.
      Σχετικά με την Κύπρο, καλό είναι να θυμηθούμε πως για να γίνει αποδεκτή η πρόταση του Γενικού Γραμματέα του Ο.Η.Ε., Κόφι Ανάν, ασκήθηκαν χωρίς ντροπή, χοντροκομμένες επεμβάσεις από την Ευρωπαϊκή Ένωση και τις Η.Π.Α. με απειλές για να τρομοκρατήσουν τον κυπριακό λαό και να αποδεχτεί το σχέδιο Ανάν.
      Στις περιοχές της Μέσης Ανατολής όπου, παραδοσιακά, η χώρα μας έχει καλές σχέσεις με τις Αραβικές χώρες, κάτω από την πίεση των Η.Π.Α. η σημερινή Κυβέρνηση δεσμεύτηκε να στηρίξει τα σχέδια των Η.Π.Α. στην περιοχή, δηλαδή τον λεγόμενο εκδημοκρατισμό των χωρών της Μέσης Ανατολής. Η υλοποίηση αυτού του στόχου σημαίνει επέμβαση για αλλαγή εκείνων των κυβερνήσεων που δεν είναι αρεστές στον ιμπεριαλισμό. Το σχέδιο αυτό βρίσκεται σε εξέλιξη με τις απειλές στο Ιράν και στο Ιράκ.
      Κυρίες και κύριοι Βουλευτές, είναι καιρός να σταματήσει αυτή η οικονομική αιμορραγία που δεσμεύει εκατομμύρια ευρώ στους εξοπλισμούς για τις επιχειρήσεις των ιμπεριαλιστών στις ξένες χώρες.
      Είναι απαραίτητο, για να γίνουν αυτά, να αλλάξει ο προσανατολισμός της χώρας, να ασκηθεί μια εξωτερική πολιτική που να ανταποκρίνεται στα συμφέροντά της, απαλλαγμένη από τους δεσμούς υποτέλειας προς τους Αμερικάνους και τους Ευρωπαίους ιμπεριαλιστές. 
      Είναι ανάγκη να αλλάξουν οι πολιτικοί συσχετισμοί. Ήρθε η ώρα ο ελληνικός λαός να γυρίσει την πλάτη του στα κόμματα του δικομματισμού, ΠΑ.ΣΟ.Κ. και Νέα Δημοκρατία, που είναι υπεύθυνα γι’ αυτήν την κατάσταση και να ενισχύσει το Κ.Κ.Ε., το κόμμα που με αποφασιστικότητα παλεύει χωρίς ταλαντεύσεις για την εθνική ανεξαρτησία.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Βασίλειος Πάππας, Βουλευτής της Νέας Δημοκρατίας.
      ΒΑΣΙΛΕΙΟΣ ΠΑΠΠΑΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι,  από τον Μάρτιο του 2004 η Ελλάδα με τη νέα διακυβέρνηση από τη Νέα Δημοκρατία ξεκίνησε και συνεχίζει εντατικά μια νέα εποχή, μια εποχή με γοργούς ρυθμούς για αλλαγές και μεταρρυθμίσεις που εγγυώνται μια νέα δυναμική στην σύγχρονη Ελλάδα, μια πορεία η οποία δεν μπορεί πλέον να σταματήσει ούτε να στηρίζεται στις πρακτικές του παρελθόντος και τη στείρα αντιπολιτευτική αντίδραση, μια πορεία στην οποία ούτε επιτρέπεται ούτε υπάρχει το δικαίωμα να σταθούν εμπόδιο οι μειοψηφίες των βολεμένων και τα όποια οργανωμένα συμφέροντα.
      Από την πρώτη ήδη στιγμή η Κυβέρνηση Καραμανλή θεσπίζει κανόνες διαφάνειας, κανόνες ισονομίας, κανόνες ισοπολιτείας, κανόνες που δεν επιτρέπουν ούτε αδικίες ούτε εύνοια ούτε αυθαίρετους αποκλεισμούς. Πιστεύω ότι αυτό έχει ιδιαίτερη σημασία και βαρύτητα για την κοινωνία μας και ιδιαίτερα για τη νέα γενιά ανθρώπων, τη νεολαία μας που εισέρχεται με τον αυθορμητισμό και την αγνότητα των αισθημάτων της στην Ελλάδα του σήμερα και του αύριο. 
      Απτό παράδειγμα πλήρους διαφάνειας που αναδεικνύει την εικόνα και την όλη προσπάθεια της σημερινής Κυβέρνησης, ενός αγώνα για το αδιαπράγματευτο, για το ασυμβίβαστο είναι η διακηρυγμένη πολιτική η οποία περιλαμβάνεται στο πρόγραμμα Εθνικής Άμυνας της Νέας Δημοκρατίας και υπερψηφίστηκε από την πλειοψηφία του ελληνικού λαού, είναι η αναμόρφωση του θεσμικού πλαισίου των προμηθειών των Ενόπλων Δυνάμεων με την ψήφιση νόμου αντί αυτού που εφαρμοζόταν μέχρι σήμερα, του παρωχημένου π.δ. 284/89. 
      Η αναθεώρηση του ισχύοντος θεσμικού πλαισίου προέκυψε αφ’ ενός από την ανάγκη θεσμοθέτησης ενός νόμου που να αφορά αποκλειστικά και μόνο τις προμήθειες αμυντικού υλικού των Ενόπλων Δυνάμεων, κάτι που για πρώτη φορά στα κοινοβουλευτικά δεδομένα της χώρας θεσμοθετούν η Κυβέρνηση και προσωπικά ο Υπουργός Εθνικής Άμυνας. 
      Με το νέο νόμο εναρμονίζεται το εθνικό θεσμικό πλαίσιο με τις σύγχρονες απαιτήσεις καθώς και με το Κοινοτικό Δίκαιο των δημοσίων συμβάσεων, λαμβάνοντας υπ’ όψιν την ιδιαιτερότητα της εθνικής αμυντικής πολιτικής καθώς και τη νομική, επιχειρησιακή, οικονομική και τεχνολογική φύση των προμηθειών που αφορούν στα εξοπλιστικά προγράμματα.
      Ο νέος νόμος διέπεται από την αρχή της διαφάνειας, μια διαφάνεια που επιτυγχάνεται με την ευρύτερη δυνατή δημοσιότητα των προκηρύξεων, με την κατάργηση μεγάλου αριθμού απευθείας αναθέσεων και την προτίμηση της ανοιχτής διαδικασίας καθώς και με τη δεσμευτικότητα των κριτηρίων ανάθεσης. Διέπεται από την αρχή του ελεύθερου και ανόθευτου ανταγωνισμού, από την αρχή των ίσων ευκαιριών σε όλους τους ενδιαφερομένους, που σημαίνει ότι οι αρχές αυτές επιτυγχάνονται με τη μορφή κατ’ αρχήν της παροχής ίσων ευκαιριών στην ενημέρωση και τη συμμετοχή των υποψηφίων επιχειρήσεων, όπως επίσης και της ανοιχτής πρόσβασης σε υπηκόους άλλων κρατών, καθώς φυσικά και με την απαγόρευση χρήσης κριτηρίων ανάθεσης που εισάγουν στοιχεία διακριτικής μεταχείρισης όσον αφορά τη συμμετοχή στους διαγωνισμούς αμυντικού υλικού των Ενόπλων Δυνάμεων.
      Και ακόμη ο νέος νόμος διέπεται από την αρχή της αποτελεσματικότητας προκειμένου να καλυφθούν οι πραγματικές ανάγκες των Ενόπλων Δυνάμεων. Μέσω δε της νέας πολιτικής προμηθειών αμυντικού υλικού εξασφαλίζεται η οικονομική και τεχνολογική ενίσχυση και ανάπτυξη των φορέων της ελληνικής αμυντικής βιομηχανίας και της εθνικής μας οικονομίας. Οι νέες διατάξεις του νόμου για τον οποίο αξίζει να σημειωθεί ότι για πρώτη φορά η Ελλάδα αποκτά νόμο με τον οποίο διέπονται οι προμήθειες αμυντικού υλικού, καθιερώνουν για λόγους διαφάνειας και διασφάλισης του δημοσίου συμφέροντος δύο και μόνον τρόπους προμηθειών, τον ανοιχτό διαγωνισμό και τις διακρατικές συμφωνίες, καταργώντας έτσι τις απευθείας αναθέσεις και κόβοντας τον ομφάλιο λώρο των αντιπροσώπων με το Υπουργείο Εθνικής Άμυνας. 
      Αναφέρω ενδεικτικά μερικές από τις βασικές διατάξεις του νέου νόμου, όπως την καθιέρωση για λόγους διαφάνειας και διασφάλισης του δημοσίου συμφέροντος δύο και μόνο βασικών τρόπων προμηθειών σε αντίθεση με τους έντεκα τρόπους που προβλεπόντουσαν μέχρι σήμερα, τον ανοιχτό διαγωνισμό και τις συμφωνίες  μεταξύ κρατών. Έχουμε κατάργηση των δεκαοκτώ τρόπων απευθείας ανάθεσης, καθορισμό προληπτικού ελέγχου από το Ελεγκτικό Συνέδριο των προμηθειών μεγάλης οικονομικής αξίας, υποχρέωση του Υπουργού Εθνικής Άμυνας για ενημέρωση της Aρμόδιας Eπιτροπής της Βουλής, για μεγάλες προμήθειες αμυντικού υλικού, έκδοση εγγυήσεων στη διαγωνιστική διαδικασία μόνο από πιστωτικά ιδρύματα αναγνωρισμένα από την Τράπεζα της Ελλάδος, εισαγωγή του θεσμού του απολογισμού επένδυσης, μέγιστος χρόνος παραμονής του προσωπικού στις υπηρεσίες προμηθειών των κλάδων των Ενόπλων Δυνάμεων τα τρία χρόνια, διασφάλιση ποιότητας στις προμήθειες αμυντικού υλικού, καθορισμό της ελληνικής προστιθέμενης αξίας σε ποσοστό μεγαλύτερο ή ίσο με το 30%, κατάρτιση μητρώου κατασκευαστών αμυντικού υλικού, σύμβαση αντισταθμιστικών ωφελημάτων, αποκλεισμό προμηθευτών λόγω μη εκπλήρωσης των υποχρεώσεών τους προς το δημόσιο και αποδεδειγμένης κακής πίστεως και καθιέρωση του δικαιώματος προαίρεσης που δεν θα υπερβαίνει το 30% της αρχικής προμήθειας.
      Κλείνοντας θα ήθελα να σταθώ, ιδιαίτερα, στο κομμάτι της εγχώριας αμυντικής βιομηχανίας που ο συγκεκριμένος νόμος και ιδιαίτερα το άρθρο 51 θωρακίζουν αποδεικνύοντας το αμέριστο ενδιαφέρον της Κυβέρνησης και της πολιτικής ηγεσίας του Υπουργείου Εθνικής Άμυνας για τη στήριξή της και τη διασφάλιση των είκοσι χιλιάδων περίπου θέσεων εργασίας στις κρατικές και ιδιωτικές εταιρείες του κλάδου. Αντίθετα η αρνητική στάση των Βουλευτών του ΠΑ.ΣΟ.Κ. κατά τη διάρκεια ψήφισης του συγκεκριμένου νόμου και παρά την εμπεριστατωμένη τοποθέτηση του αρμόδιου Υπουργού οδήγησε σ’ ένα ακόμα ατόπημα την Αξιωματική Αντιπολίτευση, αφού ανάμεσα στα άλλα καταψήφισε και το άρθρο 51.
      Θα πει κάποιος: Και τι πειράζει; Όμως, αυτό το άρθρο είναι καθοριστικής σημασίας για την περαιτέρω ανάπτυξη της ελληνικής αμυντικής βιομηχανίας.
      Τελειώνω με δύο σταράτες κουβέντες. Δεν γνωρίζω τι σημαίνει η λέξη διαφάνεια γι’ αυτούς που σήμερα πάρα πολύ όψιμα παριστάνουν τους τιμητές. Για μας, για τον Πρωθυπουργό της χώρας μας Κώστα Καραμανλή, για την Κυβέρνηση, για την παράταξη της Νέας Δημοκρατίας, είναι θέση ξεκάθαρη. Είναι πάγια και αδιαπραγμάτευτη αρχή και το αποδεικνύουμε καθημερινά στην πράξη. Ο λόγος και οι υποσχέσεις που δώσαμε στον ελληνικό λαό και οι δεσμεύσεις που αναλάβαμε ισχύουν στο ακέραιο. Προχωρούμε με αισιοδοξία και πάντα με εμπιστοσύνη στις δυνατότητες της χώρας μας και του ελληνικού λαού. 
      Εμείς από την εκλογική μου περιφέρεια τη Χαλκιδική στέλνουμε το σαφές μήνυμα και συγχρόνως ολοένα και πιο πολύ αρχίζουμε να εισπράττουμε καθημερινά στην πράξη τα αποτελέσματα αυτής της φιλότιμης προσπάθειας με έμπρακτη πλέον δρομολόγηση έργων υποδομής, όπως η επικείμενη σύνδεση του νομού μας με την Εγνατία Οδό με τρεις οδικούς άξονες, η αναβάθμιση του λιμένος Νέων Μουδανιών και άλλα έργα πνοής που ήδη εξελίσσονται στους δήμους μας. Μιλάμε για έργα ανύπαρκτα εδώ και είκοσι χρόνια σ’ αυτόν τον ευλογημένο τόπο που διαθέτει υψηλό τουρισμό και αισθάνθηκε σε όλους τους τομείς όλα αυτά τα χρόνια κατάφορα την περιφρόνηση της επίσημης πολιτείας.
      Τέλος, η προχθεσινή μεγάλη επιτυχία του Πρωθυπουργού μας στις Βρυξέλλες αναφορικά με τους στόχους των κονδυλίων μας οπλίζει με περισσή αυτοπεποίθηση και με την ελπίδα ότι ολοκληρώνουμε μια δυναμική, ανθρωποκεντρική, βιώσιμη ανάπτυξη με θετικά αποτελέσματα για όλους.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής του ΠΑ.ΣΟ.Κ. κ. Βασίλειος Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο Προϋπολογισμός που κατέθεσε η Κυβέρνηση και συζητούμε στη Βουλή είναι ένας προϋπολογισμός κοινωνικά άδικος. Έτσι, και το 2006, όπως και το 2005, όλο και περισσότερες Ελληνίδες, όλο και περισσότεροι Έλληνες θα διαπιστώνουν ότι γίνονται φτωχότεροι, ότι δεν τα βγάζουν πέρα, ότι οι προεκλογικές υποσχέσεις της Νέας Δημοκρατίας είτε ακυρώνονται είτε μετατίθενται αόριστα στο μέλλον. Αρκούν τέσσερις λέξεις κλειδιά, για να περιγράψουν την πολιτική της Κυβέρνησης και τα αποτελέσματά της αυτήν την περίοδο, δηλαδή τους είκοσι ένα μήνες που κυβερνά τη χώρα: Ανικανότητα, ανέχεια, ανασφάλεια, αβεβαιότητα. 
      Η Κυβέρνηση του κ. Κωνσταντίνου Καραμανλή συναγωνίζεται επάξια την Κυβέρνηση του κ. Μητσοτάκη σε ό,τι αφορά στη διάψευση των προεκλογικών υποσχέσεων, σε ό,τι αφορά τα οικονομικά βάρη που φορτώνει στις πλάτες των εργαζομένων, των αγροτών, των μικρομεσαίων και όλων των Ελλήνων.  Ενώ μετά τους Ολυμπιακούς Αγώνες η Ελλάδα μπορούσε να φύγει δυνατά μπροστά, είναι βυθισμένη σε μια κατάσταση μεταολυμπιακής μελαγχολίας. Αυτό το βλέπει κανείς παντού. Το βλέπει στην Αθήνα, στα μεγάλα αστικά κέντρα και ιδιαίτερα στην ύπαιθρο. Με τέτοιο κλίμα, κύριοι Υπουργοί, δεν μπορείτε να περιμένετε επενδύσεις στην οικονομία. Γιατί; 
      Οι αλλοπρόσαλλοι ερασιτεχνικοί χειρισμοί της Κυβέρνησης μας οδήγησαν σε μια εικόνα που απογοητεύει τους επενδυτές. Τη λεγόμενη «ήπια προσαρμογή» την πήρε το ποτάμι της ακρίβειας και των φορολογικών επιβαρύνσεων. Οι λεγόμενες «μεταρρυθμίσεις» κατέληξαν να είναι συνώνυμο της μεταφοράς πλούτου από τους πολλούς στους λίγους. 
      Αντί για αλλαγές, που είναι απαραίτητες, για να βελτιώσουν την ποιότητα και το κόστος των παρεχόμενων υπηρεσιών, αντί για αλλαγές που θα αξιοποιούν το ανθρώπινο δυναμικό των δημοσίων οργανισμών και επιχειρήσεων, βλέπουμε ένα σχέδιο της Κυβέρνησης για τον ασφυκτικό μικροκομματικό έλεγχο των δημοσίων επιχειρήσεων και οργανισμών, την απαξίωσή τους, την κατασυκοφάντησή τους. Προετοιμάζεται το ξεπούλημα των επιχειρήσεων αντί πινακίου φακής. Θέλετε χαρακτηριστικό παράδειγμα ανικανότητας; Η εξέλιξη στη Δ.Ε.Η.. 
      Γι’ αυτό οι εργαζόμενοι στον ιδιωτικό και δημόσιο τομέα βλέπουν, κυρίες και κύριοι συνάδελφοι, κάθε μέρα τα εισοδήματά τους να μειώνονται. Πολλές κατακτήσεις που αποκτήθηκαν με πολλούς αγώνες καταργούνται με μονομερείς και αλαζονικές αποφάσεις της Κυβέρνησης, αποφάσεις που δείχνουν ότι πολύ γρήγορα, μόνο σε είκοσι έναν μήνες αρκετοί καβάλησαν το καλάμι της εξουσίας. Προσβλήθηκαν από τον ιό της αλαζονείας. 
      Κυρίες και κύριοι συνάδελφοι, προεκλογικά η Νέα Δημοκρατία και ο κύριος Πρωθυπουργός διακήρυσσε και μάλιστα σε πολύ υψηλούς τόνους ότι μετά τους Ολυμπιακούς Αγώνες θα έρθει η ώρα της περιφέρειας. Όμως, η ώρα της περιφέρειας φαίνεται ότι αργεί. Δεν ήρθε αυτούς τους είκοσι έναν μήνες και με βάση τον Προϋπολογισμό φαίνεται ότι δεν θα έρθει ούτε το νέο χρόνο. 
      Πώς, όμως, να έρθει η ώρα της περιφέρειας, όταν το πρόγραμμα δημοσίων επενδύσεων μειώνεται; Όταν τα νέα έργα που δημοπρατήθηκαν, υπογράφτηκαν συμβάσεις και ξεκίνησαν οι εργασίες κατασκευής τους είναι ελάχιστα;
      Αυτό το βλέπει κανείς σε ολόκληρη την περιφέρεια. Και αυτά δεν τα λέμε εμείς, τα λέει το Τεχνικό Επιμελητήριο, που είναι τεχνικός σύμβουλος της πολιτείας. Ελπίζω, κύριοι Υπουργοί, να μη θεωρείτε ότι και το Τ.Ε.Ε. θέλει να κάνει αντιπολίτευση στην Κυβέρνηση, ότι είναι υποχείριο του ΠΑ.ΣΟ.Κ.. 
      Θα ήταν πολύ χρήσιμο για την Ελληνική Βουλή και τον ελληνικό λαό -μια που ο κ. Φώλιας είπε ότι αυξήθηκαν οι απορροφήσεις του Γ΄ Κοινοτικού Πλαισίου Στήριξης- να μας καταθέσετε έναν πίνακα, κύριοι Υπουργοί, σε ποια έργα που ανατέθηκαν υπέγραψαν συμβάσεις, δημοπρατήθηκαν επί Κυβερνήσεώς σας, έχουν γίνει απορροφήσεις, γιατί τότε ο ελληνικός λαός θα διαπιστώσει ότι αυτή η αύξηση απορρόφησης οφείλεται σε έργα που είχαν ανατεθεί, δημοπρατηθεί, είχαν ξεκινήσει οι εργασίες, όταν κυβερνούσε το ΠΑ.Σ.Ο.Κ..
      Πώς θα έλθει, όμως, η ώρα της περιφέρειας με τους αγρότες στο περιθώριο της ζωής; Και ενθυμούμαι στην προεκλογική συγκέντρωση της Λάρισας τον κ. Καραμανλή να καλεί τους αγρότες -όχι μόνο της Θεσσαλίας- όλης της  Ελλάδας, για να υπογράψει ένα συμβόλαιο τιμής και είκοσι ένα μήνες μετά αυτό το συμβόλαιο έχει ξεφτίσει, έχει ξεθωριάσει, χάθηκε, στα ρηχά νερά του Πηνειού. 
      Μπορεί ο κ. Τσιτουρίδης να αισθάνεται περήφανος για την αγροτική πολιτική της Κυβέρνησης, όμως πολλοί συνάδελφοί του –και το ξέρω αυτό- και στη Θεσσαλία και αλλού δεν είναι το ίδιο περήφανοι, γιατί είκοσι ένα μήνες –φανταστείτε πόσο περήφανη είναι η Κυβέρνηση- ο Υπουργός Γεωργίας δεν ήλθε καν στη Θεσσαλία, που ήταν το κέντρο των προεκλογικών επιχειρήσεων της Νέας  Δημοκρατίας για να έλθει στην εξουσία. Και τώρα, κυρίες και κύριοι συνάδελφοι, πώς μπορεί να έλθει, όταν όσα προϊόντα δεν σαπίζουν στα χωράφια, πωλούνται σε εξευτελιστικές τιμές; Όσες υποσχέσεις είχαν δοθεί για αυξήσεις στις συντάξεις στους αγρότες, ξεχάστηκαν, και τώρα οι συνταξιούχοι εισπράττουν μόνο λόγια παρηγοριάς. Ακόμη και οι ίδιοι οι Βουλευτές και στελέχη της Νέας Δημοκρατίας, που αγωνίστηκαν πολύ σκληρά για να έλθει η Νέας Δημοκρατία στην Κυβέρνηση, τώρα διαφωνούν και αισθάνονται ότι είναι εκτεθειμένοι απέναντι στους αγρότες -και ορθά αισθάνονται εκτεθειμένοι- γιατί τους καλούσαν να ανέβουν στα τρακτέρ, τους καλούσαν να κατέβουν στους δρόμους και τώρα διαπιστώνουν ότι είναι άνθρακας ο θησαυρός. Τίποτα από τις προεκλογικές υποσχέσεις δεν υλοποιείται. 
      Γι’ αυτό, κύριοι Υπουργοί, η δύσκολη κατάσταση που διαμορφώνεται στην ύπαιθρο δεν είναι απλώς ένα κομματικό ζήτημα, είναι ζήτημα κοινωνικής συνοχής στη χώρα κι εσείς θα εισπράξετε τα αποτελέσματα της πολιτικής και των χειρισμών σας. 
      Φθάνει πια με την αλλοπρόσαλλη πολιτική στην ύπαιθρο, για την οποία δεν φταίει μόνο η πολιτική ηγεσία του Υπουργείου, φταίει ολόκληρη η Κυβέρνηση, γιατί ακούμε και αυτό το σενάριο: «φταίει ο Μπασιάκος». Όχι, φταίει η Κυβέρνηση και ο ίδιος ο Πρωθυπουργός προσωπικά που έδωσε πολλές υποσχέσεις στους αγρότες.
      	Κύριοι Υπουργοί, με τον Προϋπολογισμό που καταθέσατε, δείχνετε ότι είστε κλεισμένοι στον μικρόκοσμο της μικροκομματικής σας εξουσίας, μακριά από τα προβλήματα των πολιτών, θαμπωμένοι από την λάμψη της μικροπροσωπικής εξουσίας. Αντιμετωπίζετε την κοινωνική πραγματικότητα μέσα από τους παραμορφωτικούς φακούς της αλαζονείας και της ωραιοποίησης. Δεν αντιλαμβάνεστε τα προβλήματα των νέων ανθρώπων που θέλουν καλύτερη μόρφωση, που θέλουν μία θέση εργασίας, δεν ακούτε το βουητό που έρχεται από τον κάμπο και είναι έκφραση της αγωνίας των αγροτών για το σήμερα και της αβεβαιότητας για το αύριο. Δεν συναισθάνεστε την αγωνία των εργαζομένων, των μικρομεσαίων, των συνταξιούχων, που δεν τα βγάζουν πέρα. 
      Ο προϋπολογισμός σας, κύριοι Υπουργοί, είναι στον αέρα, είναι κοινωνικά άδικος, δεν ανταποκρίνεται στις προσδοκίες της συντριπτικής πλειοψηφίας των Ελλήνων, γι’ αυτό και τον καταψηφίζουμε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος):  Ο κ. Σαμπαζιώτης έχει το λόγο.
      ΔΗΜΗΤΡΙΟΣ  ΣΑΜΠΑΖΙΩΤΗΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, μετά από μία μακρά περίοδο προϋπολογισμών των κυβερνήσεων του ΠΑ.ΣΟ.Κ. που είχαν ως βασικά χαρακτηριστικά την αδιαφάνεια, τα κρυφά χρέη και τη δημιουργική λογιστική, ο Προϋπολογισμός του 2006 είναι ο δεύτερος προϋπολογισμός της Κυβέρνησης Καραμανλή.
      Είναι ένας προϋπολογισμός αξιόπιστος, αποτελεσματικός και κοινωνικά δίκαιος. Είναι διαφανής, είναι απαλλαγμένος από τα γνωστά τερτίπια και τεχνάσματα του παρελθόντος και αποτυπώνει την πραγματική δημοσιονομική κατάσταση της χώρας.
      Το έτος που τελειώνει ήταν κρίσιμο για την πορεία της οικονομίας. Ήταν το έτος στο οποίο κάναμε πολύ μεγάλα βήματα για τον περιορισμό των υπέρογκων δημοσιονομικών ελλειμμάτων, αυτά τα δημοσιονομικά ελλείμματα που κληρονομήσαμε από τις κυβερνήσεις του ΠΑ.ΣΟ.Κ. Ήταν το έτος στο οποίο ξεκινήσαμε τις μεγάλες διαρθρωτικές μεταρρυθμίσεις για την ενίσχυση…
      (Θόρυβος στην Αίθουσα)
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Σαμπαζιώτη.
      Κύριοι συνάδελφοι, σας παρακαλώ ησυχία. Ο ομιλητής δεν ακούγεται.
      Ορίστε, κύριε συνάδελφε.
      ΔΗΜΗΤΡΙΟΣ ΣΑΜΠΑΖΙΩΤΗΣ: Ευχαριστώ, κύριε Πρόεδρε. 
      Ήταν λοιπόν το έτος στο οποίο ξεκινήσαμε τις μεγάλες διαρθρωτικές μεταρρυθμίσεις για την ενίσχυση της διεθνούς ανταγωνιστικότητας της χώρας, την αντιμετώπιση της ανεργίας και των προβλημάτων του κοινωνικού κράτους. Παρ’ όλο που η διεθνής συγκυρία το 2005 δεν υπήρξε ευνοϊκή με τις εξελίξεις στις τιμές του πετρελαίου και τη στασιμότητα της οικονομίας της Ευρωζώνης, η ελληνική οικονομία ανταποκρίθηκε θετικά στις πρωτοβουλίες μας. Καμία άλλη ευρωπαϊκή χώρα δεν κατάφερε τόσα πολλά μέσα σε ένα χρόνο.
      Μειώσαμε το δημοσιονομικό έλλειμμα περισσότερο από δύο μονάδες, από το 6,6% στο 4,4%. Επιτύχαμε ρυθμό ανάπτυξης που είναι από τους υψηλότερους της Ευρωζώνης, υπερδιπλάσιος σε σχέση με το ρυθμό της Ευρωζώνης. Όταν η Ελλάδα εκινείτο στο 3,7% η ευρωζώνη εκινείτο μόνο στο 1,5%. 
      Μειώσαμε την ανεργία κατά μία ποσοστιαία μονάδα και τη φέραμε από το 10,5% στο 9,6%. Παρά τους περιορισμούς, τις δυσκολίες και τα προβλήματα που κληρονομήσαμε, ακολουθήσαμε μία εξαιρετικά αποτελεσματική οικονομική πολιτική, με την έννοια ότι έχουμε πετύχει μεγάλη μείωση του ελλείμματος χωρίς κοινωνικούς κραδασμούς, με αύξηση της ανάπτυξης και με μείωση της ανεργίας. 
      Πέρυσι τέτοια εποχή, κύριοι συνάδελφοι του ΠΑ.ΣΟ.Κ., κινδυνολογούσατε λέγοντας ότι η οικονομία με τον Προϋπολογισμό θα πέσει σε ύφεση, ότι θα έχουμε έκρηξη της ανεργίας και ότι δεν θα επιτευχθεί μείωση του ελλείμματος. Δυστυχώς για σας διαψευστήκατε σε όλα. 
      Αγαπητοί συνάδελφοι, καταγόμενος από έναν κατ’ εξοχήν αγροτικό νομό, με πολλά όμως συγκριτικά πλεονεκτήματα και για την τουριστική ανάπτυξη, θα μου επιτρέψετε να ασχοληθώ με τον τριτογενή αλλά και τον πρωτογενή τομέα. 
      Κυρίες και κύριοι συνάδελφοι, με προσωπική πρωτοβουλία του Πρωθυπουργού Κώστα Καραμανλή, ο οποίος από την πρώτη στιγμή έθεσε τον τουρισμό ως πολιτική αιχμής για την ανάπτυξη της Ελλάδος, θέσαμε τα θεμέλια μιας νέας αρχιτεκτονικής για τον ελληνικό τουρισμό στη βάση μιας ολοκληρωμένης στρατηγικής σε βάθος χρόνου. 
      Η πλήρης κατάρρευση που δημιούργησαν οι κυβερνήσεις του ΠΑ.ΣΟ.Κ. αντικαθίσταται από ανοδική τροχιά. Η πρώτη μας χρονιά σηματοδοτεί και φωτίζει τα επόμενα βήματά μας. Το 2005 σε σχέση με το 2004 πετύχαμε αύξηση των τουριστών κατά 13%, ενώ συγχρόνως υπάρχει και μια παράλληλη αύξηση των εσόδων από την τουριστική κίνηση της τάξης του 3,9%. 
      Ταυτόχρονα παρατηρούμε επιμήκυνση της τουριστικής περιόδου, με άμεσα θετικά αποτελέσματα για την οικονομία και την κοινωνία της ελληνικής περιφέρειας, όπου χιλιάδες θέσεις εποχικής εργασίας επιμήκυναν τον χρόνο ενισχύοντας την κοινωνική συνοχή, ανακουφίζοντας τον εθνικό προϋπολογισμό από τα ταμεία ανεργίας και ζωντανεύοντας πολλούς από τους τουριστικούς μας προορισμούς. 
      Προκαλέσαμε αύξηση των τουριστικών επενδύσεων στη χώρα μας και ξεκολλήσαμε επιτέλους επενδύσεις, οι οποίες βρίσκονταν σε στασιμότητα, είτε λόγω έλλειψης πολιτικής βούλησης, είτε λόγω ύπαρξης δαιδαλώδους γραφειοκρατίας. 
      Παράδειγμα θα σας αναφέρω αυτή τη μεγάλη επένδυση της περιοχής ολοκληρωμένης τουριστικής ανάπτυξης, η οποία είναι μια επένδυση εθνικού σχεδιασμού και επρόκειτο να ολοκληρωθεί στη Μεσσηνία, μια επένδυση από την οποία προσδοκά ο νομός μου επιτέλους να σύρει το άρμα της τουριστικής ανάπτυξης. 
      Αυτή η επένδυση επί δεκαπέντε χρόνια εσύρετο στα συρτάρια σας και στους δαιδαλώδεις διαδρόμους της γραφειοκρατίας σας και ήρκεσαν μόνο ολίγοι μήνες της νέας διακυβέρνησης για να ξεκολλήσει αυτή η επένδυση και να προχωράει τώρα στην υλοποίησή της. 
      Αγαπητοί συνάδελφοι, στο μέρος εκείνο που αφορά τη γεωργία, η νέα διακυβέρνηση υπήρξε συνεπής στις δεσμεύσεις της. Με δυναμική και αποφασιστική παρουσία στα αρμόδια όργανα της Ευρωπαϊκής Ένωσης πέτυχε με καίριες παρεμβάσεις να διασφαλίσει το εισόδημα των Ελλήνων αγροτών.
      Χάρη στις παρεμβάσεις μας εγκρίθηκαν από την Ευρωπαϊκή Ένωση οι θετικές ρυθμίσεις για τα τρία μεσογειακά προϊόντα: βαμβάκι, λάδι και καπνό, που θα ισχύσουν από το 2006 έως το 2013. 
      Εργαζόμαστε σκληρά, για να πετύχουμε τα καλύτερα οφέλη για τους Έλληνες αγρότες. Η καταβολή των κοινοτικών επιδοτήσεων και των αποζημιώσεων γίνεται γρήγορα και με απλούστερες διαδικασίες. Αντίθετα με τις κυβερνήσεις του ΠΑ.ΣΟ.Κ. που καθυστερούσαν τις  πληρωμές και οδηγούσαν τους αγρότες σε οικονομικά αδιέξοδα, εμείς θέτουμε ως πρώτη προτεραιότητα το όφελος των ίδιων των αγροτών. Αρκεί να θυμίσω, κύριοι συνάδελφοι, ότι πριν ακόμη ολοκληρωθεί η διαδικασία ελέγχου από τις νομαρχιακές αυτοδιοικήσεις, διακόσιες τριάντα χιλιάδες παραγωγοί στον τομέα των αροτραίων για δεύτερη κατά σειρά χρονιά θα εισπράξουν σαν χριστουγεννιάτικο δώρο συνολική προκαταβολή ύψους 290.000.000 ευρώ. Καταφέραμε, με πλήρη διαφάνεια και χωρίς να παραβιάζονται οι κοινοτικοί κανονισμοί, να πληρώνονται όλοι οι αγρότες μας. 
      Ανοίγουμε επίσης, κύριοι συνάδελφοι, τις διεθνείς αγορές στα ελληνικά προϊόντα. Χαρακτηριστικό παράδειγμα της δυσμενούς κατάστασης που δημιούργησε η δική σας κυβέρνηση υπό την εποπτεία του σημερινού Αρχηγού σας -τότε Υπουργού των Εξωτερικών- και με την υπογραφή συμφωνιών ήταν η μεγάλη εισαγωγή προϊόντων από τις Βαλκανικές χώρες και τις χώρες της πρώην Σοβιετικής Ένωσης.
      Το αποτέλεσμα ξέρετε ποιο ήταν; Το απόθεμα να αυξάνεται και τα εισοδήματα των αγροτών να μειώνονται δραστικά, αφού οι πωλήσεις εν τω μεταξύ έπεφταν κατακόρυφα. 
      Τώρα, όμως, με συντονισμένες προσπάθειες ανατρέπεται και αυτή η εικόνα και κατά το πρώτο οκτάμηνο του 2005 οι εξαγωγές των αγροτικών μας προϊόντων αυξήθηκαν κατά 17,5%, ενώ οι εισαγωγές μειώθηκαν κατά 1,5%. 
      Αξιοποιούμε επομένως, κύριοι συνάδελφοι, τους κοινοτικούς πόρους. Απλοποιήσαμε τις διαδικασίες ένταξης στα αναπτυξιακά προγράμματα του Γ΄ Κοινοτικού Πλαισίου Στήριξης. Βελτιώσαμε το ρυθμό απορροφητικότητας των κοινοτικών κονδυλίων. Το Φεβρουάριο του 2004, δηλαδή λίγο πριν αναλάβουμε τη διακυβέρνηση του τόπου, τα κοινοτικά κονδύλια ήταν κυριολεκτικά «στον αέρα». Με σκληρές μάχες στις Βρυξέλλες εξασφαλίσαμε αύξηση των κοινοτικών πόρων κατά 406.000.000 ευρώ στο σύνολο των προγραμμάτων του Γ’ Κοινοτικού Πλαισίου Στήριξης που αφορούσαν την αγροτική ανάπτυξη.
      Οι δεσμεύσεις μας επομένως γίνονται πράξη, με στόχο την αγροτική ανάπτυξη. Εξαντλούμε κάθε περιθώριο οικονομικής, κοινωνικής, διοικητικής, γεωτεχνικής και άλλης στήριξης στον αγρότη και στην οικογένειά του.
      Η Αξιωματική Αντιπολίτευση χειρίζεται τα θέματα της οικονομίας με ανεύθυνο και παραπλανητικό τρόπο, χωρίς θέσεις και προτάσεις, με μοναδικό όπλο την παραποίηση της πραγματικότητας. Δεν διστάζει να κινδυνολογεί και να πλάθει καταστροφολογικά σενάρια, δημιουργώντας σκόπιμα πανικό στους πολίτες, αποσκοπώντας σε μικροπολιτικά οφέλη.
      Εμείς στα σενάρια αυτά απαντούμε με την πολιτική μας, μια πολιτική αξιοποίησης των μεγάλων ευκαιριών και δυνατοτήτων της χώρας. 
      Κυρίες και κύριοι συνάδελφοι, ο Προϋπολογισμός του 2006 δείχνει ότι η πολιτική μας είναι προσανατολισμένη στην ανάπτυξη, την απασχόληση και την κοινωνική συνοχή. Δείχνει ότι με ειλικρίνεια και ευθύνη και με γνώμονα την εξυγίανση σπάμε επιτέλους τον φαύλο κύκλο των χαμένων ευκαιριών του παρελθόντος. Με σχέδιο, για να αντιμετωπίσουμε τις χρόνιες παθογένειες, με δουλειά πολλή, για να λύσουμε τα μεγάλα προβλήματα του τόπου και με όραμα μεγάλο θα πάμε την Ελλάδα πιο μπροστά, θα πάμε την Ελλάδα πιο ψηλά.
      Κύριοι συνάδελφοι, αυτόν λοιπόν τον Προϋπολογισμό της ανάπτυξης, αυτόν τον Προϋπολογισμό της διαφάνειας, αυτόν τον  Προϋπολογισμό που ανοίγει νέους δρόμους για τη σύγχρονη Ελλάδα, τόσο η αγροτική Μεσσηνία όσο και η υπόλοιπη Ελλάδα που άρχισε να πλάθει τα όνειρά της, βλέποντας να ανοίγονται επιτέλους οι ορίζοντες της ανάπτυξης μπροστά, την Πέμπτη το βράδυ τον υπερψηφίζουν.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος του ΠΑ.ΣΟ.Κ. κ. Αθανάσιος Παπαγεωργίου. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η Κυβέρνηση ετούτες τις μέρες πανηγυρίζει και θριαμβολογεί για την τελική συμφωνία που επιτεύχθηκε στη Σύνοδο Κορυφής της Ευρωπαϊκής Ένωσης για την τέταρτη προγραμματική περίοδο και φυσικά για τα κονδύλια των 20,1 δισεκατομμυρίων ευρώ που εξασφαλίστηκαν για τη χρηματοδότηση του Δ΄ Κοινοτικού Πλαισίου Στήριξης. 
      Είναι αλήθεια απορίας άξιον γιατί πανηγυρίζει η Κυβέρνηση. Πανηγυρίζετε, κύριοι συνάδελφοι, γιατί πήρατε λιγότερα απ’ αυτά που σας πρόσφερε η Λουξεμβουργιανή προεδρία; Πανηγυρίζετε γιατί πήρατε λιγότερα απ’ αυτά που σας πρόσφερε ο κ. Μπλερ στις 5 Δεκεμβρίου; Πανηγυρίζετε -και  θα το δείτε από αύριο στις εφημερίδες, όταν αποκωδικοποιηθεί το τρισέλιδο κείμενο της τελικής συμφωνίας- γιατί όλες οι άλλες χώρες πήραν κάτι, όπως η Ισπανία για την τεχνολογία, η Γερμανία για τις περιοχές της πρώην Ανατολικής Γερμανίας που εντάχθηκαν πρόσφατα.
      Πανηγυρίζετε, γιατί με τον μειωμένο προϋπολογισμό στην ουσία ξεκίνησαν οι διαδικασίες απόκλισης και όχι σύγκλισης των περιοχών και των χωρών της Ευρωπαϊκής Ένωσης; Πανηγυρίζετε για την επίσπευση των διαδικασιών κατάργησης της Κοινής Αγροτικής Πολιτικής; Θα είδατε σήμερα τι είπε ο κ. Μπαρόζο, ερμηνεύοντας πιο αυθεντικά από σας την απόφαση και το τελικό κείμενο της συμφωνίας. Είπε ο κ. Μπαρόζο ότι οι συζητήσεις θα ξεκινήσουν το 2008, όχι μόνο για το τι θα γίνει μετά το 2013. Μέχρι το 2013 είχε εξασφαλιστεί από τη δική μας κυβέρνηση, η στήριξη της γεωργίας. Είπε ότι θα ξεκινήσουν οι συζητήσεις για τη μείωση πιθανώς των επιδοτήσεων από το 2008 έως το 2013.
      Στις Βρυξέλλες, κυρίες και κύριοι συνάδελφοι, δεν κάνατε καμία διαπραγμάτευση. Στις Βρυξέλλες πήρατε λιγότερα απ΄όσα σας προσέφεραν. Εξάλλου αυτή είναι η διαπραγματευτική σας τακτική, το κάνατε στη Λουκέρνη για τα μεγάλα θέματα, το κάνατε σε όλους τους χειρισμούς στην εξωτερική μας πολιτική. Και όταν επιχειρήσατε και κάνατε διαπραγματεύσεις, τα αποτελέσματα ήταν καταστροφικά. 
      Καπνός: Τον διαπραγματεύθηκε η Κυβέρνηση τον Ιούνιο του 2004. Η τελική απόφαση είναι το 50% των επιδοτήσεων στον καπνό να φύγει από τους αγρότες και να πάει γενικά στην ανάπτυξη. Καταστροφικό το αποτέλεσμα. 
      Βαμβάκι: Καταφέρατε να το συνδέσετε με τις υποσαχάριες χώρες.Τώρα είναι το μόνο ευρωπαϊκό προϊόν που ήταν αντικείμενο διαπραγματεύσεων στον Π.Ο.Ε.. Πήγαμε σε μια ατελή συμφωνία στον Π.Ο.Ε.. Το επόμενο εξάμηνο όμως, διακυβεύεται το μέλλον του 35% που κρατήσατε συνδεδεμένο, διότι αυτή ήταν η απόφαση του Ιουλίου του 2004 του κ. Τσιτουρίδη και του κ. Μπασιάκου. Παρακαλούμε τώρα στις συζητήσεις για το τελικό κείμενο στον Π.Ο.Ε. μέχρι τον Απρίλη, τους Αμερικανούς οι οποίοι έχουν βαμβάκι, να κρατήσουν τις επιδοτήσεις για το βαμβάκι για να οφεληθούμε και εμείς.
      Η τελευταία μεγάλη διαπραγματευτική «επιτυχία», η ζάχαρη. Ξέρετε τι έγινε με τη ζάχαρη. Μετά τη δραματική εξέλιξη της μείωσης κατά 39% στην πρώτη ύλη, στο τεύτλο και 36% στη ζάχαρη, είμαστε η μόνη χώρα που κάνοντας δήθεν τσαμπουκά, μειοψηφήσαμε, μαζί με την Πολωνία και δεν πήραμε κυριολεκτικά τίποτε, όταν όλες οι άλλες πήραν κάτι π.χ. για τη γλυκόζη, για τις ραφεναρίες, πήραν επιδοτήσεις για το τεύτλο. Και τώρα, είκοσι χιλιάδες τευτλοπαραγωγοί, χίλιοι διακόσιοι μόνιμοι εργαζόμενοι και άλλοι δύο χιλιάδες εποχιακοί να βρεθούν μπροστά στο αδιέξοδο του κλεισίματος των εργοστασίων στη βόρειο Ελλάδα. Αυτή είναι η πραγματικότητα της «μεγάλης» διαπραγμάτευσης που κάνατε στη ζάχαρη. 
      Κυρίες και κύριοι συνάδελφοι, δεν αντιλαμβάνεσθε ότι όταν δεχθήκατε να συσχετίσετε τις επιστροφές στην Αγγλία με το μέλλον της K.A.Π., διαπράττατε εγκληματικό λάθος, μαζί με άλλες προφανώς χώρες. Αλλά οι άλλοι κάτι πήραν. Δεν αντιλαμβάνεσθε ότι τώρα πια μπήκαμε στη διαδικασία επανεθνικοποίησης της Κοινής Αγροτικής Πολιτικής;
      Οι θριαμβολογίες σας, είναι άνευ ουσίας και παραπλανούν για ακόμη μια φορά τους πολίτες και ιδιαίτερα τους αγρότες για το μέλλον και την προοπτική τους. 
      Όμως, να συζητήσουμε με αφορμή τον Προϋπολογισμό για τη δημοσιονομική πολιτική, το μείγμα της πολιτικής σας και τις επιτυχίες που είχε αυτή η πολιτική. Πόσο συνέβαλλε ο προηγούμενος προϋπολογισμός στις οικονομικές εξελίξεις, διότι δεδομένης της νομισματικής πολιτικής, έχει πραγματικά μεγάλο ενδιαφέρον τι γίνεται με τη δημοσιονομική πολιτική, με τους προϋπολογισμούς.
      Δύο ζητήματα είναι που κρίνονται αυτήν την περίοδο, που κρίνονται στη δημοσιονομική πολιτική. Πρώτον πόσο τα δημοσιονομικά συμβάλλουν στην αύξηση του Α.Ε.Π., στην αύξηση του παραγόμενου ετήσιου πλούτου και δεύτερον, τι τύπου διανομή του παραγόμενου πλούτου έχουμε. Δύο χρόνια τώρα, ξέρετε τι έχουμε; Έχουμε την πλήρη ανατροπή των ρυθμών ανάπτυξης, των μεγάλων ρυθμών ανάπτυξης που είχαμε πετύχει την περίοδο της διακυβέρνησης της χώρας από το ΠΑ.ΣΟ.Κ.. Από 4,7% που είχαμε ρυθμό αύξησης του Α.Ε.Π., πήγαμε στο 3,8%, στο 3,5% και τώρα πάμε καθοδικά για το 3%.
      Πού οφείλεται αυτή η μείωση, η ανακοπή, η ανατροπή των μεγάλων ρυθμών ανάπτυξης του Α.Ε.Π.; Οφείλεται στην περιοριστική πολιτική που κάνετε, κύριοι της Κυβέρνησης. Τρία είναι τα χαρακτηριστικά της περιοριστικής πολιτικής: Πρώτον το μειωμένο πρόγραμμα δημοσίων επενδύσεων που δεν δίνει προοπτικές ανάπτυξης, ιδιαίτερα στην ύπαιθρο, δεύτερον η πάρα πολύ μεγάλη αύξηση των φόρων και ιδιαίτερα των έμμεσων φόρων που κατατρώγουν τα εισοδήματα και τις συντάξεις και τρίτον, η μείωση των μισθών και των συντάξεων. Η πολιτική όμως αυτή, δεν είναι ότι μειώνει, ανακόπτει την αύξηση του ρυθμού του Α.Ε.Π.. Είναι βαθιά αναδιανεμητική.
      Η περιοριστική αυτή πολιτική σας οδηγεί ταυτόχρονα σε μεγάλη, βίαια και βάρβαρη αναδιανομή του πλούτου υπέρ των εχόντων και σε βάρος των μισθωτών και των συνταξιούχων και φυσικά οδηγεί σε μεγάλα ελλείμματα, κάτι που δεν αντιλαμβάνεστε διότι έχετε θεοποιήσει και το έλλειμμα. 
      Η Αμερική, κυρίες και κύριοι, έχει το μεγαλύτερο έλλειμμα, αλλά έχει μεγαλύτερο ρυθμό ανάπτυξης απ’ ό,τι άλλες χώρες του κόσμου διότι το έλλειμμα, όταν χρηματοδοτεί επενδύσεις, οδηγεί σε ανάπτυξη. Δεν το αφορίζουμε το έλλειμμα. Βέβαια, είναι μία παράμετρος στην οικονομική μας πολιτική, αλλά δεν το αφορίζουμε. 
      Κυρίες και κύριοι συνάδελφοι, τα πραγματικά ελλείμματα δεν είναι ούτε ταμειακά, ούτε εθνικολογιστικά. Είναι το έλλειμμα της ανάπτυξης, είναι το έλλειμμα της πολιτικής σας για το χτύπημα της ανεργίας, είναι το έλλειμμα αντιμετώπισης της ακρίβειας και της μείωσης της αγοραστικής δύναμης που κατατρώει τα εισοδήματα και τους μισθούς, είναι το πισωγύρισμα στον πληθωρισμό και η αδυναμία να αντιμετωπίσετε τις πληθωριστικές πιέσεις, είναι η αδυναμία να κάνετε επιτοκιακή πολιτική γιατί έχουμε επιστροφή στα υψηλά επιτόκια, είναι η αδυναμία να αντιμετωπίσετε την υπερχρέωση των αγροτών και των νοικοκυριών, είναι η αδυναμία να εισπράξετε φόρους, γι’ αυτό καταρρέουν τα έσοδα, είναι η αδυναμία να στηρίξετε την κοινωνική πολιτική στην παιδεία, στην υγεία, στην ασφάλιση.
      Φυσικά, πάνω απ’ όλα, τα ελλείμματα είναι στην αξιοπιστία σας, είναι στη μη τήρηση των υποσχέσεων και βρίσκεται στο γεγονός ότι εξαπατήσατε τον ελληνικό λαό, τους Έλληνες πολίτες.
       (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Οδηγείτε τη χώρα σε φτώχεια, σε ύφεση, σε αδιέξοδο. Η εικόνα της οικονομίας στους επενδυτές είναι κακή, η ψυχολογία των αγοραστών, των επενδυτών, των καταναλωτών είναι κακή. Έχουμε αρνητική επίπτωση από την πολιτική σας στα εισοδήματα, στην ανάπτυξη της περιφέρειας και τις συντάξεις. Έχετε αποτύχει να συντάξετε αξιόπιστους προϋπολογισμούς, ενώ η κατάρρευση των εσόδων έχει επιφέρει ανυπολόγιστες συνέπειες στην ανάπτυξη, στο εισόδημα, στο κοινωνικό κράτος.
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πω δύο κουβέντες για τους αγρότες. Οι προβλέψεις στον Προϋπολογισμό για τον αγροτικό χώρο είναι κατώτερες των αναγκών.
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, άλλη φορά για τους αγρότες.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μάλιστα, κύριε Πρόεδρε.
      Θα πω κάτι…
      ΠΡΟΕΔΡΕΥΩΝ (Γεώργιος Σούρλας): Στον επόμενο προϋπολογισμό.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μισό λεπτό.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Παπαγεωργίου. Είχατε οκτώ λεπτά. Αυτό συμφωνήθηκε απ’ όλα τα κόμματα και από τους εκπροσώπους του κόμματός σας.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, όλοι οι άλλοι όμως πήραν από ένα-δύο λεπτά παραπάνω. 
      ΠΡΟΕΔΡΕΥΩΝ (Γεώργιος Σούρλας): Θα αναπτύξετε το αγροτικό θέμα τώρα, σ’ ένα λεπτό;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μισό λεπτό, κύριε Πρόεδρε, για να τελειώσω.
      Μειώνονται στο 28,6 οι ενισχύσεις για προσανατολισμό και διαρθρώσεις, καθώς και η εθνική συμμετοχή μας στα συγχρηματοδοτούμενα προγράμματα κατά 7,6%.
      Σήμερα ανακοινώθηκε από την EUROSTAT η μείωση κατά 3,6% του αγροτικού εισοδήματος. Ανακοινώθηκε από την Εθνική Στατιστική Υπηρεσία η αύξηση του κόστους κατά 7,6%. Αβεβαιότητα και ανασφάλεια από την εφαρμογή της νέας ΚΑΠ και τη μη κατοχύρωση των περιουσιακών στοιχείων, τα δικαίωματά τους.
      Να πούμε –και κλείνω, κύριε Πρόεδρε- για τον Ο.Γ.Α., όπου δώσατε σε δύο χρονιές, σε τρεις προϋπολογισμούς 25 ευρώ, όταν για να καλύπτατε την υπόσχεσή σας έπρεπε να δίνετε κάθε χρόνο 30 ευρώ; 
      Να μιλήσουμε για την αναντιστοιχία των λόγων στον Φ.Π.Α. που λέγατε ότι θα το πάτε στο 8% στα μηχανήματα και πήγε στο 19%. Να μιλήσουμε για το τελευταίο που είπατε τις αποζημιώσεις των ΕΛ.ΤΑ., ότι θα πληρώνονται σε τρεις μήνες και πληρώνονται σ’ ένα χρόνο; 
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, ευχαριστούμε πάρα πολύ.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Να μιλήσουμε για τα πανωτόκια; Γιατί να μιλήσετε…
      ΠΡΟΕΔΡΕΥΩΝ (Γεώργιος Σούρλας): Να μη μιλήσετε για τίποτε άλλο απόψε. Άλλη φορά.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κλείνοντας, κύριε Πρόεδρε, στον αγροτικό τομέα καταρρέει καθημερινά το εισόδημα, καταρρέει όμως και η αυτοπεποίθηση των Ελλήνων αγροτών, γι’ αυτό πρώτοι οι αγρότες θα σας καταδικάσουν στις επερχόμενες εκλογές.
      (Χειροκροτήματα από την πτέρυγα του ΠΑ.ΣΟ.Κ.)
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, μπορώ να κάνω μία παρέμβαση;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Θα κάνω μία παρατήρηση μόνο. Ο συνάδελφος κ. Παπαγεωργίου κατά την ομιλία του διατύπωσε την άποψη ότι εφόσον αρχίσουν οι συζητήσεις επί της ΚΑΠ, δεν αποκλείεται να έχουμε και μεταβολή, να έχουμε μειώσεις.
      (Θόρυβος από την πτέρυγα του ΠΑ.ΣΟ.Κ.)
      Επί του θέματος, κύριοι συνάδελφοι, απήντησε ο Πρωθυπουργός κατά τη συνέντευξή του μετά την ολοκλήρωση των εργασιών του Ευρωπαϊκού Συμβουλίου. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Στις 31/5 η απάντηση, κύριε Παυλίδη, για την ακτοπλοΐα.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όσον αφορά στην Κοινή Αγροτική Πολιτική, μετά την επιμονή πολλών χωρών προβλέπεται η διαδικασία διαλόγου σχετικά με το μέλλον της, όμως δεν πρόκειται να γίνουν αλλαγές μέχρι το 2013. Μία τέτοια απόφαση απαιτεί τη σύμφωνη γνώμη όλων μας και είναι πολλές οι χώρες που δε συμφωνούν για αλλαγές. Η Κ.Α.Π. ως το 2013 θα μείνει ως έχει. Αυτά προς συμπλήρωση της ενημερώσεως των ακροατών σας.
      ΑΠΟΣΤΟΛΟΣ ΚΑΤΣΙΦΑΡΑΣ: Δεν ακούσατε καλά, κύριε Υπουργέ.
      ΧΡΗΣΤΟΣ ΠΡΩΤΟΠΑΠΑΣ: Ποιος το λέει, κύριε Υπουργέ;
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Είναι κακό που διάβασε τα όσα είπε ο Πρωθυπουργός; Ήταν δικαίωμά του να τα διαβάσει. Κακό είναι; Σας παρακαλώ πολύ.
      Πριν πάρει το λόγο ο κ. Τζίμας, θα ήθελα να σας πω ότι δεν είναι ευχάριστο στο Προεδρείο, όταν ένας συνάδελφος αγορεύει να γίνονται παρεμβάσεις, όμως συμφωνήσατε με την Πρόεδρο…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όχι, δε συμφωνήσαμε…
      ΠΡΟΕΔΡΕΥΩΝ (Γεώργιος Σούρλας): Μα, πάλι τώρα παίρνετε το λόγο; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, όλοι οι ομιλητές μίλησαν δύο λεπτά παραπάνω. Είναι μεροληπτική η στάση σας.
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, συμφωνήθηκε απ’ όλα τα κόμματα να τηρείται το οκτάλεπτο. Σας παρακαλώ, σεβαστείτε το επιτέλους.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τώρα σε μένα το λέτε;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ να σεβαστείτε ό,τι συμφωνήθηκε από όλα τα κόμματα, να τηρείται το οκτάλεπτο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Βλέπουμε τη μεροληψία, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Μα, τώρα ανέβηκα στην Έδρα. Τι να κάνω; Να το κάνω για το προηγούμενο που δεν προήδρευα; Τι να κάνω δηλαδή; Σας παρακαλώ πολύ! Είναι να μιλήσουν διακόσιοι συνάδελφοι. Δεν πρέπει να μιλήσουν οι άλλοι; Ο χρόνος είναι οκτώ λεπτά. Καταλάβετε το, επιτέλους!
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Να ρωτήσετε και το προηγούμενο Προεδρείο τι έκανε.
      ΠΡΟΕΔΡΕΥΩΝ (Γεώργιος Σούρλας): Τι να κάνω; Να επιβάλω το οκτάλεπτο, όταν δεν προήδρευα; Σας παρακαλώ πολύ! 
      Το λόγο έχει ο κ. Τζίμας.
      ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, την ώρα που ο Πρωθυπουργός της χώρας έδινε τη μάχη της Ελλάδος για να εξασφαλίσει 1 ευρώ περισσότερο για την επόμενη προγραμματική περίοδο, ο Αρχηγός και Πρόεδρός σας κ. Παπανδρέου από την μια προεξοφλούσε την αποτυχία του Καραμανλή και από την άλλη προκαλούσε τον ίδιο τον Πρωθυπουργό, λέγοντας: «Ας γυρίσει με 19 ή 20.000.000.000 ευρώ και βλέπουμε». 
      ΕΥΑΓΓΕΛΟΣ ΑΡΓΥΡΗΣ: Είπε: «Ας μη γυρίσει με λιγότερα από  20.000.000.000 ευρώ».
      ΜΑΡΓΑΡΙΤΗΣ ΤΖΙΜΑΣ: Δεν διέκοψα κανέναν και δεν επιτρέπω σε κανέναν να με διακόπτει. Θα πάρετε το λόγο για να απαντήσετε.
      Ο Πρωθυπουργός της χώρας δεν εξασφάλισε 20.000.000.000 ευρώ ούτε 20,1 δισεκατομμύρια ευρώ, αλλά εξασφάλισε -όσο και αν σας πειράζει αυτό- 20,101 δισεκατομμύρια ευρώ. Ο Αρχηγός σας και Πρόεδρος του ΠΑ.ΣΟ.Κ., εάν ήταν ένας υπεύθυνος ηγέτης, θα έπαιρνε το αεροπλάνο προχθές που γινόταν η συζήτηση στις Βρυξέλλες και θα πήγαινε να βρει τους Ευρωπαίους σοσιαλιστές ηγέτες για να τους επηρεάσει υπέρ των συμφερόντων της Ελλάδος -διότι έτσι κάνει ένας υπεύθυνος πολιτικός- και όχι να κάνει πολιτική εκ του ασφαλούς εντός των ελληνικών συνόρων. Γιατί απέκτησε πρόσφατα και το αξίωμα του Προέδρου των Ευρωπαίων Σοσιαλιστών; Για να ζημιώσει την Ελλάδα; 
      Κυρίες και κύριοι συνάδελφοι, εδώ είμαστε, όπως λέει και ο λαός, στο ναό της Δημοκρατίας. Έχω την άποψη ότι, τουλάχιστον, μέσα σε αυτόν τον χώρο πρέπει να προέχει η σύνθεση και όχι η διάλυση απόψεων. Εάν αυτός ο χώρος του Κοινοβουλίου δεν είναι σε θέση να συνεννοηθεί σε τρία-τέσσερα βασικά ζητήματα που απασχολούν τους Έλληνες, τότε δεν είμαστε άξιοι να λεγόμαστε εκπρόσωποι των πολιτών. Δεν είναι κυρίαρχο χαρακτηριστικό γνώρισμα της πολιτικής και των πολιτικών η ανάπτυξη πόλωσης και διαξιφισμών. Μας παρακολουθεί και μας βλέπει ολόκληρη η Ελλάδα. Ο καθένας από την πλευρά του είμαστε υποχρεωμένοι να υπηρετούμε το όραμά μας. Δεν είναι δυνατόν, όμως, όσα πράγματα δεν κατορθώσατε για διάφορους λόγους να κάνετε μέσα σε μια εικοσαετία, να ζητάτε από αυτήν την Κυβέρνηση να τα κάνει σε ένα χρόνο. 
      Ξεχνάτε, κύριοι συνάδελφοι, ότι διαχειριστήκατε είκοσι κρατικούς προϋπολογισμούς; Είκοσι κρατικοί προϋπολογισμοί δεν στάθηκαν για εσάς δυνατοί για να λύσετε τα προβλήματα για τα οποία μας εγκαλείτε σήμερα. Χώρια που διαχειριστήκατε στην ουσία το μισό πρώτο πακέτο Delors, το Β΄ Κοινοτικό Πλαίσιο Στήριξης και σχεδόν όλο το Γ΄ Κοινοτικό Πλαίσιο Στήριξης. Πάνω από 500.000.000.000.000 δραχμές εισέρρευσαν στην Ελλάδα μαζί με τους κρατικούς προϋπολογισμούς τα είκοσι χρόνια που διαχειριστήκατε τις τύχες του κράτους και δεν κατορθώσατε να λύσετε απλά ζητήματα και καλείτε εμάς τώρα σε είκοσι δύο μήνες να λύσουμε τα πάντα. Ο λαός, όμως, και μνήμη και κρίση έχει. 
      Ακούστηκαν εδώ πράγματα, για τα οποία δεν πρέπει να είστε εσείς υπερήφανοι, πόσο μάλλον να εγκαλείτε την Κυβέρνηση. Είστε υπερήφανοι για τον πολιτισμό που μας παραδώσατε; Έχει η Ελλάδα πολιτιστική υποδομή και δεν το ξέρουμε; Έχετε κυκλοφορήσει στην επαρχία; Είδατε θέατρα, είδατε βιβλιοθήκες; Εδώ στην Αθήνα με τα πέντε εκατομμύρια πληθυσμό, εάν δεν βρισκόταν ένας Χρήστος Λαμπράκης για να κάνει το Μέγαρο Μουσικής, δεν ξέρω που θα γίνονταν οι εκδηλώσεις πολιτισμού και τέχνης σήμερα. Εάν δεν βρίσκονταν οι Έλληνες δωρητές για να δωρίσουν τα νεοκλασικά τους κτίρια, στα οποία γίνονται οι εκθέσεις και οι εκδηλώσεις πολιτισμού και τέχνης, δεν γνωρίζω που θα παρακολουθούσαμε πολιτιστικά γεγονότα σήμερα. 
      Μετά, λοιπόν, από είκοσι εθνικούς προϋπολογισμούς έρχεστε εδώ να υποστηρίξετε και να ρίξετε ευθύνες στην Κυβέρνηση για το χάλι της Εθνικής Λυρικής Σκηνής;
      Μα, αυτή η Κυβέρνηση αποφάσισε πού, πότε και πώς θα κάνει καινούργια Εθνική Λυρική Σκηνή.
      Είστε υπερήφανοι γι’ αυτήν την Εθνική Λυρική Σκηνή που έχει η Ελλάδα; Έχετε πάει όλοι οι συνάδελφοι μέσα να δείτε πώς είναι τα υπόγεια, πώς είναι τα καμαρίνια, μετά από είκοσι χρόνια διακυβέρνησης; Και μιλάτε για πολιτισμό; 
      Είστε υπερήφανοι για το σύστημα υγείας που μας παραδώσατε; Είναι εδώ ο Υφυπουργός Υγείας ο κ. Κωνσταντόπουλος. Το νοσοκομείο Δράμας κυρίες και κύριοι συνάδελφοι, κοστίζει τρεις φορές περισσότερα χρήματα από το «Ωνάσειο» και το «Υγεία» μαζί. Και δεν έχει ούτε Ε.Κ.Α.Β. ούτε σύνολο κλινικών. 
      Αγοράζατε φάρμακα μέσω off shore εταιρειών από την Κύπρο, αγοράζανε με 15 ευρώ τους βηματοδότες και τους πουλούσαν στα νοσοκομεία με 300 ευρώ! Αυτό το σύστημα υγείας μας παραδώσατε. 
      Εμείς λοιπόν προχωρούμε, γιατί έχουμε πάρει μία εντολή από τον ελληνικό λαό. Δεν είναι η πολιτική ούτε μαύρο ούτε άσπρο. Υπάρχουν και αλήθειες. Και η αλήθεια πάντοτε υπηρετεί τη δημοκρατία. Εσείς όμως, κυρίες και κύριοι συνάδελφοι του ΠΑ.ΣΟ.Κ., με την πολιτική σας, όχι μόνο δεν προβάλλετε ένα καινούργιο πρότυπο στην ελληνική κοινωνία, αλλά απομακρύνετε τους πολίτες από την αλήθεια. Και αυτό είναι επικίνδυνο για τη δημοκρατία. Όσο μακρύτερα ο πολίτης είναι από αληθινά γεγονότα, τόσο πιο ευάλωτη είναι η δημοκρατία και βρίσκουν έδαφος και δίοδο διάφορα επικίνδυνα στοιχεία και ιδεολογίες. 
      Εμείς λοιπόν προχωρούμε για να δημιουργήσουμε μια καινούργια Ελλάδα, υλοποιώντας πλήρως το προεκλογικό μας πρόγραμμα. Δεν επιβάλλουμε νέους φόρους. Στηρίζουμε ενεργά τις μικρομεσαίες επιχειρήσεις. Δεν λέμε ανακρίβειες στον ελληνικό λαό, γιατί οι ανακρίβειες δεν προάγουν τον δημοκρατικό διάλογο. 
      Αυτό το μοντέλο που μας παραδώσατε, δηλαδή, μια Ελλάδα που είχε το λιγότερο κατά κεφαλήν εισόδημα στην Ευρώπη των 15, το μεγαλύτερο ποσοστό ανεργίας, το μεγαλύτερο δημόσιο χρέος, αυτό το μοντέλο επαγγέλλεστε και πάλι στον ελληνικό λαό, ένα μοντέλο που παρέσυρε ενάμιση εκατομμύριο ελληνικές οικογένειες και έχασαν τα χρήματά τους στο ελληνικό Χρηματιστήριο.
      Εμείς όμως, από την εκλογική περιφέρεια του Νομού Δράμας, που προέρχομαι και εκπροσωπώ, βλέπουμε ότι το χρήμα του ελληνικού λαού πιάνει τόπο, διότι αυτή η Κυβέρνηση Καραμανλή έλυσε τέσσερα-πέντε κορυφαία ζητήματα που τα ταλαιπωρούσαν τους Δραμινούς πολίτες την τελευταία εικοσαετία. 
      Τώρα άνοιξε η διάβαση προς τη Βουλγαρία και έβγαλε το Νομό Δράμας από την απομόνωση. Τώρα επί Κυβέρνησης Καραμανλή εντάχθηκε ολόκληρος ο Νομός Δράμας στην υψηλότερη ζώνη κινήτρων. Τώρα δημοπρατήθηκε η είσοδος φυσικού αερίου στο Νομό Δράμας. Τώρα ήλθαν χίλιοι στρατιώτες με κέντρα εκπαιδεύσεως και συντάγματα πυροβολικού στο Νομό της Δράμας. Τώρα προκηρύχθηκαν δεκάδες θέσεις εφέδρων υψηλής ετοιμότητας στο Νευροκόπι. Τώρα κατασκευάζεται θερμοκηπιακή μονάδα, που θα απασχολήσει σε λίγους μήνες πάνω από διακόσιους ανέργους του Νομού Δράμας. Και τέλος στους είκοσι μήνες που είμαστε Κυβέρνηση, τα έργα που χρηματοδότησε στο Νομό Δράμας η Κυβέρνηση Καραμανλή ξεπερνούν τα 130.000.000.000 δραχμές.
      Από την ώρα λοιπόν που τα χρήματα του ελληνικού λαού με τον προϋπολογισμό του 2004 και 2005 πιάνουν τόπο είμαστε βέβαιοι ότι και ο νέος Προϋπολογισμός κινείται προς τη σωστή κατεύθυνση δίνοντας έναν αναπτυξιακό αέρα και βάζοντας σε μια αναπτυξιακή τροχιά ολόκληρη την Ελλάδα. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Φαίνεται, κύριε συνάδελφε, η αδυναμία σας να πάτε στις εκλογικές σας περιφέρειες σας, κάνει να πηγαίνετε στα υπόγεια και στα καμαρίνια της Λυρικής Σκηνής.
      (Χειροκροτήματα από την πτέρυγα του ΠΑ.ΣΟ.Κ.)
      Κυρίες και κύριοι συνάδελφοι, την ώρα που εμείς συζητάμε τον Προϋπολογισμό του Κράτους για το 2006, χιλιάδες συμπολίτες μας προσπαθούν να υπολογίσουν πόσο θα τους κοστίσει το χριστουγεννιάτικο τραπέζι, πώς θα ανταποκριθούν στις ανάγκες και στις απαιτήσεις των εορταστικών ημερών. Και δυστυχώς, για την πλειονότητα των νοικοκυριών το ισοζύγιο είναι αρνητικό. Και είναι αρνητικό σε σχέση με τα εισοδήματά τους και τις υποχρεώσεις που έχουν.
      Είναι άλλο να μιλάει η Κυβέρνηση για μακροοικονομικούς στόχους και για φως στο απώτερο μέλλον και άλλο να βιώνουν χιλιάδες πολίτες τη σκληρή καθημερινότητα και την ασφυκτική οικονομική στενότητα στην προσπάθειά τους για επιβίωση.
      Κύριοι συνάδελφοι της Νέας Δημοκρατίας, το φάντασμα της απογραφής εξακολουθεί να πλανάται πάνω από την Ελλάδα έχοντας δημιουργήσει από την πρώτη στιγμή που ξεκινήσατε αυτήν την ιστορία, μία ζοφερή εικόνα για τη χώρα μας τόσο στο εξωτερικό όσο και στο εσωτερικό.
      Δυστυχώς, αυτή η κατάσταση δεν ισχύει μόνο για τούτη τη χρονική περίοδο, αλλά φαίνεται ότι θα συνεχίζεται όσο η Κυβέρνηση θα επιδίδεται σε μέτρα και πολιτικές, το κόστος των οποίων επωμίζονται μονομερώς οι εργαζόμενοι και οι χαμηλοσυνταξιούχοι.
      Δεν ξέρω αν θα ήταν λιγότερα επώδυνο –μάλλον δεν θα ήταν- αν η Νέα Δημοκρατία δεν είχε υποσχεθεί προεκλογικά τόσα πολλά στον ελληνικό λαό, που όχι μόνο δεν τα υλοποιεί τώρα που είναι Κυβέρνηση, αλλά κάνει ακριβώς τα αντίθετα, ακυρώνοντας και υποβαθμίζοντας παράλληλα το επίπεδο ζωής των πολιτών που ίσχυε πριν από δύο περίπου χρόνια.
      Κύριοι συνάδελφοι της Νέας Δημοκρατίας, αντί ο πληθωρισμός να κινηθεί κάτω από το 3%, όπως λέγατε, ο δείκτης αυτός προσεγγίζει το 4% και τα νοικοκυριά στενάζουν από την ακρίβεια και την ανασφάλεια.
      Αντί για σύγκλιση μισθών και συντάξεων με το μέσο όρο της Ευρωπαϊκής Ένωσης, έχουμε σοβαρή απόκλιση με μείωση για πρώτη φορά μετά από δώδεκα χρόνια, των πραγματικών εισοδημάτων των εργαζομένων. Αντί για χτύπημα και μείωση της ανεργίας, έχουμε χτύπημα στα κεκτημένα των εργαζομένων.
      Για τις συντάξεις τι να πει κανείς; Η αύξηση που δόθηκε στο Ε.Κ.Α.Σ. το 2005 ήταν από 2 έως 8,5 ευρώ. Για το 2006 θα φτάσει το πολύ τα 10 ευρώ. Όσο για τις αγροτικές συντάξεις; Το ίδιο όπως και το 2005, γύρω στα 12 ευρώ. Την ίδια στιγμή, όμως, η Κυβέρνηση αυξάνει προκλητικά τις αυξήσεις στους μισθούς των διοικητών, των προέδρων, των συμβούλων και όλων αυτών που κατέχουν δημόσιες θέσεις. 
      Επίσης, τι θα σκεφτεί ο εργαζόμενος και ο συνταξιούχος όταν βλέπει ότι το όφελος για τους βιομηχάνους από τα μέτρα της Κυβέρνησης υπέρ τους, φτάνουν σε αστρονομικά ύψη, όπως παραδείγματος χάρη 1.000.000.000 ευρώ κέρδος για τους εργοδότες από το ελαστικό oκτάωρο και τη μείωση του κόστους των υπερωριών, 800.000.000 ευρώ όφελος για τους εργοδότες από τη μείωση των φορολογικών συντελεστών των επιχειρήσεων και πάει λέγοντας;
      Τι να πρωτοπρολάβει να πει κανείς για αριθμούς; Ο εργαζόμενος όμως και ο συνταξιούχος βιώνει αυτήν τη λογική και την ουσία των αριθμών στην τσέπη του καθημερινά.
      Για τις δημόσιες επενδύσεις η πρόβλεψη για τη χρηματοδότηση του Κοινοτικού Πλαισίου Στήριξης είναι ανεπαρκής, δεδομένου ότι το ποσό συμμετοχής είναι πολύ μικρότερο από αυτό που πρέπει να δαπανηθεί για να αποφευχθεί η απώλεια κοινοτικών πόρων.
      Αυτό στο νομό μου, την Εύβοια, όπως και σε άλλους νομούς της περιφέρειας, μεταφράζεται σε αδυναμία προώθησης των έργων, που είναι απαραίτητα και που ήδη έχουν δρομολογηθεί. Αναφέρω μόνο το μείζον ζήτημα που αντιμετωπίζει ο νομός για την κατασκευή του οδικού δικτύου. Αυτό έχει σταματήσει ήδη σε κρίσιμες φάσεις λόγω έλλειψης χρημάτων. Και βέβαια, όλες οι προσπάθειες που έχουν γίνει από τους φορείς της Τοπικής Αυτοδιοίκησης για χρηματοδότηση, έχουν πέσει στο κενό.
      Έρχομαι τώρα στο θέμα του κοινωνικού κράτους και των δαπανών σε σχέση με αυτό, όπως περιλαμβάνεται στον Προϋπολογισμό. 
      Στον τομέα της Υγείας το 2005 οι δαπάνες μειώθηκαν ως ποσοστό του Α.Ε.Π.. Όσα νομοσχέδια κατέθεσε το Υπουργείο Υγείας και ψηφίστηκαν, κύριε Υπουργέ, είναι ανέξοδα και δικαίως χαρακτηρίστηκαν από το σύνολο της Αντιπολίτευσης ως κινήσεις εντυπωσιασμού και ως βιτρίνα μιας πολιτικής που καθόλου δεν προώθησε την υπόθεση της υγείας, από τη στιγμή που το κράτος δεν διέθεσε χρήματα για την προαγωγή της υγείας στον τόπο.
      Θα σας αναφέρω ένα παράδειγμα. Οι προσλήψεις. Από τα 100.000.000 του 2004 μόνο 30.000.000 για το 2006. Κι εγώ σας ερωτώ: Πώς θα κάνετε τις χιλιάδες προσλήψεις στον τομέα της υγείας που έχετε εξαγγείλει;
      Άκουσα πριν, κύριε Υπουργέ, τον καταγγελτικό σας λόγο. Δεν άκουσα, όμως, τίποτα για το όραμά σας, για τους στόχους σας και για τα κονδύλια που θα διαθέσετε για το κράτος πρόνοιας. Ούτε μία αναφορά σε αυτά. Αναφερθήκατε στην απογραφή που κάνατε στην περιουσία και στα ιδρύματα, αλλά ήταν μία δουλειά που από το περισσότερα Πε.Σ.Υ.Π. είχε γίνει επί κυβέρνησης ΠΑ.ΣΟ.Κ..
      Απλά βρήκατε και εδώ μία δουλειά σε σημαντικό βαθμό έτοιμη.
      Οι δαπάνες για δημόσιες επενδύσεις σε κτιριακές υποδομές και ιατρικό εξοπλισμό είναι κατά 3.5% μικρότερες σε σχέση με το 2005 και αποτελούν το μικρότερο προϋπολογισμό των τελευταίων ετών. Ξέρετε, οι πολίτες της Εύβοιας δεν αισθάνονται και πολύ αισιόδοξοι για τη χρηματοδότηση και την κατασκευή του νέου Νοσοκομείου της Χαλκίδας.
      Όπως και αν διαβάσει κανείς τον Προϋπολογισμό της Κυβέρνησης και τις δαπάνες που εγγράφονται σ’ αυτόν για το κοινωνικό κράτος, όσες αλχημείες και αν κάνει η Κυβέρνηση με τους αριθμούς, το συμπέρασμα είναι ένα: Ο βασιλιάς δεν είναι μόνο γυμνός, αλλά περιφέρει τη γύμνια του χωρίς αιδώ και χωρίς αναστολή.
      Και βέβαια αυτό γίνεται όχι γιατί δεν υπάρχουν χρήματα, ή γιατί δεν μπορούν να εξευρεθούν, αλλά γιατί είναι επιλογή της Νέας Δημοκρατίας, στα πλαίσια της νεοφιλελεύθερης πολιτικής που έχει, να θεωρεί τα χρήματα για το κοινωνικό κράτος περιττά. Δεν είναι τυχαίο ότι εάν δει κανείς τις περιόδους που κυβερνά τη χώρα το ΠΑ.ΣΟ.Κ. οι κοινωνικές δαπάνες αυξάνονται σημαντικά στον προϋπολογισμό, ενώ αντίθετα, όταν στην εξουσία είναι το κόμμα της Δεξιάς, οι δαπάνες αυτές πέφτουν κατακόρυφα, οι δομές κοινωνικής προστασίας ή συρρικνώνονται ή αδρανούν και οι δικαιολογίες των «κοινωνικών» Υπουργών εκστομίζονται χωρίς κόπο και χωρίς αναστολές.
      Η δικαιολογία που προβάλλεται, κύριοι συνάδελφοι, κατά κόρον και αφορά όχι μόνο τον περιορισμό του κοινωνικού κράτους αλλά και τα άλλα αρνητικά στοιχεία που προκύπτουν στην οικονομία μας, είναι ότι φταίνε οι προηγούμενοι, δηλαδή το ΠΑ.ΣΟ.Κ..
      Ακούστε, όμως, τι αναφέρει κάποιος γνωστός μας οικονομολόγος σε πρόσφατο βιβλίο του για το πώς μπορούμε να προάγουμε το κοινό καλό. «Να δίνουμε οι ίδιοι το καλό παράδειγμα με τις δικές μας πράξεις και όχι ασκώντας φλύαρη και πομπώδη κριτική για το τι κάνουν οι άλλοι». Το χωρίο αυτό βρίσκεται στη σελίδα 179 του βιβλίου για τις οικονομικές θεωρίες και τις αρχές διοίκησης του σημερινού Υφυπουργού Οικονομίας κ. Πέτρου Δούκα, ο οποίος, όμως, στην ομιλία του για τον Προϋπολογισμό το βράδυ της Δευτέρας αντί να μας πει συγκεκριμένα τι θα κάνει αυτός και η Κυβέρνησή του για το κοινό καλό, ανάλωσε τον περισσότερο χρόνο του, ασκώντας φλύαρη και πομπώδη κριτική στο τι έκαναν οι άλλοι, δηλαδή το ΠΑ.ΣΟ.Κ.. Είναι αυτό που λέει ο λαός μας: «Δάσκαλε, πού δίδασκες;».
      Σας το αφιερώνω εξαιρετικά, κύριοι συνάδελφοι της Νέας Δημοκρατίας, αυτό το απόσπασμα από το βιβλίο του κ. Δούκα, καταψηφίζοντας τον Προϋπολογισμό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Περλεπέ, που ήταν πάρα πολύ συνεπής στο χρόνο της.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Κύριε Πρόεδρε, θα ήθελα το λόγο για μία σύντομη παρέμβαση.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, θέλετε το λόγο;
      (Θόρυβος από την πτέρυγα του ΠΑ.ΣΟ.Κ.)
      ΔΗΜΗΤΡΙΟΣ ΡΕΠΠΑΣ: Κύριε Πρόεδρε, αυτό δεν είναι σωστό.
      ΠΡΟΕΔΡΕΥΩΝ (Γεώργιος Σούρλας): Κύριε Ρέππα, ο Κανονισμός το επιτρέπει και παρακαλώ να είναι σύντομος ο κύριος Υφυπουργός.
      ΕΥΑΓΓΕΛΟΣ ΠΑΠΑΧΡΗΣΤΟΣ: Αυτό δεν είναι Κοινοβούλιο. Είναι εκπροσώπηση της Κυβέρνησης.
      ΠΡΟΕΔΡΕΥΩΝ (Γεώργιος Σούρλας): Μιλάτε με ένα Προεδρεύοντα που έχει είκοσι πέντε χρόνια στη Βουλή.
      Ορίστε, κύριε Κωνσταντόπουλε, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Κύριοι συνάδελφοι, μετά από αυτά που σας είπα για το ξεπούλημα της δημόσιας περιουσίας και μάλιστα στον ευαίσθητο χώρο της πρόνοιας, θα περίμενα να σκύψετε τουλάχιστον το κεφάλι. Φαίνεται, όμως, πως έχετε πλήρη δυσκαμψία αυχένος. Και ξέρετε πολύ καλά τι δημιουργεί τη δυσκαμψία αυχένος.
      ΕΥΑΓΓΕΛΟΣ ΠΑΠΑΧΡΗΣΤΟΣ: Γι’ αυτό διακόψατε; Έλεος!
      (Θόρυβος από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Όταν μας λέτε ότι την είχαν κάνει τα ΠεΣΥΠ, όταν τρέχαμε σε όλη χώρα να γράψουμε όλη την ακίνητη περιουσία, όταν δεν την είχατε εγγράψει στοιχειωδώς στα υποθηκοφυλακεία της χώρας, όταν ξεπουλούσατε το «Ιωσηφόγλειο», όταν είχατε ξεπουλήσει κομμάτια-φιλέτα της Αθήνας, τολμάτε και μας λέτε…
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κύριε Υπουργέ, μπορείτε να μας πείτε τι θα κάνετε για τα…
      ΠΡΟΕΔΡΕΥΩΝ (Γεώργιος Σούρλας): Κυρία Περλεπέ, σας παρακαλώ. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Τι κάναμε; Βάλαμε 400.000 ευρώ στον Προϋπολογισμό για…
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Πάλι καταγγέλλετε;
      ΠΡΟΕΔΡΕΥΩΝ (Γεώργιος Σούρλας): Κύρια Περλεπέ, σας παρακαλώ! Θέσατε κάποια ζητήματα και απαντά ο κύριος Υπουργός. Τι να κάνουμε;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Εσείς το κάνατε, αλλά ξεχάσατε να βάλετε τα χρήματα. Κάνατε κάρτα αναπηρίας και βάλατε 40.000 ευρώ. Ξεχάσατε πάλι να βάλετε τα χρήματα. Θεσμοθετούσατε, χωρίς να προβλέψετε στοιχειώδη χρήματα. 
      Και έρχεστε να μας πείτε πού θα βρούμε τα χρήματα, όταν τολμάμε -εμείς, η συντηρητική Κυβέρνηση, εμείς, η κακιά Δεξιά, όπως μας ονομάζετε- και  δημοσιοποιούμε πλέον ιδρύματα, τα οποία εσείς ούτε τολμήσατε να αγγίξετε; Τα έχετε αφήσει με χρέη. ‘Oλo χρέη κληρονομήσατε σε εμάς. Τι άλλο να μας κάνετε, δηλαδή;
      Σε όποιον μιλούσε ελληνικά, χρωστούσατε στο Υπουργείο Υγείας και Κοινωνικής Αλληλεγγύης.
      (Θόρυβος από την πτέρυγα του ΠΑ.ΣΟ.Κ.)
      Προχθές κιόλας πρώην Βουλευτής σας μας έστειλε λογαριασμούς. Μα, είναι δυνατόν;
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι, του ΠΑ.ΣΟ.Κ. 
      Κυρία Περλεπέ, είναι συμπεριφορά αυτή;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και  Κοινωνικής Αλληλεγγύης): Προκαλείτε συνεχώς και λέτε ότι δεν έχουμε όραμα εμείς;
      ΠΡΟΕΔΡΕΥΩΝ (Γεώργιος Σούρλας): Κυρία Περλεπέ, όχι μόνο να μιλάτε επιθετικά; Να δέχεστε και κριτική. Σας παρακαλώ πάρα πολύ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μας λέτε ότι δεν έχουμε όραμα, όταν σας καταθέσαμε και το υπόμνημά μας, που είναι όραμα δεκαετίας για την κοινωνική πρόνοια και για τον δείκτη κοινωνικής ασφάλισης στη χώρα αυτή;
      Και ερχόμαστε σήμερα να κάνουμε ακόμη και τον εκτελεστικό νόμο του Συντάγματος του άρθρου 21 παράγραφος 3. Και θα το κάνουμε μαζί σας. Σας στείλαμε και επιστολή κιόλας για να συμμετάσχετε στην αρμόδια επιτροπή της Βουλής,  ώστε να κάνουμε μαζί εκτελεστικό νόμο του Συντάγματος. 
      Σας δίνουμε χέρι πλέον να συνεργαστούμε και να έχουμε μια προοπτική σε όλα τα μεγάλα θέματα που μας απασχολούν και στοχευόμενη κοινωνική πολιτική για τα θέματα προστασίας των παιδιών, τα οποία ζουν κάτω από τα όρια της φτώχειας και για την προστασία των οικογενειών που ζουν επίσης κάτω από τα όρια της φτώχιας. Είναι πράγματα που τα είχατε ξεχάσει. Είχατε ξεχάσει το κοινωνικό κράτος.
      Κύριοι συνάδελφοι, αν διαβάσετε προσεκτικά τον Προϋπολογισμό θα δείτε ότι και αυξήσεις στις πραγματικές κοινωνικές δαπάνες υπάρχουν  σε σχέση με πέρυσι, 20% στα θέματα πρόνοιας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
      Δεν είναι καλή η συζήτηση που γίνεται. Μιλάει η κ. Περλεπέ και λέει τις απόψεις της.
      ΔΗΜΗΤΡΙΟΣ ΡΕΠΠΑΣ: Υπάρχουν και κανόνες.
      ΠΡΟΕΔΡΕΥΩΝ (Γεώργιος Σούρλας): Κύριε Ρέππα, ο Υπουργός έχει το δικαίωμα να παρέμβει και έχετε υποχρέωση να ακούτε. Δεν έχετε κανένα δικαίωμα να διακόπτετε. Δεν βοηθάτε έτσι στη συζήτηση.
      ΔΗΜΗΤΡΙΟΣ ΡΕΠΠΑΣ: Υπάρχουν και κανόνες.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
      ΕΥΑΓΓΕΛΟΣ ΠΑΠΑΧΡΗΣΤΟΣ: Δεν είναι ικανοί οι Βουλευτές της Νέας Δημοκρατίας να απαντήσουν και χρειάζεται κάθε φορά να παίρνουν το λόγο οι Υπουργοί. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Δεν θέλετε να ακούτε και την άποψη της Κυβερνήσεως; Δεν βοηθάει αυτό; Θα ανέβει σε λίγο στο Βήμα η κ. Αποστολάκη να απαντήσει.
      ΓΕΩΡΓΙΟΣ ΒΑΣΙΛΕΙΟΥ: Οι Βουλευτές του ΠΑ.ΣΟ.Κ. είναι ικανοί, οι Βουλευτές της Νέας Δημοκρατίας είναι και ικανοί αλλά και ευγενείς. 
      ΠΡΟΕΔΡΕΥΩΝ (Γεώργιος Σούρλας): Παρακαλώ. Γι’ αυτό υπάρχει εναλλαγή συναδέλφων στο Βήμα, για να απαντούν.
      Ο κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, αντιδρά το ΠΑ.ΣΟ.Κ., όταν λέγονται αλήθειες σ’ αυτή την Αίθουσα. Γιατί αυτό το οποίο βλέπουμε τις τελευταίες μέρες είναι ένα όργιο και πλειοδοσία λαϊκισμού, κραυγές αγωνίας για χριστουγεννιάτικα τραπέζια, για την ξεχασμένη περιφέρεια, για πράγματα τα οποία είχαν την ευκαιρία να κάνουν, δεν τα έκαναν, καταδικάστηκαν και ακόμη μυαλό δεν έβαλαν. Γιατί δεν έχουν κοιτάξει κατάματα τα στοιχεία; 
      Εγώ θα σας πω πολύ απλά πού βρίσκονται τα λεφτά. Γιατί όλοι θέλουμε πλούσιο χριστουγεννιάτικο τραπέζι και κοινωνική πολιτική και πολιτική προστασίας των αδικημένων, μία πολιτική που να τους δίνει τις δυνατότητες να αντεπεξέλθουν στις δυσκολίες της ζωής. Αλλά μόνο την τελευταία τετραετία της διακυβέρνησης του ΠΑ.ΣΟ.Κ. η κατασπατάληση του δημοσίου χρήματος στις Δ.Ε.Κ.Ο. είναι συντριπτική.
      Κυρίες και κύριοι συνάδελφοι, ήταν 409.000.000  ευρώ οι ζημιές των Δ.Ε.Κ.Ο. το 2000. Πήγαν στα 472.000.000 ευρώ το 2001, στα 640.000.000 ευρώ το 2002, στα 742.000.000 ευρώ το 2003, για να παραδοθούν στο 1,015 δισ. ευρώ το 2004. Αυτή ήταν η διασπάθιση του δημοσίου χρήματος. 
      Και ξέρετε πού πήγαιναν τα λεφτά, κυρίες και κύριοι συνάδελφοι; Γιατί διαβάζω κατά σε έγκριτες κατά τα άλλα εφημερίδες, φοβερά δημοσιεύματα για κρατικοδίαιτες νεολαίες, για ομάδες οννεδιτών, που παίρνουν πακτωλούς χρημάτων, κάνουν αιτήσεις για να πάρουν το ιλιγγιώδες ποσό των 1.200 ευρώ. Είδα και έναν τίτλο σήμερα για νέους νταβατζήδες και διάφορα τέτοια τραγικά.
      Έχω εδώ στις 17 Ιουλίου 2002 μία αίτηση της νεολαίας του Συνασπισμού προς τον κ. Κοσκινά του ΟΠΑΠ, με την οποία ζητά 150.000 ευρώ για τη διοργάνωση τριήμερου φεστιβάλ και απόφαση αμέσως μετά στις 18 Ιουλίου 2002 που ο κ. Κοσκινάς και το διοικητικό συμβούλιο του Ο.Π.Α.Π. επιχορηγεί τη νεολαία του Συνασπισμού με 40.000 ευρώ. Το καταθέτω για τα Πρακτικά.
      (Στο σημείο αυτό ο Βουλευτής κ. Mιλτιάδης Βαρβιτσιώτης,  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχω άλλη αίτηση της νεολαίας του Συνασπισμού στις 10 Σεπτεμβρίου του 2003,όπου ζητά 150.000 ευρώ πάλι για το ίδιο φεστιβάλ.
      Και έρχεται πιο γαλαντόμα αυτή τη φορά η διοίκηση του Οργανισμού και δίνει 50.000 ευρώ. Πάρτε το και αυτό για τα Πρακτικά.
      (Στο σημείο αυτό ο Βουλευτής κ. Μιλτιάδης Βαρβιτσιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχω εδώ μια απόφαση του Οργανισμού Προγνωστικών Αγώνων Ποδοσφαίρου Α.Ε., με την οποία εγκρίνει οικονομική ενίσχυση-δωρεά προς τη νεολαία ΠΑ.ΣΟ.Κ. του ποσού των 88.000 ευρώ για την διενέργεια φεστιβάλ ευρωπαϊκών-σοσιαλιστικών νεολαιών στα Καμένα Βούρλα. Το θυμάστε αυτό το σόου; Πληρώθηκε και αυτό από τον Ο.Π.Α.Π. 
      (Στο σημείο αυτό ο Βουλευτής κ. Μιλτιάδης Βαρβιτσιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και δεν αρκούσαν αυτά τα οποία πλήρωνε ο Ο.Π.Α.Π. τις πολιτικές νεολαίες, διότι σήμερα με Δελτίο Τύπου του Ο.Π.Α.Π. ανακοινώνει η Διοίκηση ότι δεν χορηγεί πλέον νεολαίες πολιτικών κομμάτων, σε αντίθεση με το παρελθόν, πράγμα το οποίο αποδεικνύεται και από όλα τα στοιχεία. Και δεν υπάρχουν σήμερα γαλάζιοι, πράσινοι, κόκκινοι, κίτρινοι ή οποιοδήποτε άλλο χρώμα επιχορηγούμενοι νεολαίοι. Υπήρξαν, καταδικάστηκαν και έχουν πάει εκεί που τους καταργήσατε μόνοι σας. Πάρτε το και αυτό για τα Πρακτικά. 
      (Στο σημείο αυτό ο Βουλευτής κ. Μιλτιάδης Βαρβιτσιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα  της Νέας Δημοκρατίας)
      (Θόρυβος από την πτέρυγα του ΠΑ.ΣΟ.Κ.)
      ΔΗΜΗΤΡΙΟΣ ΡΕΠΠΑΣ: … (Δεν ακούστηκε)
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Να σας πω και κάτι άλλο, κύριε Ρέππα; Σας σέβομαι απεριόριστα. Είχατε διαχειριστεί όλα αυτά τα χρόνια τη δημόσια θέση σας. Δεν νομίζω ότι θα πρέπει…
      ΠΡΟΕΔΡΕΥΩΝ (Γεώργιος Σούρλας): Κύριε Βαρβιτσιώτη, ένα λεπτό παρακαλώ.
      Κύριε Ρέππα, σε λίγο θα ανέβει στο βήμα η κ. Αποστολάκη. Ας απαντήσει. Πρέπει να διακόπτετε εσείς τον κ. Βαρβιτσιώτη;
       ΜΙΛΤΙΑΔΗΣ ΒΑΡΒΙΤΣΙΩΤΗΣ:… με στοιχεία κακού κομματισμού, τον οποίον και εσείς ως εκσυγχρονιστής προσπαθήσατε να αλλάξετε. Αναγνωρίζω και τον προσωπικό σας αγώνα σε αυτήν την κατεύθυνση αλλά και ο σημερινός  Αρχηγός της Αξιωματικής Αντιπολίτευσης δεν νομίζω ότι χάραξε μια διαφορετική πολιτική. Ήδη με δύο αποφάσεις του 2002, μέσα από τα κονδύλια για τις μη κυβερνητικές οργανώσεις, κονδύλια που κατευθύνονταν στην ανάπτυξη του εθελοντισμού, των διεθνών σχέσεων της χώρας, ενίσχυσε το Ινστιτούτο Στρατηγικών και Αναπτυξιακών Μελετών «Ι.ΣΤ.Α.ΜΕ. Ανδρέας Παπανδρέου» με τα ιλιγγιώδη ποσά των 75.000 ευρώ και 310.000 ευρώ. Το καταθέτω και αυτό για τα Πρακτικά. Είναι απόκομμα εφημερίδας, της «εποχής».
      (Στο σημείο αυτό ο Βουλευτής κ. Μιλτιάδης Βαρβιτσιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, είναι πάρα πολύ εύκολο να ρίχνουμε λάσπη στον ανεμιστήρα. Το κάναμε χρόνια και είναι μια πολιτική την οποία καταδικάζει ο ελληνικός λαός. Την καταδικάζει, γιατί θέλει από εμάς να αρθούμε στο ύψος των περιστάσεων, να δούμε την αλήθεια κατάματα και ο καθένας με την αφετηρία την οποία έχει και με την ιδεολογική συγκρότηση την οποία έχει να προτείνει τον άλλο δρόμο για την ανάπτυξη του τόπου. 
      Νομίζω ότι το σημαντικό στοιχείο του συζητούμενου Προϋπολογισμού είναι η επιτυχία της ήπιας δημοσιονομικής προσαρμογής. Από το ΠΑ.ΣΟ.Κ. μας λέγατε να μείνουμε εκεί που είμαστε, να μην αλλάξουμε τίποτα, να μη μεταβάλουμε την οικονομική πολιτική Σημίτη. Υπήρχαν άλλες φωνές, οι οποίες μας έλεγαν ότι θα πρέπει να κατακρεουργήσουμε και το κοινωνικό κράτος και τον δημόσιο τομέα, να κάνουμε πιο σκληρή πολιτική. 
      Εμείς αποφασίσαμε την ήπια δημοσιονομική προσαρμογή και έφερε αποτελέσματα αυτή η πολιτική. Πριν από ένα χρόνο ο κ. Αλογοσκούφης από αυτό εδώ το Βήμα μας έλεγε ότι το έλλειμμα της κεντρικής κυβέρνησης θα έρθει στο τέλος του 2005 στο 4,8% του ΑΕΠ  από το 6,9%. Το πετύχαμε ή δεν το πετύχαμε; Το πετύχαμε και υπερκεράσαμε τον στόχο.
      Λέγατε και έλεγαν ότι θα ανέβει η ανεργία. Μειώθηκε η ανεργία το τελευταίο εξάμηνο; Μειώθηκε: Μισή μονάδα, αλλά καταφέραμε μείωση στην ανεργία και όχι με αύξηση των δημοσίων υπαλλήλων, γιατί ξέραμε ότι υπήρχε και ένας τρόπος με τον οποίο μειώνατε εσείς πλασματικά την ανεργία. Το 1993 πήρατε τετρακόσιες εβδομήντα χιλιάδες υπαλλήλους και μας παραδώσατε πεντακόσιες ενενήντα επτά, εξακόσιες περίπου χιλιάδες, 25% αύξηση των δημοσίων υπαλλήλων. Δεν σημαίνει όμως ότι μειώθηκε η ανεργία, διότι την πήρατε στο 9,7% και τη φτάσατε στο 11,4%. Τη μειώνουμε σιγά-σιγά. 
      Έρχομαι στους ρυθμούς ανάπτυξης. Κάποιοι είχαν πει -μάλιστα έγκριτοι και πολύ αγαπητοί σε εμένα συνάδελφοι- ότι θα σκίσουν τα πτυχία τους, αν φτάσουμε σε αυτούς τους ρυθμούς ανάπτυξης. Τους φτάσαμε. Σήμερα τρέχουμε στο 3,8%. Η πρόβλεψη του Συμφώνου Σταθερότητας είναι ότι το 2008 θα φτάσουμε στο 4%, στο στόχο τον οποίο έχουμε βάλει.
      Θα μου πείτε και πολύ λογικά ότι δεν φθάνουν όλοι οι στόχοι να ολοκληρωθούν μέσα στο διάστημα ενός χρόνου. Βεβαίως δεν φθάνουν. Σίγουρα όμως αυτό το οποίο αξίζει αυτός ο Προϋπολογισμός είναι μια ισχυρή ψήφος εμπιστοσύνης και στην Κυβέρνηση και στην πολιτική της για να φέρει αυτά τα αποτελέσματα που ήδη έχουν αρχίσει να φαίνονται. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κυρία Αποστολάκη έχει το λόγο. 
      ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, ο κ. Βαρβιτσιώτης προέρχεται από την Ο.Ν.ΝΕ.Δ. και έκρινε χρέος του να την υπερασπιστεί. Όμως δεν μας είπε τίποτα για την ταμπακέρα, για τις ανώνυμες εταιρείες που νέοι άνθρωποι συστήσανε. Αυτό που φάνηκε είναι ότι η ηθικολογία παραμένει αμετανόητο χαρακτηριστικό της σκέψης και της ιδεολογίας της παράταξής του. Αυτό που επίσης προέκυψε είναι ότι δεν κατάλαβε ότι όσοι αντικαθιστούν την πολιτική με την ηθικολογία στο τέλος βρίσκονται κτυπημένοι από τη σφοδρότητα αυτού του μπούμεραγκ που στην προκειμένη περίπτωση είναι το σύνολο των τριανταπέντε και άνω στελεχών που μέσα σε είκοσι δύο μήνες έχουν εκδιωχθεί από την Κυβέρνηση και από τον Πρωθυπουργό για τα ατοπήματά τους.
      Δεν θέλω να χάσω άλλο από τον πολύτιμο χρόνο μου σε σχέση με όσα ακούσαμε από τον προηγούμενο ομιλητή. Θέλω να μιλήσω για τον Προϋπολογισμό, θυμίζοντας ότι ο γενικός εισηγητής της Πλειοψηφίας, ξεκινώντας την αγόρευσή του στάθηκε στη μεγάλη εθνική επιτυχία της χώρας και του Πρωθυπουργού αναφερόμενος στο πρόσφατο Ευρωπαϊκό Συμβούλιο Κορυφής στις Βρυξέλλες. Το σύνθημα ήταν σαφές και είχε δοθεί με απόλυτη ευκρίνεια προς τους Βουλευτές της Πλειοψηφίας. Ας βαπτίσουμε εθνική επιτυχία το χαμηλό πήχυ που με πονηριά βάλαμε. Ας αποσιωπήσουμε ότι καταφέραμε να πάρουμε λιγότερα ακόμη και από την Πορτογαλία. Ας πανηγυρίσουμε το ελάχιστο δεδομένο και γνωστό από πολύ καιρό αποτέλεσμα των 20,1 δισεκατομμυρίων ευρώ. Έτσι όχι μόνο θα ξεφύγουμε από μια ελλειμματική εθνική εκπροσώπηση αλλά θα πετύχουμε και το μείζον σε σχέση με τη συγκυρία. Θα αποπροσανατολίσουμε τους πολίτες για μια ακόμη φορά, μεταφέροντας τη συζήτηση από τον Προϋπολογισμό στα κοινοτικά κονδύλια και θολώνοντας με αυτό τον τρόπο τα νερά.
      Όμως οι πολίτες αυτού του τόπου κυρίες και κύριοι συνάδελφοι, παρά την αμετανόητη άποψή  που έχετε γι’ αυτούς έχουν και κρίση και μνήμη. Γνωρίζουν ότι σήμερα συζητάμε για τον Προϋπολογισμό. Και όχι μόνο το γνωρίζουν αυτό αλλά και ανακαλούν στη μνήμη τους τα περί εκτελέσεως του πρώτου αναξιόπιστου Προϋπολογισμού που ισχυριζόσασταν κατά την περσινή συζήτηση. Ανακαλούν στη μνήμη τους την αδιαφάνεια, την αναξιοπιστία, την αναποτελεσματικότητα, όταν δεσμευόσασταν για τα έσοδα, για το ύψος της ανάπτυξης, για τις δημόσιες δαπάνες, καθώς επίσης και για τα πρόσθετα μέτρα που ο κ. Αλογοσκούφης και ο κ. Δούκας απέκλειαν και διέψευδαν. 
      Ο Προϋπολογισμός σας ήταν έωλος και τα πρόσθετα μέτρα όπως ήταν η αύξηση του Φόρου Προστιθέμενης Αξίας και η αύξηση των εμμέσων φόρων ακολούθησαν. Και θυμούνται ακόμη οι πολίτες ότι παρά τα πρόσθετα και έκτακτα έσοδα ύψους άνω των 800.000.000 ευρώ από τα έσοδα του ΦΠΑ λόγω αύξησης των διεθνών τιμών πετρελαίου η Κυβέρνησή σας αρνήθηκε να χορηγήσει επίδομα πετρελαίου θέρμανσης στους ασθενέστερους οικονομικά. 
      Ο Προϋπολογισμός του 2006 αποτελεί συνέχεια της ίδιας αναξιόπιστης πολιτικής. Παρά τις τρεις μέχρι τώρα τροποποιήσεις που υποχρεωθήκατε να κάνετε, είναι στον αέρα. Και το γράψε σβήσε του Προϋπολογισμού συνεχίζεται εκ παραλλήλου με τον διασυρμό της χώρας. Χρειάστηκαν λιγότερο από είκοσι τέσσερις ώρες για να απορριφθεί από την Ευρωπαϊκή Ένωση το προσχέδιο του Προϋπολογισμού. Το Υπουργείο Οικονομικών αναγκάστηκε να πραγματοποιήσει στροφή 180 μοιρών για να καταλήξει να καταθέσει τον πρώτο Προϋπολογισμό με αστερίσκους και υποσημειώσεις. 
      	Ο Προϋπολογισμός δεν πρόκειται να υλοποιηθεί. Είναι ένας Προϋπολογισμός που δεν δίνει λύσεις ούτε στις ανάγκες της ελληνικής οικονομίας ούτε στις απαιτήσεις της ελληνικής κοινωνίας. Υπονομεύει τις αναπτυξιακές προοπτικές της χώρας. Οδηγεί σε μείωση της ανάπτυξης, σε αύξηση της ανεργίας, αλλά προπάντων επιβαρύνει ιδιαίτερα τα χαμηλά και τα μεσαία κοινωνικά στρώματα, αυξάνοντας τις κοινωνικές ανισότητες, μεταφέροντας το εισόδημα από τους πολλούς στους λίγους.
      Περιλαμβάνει προσωρινά μέτρα, κυρίες και κύριοι συνάδελφοι, ύψους 1,1 δισεκατομμυρίων ευρώ, που είναι αμφίβολο αν θα γίνουν δεκτά. Στηρίζεται σε προβλέψεις για την καταπολέμηση της φοροδιαφυγής που είναι υπέρμετρα αισιόδοξες, προκειμένου να δικαιολογηθούν οι εκτιμήσεις που γίνονται με τις αυξήσεις των εσόδων από Φ.Π.Α. και τη μείωση των επιστροφών φόρων που είναι αναγκαίες, για να κλείσει αυτός ο έωλος Προϋπολογισμός.
      Είναι προφανές ότι τα πρόσθετα μέτρα θα ακολουθήσουν σε πολύ σύντομο χρονικό διάστημα. Γι’ αυτό άλλωστε και αυτή τη φορά δεν τα διαψεύδει κανείς. Ούτε καν ο κ. Αλογοσκούφης. 
      Προβλέπεται ρυθμός αύξησης 3,8%, όταν η Ευρωπαϊκή Επιτροπή τον εκτιμά στο 3,4%. Προβλέπεται ότι η δημόσια κατανάλωση θα είναι ιδιαίτερα συγκρατημένη, ενώ η ιδιωτική κατανάλωση εμφανίζεται ότι θα αυξηθεί όσο και φέτος, παρά τη μείωση των πραγματικών εισοδημάτων, τη μείωση του διαθέσιμου εισοδήματος και τις μεγάλες δανειακές υποχρεώσεις των νοικοκυριών. 
      Οι επενδύσεις, κυρίες και κύριοι συνάδελφοι, προβλέπεται ότι θα αυξηθούν πάνω από πέντε φορές σε σχέση με το 2005 με ένα μαγικό τρόπο. Σας υπενθυμίζω ότι και το 2005 στον πρώτο «αξιόπιστο» προϋπολογισμό της χώρας η Κυβέρνησή σας προέβλεπε ότι οι επενδύσεις θα αυξηθούν κατά 4,1% και τώρα αναθεωρείτε τις εκτιμήσεις σας, τοποθετώντας τον πήχη στο 1%. Στο σκέλος των εσόδων η αύξηση που προβλέπεται είναι 9,2%, όταν το 2005 τα έσοδα μειώθηκαν κατά 1,9%. 
      Κυρίες και κύριοι συνάδελφοι, ο Προϋπολογισμός έχει συγκεκριμένη κοινωνική και ταξική στόχευση. Η Κυβέρνησή σας αντισταθμίζει τις απώλειες των εσόδων από τη μείωση των φορολογικών συντελεστών των επιχειρήσεων με αύξηση των φορολογικών βαρών για τους εργαζομένους, τους συνταξιούχους και τους μικρομεσαίους. Ο Προϋπολογισμός σας προβλέπει επιπλέον φορολογικά έσοδα 3.000.000.000 ευρώ, τα οποία θα επωμισθούν οι πιο αδύναμοι: οι συνταξιούχοι, οι εργαζόμενοι, οι μικρομεσαίοι. 
      Αυτό θα γίνει για δυο λόγους: Πρώτον, γιατί η φορολογία των φυσικών προσώπων το 2006 αυξάνεται κατά 9,2%, όταν η φορολογία των νομικών προσώπων, δηλαδή των μεγάλων επιχειρήσεων κατά μόλις 3,9%. Δεύτερον, γιατί οι έμμεσοι φόροι αυξάνονται κατά 8,4%, σε σχέση με 6,3% που αυξάνετε τους άμεσους φόρους. Η στρεβλή σχέση ανάμεσα στους άμεσους και έμμεσους φόρους χειροτερεύει, πλήττοντας κυρίως το βιοτικό επίπεδο των ασθενέστερων. 
      Η εισοδηματική πολιτική που προβλέπετε οδηγεί για πρώτη φορά μετά από δώδεκα ολόκληρα χρόνια σε πραγματική μείωση του πραγματικού εισοδήματος των εργαζομένων. Οι αυξήσεις είναι στα όρια του πληθωρισμού, αλλά δεν υπάρχει ούτε τιμαριθμοποίηση της φορολογικής κλίμακας ούτε αύξηση του αφορολόγητου ορίου. Έχουμε πραγματική μείωση του εισοδήματος μετά από πολλά χρόνια.
      Οι επαγγελίες του Πρωθυπουργού και οι δεσμεύσεις του προσωπικά σε σχέση με το ΕΚΑΣ και τις συντάξεις του Ο.Γ.Α. ηχούν σήμερα ως ένα πολύ καλό ανέκδοτο. Το ίδιο και οι δεσμεύσεις του για τα κονδύλια για την παιδεία. Σας θυμίζω ότι στην παιδεία οι αυξήσεις είναι μικρότερες από την ονομαστική αύξηση του Ακαθάριστου Εγχώριου Προϊόντος. Ο Πρωθυπουργός είχε δεσμευθεί για ποσοστό 5% και για δεύτερη χρονιά οι δαπάνες είναι κολλημένες στο 3,1%. Οι δημόσιες επενδύσεις το ίδιο. Πρόκειται για τον πιο αντιαναπτυξιακό Προϋπολογισμό που πλήττει κυρίως την περιφέρεια. 
      Ο Προϋπολογισμός αντανακλά την πολιτική που ακολουθεί η Νέα Δημοκρατία, με συνέπεια και που συνοψίζεται στη μεταφορά εισοδήματος από τους πολλούς στους λίγους, στη μείωση των ρυθμών ανάπτυξης, στην αύξηση της ανεργίας και στην υπονόμευση της προοπτικής της χώρας. Είναι μια πολιτική που αντανακλά τη σύγχρονη έκφραση της συντηρητικής παράταξης στη χώρα μας και που πολύ σύντομα θα καταδικαστεί από μία νέα και πολύ δυναμική κοινωνική πλειοψηφία. Γι’ αυτό και εμείς θα τον καταψηφίσουμε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αποστολάκη.
      Το λόγο η συνάδελφος κ. Κόλλια-Τσαρουχά.
      ΜΑΡΙΑ  ΚΟΛΛΙΑ-ΤΣΑΡΟΥΧΑ:  Κυρίες και κύριοι συνάδελφοι, με την ανάληψη της αρχηγίας των κομμάτων από νέες ηγεσίες, όλοι οι πολίτες, ανεξαιρέτως της πολιτικής τους τοποθέτησης, προσδοκούσαν ότι αυτές θα αντιλαμβάνονταν επιτέλους την ανάγκη  για μία συνολική μεταρρύθμιση και αλλαγή στον τόπο, αλλαγή, η οποία θα προέκυπτε από την ανατροπή της σαθρής πραγματικότητας, μέσα από την  προβολή και επικράτηση μιας συνολικής πρότασης αναγέννησης της πολιτικής μας ζωής.
      Η Ευρωπαϊκή Ένωση από την άλλη, για να μην περιθωριοποιηθεί μελλοντικά, τονίζει την ανάγκη των διαρθρωτικών μεταρρυθμίσεων, ενισχύοντας το αναπτυξιακό της δυναμικό, προκειμένου να αντιμετωπίσει τις προκλήσεις που θέτουν, τόσο η παγκοσμιοποίηση και η γήρανση  του πληθυσμού, όσο και η ταχύτατη τεχνολογική πρόοδος που συντελείται.
      Ενώ όλα γύρω μας αλλάζουν, ακόμη και η γειτονιά μας αποκτά σύντομα νέα φιλόδοξα μέλη στην  Ευρωπαϊκή Ένωση, κάποιοι θέλουν να αντιμετωπίσουν τα πράγματα με όρους του χθες, παραβλέποντας το αυτονόητο, ότι δηλαδή σε αυτό το συνεχώς μεταβαλλόμενο διεθνοποιημένο περιβάλλον  θα επωφεληθούν κύρια εκείνα τα εθνικά και κοινωνικά συστήματα, τα οποία θα εμφανίζουν ευελιξία και επιθετικό πνεύμα.
      Επομένως, ή θα μιλήσουμε για μία νέου τύπου ανάπτυξη και θα αγωνιστούμε για μεγαλύτερη τομεακή, χωρική και κοινωνική διάχυση και πλήρη αξιοποίηση των περιορισμένων εθνικών, δημόσιων και ιδιωτικών πόρων σε παραγωγικές επενδύσεις, που θα αποδίδουν μεγαλύτερη εθνική προστιθέμενη αξία και μεγαλύτερη και περισσότερη απασχόληση, ή θα συνεχίσουμε αυτάρεσκα με την επιστροφή στο παρελθόν και στα αδιέξοδα. 
      ‘Ο,τι είναι να γίνει, πρέπει να γίνει το γρηγορότερο, έπρεπε να είχε γίνει χθες, όχι μόνο γιατί οι συνθήκες το επιβάλλουν, αλλά γιατί οι πολίτες, που μας εμπιστεύονται, βαρέθηκαν να καλούνται συνεχώς να αντιμετωπίσουν συσσωρευμένα προβλήματα σε όλους σχεδόν τους τομείς δράσης, κουράστηκαν να ακούν για ένα παρελθόν γεμάτο χαμένες ευκαιρίες γι’ αυτούς, απογοητεύτηκαν από κυβερνήσεις που επισήμαιναν μεν τους κινδύνους από τα εμφανιζόμενα προβλήματα, χωρίς όμως δε να προτείνουν δραστικά μέτρα κάθε φορά για να τα αντιμετωπίσουν και κυρίως, χωρίς την επιμονή για την εφαρμογή τους.
      Το μόνο ξεκάθαρο και κοινά αποδεκτό είναι  ότι πρέπει να εξευρεθεί τρόπος, προκειμένου να υπάρξει γενναία εξυγίανση των δημοσιονομικών πραγμάτων, επιλύοντας οριστικά το χρόνιο πρόβλημα της ελληνικής οικονομίας, δηλαδή τα ελλείμματα, τα υπέρογκα χρέη, και να υλοποιηθεί μια ουσιαστική πολιτική αναδιανομής του εθνικού πλούτου, μακριά από τη γνωστή λαϊκίστικη μέθοδο των παροχών και των επιδομάτων με δανεισμό.
      Κυρίες και κύριοι συνάδελφοι, ο Πρωθυπουργός της χώρας κ. Κώστας Καραμανλής έδωσε την κατευθυντήρια γραμμή για τον Προϋπολογισμό του 2006. Πρέπει να συνδυάζει την ανάγκη για μείωση των δημοσίων ελλειμμάτων που κληρονομήσαμε, με βασικό μας στόχο την ενίσχυση της ανάπτυξης, της απασχόλησης, της κοινωνικής συνοχής. 
      Σε αυτή την κατεύθυνση λαμβάνονται μέτρα μόνιμου χαρακτήρα, μέτρα που επικεντρώνονται στην αξιοποίηση της ακίνητης περιουσίας του δημοσίου, τη συγκράτηση των δημοσίων δαπανών, τον περιορισμό της σπατάλης, την αντιμετώπιση της φοροδιαφυγής, τη μείωση του δημοσίου χρέους. 
      Επιλέγουμε πολιτικές ευθύνες που είναι χρήσιμες στον τόπο. Είμαστε οι τελευταίοι που θα υποστηρίξουμε ότι δεν υπάρχουν προβλήματα στην κοινωνία. Η μία και μόνη επιλογή την οποία επιλέξαμε, είναι να ακολουθήσουμε το δύσκολο δρόμο των αλλαγών, γνωρίζοντας το κόστος που προκαλούν αυτές οι αλλαγές. Σήμερα είναι προτιμότερο να είμαστε χρήσιμοι. Αύριο που θα ευδοκιμήσουν οι δικές μας προσπάθειες και των συμπολιτών μας, θα μας δοθεί η δυνατότητα να σταθούμε πιο απλόχερα απέναντί τους. 
      Οι πολίτες ζουν την τελευταία εικοσαετία με την προσδοκία της αναστροφής της ολοένα επιδεινούμενης οικονομικής και κοινωνικής πραγματικότητας και το μόνο που βλέπουν είναι βολεμένες δυνάμεις και τους υποστηρικτές τους να αντιστέκονται στις βασικές δομικές αλλαγές της οικονομίας.
      Ορισμένοι προσπαθούν να μας πείσουν ότι η Κυβέρνηση αρέσκεται να επιβάλει μέτρα. Άλλοι προσπαθούν να ερμηνεύσουν το πώς αισθάνεται ο κάθε Έλληνας χωριστά, που ζει μία δύσκολη καθημερινότητα με ακρίβεια, ανεργία, αποσιωπώντας, όμως, ότι κάποτε θα πρέπει όλα αυτά τα ζητήματα να αντιμετωπιστούν. 
      Βούλησή μας είναι η σύγκρουση με κατεστημένα συμφέροντα που απέκτησαν μεγάλη δύναμη πίεσης λόγω του μονοπωλιακού τους χαρακτήρα των επιχειρήσεων και που οδήγησαν με τη στάση τους στη χρεοκοπία του ευρύτερου δημόσιου τομέα. 
      Γιατί έχουμε χρέος να πάρουμε αποφάσεις: όταν από τη μια υπάρχουν εργαζόμενοι που παίρνουν αυξήσεις στα όρια του πληθωρισμού και από την άλλη υπάρχουν εργαζόμενοι που παίρνουν ακόμη και τριπλάσιες αυξήσεις, όταν στις επιχειρήσεις που εργάζονται έχουν ελλείμματα που καλύπτονται από τον, μη έχοντα, ΄Ελληνα φορολογούμενο, δεν μπορούμε να κλείνουμε τα μάτια μας, κυρίες και  κύριοι συνάδελφοι, όταν το 20,3% του πληθυσμού της χώρας ζει κάτω από τα όρια της φτώχειας, όταν  το 50% των Ελλήνων συμπατριωτών μας ζει σήμερα με το 25% του διαθέσιμου εισοδήματος, όταν δεκάδες χιλιάδες νέοι στη μεγάλη τους πλειοψηφία δίνουν τη δική τους μάχη για εύρεση μιας θέσης εργασίας.
      Δεν μπορούμε να κλείνουμε τα μάτια, όταν υπάρχουν συμπολίτες μας που για να καλύψουν τις βασικές τους ανάγκες, τα φροντιστήρια των παιδιών τους, τις ολιγοήμερες διακοπές τους καταφεύγουν στο δανεισμό. Όλους αυτούς δεν τους άγγιξε ή καλύτερα τους προσπέρασε η ανάπτυξη των δύο ταχυτήτων, που εφαρμόστηκε από τις προηγούμενες κυβερνήσεις. 
      Κάποιοι απ’ αυτούς παραμένουν ακόμα κλεισμένοι στο μικρόκοσμό τους, κλεισμένοι στην ψευδαίσθηση μιας ανύπαρκτης ευμάρειας –εγώ θα έλεγα- του κέντρου, αγνοούν την σκληρή πραγματικότητα, δεν την ξέρουν, δεν μπορούν να την καταλάβουν.
      Δεν γνωρίζουν ότι μόνο πέρυσι η απασχόληση στον αγροτικό τομέα μειώθηκε κατά 17% ή ότι οι διεργασίες για την αναμόρφωση της Κ.Α.Π., της Κοινής Αγροτικής Πολιτικής, και οι συνομιλίες στo πλαίσιo του Παγκόσμιου Οργανισμού Εμπορίου οδηγούν προς τη μείωση της προστασίας των αγροτών των αναπτυγμένων χωρών, συνεπώς και της χώρας μας, της πατρίδας μας. Έτσι οδηγούμαστε σε μεγαλύτερη συρρίκνωση του αγροτικού τομέα και καθίσταται ακόμα πιο επιτακτική η ανάγκη δημιουργίας νέων θέσεων εργασίας σ’ άλλους τομείς της οικονομίας μας.
      Γνωρίζουμε ότι χρειάζεται παράλληλα μια ποιοτική αλλαγή. Είναι ευνόητο ότι δεν επαρκούν οι διορθωτικές κινήσεις. Χρειάζεται ένα πλέγμα μεγάλων και δύσκολων αποφάσεων, ικανών να ανατρέψουν όλα εκείνα τα δεδομένα που περιορίζουν, αποπροσανατολίζουν και νοθεύουν την οικονομική δραστηριότητα της χώρας μας.
      Λόγω της αναγκαιότητας που προκύπτει από τη συνεχή μείωση των εισοδημάτων των αγροτών, μπροστά στα πρόθυρα της ερημοποίησης της μισής χώρας, είναι υποχρέωση της πολιτείας να καλύψει το χαμένο χρόνο, επιταχύνοντας ακόμα περισσότερο στη λήψη μέτρων που στοχεύουν στην αναδιάρθρωση των καλλιεργειών.
      Στο επίκεντρο όλων αυτών των μεταρρυθμίσεων, κυρίες και κύριοι συνάδελφοι, τίθεται στρατηγικά η αναμόρφωση του εκπαιδευτικού μας συστήματος. Αναγνωρίζεται ότι χωρίς το σύγχρονο εκπαιδευτικό σύστημα παροχής γνώσεων, χωρίς την ενσωμάτωση της γνώσης με τη λειτουργία της οικονομίας, την ενίσχυση της πνευματικότητας των νέων και την καλλιέργεια της δημιουργικής τους φαντασίας, κανένα μοντέλο ανάπτυξης δεν είναι δυνατόν να λειτουργήσει παραγωγικά σε μια χώρα.
      Τέθηκαν βασικοί άξονες προτεραιοτήτων, όπως η επένδυση στο ανθρώπινο δυναμικό με τη μόρφωση, αλλά και η αξιολόγηση του εκπαιδευτικού μας συστήματος σ’ όλες τις βαθμίδες, η μείωση της σχολικής διαρροής, η ενίσχυση της δια βίου μάθησης, η ανάπτυξη της έρευνας και η ενίσχυση της εκπαίδευσης στην αειφόρο ανάπτυξη.
      Κυρίες και κύριοι συνάδελφοι, πιστεύουμε ότι θ’ αλλάξει όλο αυτό το σκηνικό. Η οικονομία μπαίνει σε μια άλλη βάση, ανταγωνιστική. Η κοινωνία αναπτύσσεται ποιοτικά, προκειμένου η πολυπόθητη κοινωνική αλληλεγγύη να είναι κυρίαρχη. Θα κριθούμε και για την αποτελεσματικότητά μας στην αντιμετώπιση των πραγματικών προβλημάτων, αλλά κυρίως, θα κριθούμε για την ειλικρίνειά μας.
      Τελειώνοντας, θα ήθελα πραγματικά να σταθώ στην έκπτωση των ηθικών αξιών στη δημόσια ζωή και στις ανεξέλεγκτες διαστάσεις που έχει πάρει τα τελευταία χρόνια. Εμείς, οι εμπλεκόμενοι, υπηρετούντες την πολιτική και τα κοινά στα μάτια του κόσμου ταυτιστήκαμε με την ανυποληψία και την αναξιοπιστία.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Φαίνεται ότι συμβιβαστήκαμε με το διεφθαρμένο σύστημα και τη νοσηρή αντίληψη για την εξουσία. Δεν θα σταθώ στις αιτίες που δημιούργησαν τη διαφθορά και στις ευθύνες αυτών που την άφησαν να λάβει τις διαστάσεις που έλαβε.
      Ζητώ όμως, από τους πολίτες να μας συγχωρήσουν για τις παραλείψεις μας. Σήμερα, μέρα με τη μέρα, δίνουμε τη μάχη για την αποκατάσταση της αξιοπιστίας του πολιτικού κόσμου, γινόμαστε θεματοφύλακες, προκειμένου το κράτος να λειτουργεί σύμφωνα με όσα οι νόμοι επιτάσσουν.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία συνάδελφε.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Σ’ αυτή την εποχή της εμπιστοσύνης και της ειλικρίνειας, που διαμορφώνεται για πρώτη φορά στην πατρίδα μας, η Κυβέρνησή μας, η Κυβέρνηση του Κώστα Καραμανλή είναι «καταδικασμένη» να πετύχει και θα πετύχει, γιατί δεν διαχειρίζεται απλά μια κατάσταση, χαράσσει μια νέα πορεία δίνοντας καθημερινά το δικό της ιδεολογικό και πολιτικό στίγμα.
      Με τα λίγα αυτά λόγια, κυρίες και κύριοι συνάδελφοι, εκπροσωπώντας τους πολίτες του Νομού Σερρών, αυτούς που με τίμησαν με την ψήφο τους, δίνω ψήφο εμπιστοσύνης στην Κυβέρνηση ψηφίζοντας τον Προϋπολογισμό του 2006.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κυρία Νικολαΐδου.
      ΒΑΡΒΑΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κυρίες και κύριοι Βουλευτές, η ουσία ενός προϋπολογισμού είναι το από ποιον παίρνεις και σε ποιον δίνεις. Μ’ αυτή την έννοια ο συζητούμενος Προϋπολογισμός, κομμένος και ραμμένος στα μέτρα της πλουτοκρατίας και των επιταγών της στρατηγικής της Λισαβόνας, παίρνει από τους πολλούς και δίνει στους λίγους.
      Συνεχίζει με συνέπεια την αντιλαϊκή πολιτική των κυβερνήσεων του ΠΑ.ΣΟ.Κ. και με πιο γρήγορους ρυθμούς κλιμακώνει παραπέρα την υπονόμευση της θέσης των εργαζομένων, των λαϊκών στρωμάτων γενικότερα, στηρίζοντας προκλητικά το μεγάλο κεφάλαιο και επιχειρηματικούς ομίλους που θα βγουν και πάλι οι ωφελημένοι από την εφαρμοζόμενη πολιτική σας.
      Κύρια χαρακτηριστικά του Προϋπολογισμού: Μεγαλύτερη φορολογική επιβάρυνση μισθωτών και συνταξιούχων, αύξηση 8,4% των έμμεσων φόρων, νέο τσεκούρεμα των δαπανών κοινωνικού χαρακτήρα για παιδεία, υγεία και πολιτισμό, μείωση των επιχορηγήσεων προς τα ασφαλιστικά ταμεία, την Τοπική Αυτοδιοίκηση και άλλους Οργανισμούς. 
      Όσο για την ένταση, τους διαπληκτισμούς και τη διαμάχη μεταξύ Κυβέρνησης και Αξιωματικής Αντιπολίτευσης, που εδώ και τρεις μέρες παρακολουθούμε στην Αίθουσα αυτή, δεν αποτελούν για μας έκπληξη. Απλά παρακολουθούμε το ίδιο έργο με εναλλασσόμενους πρωταγωνιστές, γιατί στην πραγματικότητα έχετε την ίδια πολιτική, αλλά προσπαθείτε να ξεγελάσετε τον ελληνικό λαό, να κρύψετε τη συναίνεσή σας στον κοινό σας στόχο, που είναι  η επιδότηση των κερδών του μεγάλου κεφαλαίου και η παραπέρα μείωση των εισοδημάτων των εργαζομένων. 
      «Αξιόπιστος», «με διαφάνεια», «αποτελεσματικός», «κοινωνικός», «δίκαιος» είναι μερικοί από τους χαρακτηρισμούς που χρησιμοποίησε ο εισηγητής της Νέας Δημοκρατίας. Και συνέχισε: «Ο ρυθμός ανάπτυξης είναι σταθερός», «η σύγκλιση γίνεται πράξη», «υπάρχει πτωτική τάση στην ανεργία». Και από τον εισηγητή της Αξιωματικής Αντιπολίτευσης οι απαντήσεις που δόθηκαν είναι ότι «όλα αυτά είναι ανεφάρμοστα», «παραδώσαμε γεμάτα ταμεία», «ο Προϋπολογισμός του 2006 είναι ανειλικρινής και ψεύτικος». 
      Τι σχέση έχει όμως αυτή η συζήτηση για τον Προϋπολογισμό, με ή χωρίς νούμερα, με τα καθημερινά προβλήματα; Τι θα κερδίσουν οι εργαζόμενοι, οι συνταξιούχοι, οι άνεργοι, οι μικρομεσαίοι, οι αγρότες απ’ όλα αυτά; Στους εργαζόμενους ήδη προγραμματίζει ο Σ.Ε.Β. το τι θα κερδίσουν. Ανοίξατε εδώ και μέρες το δρόμο με τις Δ.Ε.Κ.Ο.. Χθες οι βιομήχανοι ζήτησαν την κατάργηση των συλλογικών συμβάσεων στον ιδιωτικό τομέα. Οι συνταξιούχοι και σήμερα το πρωί διαδήλωναν στους δρόμους της Αθήνας, γιατί το 65% από τους συνταξιούχους ζει με 212 έως 500 ευρώ το πολύ. Και όταν πρόσφατα επισκέφθηκαν τον Πρωθυπουργό της χώρας, εισέπραξαν την αγάπη και τη συμπάθειά του. Δεν πήραν ούτε 10 ευρώ από τα αιτήματα που είχαν υποβάλει, ενώ την ίδια στιγμή χαρίζετε 100.000.000 στους καναλάρχες, ψηφίζοντας την προηγούμενη βδομάδα το νομοσχέδιο για τον Φ.Π.Α. στις νέες οικοδομές, με το συγκεκριμένο άρθρο 38. 
      Τι θα ξημερώσει λοιπόν γι’ αυτούς και τα παιδιά τους –εννοώ τους εργαζόμενους και τους συνταξιούχους- όταν βλέπουν καθημερινά την ακρίβεια να κατατρώει το εισόδημά τους, να ελαττώνεται η αγοραστική τους δύναμη και η ζωή τους να γίνεται πιο δύσκολη; Για ποια πτωτική τάση στην ανεργία μιλάτε όταν δεν υπάρχει ελληνική οικογένεια που να μην έχει άνεργο και όταν υπάρχουν πόλεις και  περιοχές, όπως το Πέραμα, η Νάουσα, η Θράκη, η Ήπειρος και άλλες, όπου η ανεργία ξεπερνάει το 50% και οι περισσότεροι από τους ανέργους είναι νέοι άνθρωποι και γυναίκες;
       Όσο και να προσπαθείτε λοιπόν να εντυπωσιάσετε με νούμερα και αντιπολιτευτικές κορόνες, δεν μπορείτε να κρύψετε τη σκληρή πραγματικότητα. Δεν μπορείτε να κρύψετε ότι οι βασικές κατευθύνσεις της δημοσιονομικής σας πολιτικής υπαγορεύονται και εγκρίνονται από την Ευρωπαϊκή Ένωση και ότι κινείται στις κατευθυντήριες γραμμές του Προγράμματος Σταθερότητας και Ανάπτυξης που ενσωματώνει η φιλοσοφία της στρατηγικής της Λισαβόνας, δηλαδή όλο το πλέγμα των αντιδραστικών πολιτικών: Ανατροπές στο ασφαλιστικό, μείωση των φορολογικών συντελεστών των επιχειρήσεων, συμπράξεις δημοσίου και ιδιωτικού τομέα, κατάργηση του οκταώρου και τρόπου πληρωμής των υπερωριών. Και όλα αυτά στην κατεύθυνση ενίσχυσης της ανταγωνιστικότητας.
      Μέσα σ’ αυτό το οικονομικό περιβάλλον τι μπορεί, αλήθεια, να περιμένει η Τοπική Αυτοδιοίκηση; Η Τοπική Αυτοδιοίκηση, που χρησιμοποιείται και αυτή απροκάλυπτα για την εφαρμογή των αντιλαϊκών επιλογών σας, επιλογές τις οποίες αποδέχονται τα στελέχη και των τριών κομμάτων του ονομαζόμενου «ευρωπαϊκού μονόδρομου», που συναποφασίζουν, συνδιοικούν στους ποικιλόμορφους μηχανισμούς που δημιουργούν μέσα από τα όργανα της Κ.Ε.Δ.Κ.Ε. και της Ε.Ν.Α.Ε. -και όχι φυσικά αμισθί- για να δώσουν δήθεν επιστημονική νομιμοφάνεια των αντιλαϊκών επιλογών και μέτρων, αλλά και να διαμορφώσουν συνειδήσεις συμβιβασμού και αποδοχής των αντιλαϊκών αυτών κατευθύνσεων. 
      Μια γρήγορη ματιά στο θεσμικό πλαίσιο που διαμορφώθηκε κύρια μετά το 1994 μπορεί να το επιβεβαιώσει. Επιχειρηματικότητα και ανταποδοτικότητα σε όλες σχεδόν τις υπηρεσίες της. Η Τοπική Αυτοδιοίκηση λειτουργεί σήμερα με το εξευτελιστικό ποσό, η μεν πρωτοβάθμια του 3,59%, και η δευτεροβάθμια του 0,4% επί του συνόλου των δαπανών του Κρατικού Προϋπολογισμού. Και αν μάλιστα από την πρωτοβάθμια αφαιρεθούν τα ποσά που διατίθενται από την Τοπική Αυτοδιοίκηση στο πρόγραμμα «ΘΗΣΕΑΣ»,  τότε το ποσοστό πέφτει στο 3%. Οι ρυθμίσεις για τα χρέη της Τοπικής Αυτοδιοίκησης, που ψηφίστηκαν πρόσφατα, ήταν μια προσπάθεια να απομακρυνθεί η Αυτοδιοίκηση από την διεκδίκηση των αυθαίρετα παρακρατηθέντων πόρων της από τον Κρατικό Προϋπολογισμό. 
      Αυτές οι ρυθμίσεις, κατά την άποψή μας, είναι ανεπαρκείς, αφού η Τοπική Αυτοδιοίκηση δανείζεται ουσιαστικά τα δικά της χρήματα και μάλιστα τα πληρώνει με τόκο. Είναι επιλεκτικές, δεν λύνουν το πρόβλημα, το μεταθέτουν, το αναπαράγουν με αποτέλεσμα να υποθηκεύονται οι ίδιοι οι δήμοι. Οι περισσότεροι δήμοι στην Αττική σας πληροφορώ, ότι έχουν υποθηκεύσει τα δημαρχιακά μέγαρα, πλατείες και όποια άλλη δημόσια περιουσία υπάρχει. 
      Η Κυβέρνηση συνεχίζοντας την τακτική του ΠΑ.ΣΟ.Κ. δεν δίνει στοιχεία, δεν αποδίδει τα χρωστούμενα ούτε στους δήμους που με δικαστήρια σε δεύτερο βαθμό δικαιώθηκαν. Και είναι περισσότεροι από πέντε δήμοι στην Αττική. Η προσπάθεια είναι αυτά τα παρακρατηθέντα που, από το 1990 μέχρι το 2003, φτάνουν στα 6.546.000 ευρώ –σε ονομαστικές τιμές, γιατί στις πραγματικές ξεπερνούν τα 9.000.000.000 ευρώ- να παραγραφούν. Και δεν είναι τυχαίο που ο Υπουργός Εσωτερικών δεν μιλάει για παρακρατηθέντα από το 1990 μέχρι σήμερα, αλλά από το 1997. 
      Οι υπόλοιπες ρυθμίσεις για τα οικονομικά της Τοπικής Αυτοδιοίκησης είναι υποταγμένες στο πρόγραμμα σύγκλισης, του οποίου ο κύριος στόχος και εγγράφως διατυπωμένος είναι η απεξάρτηση των Ο.Τ.Α. από τους πόρους της κεντρικής διοίκησης. Αυτό κατοχυρώθηκε και μέσα από το Σύνταγμα με την τροποποίηση του άρθρου 102 του Συντάγματος.
      Είναι πολλά αυτά που ετοιμάζονται για την Αυτοδιοίκηση και πολύ ανησυχούμε, εάν θέλετε, και με τον «αντιδραστικό κώδικα» που σήμερα ενημερωθήκαμε ότι ήδη έχει αποφασιστεί από την κυβερνητική πολιτική. Δυστυχώς, κυρίες και κύριοι Βουλευτές, τα πάγια προβλήματα του θεσμού της Τοπικής Αυτοδιοίκησης, όπως η θεσμοθέτηση της απλής αναλογικής και η αύξηση της κρατικής επιχορήγησης που λαμβάνουν οι δήμοι, έχουν προ πολλού εγκαταλειφθεί και από τα όργανα της Αυτοδιοίκησης για να δώσουν τη θέση τους στη φορολογία και σε νέους θεσμούς που περιορίζουν την τοπική εξουσία και τη συγκεντρώνουν σε μεγαλύτερα και μη ελεγχόμενα από το λαό κέντρα. Αυτή η πολιτική είναι φανερό ότι δεν είναι αποδεκτή. 
      Γι’ εμάς, το Κομμουνιστικό Κόμμα Ελλάδας, τα όργανα της Αυτοδιοίκησης πρέπει να γίνουν διεκδικητές μιας ανάπτυξης με κέντρο τον άνθρωπο και τις σύγχρονες σημερινές ανάγκες του. Και πιστεύω, ότι θα αγωνιστούν για την προώθηση λύσεων οι αιρετοί, που δεν είναι τυχαίο βέβαια, το ότι οι ηγεσίες των οργάνων της Αυτοδιοίκησης προσπαθούν να τους αποπροσανατολίσουν. Γι’ εμάς η Αυτοδιοίκηση πρέπει να είναι ένα μέσο και μοχλός όχι προώθησης αντιλαϊκών επιλογών, αλλά μέσο ανάδειξης των προβλημάτων και διεκδίκησης λύσεων προς όφελος του λαού. Και είναι σίγουρο ότι οι εργαζόμενοι θα ανατρέψουν αυτή την πολιτική, θα σκεφτούν, θα δράσουν για το δικό τους συμφέρον και όχι για το συμφέρον της πλουτοκρατίας. 
      Θα ήθελα για μισό λεπτό μόνο, κύριε Πρόεδρε, να κάνω ένα σχόλιο για τις επιχορηγήσεις από τον Ο.Π.Α.Π.. Δεν θεωρούμε ότι είναι λάθος τα Υπουργεία, οι διάφοροι οργανισμοί να χρηματοδοτούν εκδηλώσεις ή φεστιβάλ νεολαιών. Το πρόβλημα είναι όταν αυτά γίνονται κρυφά και στην κυριολεξία κάτω από το τραπέζι χωρίς να ενημερώνονται όλοι οι φορείς. Και είναι πολύ χειρότερο το να στήνονται ανώνυμες εταιρείες. Κανένας δεν μπορεί να ελέγξει αυτή τη στιγμή πώς αυτές χρηματοδοτούνται. Υπάρχουν περισσότεροι από εκατόν τριάντα λογαριασμοί, κρυφοί και στον Προϋπολογισμό που συζητάμε και είναι γνωστό ότι το Υπουργείο Εξωτερικών χρηματοδοτεί μη κυβερνητικές οργανώσεις που δεν ξέρω από πού ξεκινάνε και πού τελειώνουνε. 
      Αυτό είναι το πρόβλημα και όχι ότι χρηματοδοτήθηκαν εκδηλώσεις κάποιων νεολαιών. Κακώς, αν είναι μόνο αυτές, γιατί κατά την άποψή μας, είναι μόνο αυτές. Έπρεπε να ενημερωθούν όλες και να υπάρχει φυσικά και ένα μέτρο ανάλογα με τη δραστηριότητά τους και όχι «σφραγίδες», σύλλογοι ή νεολαίες που επειδή ξέρουν κάποιους στα Υπουργεία χρηματοδοτούνται. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Κοντογιάννης. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, χθες ο Υφυπουργός Οικονομίας, κ. Πέτρος Δούκας, χαρακτήρισε τον Προϋπολογισμό ως ένα καλό εργαλείο για να επιτευχθεί η πολυπόθητη ανάπτυξη της χώρας μας. Και πράγματι έτσι είναι. Η Κυβέρνηση της Νέας Δημοκρατίας με σύνεση και υπευθυνότητα, με τον παρόντα Προϋπολογισμό, θέτει τις βάσεις, για να μπορέσει η χώρα μας να κάνει σταθερά βήματα που απαιτούνται, μέσα στο σκληρό οικονομικό περιβάλλον που διαμορφώνεται στην παγκόσμια πλέον οικονομική κοινότητα. 
      Είναι γεγονός ότι η Ελλάδα, αν και από το 1980 είχε την ευκαιρία να είναι μέλος της ευρωπαϊκής οικογένειας, δεν κατάφερε να αξιοποιήσει αυτό το πλεονέκτημα που της προσέφερε η πολιτική διορατικότητα του Κωνσταντίνου Καραμανλή. Αποτέλεσμα αυτής της αδυναμίας ήταν να αντιμετωπίζεται σήμερα η Ελλάδα, σε ό,τι αφορά τις χρηματοδοτήσεις από το Δ΄ Κοινοτικό Πλαίσιο Στήριξης, όπως και οι δέκα νεοεισελθείσες χώρες που ανήκαν στο στρατόπεδο του λεγόμενου τότε «υπαρκτού σοσιαλισμού». Ευτυχώς, βέβαια, που συμβαίνει αυτό, γιατί έτσι δίνεται στη χώρα μία μεγάλη τελευταία ευκαιρία για να πετύχει ό,τι και όσα δεν πέτυχε με τα τρία προηγούμενα Κοινοτικά Πλαίσια Στήριξης. Και μόνο γι’ αυτόν το λόγο, ότι δηλαδή η χώρα μας έχει μία ακόμη ευκαιρία, είναι η επιτυχία της Ελληνικής Κυβέρνησης στις Βρυξέλλες και είναι σημαντική. 
      Ποιος, όμως, είναι εκείνος που διασφαλίζει ότι δεν θα γίνουν τα ίδια λάθη; ‘Οτι η Ελλάδα θα μπορέσει επιτέλους, να απορροφήσει όλα εκείνα τα ποσά που εξασφάλισε ο Πρωθυπουργός τα ξημερώματα του περασμένου Σαββάτου; Τι πρέπει να γίνει για να μπορέσει η χώρα μας να ακολουθήσει τους ρυθμούς της Ευρώπης σε όλα τα επίπεδα; 
      Κύριε Πρόεδρε, κυρίες και κύριοι συνάδελφοι, ο λαός είχε κουραστεί από την παρατεταμένη και χωρίς αποτέλεσμα προσπάθεια. Από το 1985 άκουγε τον αείμνηστο Ανδρέα Παπανδρέου να αναζητεί φως στο τούνελ της οικονομίας, αλλά ταυτόχρονα έβλεπε το χορό ευδαιμονισμού των κομματικών ημετέρων. Το εύλογο ερώτημα που διατυπωνόταν από μερίδα του λαού ήταν το εξής: Γιατί αυτοί και όχι και εμείς; Έτσι, λοιπόν, πολλοί διαποτίστηκαν από τη νοοτροπία της ήσσονος προσπάθειας. Όταν δόθηκε η προοπτική του εύκολου κέρδους με το Χρηματιστήριο, μπήκαν όλοι στο χορό. Στην προσδοκία τους δεν κατάλαβαν ότι το πάρτι και πάλι ήταν για λίγους, για τους ημετέρους. Έτσι φθάσαμε στα λογιστικά τρικ, πιστεύοντας ότι θα μπορούμε για πάντα να ξεγελάμε τους Ευρωπαίους εταίρους μας. Ξέρουμε όλοι, όμως, πολύ καλά, ότι τα ψέματα έχουν πάντα ένα τέλος. Τις περισσότερες φορές το τέλος αυτό είναι κακό. Τώρα, λοιπόν, τις συνέπειες αυτής της κακής πολιτικής τις πληρώνουμε όλοι και κυρίως ο ελληνικός λαός. 
      Η Κυβέρνηση της Νέας Δημοκρατίας από τη στιγμή που ανέλαβε την εξουσία απέναντι στο ψεύδος προέταξε την αλήθεια. Απέναντι στα πλασματικά στοιχεία είχε το θάρρος να αναγνωρίσει την πραγματικότητα και για το λόγο αυτό μπορεί και να την αντιμετωπίσει. Με τη στάση της ενίσχυσε την αξιοπιστία της Ελλάδος, κάτι που φάνηκε από την εμπιστοσύνη που έδειξαν οι Ευρωπαίοι εταίροι μας στον Πρωθυπουργό Κώστα Καραμανλή, προσφέροντας ουσιαστικά μία ακόμα ευκαιρία στην Ελλάδα. 
      Σήμερα με τον Προϋπολογισμό που συζητούμε, βάζουμε ένα ακόμα λιθαράκι στην ανοικοδόμηση του αύριο της πατρίδος μας. Παράλληλα, ενισχύουμε την αξιοπιστία μας, αφού δείχνουμε ότι η Κυβέρνηση διαθέτει στρατηγικό σχέδιο για την έξοδο της χώρας μας από την κρίση και δεν παρασύρεται ούτε από το φόβο του πολιτικού κόστους ούτε από δημοκοπικές σειρήνες. Οι συντονισμένες προσπάθειες που γίνονται αποδίδουν καρπούς. Με όπλα τις μεταρρυθμίσεις που έχουν ξεκινήσει, αλλά και εκείνες που έρχονται, η Κυβέρνηση προσπαθεί να κερδίσει το χαμένο έδαφος, να βάλει τη χώρα στο δρόμο της ανάπτυξης. 
      Αρκούν, όμως, οι προσπάθειες της Κυβέρνησης; Αρκεί το σοβαρό μεταρρυθμιστικό έργο που βρίσκεται σε εξέλιξη; Σαφώς, όχι. Καμία πολιτική, όσο ορθή και αν είναι, δεν μπορεί να υλοποιηθεί αν δεν έχει τουλάχιστον την ανοχή του λαού. Οι πολιτικές εφαρμόζονται, δεν επιβάλλονται. Ο λαός αναμένει και ζητεί -σύμφωνα και με τις δημοσκοπήσεις- ταχύτερους ρυθμούς. Ο λαός βλέπει ποιοι αγωνίζονται και ποιοι ολιγωρούν μπροστά σε αυτήν την εθνική προσπάθεια. Βλέπει και κρίνει. Μας κρίνει όλους, είτε βρισκόμαστε στην Κυβέρνηση είτε στην Αντιπολίτευση. Γιατί, αγαπητοί συνάδελφοι, εμείς με τη στάση μας πρέπει να δώσουμε το παράδειγμα στο λαό. Εμείς είμαστε εκείνοι που πρέπει να πείσουμε ότι τα πράγματα έχουν αλλάξει, ότι οι λογικές και οι πρακτικές του παρελθόντος έχουν τελειώσει και ότι δεν βρίσκουν πρόσφορο έδαφος στη νέα εποχή του σκληρού ανταγωνισμού. Εμείς είμαστε εκείνοι που πρέπει να πείσουμε ότι η νοοτροπία έχει αλλάξει, όχι μόνο στην άσκηση διακυβέρνησης, αλλά και στην άσκηση της αντιπολίτευσης. Γιατί, αν δεν αλλάξουμε νοοτροπία, αν μείνουμε στη λογική του ωχαδερφισμού και της ήσσονος προσπάθειας, αν δεν καταφέρνουμε να ενεργοποιήσουμε και να επιστρατεύσουμε όλες τις δυνάμεις του ελληνικού λαού όχι 20.000.000.000, αλλά και 120.000.000.000 ευρώ να μας προσφέρει η Ευρωπαϊκή Ένωση δεν θα καταφέρουμε να τα απορροφήσουμε. Και όλοι μπορούμε να κατανοήσουμε τι εννοώ, όταν θεωρείται επιτυχία η απορρόφηση σε ποσοστό περίπου 35% των κονδυλίων του Γ’ Κοινοτικού Πλαισίου Στήριξης. Μας χάρισαν χρήματα και οι κυβερνήσεις του χθες δεν ήταν ικανές να τα απορροφήσουν. Άραγε, δεν υπάρχουν ευθύνες γι’ αυτό ή καλύπτονται και σε αυτήν την περίπτωση πίσω από τις φωνασκίες και τους πύρινους αντιπολιτευτικούς λόγους;
      ‘Οσο όμως και αν φωνάξετε, αγαπητοί συνάδελφοι του ΠΑ.ΣΟ.Κ., η πραγματικότητα δεν αλλάζει. Και την πραγματικότητα, που είναι τα επίχειρα της πολιτικής είκοσι χρόνων, την βιώνει καθημερινά ο ‘Ελληνας πολίτης, ο μισθωτός, ο συνταξιούχος, ο αγρότης. Αυτή την πραγματικότητα προσπαθούμε να αλλάξουμε με εργαλείο τον Προϋπολογισμό που συζητούμε και με πολιτικές και επιτυχίες, όπως αυτή η προχθεσινή των Βρυξελλών.
      Σε ό,τι αφορά την Κυβέρνηση, είμαι βέβαιος ότι θα λειτουργήσει με τέτοιον τρόπο ώστε η επιτυχία των Βρυξελλών να γίνει μοχλός ανάπτυξης της ελληνικής οικονομίας. Η μέχρι σήμερα προσπάθεια σε επίπεδο Υπουργείων, αλλά και σε επίπεδο Περιφερειών, δείχνει ότι γίνεται σοβαρή δουλειά. Από τους Γενικούς Γραμματείς μέχρι τους υπαλλήλους των Περιφερειών, όλοι εργάζονται, καθημερινές και αργίες, για να καλύψουν το χαμένο έδαφος. Ακόμη μεγαλύτερη πρέπει να είναι η προσπάθεια εν’ όψει  του Δ’ Κοινοτικού Πλαισίου Στήριξης. Πρέπει να γίνουν σχέδια, μελέτες, προγράμματα συγκεκριμένα, ανάλογα των απαιτήσεων και των προδιαγραφών της Ευρωπαϊκής Ένωσης. Και γι’ αυτό είμαι βέβαιος ότι θα το πετύχουμε. Γιατί πιστεύουμε σ’ αυτό που κάνουμε. Γιατί πιστεύουμε στις αρχές και τις αξίες για τις οποίες μας εμπιστεύτηκε ο ελληνικός λαός. Γιατί πάνω απ’ όλα βάζουμε το κοινό καλό. Πάνω από το οποιοδήποτε πρόσκαιρο κομματικό όφελος βάζουμε το όφελος της πατρίδας μας και του λαού.
       Ο Προϋπολογισμός, για τον οποίο ψηφίζουμε το βράδυ της Πέμπτης, κινείται προς αυτήν την κατεύθυνση. Περιορίζει τα ελλείμματα, δίνει έμφαση στις αναπτυξιακές δυνατότητες της χώρας, ενισχύει την αγροτική και τουριστική ανάπτυξη και πρωτίστως την παιδεία, τη γνώση, τον πολιτισμό, σε μια προσπάθεια να στηρίξει τις δυνατότητες που έχει η χώρα μας και η οικονομίας μας.
      Κύριε Πρόεδρε, κυρίες και κύριοι συνάδελφοι, έστω για μια φορά ας βγάλουμε τους κομματικούς παραμορφωτικούς φακούς και ας δούμε την πραγματικότητα. Ο Προϋπολογισμός δίνει τη δυνατότητα να βαδίσουμε με σταθερά βήματα για να βγούμε από την κρίση. Την πραγματικότητα αυτή ας την αντιληφθούμε όλοι και ας υπερψηφίσουμε τον Προϋπολογισμό του 2006. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, κύριοι Υπουργοί, κύριοι συνάδελφοι, νομίζω ότι οφείλουμε πρώτα, ή καλύτερα οφείλετε να δώσετε μια απάντηση στον ελληνικό λαό και κύρια σ’ αυτόν που σηκώνει το βάρος σε όλους τους Προϋπολογισμούς, στον απλό άνθρωπο. Πώς ένας ή μάλλον ο πρώτος «αξιόπιστος» Προϋπολογισμός απογοήτευσε στο σύνολό του την ελληνική κοινωνία; Πώς ένας «αξιόπιστος» Προϋπολογισμός έφερε την οικονομία σε βαθιά κρίση; Πώς μια πολιτική υπεύθυνη, όπως θέλετε να λέγεται, πώς η νέα σας διακυβέρνηση οδήγησε σε τόσο σύντομο χρονικό διάστημα τους ‘Ελληνες εργαζόμενους σε βαθιά απελπισία; ‘Εχετε απάντηση γι’ αυτό; Θα δώσετε αυτήν την απάντηση;
       Νομίζω ότι η ελληνική κοινωνία κρίνει. Και μπορεί να κερδίζετε ακόμη χρόνο. Αυτό νομίζετε. Αλλά νομίζω ότι εξαντλήστε. 
      Ποιός είναι όμως ο σημερινός σας Προϋπολογισμός; Λέτε ότι «εμείς θα ανοίξουμε ένα νέο κεφάλαιο». Το ανοίγετε; Υπάρχει αυτή η αίσθηση σήμερα στην ελληνική κοινωνία; Υπάρχει η αίσθηση ότι η πολιτική των μεταρρυθμίσεων δεν είναι τίποτε παραπάνω από μια ευθεία επίθεση στα εισοδήματα και στα κεκτημένα των εργαζομένων; Δεν υπάρχει η αίσθηση, αγαπητοί συνάδελφοι, ότι με αυτήν την πολιτική ούτε στις μικρομεσαίες επιχειρήσεις, ούτε στην παραγωγή, ούτε στο κομμάτι της μεταποίησης, ότι αυτές οι πρωτοβουλίες μας πάνε ένα βήμα μπροστά; Είναι αναχρονιστικές προσεγγίσεις, είναι βαθιά οπισθοδρόμηση και ταυτόχρονα είναι ένα νέο αδιέξοδο κοινωνικό και οικονομικό που βάζετε και την οικονομία και την κοινωνία και τους πολίτες αλλά και την ανάπτυξη. Αυτό έχει περάσει προς τα έξω, ακόμη και αν έχετε τη καλύτερη επικοινωνιακή ομάδα
      	Ο συγκεκριμένος Προϋπολογισμός που φέρατε γνωρίζουμε και γνωρίζετε όλοι σας ότι είναι «στον αέρα». Επίσης, όλοι γνωρίζουν μέσα από τις συγκεκριμένες δηλώσεις σήμερα του Μπαρόζο ότι και η νέα Κ.Α.Π. και οι επιδοτήσεις βρίσκονται «στον αέρα» και το αποκρύπτετε και είναι μία συνειδητή σας επιλογή γιατί έχετε αντιφατικό λόγο και προς τα μέσα, στη χώρα, αλλά και προς τα έξω. 
      	Είναι ένας Προϋπολογισμός που δε δίνει λύση στα πραγματικά προβλήματα της ελληνικής οικονομίας. Υπονομεύει τις αναπτυξιακές δυνατότητες της χώρας, επιβαρύνει ιδιαίτερα τα χαμηλά και τα μεσαία κοινωνικά στρώματα και αυξάνει τις κοινωνικές ανισότητες. 
      	Αλήθεια, κύριοι συνάδελφοι της Νέας Δημοκρατίας, δεν έχετε ακούσει τίποτα για τη νέα φτώχεια που υπάρχει σήμερα; Αν έχετε ακούσει και έχετε πολιτικές, πώς καταγράφονται στον Προϋπολογισμό; Δεν έχετε ακούσει ότι χρειάζεται ένας δείκτης κοινωνικής προστασίας; Πού καταγράφεται; Το προσπερνάτε πάρα πολύ απλά, τον αγνοείτε, όμως δεν αγνοήσατε τις πρωτοβουλίες που τις πήρατε γρήγορα και άμεσα, αυτές όπου χαρίζατε στους έχοντες, εκεί που χαρίζατε στα μεγάλα κανάλια για να έχουν μία πιο φιλική προσέγγιση και στην πολιτική σας συμπεριφορά. Τα χαρίζατε άμεσα και με τα πλαστά και με τα εικονικά τιμολόγια. Τα άλλα τα προσπερνάτε. Δεν υπάρχουν, δεν είναι κοντά μας, δεν είναι δίπλα μας. Γι’ αυτό εμείς λέμε ότι ο συγκεκριμένος Προϋπολογισμός, αλλά και το σύνολο της πολιτικής σας, είναι και άδικος και σκληρά ταξικός και δε δημιουργεί προοπτικές ανάπτυξης. 
      	Θα λέγαμε ότι μπορούμε για ένα διάστημα να αντέξουμε -γιατί το είπε και ο προηγούμενος ομιλητής- σ’ αυτό το «τούνελ». Μα, εσείς βάζετε αυτήν τη στιγμή την οικονομία και την κοινωνία σ’ ένα νέο αδιέξοδο «τούνελ». 
      	Ο Παπανδρέου όταν είπε την συγκεκριμένη ορολογία, την έβγαλε την κοινωνία από το «τούνελ» και το ’93, που κλήθηκε να το κάνει με σιγουριά, δημιούργησε ελπίδα και προοπτική σ’ αυτόν που είχατε ξεχάσει από τις πολιτικές σας και τον τίμησε η κοινωνία απανωτά. Εσείς, όμως, καλείστε σήμερα να δείξετε ότι έχετε πολιτικές ευαισθησίες πο δίνουν με προοπτική. 
      	Αλήθεια, η παιδεία, η έρευνα, η τεχνολογία, αυτό που αγγίζει τη νέα επιχειρηματική δραστηριότητα στη χώρα, πού αποτυπώνονται στον Προϋπολογισμό; Πείτε μας πού αποτυπώνονται. Όλα τα συγκεκριμένα κονδύλια είναι μειωμένα, ενώ θα έπρεπε, επειδή ξέρουμε ότι αυτό είναι το μέλλον –η επένδυση στον άνθρωπο είναι το μέλλον και στη γνώση- αντί να τα ενισχύετε, τα μειώνετε και το κάνετε συνειδητά, κύριοι συνάδελφοι της Νέας Δημοκρατίας.
      	Προεκλογικά είχατε πει σ’ όλους τους τόνους, είχατε σηκώσει το «λάβαρο» και λέγατε ότι ήλθε η ώρα της υπαίθρου, ότι ήλθε η ώρα να υπάρξει μία περιφερειακή πολιτική. Αλήθεια, τόσο γρήγορα κατεβάζετε τα συγκεκριμένα «λάβαρα» και έχετε την εντύπωση ότι αυτό δεν είναι αντιληπτό; 
      	Σήμερα, αγαπητοί συνάδελφοι, με την πολιτική σας οδηγείτε την Περιφέρεια σε μαρασμό, τους Έλληνες αγρότες σ’ ένα νέο αδιέξοδο και βεβαίως το Πρόγραμμα Δημοσίων Επενδύσεων το έχετε μειώσει συνειδητά. Πέρσι, όταν το είχαμε μειώσει στο 16%, λέγατε ότι του χρόνου, όταν θα έχουν τελειώσει οι Ολυμπιακοί Αγώνες, θα γυρίσουμε στην ύπαιθρο αυτά που έπαιρνε συν τα υπόλοιπα που τους οφείλανε από τα προηγούμενα χρόνια. Δυστυχώς, δεν έχετε κάνει τίποτα.
      	Εγώ παίρνω ως παράδειγμα την περιοχή μου, την Αχαΐα. Δύο έργα που γίνονται, αγαπητοί συνάδελφοι, είναι αυτά που είχε σχεδιάσει, είχε μελετήσει και είχε εντάξει σε προγράμματα το ΠΑ.ΣΟ.Κ., κανένα άλλο έργο. Η Ιόνια οδός, η Π.Α.Θ.Ε., η ειδική σιδηροδρομική γραμμή στις καλένδες. 
      	Ευτυχώς, αγαπητοί συνάδελφοι, που υπάρχει η γέφυρα Ρίου-Αντιρρίου και θα σας θυμίζει πάντα το μεγάλο και δυναμικό έργο του ΠΑΣΟΚ το οποίο ό,τι και  αν κάνετε για να το απαξιώσετε, δεν απαξιώνεται. Αφήστε, λοιπόν, το μίσος για το χθες και το πείσμα να αποδομήσετε το χθες και πηγαίνετε στο αύριο.
      	ΑΝΔΡΕΑΣ ΛΥΚΟΥΡΕΝΤΖΟΣ: Τα «δωράκια» θυμόμαστε.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, εμείς, ως κόμμα της προοδευτικής παράταξης, θα είμαστε κοντά στην κοινωνία και τους πολίτες. Θα υπερασπιστούμε μαζί τους τις λαϊκές κατακτήσεις, αυτά που ισοπεδώνετε σήμερα με τα ωράριά σας, με τις Κυριακές και όλα αυτά που φέρνετε. Θα είμαστε δίπλα στην κοινωνία, στις παραγωγικές τάξεις, στους επιχειρηματίες, ιδιαίτερα στους μικρούς που κάθε μέρα χάνουν από την πολιτική σας, η οποία ευνοεί τα μεγάλα συμφέροντα.
      Γνωρίζουμε ότι υπάρχουν δυσκολίες. Και σε ευρωπαϊκό και σε παγκόσμιο επίπεδο. Δεν τις αγνοούμε. Γνωρίζουμε όμως και τις πραγματικές δυνατότητες της χώρας. Γνωρίζουμε τον ανήσυχο Έλληνα και τη δυναμική του. Έχουμε σχέδιο και διαμορφώνουμε μαζί με τον ελληνικό λαό, με μία νέα προσέγγιση βαθιά δημοκρατική, τη νέα προοπτική του αύριο. Έχουμε τη θέληση να αλλάξουμε τα πράγματα. Και να είστε σίγουροι ότι πραγματικά οι αλλαγές μας και οι μεταρρυθμίσεις μας θα είναι προς όφελος του Έλληνα, του εργαζόμενου, που πραγματικά ζητά ίσες ευκαιρίες και δεν έχει. Και θα αποκαταστήσουμε και την αξιοπιστία, την οποία έχετε υπονομεύσει όσο τίποτε άλλο.
      Νομίζω ότι ο συγκεκριμένος Προϋπολογισμός δεν έχει να δώσει τίποτα στην ελληνική κοινωνία. Εμείς τον καταψηφίζουμε. Μαζί μας, όμως, τον καταψηφίζει και όλη η ελληνική κοινωνία. Η ελληνική κοινωνία θέλει όραμα, θέλει άλλη προοπτική, θέλει μία πολιτική σε άλλη κατεύθυνση, την οποία δεν την έχετε. Και να την είχατε στην αρχή, τη χάσατε μέσα από το αδιέξοδο της πολιτικής σας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα.
      Το λόγο έχει ο κ. Πλακιωτάκης.
      ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, όταν ξεκίνησα να κρατώ σημειώσεις για την ομιλία μου στη Βουλή επί του Προϋπολογισμού, έβαλα στον εαυτό μου δύο περιορισμούς. Αφενός να μην αναφερθώ και πολύ στα νούμερα –ακούσαμε πολλά μέσα σ’ αυτήν την Αίθουσα, θα ακούσουμε και στη συνέχεια- και αφετέρου να ασχοληθώ όσο το δυνατόν λιγότερο με τη σημερινή Αξιωματική Αντιπολίτευση.
      Θιασώτης του δόγματος «αφήνουμε το παρελθόν και κοιτάμε το μέλλον», σκέφτηκα ότι θα ήταν καλύτερα να ασχοληθώ αποκλειστικά με τους είκοσι μήνες της νέας διακυβέρνησης. Πολύ φοβούμαι, όμως, ότι η προκλητικότητα ορισμένων συναδέλφων δεν θα μου το επιτρέψει.
      Κυρίες και κύριοι συνάδελφοι, κατά γενική ομολογία το 2005 είναι μία χρονιά που η διεθνής συγκυρία δεν υπήρξε ευνοϊκή για τη χώρα μας. Η παγκόσμια ανάπτυξη επικεντρώθηκε στις Η.Π.Α. και στο νέο οικονομικό γίγαντα, την Κίνα, αφήνοντας πίσω τις οικονομίες της Ευρωζώνης. Η μεγάλη άνοδος της τιμής του μαύρου χρυσού αναζωπύρωσε πληθωριστικές τάσεις και περιόρισε περαιτέρω την ανάπτυξη. Συνυπολογίστε και τον τερματισμό των Ολυμπιακών δαπανών και νομίζω ότι αβίαστα βγαίνει το συμπέρασμα ότι οι πρωτοβουλίες της οικονομικής πολιτικής στέφθηκαν με επιτυχία.
      Με την εκτέλεση του Προϋπολογισμού του 2005 προχωρήσαμε στην επίτευξη μιας σειράς απαραίτητων μέτρων για την ενδυνάμωση της οικονομικής ανάπτυξης, της ενίσχυσης της απασχόλησης και της κοινωνικής συνοχής. Κι όλα αυτά με μία πολιτική ήπιας δημοσιονομικής προσαρμογής που μας οδήγησε στον περιορισμό του ελλείμματος και στη μείωση του δημοσίου χρέους.
      Δεν θα επιχειρήσω, κυρίες και κύριοι συνάδελφοι, να σας πείσω με νούμερα. Το ότι υπερβήκαμε τον πήχη των προσδοκιών προκύπτει από τις δηλώσεις των ίδιων των στελεχών σας, των στελεχών του ΠΑ.ΣΟ.Κ., μέσα σε αυτή την Αίθουσα στην αντίστοιχη περσινή συζήτηση του Προϋπολογισμού. 
      Τι έλεγε ο κ. Χριστοδουλάκης στις 19 Δεκεμβρίου; «Θα δούμε για πρώτη φορά τα τελευταία έξι χρόνια να επανέρχεται ξανά απειλητικά το φάσμα της διόγκωσης της ανεργίας». Και η πραγματικότητα ποια είναι; Η ανεργία μειώθηκε το πρώτο τρίμηνο του 2005 στο 10,4 από 11,3 της αντίστοιχης περιόδου του 2004.
      Μετά από δύο ημέρες ο έτερος «τσάρος» της οικονομίας, ο κ. Παπαντωνίου, προέβλεπε ότι ο ρυθμός ανάπτυξης θα πέσει κάτω από 3% τα επόμενα δύο χρόνια. Διαψεύστηκε και αυτός.
      Εγώ βέβαια δεν σας κακίζω γι’ αυτό διότι, όπως λένε και οι διεθνείς οργανισμοί, είναι πρωτοφανές να επιτευχθεί τέτοια μείωση ελλειμμάτων με ταυτόχρονη διατήρηση υψηλών ρυθμών ανάπτυξης και μείωση της ανεργίας.
      Η διαφορά μας απλά είναι ότι εμείς αντιμετωπίζουμε την οικονομία με αίσθημα ευθύνης. Νοικοκυρεύουμε το κράτος και προχωρούμε σε μεταρρυθμίσεις, που αποβλέπουν τόσο στη δημοσιονομική εξυγίανση όσο και σε μια μακρόπνοη αναπτυξιακή διαδικασία. Αυτή πρέπει να είναι η υπεύθυνη στάση απέναντι στους πολίτες και όχι ο λαϊκισμός, η ανευθυνότητα και η παραποίηση της πραγματικότητας, τα όπλα δηλαδή στα οποία καταφεύγετε για να καλύψετε τις δικές σας αδυναμίες, αφού δεν έχετε ούτε μία συγκεκριμένη πολιτική πρόταση να υποβάλλετε. 
      Ένα από τα ζητούμενα, κυρίες και κύριοι συνάδελφοι, του Προϋπολογισμού του 2006 είναι εάν έχει κοινωνικό πρόσωπο, εάν δηλαδή η νέα διακυβέρνηση βλέπει με ευαισθησία τους πολίτες που ανήκουν στα χαμηλότερα κοινωνικά στρώματα. Ενδεικτικά αναφέρω ότι εξασφαλίσαμε πιστώσεις 144.000.000 ευρώ για την επιστροφή στους συνταξιούχους των κρατήσεων του Λ.Α.Φ.Κ.Α.. Αυξάνουμε τις συνταξιοδοτικές παροχές σε άτομα με ειδικές ανάγκες. Χορηγούμε ειδικό επίδομα στους ένστολους με κόστος 50.000.000 ευρώ. Αυξάνουμε κατά 9,2% την επιχορήγηση των ασφαλιστικών ταμείων.
      Αυτά, σε συνδυασμό με τη μείωση των φορολογικών συντελεστών, τη σημαντική αύξηση σε τομείς όπως η υγεία, η παιδεία, η ασφάλιση, τον προσανατολισμό του Προγράμματος Δημοσίων Επενδύσεων στην περιφέρεια, την υπερδιπλάσια σε σχέση με τον πληθωρισμό αύξηση του Ε.Κ.Α.Σ. και των συντάξεων του Ο.Γ.Α., καταδεικνύουν το κοινωνικό πρόσωπο του Προϋπολογισμού.
      Κινδυνολογείτε, κύριοι συνάδελφοι του ΠΑ.ΣΟ.Κ., μιλώντας για κατάρρευση των δημοσίων επενδύσεων και για εγκατάλειψη της περιφέρειας. Μαγειρεύετε τα νούμερα όπως σας συμφέρει για να παραποιείτε την αλήθεια. Και η αλήθεια είναι ότι η χρηματοδότηση έργων του Προγράμματος Δημοσίων Επενδύσεων, που εκτελούνται από τις περιφέρειες, αυξάνεται κατά 40% σε σχέση με το 2005, από τα 930.000.000  ευρώ στα 1300 εκατομμύρια ευρώ. 
      Βεβαίως, αυτό υλοποιείται και μέσα από το νέο επενδυτικό νόμο. Μόνο για το νησί μου, την Κρήτη, που πρέπει εδώ να σημειώσω ότι είναι πρώτη σε προτάσεις σε επίπεδο χώρας στο νέο αναπτυξιακό νόμο, έχουν εγκριθεί ήδη ενενήντα τέσσερα επενδυτικά σχέδια ύψους 66.000.000 ευρώ, τα οποία μάλιστα θα δημιουργήσουν και νέες θέσεις εργασίας.
      Ένα ακόμα από τα ζητούμενα στα οποία θα σταθούμε –το θέσατε εσείς, κύριοι συνάδελφοι του ΠΑ.ΣΟ.Κ.- είναι η αξιοπιστία. Στην ιδιαίτερη πατρίδα μου, το Νομό Λασιθίου, προεκλογικά το ΠΑ.ΣΟ.Κ. με τη βεβαιότητα προφανώς ότι θα έχανε τις εκλογές, έκανε μία απέλπιδα προσπάθεια, εξαγγέλλοντας μία σειρά από έργα. Θα αναφέρω χαρακτηριστικά τη δημιουργία δασικού χωριού στο Σελάκανο, την ανέγερση νέων φυλακών στις Κουρούνες Νεαπόλεως και άλλα πολλά.
      Δημιούργησαν προσδοκίες στην τοπική κοινωνία, ξεχνώντας μια μικρή λεπτομέρεια: Δεν υπήρχε πρόβλεψη ούτε ένα ευρώ στον Προϋπολογισμό τον οποίο εκείνοι είχαν καταθέσει. Έτσι, κατάφεραν και να κάνουν ανέξοδη προεκλογική πολιτική, αλλά και να φορτώσουν στις πλάτες της νέας διακυβέρνησης τις κίβδηλες υποσχέσεις τους. 
      Αυτή είναι, κυρίες και κύριοι συνάδελφοι, η αξιοπιστία των δικών σας προϋπολογισμών.  Έχετε το θράσος να μας κατηγορείτε γι’ αυτό; Ξέρετε ποια είναι σήμερα η πραγματικότητα στο Νομό Λασιθίου, μετά από είκοσι μήνες διακυβέρνησης της Νέας Δημοκρατίας; Ξεκινά η ανέγερση των κτηριακών εγκαταστάσεων του αεροδρομίου Σητείας και η τρίτη φάση του λιμανιού της πόλης, η δημιουργία πολυιατρείου στον Άγιο Νικόλαο, η παράκαμψη της Ιεράπετρας, δύο μεγάλα κομμάτια στο βόρειο οδικό άξονα Άγιος Νικόλαος-Καλό Χωριό και Λαγκαδιά-Σκοποί.
      Ξεκινάει επίσης η ανέγερση εργατικών κατοικιών -δώδεκα χρόνια δεν είχαμε δει τίποτε- και πολλά άλλα έργα, μικρότερα ή μεγάλα, που θα αλλάξουν τη μορφή. 
      Αυτή είναι η διαφορά μας, κύριοι του ΠΑ.ΣΟ.Κ. Αυτή είναι η σχέση δύο κομμάτων με την αξιοπιστία. Έτσι τη βιώνουν οι Έλληνες πολίτες. Εσείς με τα λόγια, εμείς με τα έργα.  Μην μας προκαλείτε, όμως, με κορώνες περί αξιοπιστίας, γιατί η μόνη απάντηση που μπορεί να λάβετε, είναι «αιδώς, Αργείοι».
      Κυρίες και κύριοι συνάδελφοι, συζητάμε σήμερα για τον Προϋπολογισμό στον απόηχο μιας σημαντικής διαπραγματευτικής επιτυχίας της ελληνικής Κυβέρνησης στα πλαίσια της  ενωμένης Ευρώπης. Η χώρα μας εξασφάλισε το μάξιμουμ των επιδιώξεών της υπό τις παρούσες συνθήκες. Η Αξιωματική Αντιπολίτευση μας κατηγορεί για μινιμαλισμό στις επιδιώξεις. 
      Τι έλεγε πριν από μισό χρόνο ο υπεύθυνος της εξωτερικής πολιτικής του ΠΑ.ΣΟ.Κ., κ. Χρήστος Παπουτσής, μετά βεβαίως τη γνωστοποίηση του στόχου των 20.000.000.000  ευρώ από τον ίδιο τον Πρωθυπουργό;
      «Ο Πρωθυπουργός μπορεί να εξυπηρετεί αυτήν τη στιγμή τις επικοινωνιακές του ανάγκες, ωστόσο στην επόμενη φάση, όταν θα κληθεί να ξαναέλθει στη διαδικασία διαπραγμάτευσης, είναι προφανές ότι η διαδικασία θα είναι ακόμη πιο σκληρή. Τότε να δούμε πώς θα δικαιολογηθεί όταν θα αποκτηθούν χαμηλότερα ποσά». 
      Αυτά δηλώνατε, κυρίες και κύριοι συνάδελφοι της Αξιωματικής Αντιπολίτευσης.
       Και επιτρέψτε μου να αναρωτηθώ εγώ τώρα πώς θα δικαιολογηθείτε εσείς σήμερα για τα όσα δηλώνατε χθες. Βέβαια, καταλαβαίνω την πικρία σας, διότι καταρρίφθηκε ένας από τους τελευταίους μύθους που το ΠΑ.ΣΟ.Κ. έλεγε ότι δηλαδή, μπορεί στο εσωτερικό να μην τα καταφέρετε καλά, αλλά σε επίπεδο Ευρωπαϊκής Ένωσης είχατε επιτυχίες. Η πραγματικότητα όμως απέδειξε ότι η παρουσία του Πρωθυπουργού μας, του Κώστα του Καραμανλή, υπήρξε και καταλυτική και πάνω απ’ όλα άκρως αποτελεσματική. 
      Τελειώνοντας, κυρίες και κύριοι συνάδελφοι, θέλω να τονίσω ότι η πολιτική, όπως όλοι γνωρίζουμε, δεν είναι η τέχνη του επιθυμητού, αλλά η τέχνη του εφικτού. Δυστυχώς, η κακή διαχείριση της προηγούμενης Κυβέρνησης δεν μας επιτρέπει να προχωρήσουμε όσο γρήγορα θα θέλαμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ξαφνιάστηκα και εγώ όταν μας παρουσίασε ο παριστάμενος Υφυπουργός Οικονομικών τα οικονομικά στοιχεία, που μόνο από τους τόκους που δίνουμε για την εξυπηρέτηση των χρεών που προήλθαν από την Ολυμπιακή και τον Ο.Σ.Ε., θα μπορούσαμε να εξασφαλίσουμε αύξηση 1.064 ευρώ ετησίως για τριακόσιες εβδομήντα τρεις χιλιάδες δικαιούχους του Ε.Κ.Α.Σ. ή μέση αύξηση της τάξεως του 16% και οκτακόσιες ογδόντα πέντε χιλάδες  για συνταξιούχους του Ο.Γ.Α.. 
      Τελειώνοντας, κύριε Πρόεδρε, θέλω να δηλώσω ότι η Κυβέρνηση της Νέας Δημοκρατίας με αίσθηση ευθύνης απέναντι στους Έλληνες πολίτες, συνεχίζει το νοικοκύρεμα της ελληνικής οικονομίας, χωρίς να αποποιείται των κοινωνικών της ευαισθησιών και προσδοκώντας ότι σύντομα τα οφέλη θα είναι ορατά και ευεργετικά για όλους.
      Για όλους αυτούς τους λόγους δηλώνω ότι υπερψηφίζω τον Προϋπολογισμό.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Και οι νέοι Βουλευτές έχουν μάθει καλά και λένε «τελειώνω, κύριε Πρόεδρε». Εμείς τους έχουμε διδάξει, οι παλιότεροι. 
      Ο κ. Μωραΐτης έχει το λόγο. 
      ΘΑΝΟΣ ΜΩΡΑΪΤΗΣ: Κύριε Πρόεδρε, κυρίες και κύριοι συνάδελφοι, πιστεύω ότι κάποια στιγμή σε αυτήν την Αίθουσα θα πρέπει να σταματήσει η γνωστή καραμέλα που λέει ότι για όλα αυτά τα οποία συμβαίνουν σε αυτήν τη χώρα υπεύθυνη είναι η διακυβέρνηση των είκοσι χρόνων του ΠΑ.ΣΟ.Κ.. 
      Κυρίες και κύριοι συνάδελφοι της Νέας Δημοκρατίας, το σύνθημα ότι εσείς ήσασταν είκοσι χρόνια ενώ εμείς είμαστε είκοσι μήνες, πιστεύω ότι δεν πιάνει πια. Το πρόβλημά σας, αλλά και το πρόβλημα της χώρας είναι ότι εσείς είστε όντως είκοσι μήνες, αλλά φέρεστε λες και ήσαστε είκοσι ημέρες μόνο στη διακυβέρνηση της χώρας. 
      Πρέπει κάποια στιγμή να αναλάβετε τις ευθύνες σας. Πρέπει κάποια στιγμή να  ξετυλίξετε το κουβάρι της στρατηγικής του οράματος και των στόχων, αν έχετε πραγματικά. Γιατί αυτή η χώρα θέλει και κυβέρνηση, αλλά κυρίως θέλει στόχους και οράματα.
      Κυρίες και κύριοι συνάδελφοι, ο Προϋπολογισμός του 2006 ανταποκρίνεται μόνο στην εικονική πραγματικότητα της Κυβέρνησης. Επί είκοσι μήνες τόσο ο Πρωθυπουργός όσο και το οικονομικό επιτελείο, ως μαθητευόμενοι μάγοι χειρίζονται την ελληνική οικονομία λες και παίζουν μεταξύ τους μονόπωλη.
      Παραμένετε εκτός τόπου και χρόνου αρνούμενοι να συντάξετε έναν Προϋπολογισμό, ο οποίος τουλάχιστον θα αποτύπωνε τα πραγματικά, αλλά και ρεαλιστικά μεγέθη της ελληνικής μας οικονομίας. Δυστυχώς, το μάθημα του δήθεν πρώτου αξιόπιστου προϋπολογισμού της μεταπολίτευσης, όπως λέγατε, του 2005 που μετατράπηκε σε ανέκδοτο των Βρυξελλών και που δεν άντεξε ούτε δύο μήνες, δεν σας έγινε πάθημα.  
      Παραμένετε χρονικά κολλημένοι στο Μάρτη του 2004 που αναλάβατε τη διακυβέρνηση της χώρας, πριν την εγκληματική γκάφα της απογραφής, πριν την κατάρρευση των εσόδων, πριν την επενδυτική άπνοια, πριν τα ευρωπαϊκά χαστούκια για την τιτλοποίηση, το «Βασικό Μέτοχο», τα αγροτικά θέματα. 
      Ο θείος του σημερινού Πρωθυπουργού και ιδρυτής της παράταξής σας είχε πει παλιότερα ότι η οικονομία είναι κλίμα. Δεν υπήρξε όμως καμία ενέργεια στην οποία πραγματικά μπορεί να αποτυπώνεται και πρακτικά αυτό το κλίμα. Το ίδιο συμβαίνει και στον παρόντα Προϋπολογισμό: Προσπαθεί να φτιάξει κλίμα καλλιεργώντας ψεύτικες προσδοκίες. Θέτει μη επιτεύξιμους στόχους, ενώ υποκρύπτει και άλλες επιδιώξεις.
      Σύμφωνα, λοιπόν, με τον υπό συζήτηση Προϋπολογισμό, η Κυβέρνηση θα βρει νέα έσοδα ύψους 3,5 δισεκατομμυρίων ευρώ. Μακάρι να τα βρείτε, κύριε Υπουργέ, αλλά θα θέλαμε και θα ήταν καλό να μας πείτε πού θα βρείτε αυτά τα έσοδα, ποιος τελικά θα πληρώσει το μάρμαρο. Γιατί όσα μας είπατε μέχρι σήμερα δεν μας έπεισαν. Το αντίθετο μάλιστα. Μας έπεισαν ότι αυτό το οποίο έρχεται στην πλάτη του ελληνικού λαού είναι μια νέα φοροεπιδρομή. Ο Προϋπολογισμός είναι ολοφάνερο ότι φέρνει αυτήν τη φοροεπιδρομή στα εισοδήματα των εργαζομένων κυρίως και των συνταξιούχων. Φέρνει επιδρομή στο κοινωνικό κράτος με τη μείωση των δαπανών για την κοινωνική πρόνοια, την απασχόληση και την υγεία. 
      Πρόκειται για έναν Προϋπολογισμό που είναι ξεκάθαρο ότι θα διευρύνει τις ανισότητες και ταυτόχρονα, με τη μείωση των επενδύσεων, θα μειώσει και το ρυθμό ανάπτυξης της οικονομίας μας. Τι θα σημαίνει αυτό; Περισσότερη ανεργία και επίσης λιγότερες επενδύσεις. Και αυτό, αγαπητοί συνάδελφοι, -βλέπω αρκετούς που εκλέγεστε στην περιφέρεια- ποιος θα το πληρώσει; Θα το πληρώσει πάνω απ’ όλα η ελληνική περιφέρεια. 
      Είχατε, κύριοι συνάδελφοι, ένα σύνθημα, το οποίο ηχεί ακόμη στα αυτιά και τα δικά μας αλλά και όλου του ελληνικού λαού: «Ήρθε η ώρα της περιφέρειας». Με την περικοπή όμως του Προγράμματος Δημοσίων Επενδύσεων, την επιλεκτική ρουσφετολογική ενίσχυση περιοχών υπουργικών ενδιαφερόντων μπορεί να ήρθε η οποιαδήποτε άλλη ώρα, αλλά η ώρα της περιφέρειας σε καμία περίπτωση δεν ήρθε. 
      Ο Πρωθυπουργός είχε δηλώσει προεκλογικά μεταξύ όλων των άλλων και την ευαισθησία του για την Αιτωλοακαρνανία. Πραγματικά, μετά από όλα αυτά που βλέπουμε το τελευταίο διάστημα, νοιώθω την ανάγκη ως Βουλευτής αυτού του νομού να θέσω κάποια ζητήματα και κάποια πράγματα. 
      Οι ευαισθησίες, κύριοι συνάδελφοι, για εμάς κόπηκαν μαχαίρι, όταν κόπηκε η κορδέλα των εγκαινίων της γέφυρας του Ρίου-Αντιρρίου. Στο Νομό Αιτωλοακαρνανίας δεν ξεκίνησε κανένα σημαντικό έργο υποδομής. Οι καθυστερήσεις…
      ΧΡΙΣΤΙΑΝΑ ΚΑΛΟΓΗΡΟΥ: Η Ιόνια Οδός;
      ΘΑΝΟΣ ΜΩΡΑΪΤΗΣ: ...στην Ιόνια Οδό δεν δικαιολογούνται σε καμία περίπτωση. 
      Τα δώρα της δήθεν ευαισθησίας του κ. Καραμανλή έχουν επίσης παραλήπτες τους Αιτωλοακαρνάνες αγρότες, οι οποίοι βιώνουν σήμερα τη δραματική μείωση του εισοδήματός τους, την πτώση των τιμών των προϊόντων τους, την αύξηση του παραγωγικού κόστους, αλλά πάνω απ’ όλα βιώνουν και πληρώνουν την αδιαφορία της Κυβέρνησης πάνω σ’ αυτό το οποίο έρχεται αύριο, μπροστά στη νέα κατάσταση η οποία ανατέλλει πάνω στο χώρο της αγροτικής οικονομίας. 
      Και ερωτώ: Τι έχει κάνει αυτή η Κυβέρνηση για τα νέα δεδομένα, τα οποία υπάρχουν σήμερα στον αγροτικό κόσμο; Ο Έλληνας αγρότης, κυρίες και κύριοι συνάδελφοι, έχει μπροστά του πολλά αδιέξοδα και πάνω σ’ αυτά τα αδιέξοδα η ελληνική Κυβέρνηση όχι μόνο δεν απαντά, αλλά κρύβεται. Ποιος θα τον ενημερώσει για τη νέα Κ.Α.Π. και τι σημαίνει Κ.Α.Π.; Ποιος θα τον ενημερώσει το νέο παγκοσμιοποιημένο περιβάλλον, στο οποίο πρέπει αύριο να ανταγωνιστεί αυτός με τα προϊόντα του; Ποιες δυναμικές πρωτοβουλίες ήταν αυτές που πήρε το Υπουργείο Αγροτικής Ανάπτυξης; Δυστυχώς, όμως, η γραμμή στο καρδιογράφημα των πρωτοβουλιών του Υπουργείου Αγροτικής Ανάπτυξης παραμένει αποκαρδιωτικά οριζόντια, αφήνοντας σήμερα τον αγροτικό κόσμο σε απόγνωση. 
      Θα αναφερθώ, όμως, και στο πρόσφατο κρούσμα ωμού εμπαιγμού του λαού της Αιτωλοακαρνανίας. Μόλις, λοιπόν, πριν λίγες ημέρες οι Αιτωλοακαρνάνες έκπληκτοι πληροφορήθηκαν ότι η Κυβέρνηση, παρά τις προσωπικές δεσμεύσεις της κυρίας Υπουργού, της κ. Γιαννάκου, δεν θα προχωρήσει στην ίδρυση του Δ’ Τμήματος στην Πανεπιστημιακή Σχολή του Αγρινίου. Είναι κάτι το οποίο αποτελεί ευθεία υπονόμευση της προσπάθειας ενός ολόκληρου λαού εδώ και δεκαετίες για την ίδρυση αυτόνομου πανεπιστημίου στο Αγρίνιο. Το είχε υποσχεθεί και ο Πρωθυπουργός προεκλογικά στην κεντρική του ομιλία στην πόλη του Αγρινίου. Και αυτή όμως η δέσμευση πήγε εκεί που πήγαν όλες οι υπόλοιπες, στη χωματερή των υποσχέσεων της νέας διακυβέρνησης. 
      Κυρίες και κύριοι συνάδελφοι, εμείς θα καταψηφίσουμε τον Προϋπολογισμό, όχι απλά γιατί είμαστε στη θέση της Αντιπολίτευσης, αλλά γιατί αυτό είναι το ιστορικό μας χρέος απέναντι στον ελληνικό λαό. 
      Αυτό επιτάσσει η ιστορική ευθύνη. Είκοσι μήνες μετά τον Μάρτιο του 2004 δεν αρκούν τα επικοινωνιακά τρικ τα οποία κάνετε πολύ συχνά. Τα βλέπουμε να μετατρέπονται σε μπούμερανγκ. Οι ομιλίες του Πρωθυπουργού όλο και πιο συχνά φαντάζουν γραφικές γιατί η χώρα δεν μπορεί να αλλάξει με ομιλίες. 
      Γι’ αυτό εμείς λέμε ότι υπάρχει άλλος δρόμος για τη χώρα. Το ΠΑ.ΣΟ.Κ. το ‘χει αποδείξει και στο παρελθόν. Υπήρξε αύριο μετά τα ερείπια της εποχής Μητσοτάκη. Θα υπάρξει αύριο και μετά τα ερείπια της εποχής Καραμανλή. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο κ. Βασιλείου έχει το λόγο.
      ΓΕΩΡΓΙΟΣ ΒΑΣΙΛΕΙΟΥ: Επειδή οι ευγένειες φαίνεται ότι δεν είναι της μόδας σ’ αυτήν την Αίθουσα πρέπει να σας πω, κύριε συνάδελφε ότι δεν είστε καλά ενημερωμένος. Τα έργα στην Αιτωλοακαρνανία έχουν ξεκινήσει. Υπάρχει οδός τριακοσίων ενενήντα επτά χιλιομέτρων που έχει ξεκινήσει από την Πάτρα. Έχει ξεκινήσει και η παρακαμπτήριος από το Αγρίνιο όπως και τα έργα της Ναυπάκτου που θα ενωθούν με τα έργα του Νομού Φθιώτιδος διότι ο δρόμος θα καταλήξει στη Ναύπακτο. Μη λέτε ψέματα σ’ αυτήν την Αίθουσα. 
      ΘΑΝΟΣ ΜΩΡΑΪΤΗΣ: (Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Ο κ. Βασιλείου δεν θα κατεβεί υποψήφιος στην Αιτωλοακαρνανία. Γι’ αυτό μην ανησυχείτε. 
      ΓΕΩΡΓΙΟΣ ΒΑΣΙΛΕΙΟΥ: Τα είπα αυτά διότι άκουσα ψεύδη. Την περασμένη εβδομάδα ήμουν στην Αιτωλοακαρνανία. Βέβαια δεν εκλέγομαι εκεί αλλά η αλήθεια πρέπει να λέγεται σ’ αυτήν την Αίθουσα.
      Λοιπόν, η γκρίζα παραοικονομία του παρελθόντος υπάρχει ακόμα και σήμερα παρά τις τεράστιες προσπάθειες τις δικές μας και του Έλληνα. Ο Έλληνας είναι που πληρώνει τα σπασμένα του γλεντιού. Το μεγάλο φαγοπότι ορισμένων έλαβε τέλος. Η προσπάθεια της Κυβέρνησης για εξυγίανση και ανάπτυξη συνεχίζεται διότι τη δημοσιονομική ισορροπία ταράζουν τα τεράστια δημοσιονομικά τσουνάμι του παρελθόντος. Αυτό που όλοι φοβόμασταν ήταν το ενδεχόμενο να ακούσουμε στις αρχές του 2004 το «δυστυχώς επτωχεύσαμεν».  
      Το οικονομικό επιτελείο του απερχόμενου ΠΑ.ΣΟ.Κ. εξέπεμπε sos και το μήνυμα ήταν ένα: «Απελθέτω απ’ εμού το ποτήριον τούτο». Αυτά τα γνωρίζει ο ελληνικός λαός. Δηλαδή γνώριζε καλά το χάλι της ελληνικής παραοικονομίας γιατί παραοικονομία την είχατε καταντήσει. 
      Σύμμαχός μας είναι ο ελληνικός λαός ο οποίος αποδέχεται και συμφωνεί με τις τεράστιες ριζικές μεταρρυθμιστικές προσπάθειες της Κυβέρνησης Καραμανλή. Η Νέα Δημοκρατία βασίζεται στον Έλληνα πολίτη και τον έχει επίκεντρο της κοινωνικής της πολιτικής. Τον υπολογίζει και τον αντιμετωπίζει με σεβασμό και ανταπόδοση και όχι αποκλειστικά ως χρηματοδότη των κρατικών ελλειμμάτων, όχι ως χρηματοδότη στα εθνικά φαγοπότια και σκάνδαλα. Αυτό λέγεται σχέση εμπιστοσύνης με τον πολίτη. Αυτό σημαίνει πραγματικό πολιτικό εκσυγχρονισμό. Γιατί αυτό που ονομάζατε εσείς εκσυγχρονισμό δυστυχώς εκσυγχρόνισε τους λίγους και αποσυγχρόνισε τους πολλούς. Έριξε στα Τάρταρα την οικονομία. Βάλτωσε τα ήθη, τους θεσμούς και έβαλε στην κατάψυξη τη διαφάνεια και την αξιοκρατία. Αποτύχατε παταγωδώς κατ’ επάγγελμα και κατ’ εξακολούθηση στις πλάτες της Ελληνίδας και του Έλληνα. Φορτώσατε κάθε τετραμελή οικογένεια με χρέος 80.000 ευρώ.
      Μέσα από αυτόν τον κυκεώνα των τοκοφόρων προβλημάτων που κληροδοτήσατε η Κυβέρνηση της Νέας Δημοκρατίας κατάφερε να βγάλει αλώβητη την ελληνική οικονομία και να σώσει το κύρος της χώρας μας. Δεν επτωχεύσαμεν, κυρίες και κύριοι του ΠΑ.ΣΟ.Κ., παρά τις Κασσάνδρες φαντάσματα του παρελθόντος. Και τούτο παρά τις χείριστες διεθνείς οικονομικές συγκυρίες. Θα αναφέρω μόνο τις αυξήσεις στις διεθνείς τιμές του πετρελαίου και των παραγώγων του. Παλικαρίσια, λοιπόν, κράτησε η Κυβέρνηση την σταθερότητα των τιμών. 
      Για ακούστε ποια ήταν τα πρώτα μέτρα που έλαβε η Mέρκελ όταν ανέλαβε την Καγκελαρία. Δραστική μείωση δώρου εορτών Χριστουγέννων. Δηλαδή το κοινωνικό κράτος κλονίζεται στη γενέτειρά του. Για δείτε τι γίνεται στην Πορτογαλία. Αυτό σημαίνει ότι πρέπει να πούμε ένα μεγάλο «εύγε» στην Κυβέρνηση. Αυτό σημαίνει πρόγραμμα, μεθοδικότητα και δουλειά με άμεσες επεμβάσεις, καίριες λύσεις πάντα υπέρ του πολίτη και ιδίως όραμα.
      Είναι αυτό που έλειπε από τις σκληρές και απρόσωπες πολιτικές του ΠΑ.ΣΟ.Κ.. Γιατί; Το όραμα είχε χαθεί από τον ορίζοντα του Έλληνα, καθώς απλόχερα καρπώνονταν λίγοι, ενώ οι πολλοί το έβλεπαν μόνο στις προεκλογικές αφίσες του ΠΑ.ΣΟ.Κ. Πού είναι, κυρίες και κύριοι, οι καλύτερες μέρες; Αυτό είναι  το ερώτημα. 
      Παρ’ όλα αυτά τα προβλήματα η ελληνική οικονομία όχι μόνο δεν απομονώνεται, αλλά ανασυγκροτείται, θεραπεύοντας χρόνια προβλήματα που σκίαζαν την ελληνική πραγματικότητα. Όλοι τα γνώριζαν. Όλοι εκτός απ’ αυτούς που κυβερνούσαν. Ε, λοιπόν, η ελληνική οικονομία, κύριες και κύριοι συνάδελφοι του ΠΑ.ΣΟ.Κ., δεν παίρνει πλέον αναπηρική σύνταξη. Της την κόψαμε!
      Αμφισβητείται μήπως από κανένα ότι από τα βασικά σας επιτεύγματα ήταν ένα καλπάζον έλλειμμα της ελληνικής οικονομίας -το πρωτογενές- 6,6% του Α.Ε.Π.; Βεβαίως, όχι. 
      Αμφισβητείται από κανένα ότι το έλλειμμα επί Νέας Δημοκρατίας μειώθηκε σε δύο χρόνια στο 4,3; Όχι, βέβαια. 
      Αμφισβητείται ότι ο ρυθμός ανάπτυξης της ελληνικής οικονομίας αγγίζει το 3,8%; Και σημειώστε ότι είναι από τους υψηλότερους στην Ευρωζώνη. 
      Αμφισβητείται ότι ο δείκτης της ανεργίας συρρικνώνεται; Σημειώστε ότι τελείωσαν τα ολυμπιακά έργα. 
      Αμφισβητείται η αντισταθμιστική εισοδηματική πολιτική της Κυβέρνησης πάνω από τα όρια του πληθωρισμού στους μισθούς και σημαντικότερη αύξηση των συντάξεων; 
      Αμφισβητείτε την τεράστια επιτυχία του Κώστα Καραμανλή στον κοινοτικό προϋπολογισμό; Διασφαλίστηκαν με τον καλύτερο δυνατό τρόπο τα συμφέροντα της χώρας μας. Στα 20,1 δισεκατομμύρια ευρώ φθάνουν τα κονδύλια που θα αντλήσει η χώρα μας από τον κοινοτικό κουμπαρά έως το 2003. 
      Και επειδή τάχα κόπτεστε για την απορρόφηση, αμφισβητείτε ότι η απορρόφηση των κοινοτικών κονδυλίων επί ΠΑ.ΣΟ.Κ. ήταν μόλις στο 20%-21%, ενώ σήμερα ο ρυθμός απορρόφησης υπερδιπλασιάστηκε και συνεχώς ανεβαίνει; 
      Στα τέσσερα και κάτι χρόνια που αναλάβαμε το Γ΄ Κοινοτικό Πλαίσιο Στήριξης η ταχύτητά σας ήταν 0,4. Σήμερα, στους είκοσι μήνες, τρέχουμε με μια ολόκληρη μονάδα. Δηλαδή είμαστε μιάμιση φορά πιο γρήγοροι απ’ ό,τι εσείς. Και να λέγαμε ότι το 20% πήγε στα χέρια του ελληνικού λαού; Ούτε το 13%! Το 14% θέλετε; Το υπόλοιπο ποσοστό ήταν μελέτες. Η κληρονομιά μας. Οι στοίβες των αραχνιασμένων μελετών. Αυτό ήταν το έργο που μας κληροδοτήσατε. 
      Ο Προϋπολογισμός, λοιπόν, για το 2006 θέτει βασικούς στόχους και ιεραρχεί τις προτεραιότητες της ελληνικής οικονομίας και του Έλληνα, πάντα με ρυθμούς ήπιας δημοσιονομικής προσαρμογή. 
      Από την άλλη μεριά, συμβάλλει αποτελεσματικά στην αύξηση της παραγωγικότητας και στην ενίσχυση της ανταγωνιστικότητας την ελληνικής οικονομίας. Αυτό που από την πρώτη στιγμή που ανέλαβε τη διακυβέρνηση η Νέα Δημοκρατία έβαλε στοίχημα ήταν να βάλει τάξη στα δημόσια ταμεία. Τάξη στην απότοκη αταξία του ΠΑ.ΣΟ.Κ. Να μειώσει τις δημόσιες, μη κοινωνικού χαρακτήρα δαπάνες και τις καταναλωτικές δαπάνες του δημοσίου. 
      Ε, αυτό το στοίχημα μέρα με τη μέρα το κερδίζουμε! Το κράτος πλέον γνωρίζει τι, γιατί και σε ποιον το πληρώνει και αν τηρήθηκαν οι νόμιμες διαδικασίες. Επί ημερών του ΠΑ.ΣΟ.Κ. κανένα στέλεχος του οικονομικού επιτελείου δεν ήξερε τι πληρώνει και σε ποιον το κράτος. Οι δημόσιες και ιδίως οι καταναλωτικές δαπάνες αυξήθηκαν αστρονομικά. Και το έλλειμμα ποιος το πληρώνει; Ο ελληνικός λαός. 
      Κυρίες και κύριοι, το κράτος οχυρώνεται, αμύνεται και με προληπτικά και κατασταλτικά μέσα θέτει ξανά σε λειτουργία το σκουριασμένο από την αχρησία ελεγκτικό μηχανισμό του δημοσίου. Το σχέδιο του Προϋπολογισμού αποδεικνύει ότι η Κυβέρνηση και ευθύνη, αλλά και αποτελεσματικότητα και σεβασμό απέναντι στον Έλληνα πολίτη και στον εαυτό της διαθέτει. Τηρεί απαρέγκλιτα το προεκλογικό της πρόγραμμα. Και πάνω απ’ όλα ο Κώστα Καραμανλής δεν ζει σε ουτοπία ούτε σε γυάλινους πύργους! Γνωρίζει καλά ποια είναι τα προβλήματα του τόπου και την πατρότητά τους, αλλά και τη συνταγή για τη θεραπεία τους. 
      Να, τι πετυχαίνουμε για δεύτερη χρονιά: Η ελληνική οικονομία και τα δημόσια ταμεία έχουν αρχίσει να ξηλώνουν τις κορνίζες με τη φράση «ουκ αν λάβοις παρά του μη έχοντος». Βάζουμε ρότα για ανάπτυξη και για τη δημιουργία ενός κοινωνικού κράτους δικαίου, διαποτισμένου σε όλες τις εκφάνσεις από νομιμότητα, σταθερότητα, αποφασιστικότητα πάνω απ’ όλα και τόλμη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας, κύριε Πρόεδρε, θα μου επιτρέψετε να πως το εξής: Θα πρέπει να το καταλάβουν όλοι ότι η Νέα Δημοκρατία θα συνεχίσει να χτυπάει τη γροθιά της στο μαχαίρι. Και αυτό, γιατί πιστεύουμε ότι πολιτικά είναι προτιμότερο να χάσουμε λίγο αίμα, ένα δάχτυλο ακόμη και ένα χέρι, παρά να χάσουμε την αξιοπρέπεια και τον αυτοσεβασμό μας. 
      Αυτές τις αξίες εσείς τις προδώσατε και είστε εκτεθειμένοι απέναντι στον ελληνικό λαό. Δεν νομιμοποιείστε με τον τρόπο που ασκείτε Aντιπολίτευση. Γιατί η αντιπολιτευτική σας τακτική είναι η Aντιπολίτευση του άσπρου ή του μαύρου, η αντιπολίτευση της λασπολογίας, της διαστρέβλωσης, της παραπληροφόρησης, της κινδυνολογίας. Και έχετε και τη βοήθεια αυτών που σας προστατεύουν, είτε ανήκουν στον επιχειρηματικό τομέα είτε στο χώρο των Μ.Μ.Ε..
      	Θα κλείσω με κάτι πιο πολιτισμένο -γιατί πολλές φορές δραπετεύει ο πολιτισμός μέσα από αυτήν την Αίθουσα-  με κάτι πολύ όμορφο που είπε ο Υπουργός Ανάπτυξης κ. Σιούφας. Θα το επαναλάβω και θα προσθέσω κάτι. Είπε στην ομιλία του ο κ. Σιούφας χαρακτηριστικά: «Αυτό το καράβι που λέγεται Νέα Δημοκρατία, είναι ένα καράβι που έχει και χάρτη και πυξίδα και καπετάνιο». Αυτή είναι η αλήθεια. Εγώ θα προσθέσω: «Αυτό το καράβι έχει και πλήρωμα που είναι αποφασισμένο να παλέψει με όλες του τις δυνάμεις και πάση θυσία να περάσει με οποιοδήποτε κόστος μέσα από τις συμπληγάδες που αυτήν τη στιγμή βρίσκεται και να βάλει ρότα στο πέλαγος της δημιουργίας, της ανάπτυξης και της προοπτικής για μια Ελλάδα που οι Έλληνες θα είναι υπερήφανοι, οι Ελληνίδες θα είναι υπερήφανες και πάνω από όλα τα παιδιά μας δεν θα νιώθουν απόγονοι τριτοκοσμικών, αλλά απόγονοι γνήσιοι των Ελλήνων του πολιτισμού. 
      	Σας ευχαριστώ πολύ.
      (Χειροκροτήματα από την πτέρυγα της Νέας  Δημοκρατίας)
      	ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Βασιλείου.
      	 Ο κ. Ρόβλιας έχει το λόγο.
      	ΚΩΝΣΤΑΝΤΙΝΟΣ  ΡΟΒΛΙΑΣ: Από όλα έχει το καράβι της Νέας  Δημοκρατίας, δεν ξέρω αν έχει GPS. Στον 21ο αιώνα σας χρειάζεται.
      	Κυρίες και κύριοι συνάδελφοι –και ελπίζω ότι κάποιοι που έχουν αϋπνίες μας παρακολουθούν ακόμα- θέλω να πω, κατά την άποψή μου, ότι ο ελληνικός λαός απορημένος παρακολουθεί τη συζήτηση αυτού του Προϋπολογισμού, ενός Προϋπολογισμού που δεν έχει σχεδόν καμία σχέση -για να μην είμαστε απόλυτοι- με τις υποσχέσεις της Νέας  Δημοκρατίας, που δεν έχει σχεδόν καμία σχέση με τις υποτιθέμενες πολιτικές του κάθε Υπουργείου. Αναλύουμε έναν Προϋπολογισμό χωρίς κοινωνικό χαρακτήρα, έναν Προϋπολογισμό χωρίς ευαισθησίες, ένα Προϋπολογισμό ήττας για το μέσο πολίτη και για το μεσαίο χώρο, για τον οποίο υποτίθεται ότι κόπτεται η Νέα  Δημοκρατία, έναν Προϋπολογισμό που συνέταξε μία Κυβέρνηση χωρίς αυτοπεποίθηση και χωρίς αυτοβουλία, υπό το καθεστώς της επιτήρησης της οικονομίας μας, επιτήρησης, η οποία ήλθε ως συνέχεια μιας πονηρής, αλλά ταυτόχρονα και  αφελούς απογραφής που έκανε η ίδια η Κυβέρνηση.
      	Θα ήθελα να απευθύνω μερικά ερωτήματα στην Κυβέρνηση, στους Υπουργούς –είμαι βέβαιος κύριε Υφυπουργέ ότι θα τα μεταφέρετε- χωρίς βέβαια να αναμένω σοβαρές απαντήσεις. Αξίζει, όμως, να ακούσει αυτά τα ερωτήματα ο ελληνικός λαός.
      	Κύριε Πρωθυπουργέ και κύριε Υπουργέ των Εσωτερικών, μπορείτε να μας υποδείξετε σε ποιους κωδικούς του αξιόπιστου Προϋπολογισμού σας προβλέπεται η μισθοδοσία των πρώην συμβασιούχων και ήδη υπαλλήλων αορίστου χρόνου; Και δεν μιλάμε βέβαια για τους  διακόσιους πενήντα χιλιάδες συμβασιούχους, στους οποίους υποσχέθηκε προεκλογικά ο κύριος Πρωθυπουργός, μιλάμε για αυτούς τους λίγους, το 1/10 περίπου που τελικώς τακτοποιούνται. Σας πληροφορώ ότι δεν προβλέπεται ούτε ένα ευρώ στον Προϋπολογισμό, παρ’ ότι απαιτούνται περίπου 450.000.000 ευρώ για τη μισθοδοσία τους το 2006, μαύρη τρύπα 450.000.000 ευρώ, εικονικός Προϋπολογισμός για τους πρώην συμβασιούχους. Συνέχιση του εμπαιγμού τους μέσω της άρνησης σύστασης οργανικών θέσεων.
      	Κύριε Υπουργέ της  Δικαιοσύνης, μπορείτε να μας πείτε πώς θα επιταχύνετε την απονομή της Δικαιοσύνης όταν με την εξαίρεση του Ελεγκτικού  Συνεδρίου η πρόβλεψή σας  για επιπλέον προσωπικό  σε όλα τα άλλα δικαστήρια της χώρας είναι απολύτως μηδενική; Κανένα κονδύλιο για αύξηση του προσωπικού, παρά τις υποσχέσεις σας, παρά τις ανάγκες της δικαιοσύνης.
      	Κύριε  Υπουργέ  της Δημόσιας Τάξης, μπορείτε να μας υποδείξετε τον κωδικό του αξιόπιστου Προϋπολογισμού σας που προβλέπει τις αυξήσεις και τα επιδόματα που υποσχεθήκατε προεκλογικά στα Σώματα  Ασφαλείας; 
      Πρέπει να απολογηθείτε πολιτικά γι’ αυτές σας τις υποσχέσεις που δεν υλοποιούνται, που δεν θα υλοποιηθούν ούτε μέχρι τέλος του 2006. 
      Πρέπει να απολογηθείτε πολιτικά για τις άδικες επιθέσεις σας στις κυβερνήσεις του ΠΑ.ΣΟ.Κ., διότι τελικά αυτές προσέφεραν περισσότερα από εσάς στα Σώματα  Ασφαλείας. 
      Ευτυχώς, όμως, κύριε Υπουργέ της Δημόσιας Τάξης, που δεν προβλέψατε στον Προϋπολογισμό κονδύλι για τους αγροφύλακες. Εγώ προσωπικά σας συγχαίρω. Θα γλιτώσουμε για μία ακόμη χρονιά από αυτήν την άχρηστη και κακόφημη  υπηρεσία της  Αγροφυλακής. 
      Κύριε Υπουργέ των Εσωτερικών, μπορείτε να μας υποδείξετε τους κωδικούς του αξιόπιστου Προϋπολογισμού σας, που προβλέπουν την επιστροφή των παρακρατηθέντων στην Τοπική Αυτοδιοίκηση, σύμφωνα με τις προεκλογικές υποσχέσεις του κυρίου Πρωθυπουργού; Ή μήπως μπορείτε να μας υποδείξετε τους κωδικούς που προβλέπουν τη χρηματοδότηση της Τοπικής Αυτοδιοίκησης για τις μεταφερόμενες αρμοδιότητες; 
      Τίποτα απ’ αυτά δεν προβλέπετε στον Προϋπολογισμό. Εμπαιγμός της Τοπικής Αυτοδιοίκησης, μεγάλες προεκλογικές υποσχέσεις χωρίς μετεκλογικό αντίκρισμα. Η Τοπική Αυτοδιοίκηση εγκαταλείπεται στην τύχη της. Τα προγράμματα Α.Μ.Ε.Α., σχολικών φυλάκων, «Βοήθεια στο Σπίτι» και άλλα πολλά καταρρέουν.
      Αυτά όμως φαίνεται ότι δεν είναι αρκετά. Για πρώτη φορά επέρχεται ουσιαστική μείωση της τακτικής επιχορήγησης για την Τοπική Αυτοδιοίκηση. Η ανακολουθία λόγων και έργων έχει γίνει έμβλημα του Υπουργείου Εσωτερικών. Είναι όμως το ίδιο αυτό Υπουργείο που μοιράζει κρυφά κονδύλια για γαλάζιους δημάρχους υπό το άγχος των προσεχών δημοτικών εκλογών.
      Κυρίες και κύριοι συνάδελφοι, στη συζήτηση του προϋπολογισμού πέρυσι, στις 21 Δεκεμβρίου 2004, ο Υπουργός Δικαιοσύνης μας είχε πει ότι θα αποσυμφορήσει τις ελληνικές φυλακές, χτίζοντας φυλακή στην Αλβανία για τους Αλβανούς κρατούμενους με ελληνικά κονδύλια και μεταφέροντας κρατούμενους, υπηκόους άλλων βαλκανικών χωρών, στις φυλακές αυτών των χωρών. Του τα θυμίζω για να μας εξηγήσει, αν μπορεί βέβαια, γιατί δεν έγινε τίποτα από αυτά που σχεδίαζε και υποσχέθηκε.
      Πέρυσι, στις 22 Δεκεμβρίου 2004, κατά τη συζήτηση του προϋπολογισμού ο Υπουργός Εσωτερικών είχε υποσχεθεί επί λέξει ότι μέσα στο 2005 θα αρχίσει η επιστροφή των παρακρατηθέντων στην Τοπική Αυτοδιοίκηση, μέσω ομολόγων του ελληνικού δημοσίου. Τον καλούμε να μας απαντήσει γιατί δεν τήρησε στο ελάχιστο αυτή του την υπόσχεση.
      Πέρυσι, ο ίδιος Υπουργός των Εσωτερικών είχε υποσχεθεί επί λέξει ότι η μετατροπή των συμβάσεων σε αορίστου χρόνου, ως επιβάρυνση που θα προκύψει για τους οργανισμούς Τοπικής Αυτοδιοίκησης και ιδίως σε ό,τι αφορά τις μεταφερόμενες αρμοδιότητες, θα βαρύνει τον κρατικό προϋπολογισμό. Τον καλούμε να μας εξηγήσει γιατί δεν τήρησε ούτε αυτή την υπόσχεσή του.
      Προσωπικά διερωτώμαι και καλώ τους αρμόδιους Υπουργούς να μου απαντήσουν τι πρωτότυπο είδος ευαισθησίας έχει αυτή η Κυβέρνηση, όταν ο προϋπολογισμός του Υπουργείου Υγείας μειώνεται κατά 5% περίπου, όταν το Πρόγραμμα Δημοσίων Επενδύσεων επιστρέφει στα επίπεδα του 1997 ως ποσοστό του Α.Ε.Π..
      Τι είδους ευαισθησίες έχετε όταν δεν προβλέπετε στον προϋπολογισμό το επίδομα θέρμανσης για τους οικονομικά ασθενέστερους, όταν τα έτοιμα προγράμματα της Κοινωνίας της Πληροφορίας για τα άτομα με αναπηρίες, για τα οικοτροφεία και τα ορφανοτροφεία παραμένουν επί δυο χρόνια στα συρτάρια του Υπουργείου Μεταφορών και Επικοινωνιών όπως σας τα παραδώσαμε; 
      Τι είδους ευαισθησίες έχει αυτή η Κυβέρνηση όταν οι αυξήσεις μισθών και συντάξεων είναι μικρότερες από τον πληθωρισμό, όταν μειώνονται οι προβλέψεις δαπανών για τους ελέγχους στην αγορά από τα κλιμάκια ελέγχου λαϊκών αγορών, όταν αυξάνεται ο Φ.Π.Α. που αφορά τους αγρότες αντί να μειωθεί, όπως είχε υποσχεθεί η Νέα Δημοκρατία, όταν μειώνονται οι εθνικές ενισχύσεις προσανατολισμού και διαρθρώσεων για τον αγροτικό τομέα, όταν εμπαίζετε τους αγρότες για τα πανωτόκια παρά τις υποσχέσεις σας; 
      Κύριοι Υπουργοί, η μέχρι σήμερα πολιτική σας στον οικονομικό τομέα μείωσε την ανταγωνιστικότητα της οικονομίας μας με αποτέλεσμα να βρεθεί η χώρα μας εννέα θέσεις πιο κάτω στη παγκόσμια κατάταξη, πίσω από την Ιορδανία και την Τυνησία. 
      Η πολιτική σας έφερε ακρίβεια και ανεργία. Σταματήστε να  παίζετε με τους αριθμούς. Η πολιτική σας επιβράδυνε το ρυθμό ανάπτυξης, οδήγησε σε απώλειες κονδυλίων του Γ’ Κοινοτικού Πλαισίου Στήριξης, κατέστησε την Ελλάδα ουραγό μεταξύ των δεκαπέντε στην απορρόφηση των κονδυλίων του Ευρωπαϊκού Ταμείου Περιφερειακής Ανάπτυξης, πάγωσε την αγορά και μάλιστα χωρίς ελπίδα αναθέρμανσης όσο είστε Κυβέρνηση.
      Οι δήθεν μεταρρυθμίσεις σας απεδείχθησαν από ατυχείς έως φαιδρές. Αναφέρομαι βεβαίως στην αποτυχία των σκοπών της εθελουσίας στον Ο.Τ.Ε., στο ασφαλιστικό των τραπεζών και στο νέο ωράριο που ουδείς επιθυμεί να εφαρμόσει, ουδείς πλην των πολυεθνικών επιχειρήσεων. Άλλωστε ήταν μόνες αυτές που το ζητούσαν. 
      Δυστυχώς αντί να διδαχθείτε, συνεχίζετε με τον ίδιο τρόπο, αποβλέποντας στη φθηνή εργασία, ενισχύοντας τα πολύ υψηλά εισοδήματα, νομοθετώντας αυθαίρετα, ταξικά και χωρίς κοινωνικές ευαισθησίες, ενοχοποιώντας όλους τους άλλους εκτός από τον εαυτό σας.
      Μετατρέπετε την Ελλάδα από ευρωπαϊκή χώρα σε βαλκανική. Το χειρότερο όμως είναι ότι ζείτε στον κόσμο σας. Από τα λεγόμενά σας προκύπτει ότι δεν έχετε επαφή με την πραγματικότητα, μια πραγματικότητα όμως που είναι τόσο σκληρή και αδυσώπητη, ώστε να δημιουργεί βάσιμες ελπίδες στον ελληνικό λαό ότι αυτός θα είναι ο τελευταίος Προϋπολογισμός της Κυβέρνησης Καραμανλή.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, είχε συμφωνηθεί να ολοκληρωθεί η συζήτηση στη 01.30’. Ωστόσο, αν επιθυμείτε, μπορούμε να συνεχίσουμε με δύο ακόμη ομιλητές, που είναι ο κ. Λυκουρέντζος και ο κ. Ανδρουλάκης.
      Συμφωνεί το Σώμα να συνεχίσουμε;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συνεφώνησε. Συνεπώς συνεχίζουμε και το λόγο έχει ο κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ πολύ, κύριε Πρόεδρε. 
      Κύριε Υπουργέ, κυρία και κύριοι συνάδελφοι, φρόντισε ο προηγούμενος ομιλητής να διασκεδάσει την Αίθουσα με το τελευταίο του επιχείρημα, το οποίο είναι ένα ευχάριστο πολιτικό ανέκδοτο, για το ποιος θα είναι ο τελευταίος Προϋπολογισμός των Κυβερνήσεων Καραμανλή. Θα κουραστείτε να μετράτε και θα είμαστε και αυτήν και την επομένη και τη μεθεπομένη τετραετία Κυβέρνηση.
      (Χειροκροτήματα από την πτέρυγα της Νέας Δημοκρατίας)
      Γιατί έρχεστε και αποδεικνύετε, όπως σας είπα και άλλη φορά με την ομιλία μου σ’ αυτήν την ιερή Αίθουσα, ότι είστε κολλημένοι με το χθες. Και γιατί είστε κολλημένοι, κύριε συνάδελφε, με το χθες, διότι απευθυνθήκατε απόψε στην Κυβέρνηση με το επιχείρημα για τους αγροφύλακες; Μα, τι θέλετε να μας θυμίζετε; Την κομματική σας εμπάθεια; Το φανατισμό σας; Τη μισαλλοδοξία σας; Αυτούς τους χίλιους τριακόσιους ανθρώπους τους απολύσατε, ενώ τους βρήκατε διορισμένους; Τα έργα και τις ημέρες σας θέλετε να ενθυμούμαστε; Θέλετε να σας θυμίσω τον περιβόητο νόμο για το Α.Σ.Ε.Π., πόσες διατάξεις χαριστικών ρυθμίσεων έχει, για να τακτοποιήσετε κάποιους τους οποίους είχατε αποκαλέσει τότε ωρομίσθιους και συμβασιούχους; Θέλετε να γυρίζουμε πάντοτε στο παρελθόν; Γι’ αυτό σας λέω ότι είστε κολλημένοι και δεν έχετε καμία δυνατότητα να παρακολουθήσετε το μέλλον. Αυτό, άλλωστε, μας χωρίζει. 
      Είπε άλλος συνάδελφος, κύριε Υπουργέ, ότι από υποχρέωση ψηφίζουμε οι Βουλευτές της Νέας Δημοκρατίας τον Προϋπολογισμό. Μάλιστα, κύριε συνάδελφε του ΠΑ.ΣΟ.Κ. Από υποχρέωση προς το μέλλον της χώρας, προς το αύριο της νέας γενιάς! Γι’ αυτό είμαστε εδώ, για να απαντάμε σ’ όλες τις προκλήσεις, για να απαντάμε σ’ όλα τα επιχειρήματά σας. Μας βλέπετε να αποφεύγουμε το διάλογο; Αλλά αξίζει τον κόπο να απαντά κανείς σ’ εκείνους που επενδύουν στην εθνική ζημιά την κομματική τους επιτυχία; Πού επενδύσατε; Στην αποτυχία της Κυβέρνησης στις Βρυξέλλες. Αποτύχατε. Γιατί δεν μιλάτε απόψε για τα 20,1 δισεκατομμύρια ευρώ; Γιατί δεν μιλάτε για το ν+3; Γιατί δεν μιλάτε για την αγροτική πολιτική; Γιατί δεν λέτε ότι η χρηματοδότηση φθάνει στο 85% από τους κοινοτικούς πόρους; Γιατί δεν λέτε ότι η εθνική συμμετοχή συμπεριλαμβάνει και τον Φ.Π.Α.; 
      Αξίζει να απαντά κανείς σε επιχειρήματα, όπως εκείνο του άλλου συναδέλφου του δεινού υπουργού εξωτερικής πολιτικής, όπως εμφανίστηκε, ο οποίος αναφέρθηκε στη Λουκέρνη; Σας παρακαλώ, έχετε διαβάσει το Σχέδιο Ανάν; Ξέρετε, αν είχε εφαρμοστεί, αν θα υπήρχε σήμερα η Κυπριακή Δημοκρατία; Ξέρετε ότι θα υπήρχε συμπροεδρία στην Κύπρο; Ξέρετε ότι η ελεύθερη Κύπρος και η κατοχή θα είχαν εξισωθεί; Και δεν επαναστατήσατε ποτέ γι’ αυτό. Αλλά έρχεστε και μας λέτε ότι αποτύχαμε στη Λουκέρνη. 
      Κύριε Υπουργέ, μην ασχολείστε με τα επιχειρήματα περί αποβιομηχάνισης. Υπάρχει αποβιομηχάνιση στην χώρα, γιατί ακολουθήσανε μια συγκεκριμένη πολιτική επί δυόμισι δεκαετίες. Αλλά έχουν άλλη βιομηχανία ιδρύσει, τη «βιομηχανία» του ψεύδους, τη «βιομηχανία» της λάσπης, τη «βιομηχανία» των συκοφαντιών. Και πήραμε δείγματα γραφής: γιατί δεν πληρώνετε τούτο, γιατί δεν πληρώνετε το άλλο, γιατί δεν προλάβατε να κάνετε όλα όσα υποσχεθήκατε. Έχετε μια μεγάλη ευθύνη, κύριε Υπουργέ. Δεν τυπώσατε ένα έντυπο –και σας το έχω ζητήσει και άλλη φορά- με το τι μας αφήσανε. Και έφθασαν πριν από λίγους μήνες να μιλάνε για μας, για Μαύρη Βίβλο των υποσχέσεων που αθετήσαμε. Φέρτε τη Μαύρη Βίβλο των χρεών, φέρτε εδώ να μάθουν οι Έλληνες τι πληρώνουμε κάθε μέρα: 32.000.000.000 ευρώ δάνεια και τόκους το 2005. Τόσα και το 2006. Δεν συγκινείστε; Δεν έχετε την πολιτική ευθιξία να πείτε: «Σφάλαμε, κάναμε λάθος»; Και έρχεστε και λέτε σ’ εμάς ότι εξαπατούμε τους Έλληνες; Ποιοι; Αυτοί που εξαπατούν τους Έλληνες από το ’74! Δεν μου λέτε, ποιοι είχαν το επιχείρημα για τους μη προνομιούχους και ποιοι κατέληξαν να υπηρετούν την αριστοκρατία της διαπλοκής; Ποιοι μιλούσαν για τους εργαζόμενους, τα περήφανα γηρατειά, το σοσιαλιστικό μετασχηματισμό; Γιάπηδες, εραστές του ονείρου του ευρωπαϊκού καπιταλισμού!
      Ποιοι έλεγαν «έξω από την Ε.Ο.Κ. των μονοπωλίων»; Ποιοι έλεγαν «έξω από το ΝΑΤΟ»; Ποιοι ψήφιζαν εδώ υποτίθεται την κατάργηση των βάσεων και απ’ έξω διαδήλωναν οι διαδηλωτές και στην πραγματικότητα ψήφιζαν χρονοδιάγραμμα παραμονής των βάσεων; Ήρθε βέβαια το ’89 και απαλλαχθήκατε απ’ αυτό το άγος το οποίο ποτέ δεν μπορούσατε να εξηγήσετε και να δικαιολογήσετε. 
      Γιατί τους πειράζει η απογραφή, κύριε Υπουργέ; Για το μύθο της ισχυρής οικονομίας. Κάνατε λέει την απογραφή, βάλατε τη χώρα υπό επιτήρηση. Αυτό σας ενοχλεί ή το εμπόριο του ψεύδους ή η καθημερινή εξαπάτηση του ελληνικού λαού; Εμείς εξαπατούμε ή εσείς που μιλούσατε για πλεονασματικούς προϋπολογισμούς; Εμείς τα είπαμε αυτά; Εμείς είπαμε για έλλειμμα 1,7% και ήταν 6,6%; 
      Είπατε για την Κοινωνία της Πληροφορίας. Μα τολμάτε και μιλάτε που βρήκαμε να κοιμάται ένα τρισεκατομμύριο δραχμές, 2,8 δισεκατομμύρια ευρώ στην Κοινωνία της Πληροφορίας; Και τολμάτε και το λέτε όταν σήμερα η Ελλάδα θα έπρεπε να διαθέτει τέτοιες υποδομές που να ενισχύει την ανταγωνιστικότητά της; 
      Τι άλλο κάνετε: Όποιο νομοσχέδιο ψηφίζουμε, έρχεται η καταστροφή. Ό,τι κάνουμε, αμέσως είμαστε εναντίον των εργαζομένων. Αφήστε αυτήν την επαγγελματική προστασία των Ελλήνων συμπολιτών μας. Δεν είστε περισσότερο εσείς κομμάτι του λαού απ’ ό,τι είμαστε εμείς. Εγώ δέχομαι ότι είμαστε όλοι το ίδιο. Αναγνωρίστε, λοιπόν, το δικαίωμα και σε μας να υπερασπιζόμαστε τα συμφέροντα του συνόλου του ελληνικού λαού χωρίς άγονους ανταγωνισμούς. 
      Προετοιμάζουμε το πούλημα των επιχειρήσεων: Ποιοι παρέδωσαν τον ΟΤΕ στους εθνικούς προμηθευτές; Μεταφορά πλούτου: Ποιος έκανε το περιβόητο σκάνδαλο του Χρηματιστηρίου; Υπάρχει κύριοι συνάδελφοι μεγαλύτερη αναδιανομή πλούτου απ’ αυτή η οποία έγινε με το περιβόητο σκάνδαλο του Χρηματιστηρίου; Δεν δίνετε επίδομα καυσίμων, δεν είστε τόσο κοινωνικά ευαίσθητοι: Ε, αφήστε μας και κανένα ευρώ στο ταμείο. Τι να καλύψουμε; Τα χρέη της Αγροτικής, τα χρέη του Ο.Σ.Ε., τα χρέη της όποιας εταιρείας; Μόνο τα 4.000.000.000 της Αγροτικής έφθαναν να πάρουν δυο εκατομμύρια Έλληνες πολίτες 2000 ευρώ επίδομα καυσίμων. Ε, που να τα βρούμε; Δεν είστε λοιπόν εσείς περισσότερο ευαίσθητοι και εμείς λιγότερο. Εμείς σας απαντάμε με αυτά που μας παραδώσατε. Λέτε ότι γυρίζουμε στο παρελθόν. Γυρίζουμε γιατί μας έχετε περιορίσει τις δυνατότητες να δράσουμε. Αυτή είναι η απάντηση η δική μας. 
      Λέτε ότι δεν αντιλαμβανόμαστε εκείνους που πάσχουν. Σε μας το λέτε; Δεν ρωτάτε τους εαυτούς σας που αφήσατε το μισθό στα 560 ευρώ, κατά τα άλλα κύριοι σοσιαλιστές, κύριοι ιδεολόγοι, κύριοι της κοινωνικής δικαιοσύνης; 
      Ξεχασμένη περιφέρεια: Απαντάει η Αρκαδία. Ακούστε: Από την Κυβέρνηση της Νέας Δημοκρατίας 12.000.000  ευρώ για το Παναρκαδικό Νοσοκομείο. Επίσης από τη Νέα Δημοκρατία 12.000.000  ευρώ για τα έργα στο Δήμο Τεγέας. Ο δήμος ανήκει στην παράταξη του ΠΑ.ΣΟ.Κ. όχι σε μας. Κανδύλα; Εγκαταλελειμμένος ο αναδασμός. Η δεύτερη σήραγγα ποτέ δεν ξεκίνησε και ποτέ δεν έγινε. Η Νέα Δημοκρατία θα την κάνει. Η συμπλήρωση του οδικού δικτύου; Από τη Νέα Δημοκρατία θα γίνει. Ήδη χρηματοδοτούνται μελέτες. Και έρχεστε κάθε φορά και λέτε αυτά τα πυροτεχνήματα «ξεχασμένη περιφέρεια», «εγκαταλείψατε την περιφέρεια» εμείς η κυβέρνηση των είκοσι  μηνών. 
      Αλλά, αλλού βρίσκεται το πρόβλημα το οποίο έχετε για να μπορέσετε να σταθείτε απέναντί μας και να μας κάνετε κριτική. Αποφασίστε επιτέλους τι είστε ιδεολογικά για να μπορέσουμε να καταλάβουμε σε τι μας κάνετε κριτική. Στο αν είμαστε πολύ φιλελεύθεροι; Μας έχετε ξεπεράσει. Εσείς υπηρετήσατε το φιλελευθερισμό με την απελευθέρωση όλων των αγορών και καλά κάνατε. Αποφασίστε πού ταξιδεύετε. Ιδεολογικά στους δημοκρατικούς των Ηνωμένων Πολιτειών Αμερικής, στους σοσιαλιστές της Ευρώπης ή στον έρωτα με τα μεγάλα οργανωμένα συμφέροντα τα οποία στήριξαν την παρουσία σας στην ελληνική πολιτική ζωή, τα ελέγχουν μέσα επικοινωνίας τα οποία εξαφάνισαν τον Καραμανλή προεκλογικά, κατά την διάρκεια της προεκλογικής περιόδου και σήμερα τον πολεμούν με τον τρόπο τον οποίο τον πολεμούν; Αποφασίστε. 
      Μας είπε μια κυρία προηγουμένως, έρχεται καινούργια κοινωνική συμμαχία. Ελπίζω να μην είναι αυτή των εθνικών εργολάβων και των εθνικών προμηθευτών! 
      Κύριε Πρόεδρε, ολοκληρώνω τη σκέψη μου με το εξής: Εμείς, αυτό το οποίο κάνουμε, το κάνουμε γιατί πιστεύουμε στο αύριο του τόπου και το κάνουμε χωρίς αυτή η Κυβέρνηση να οφείλει την παρουσία της σε οποιοδήποτε εξωθεσμικό κέντρο. Ούτε προστάτες, ούτε συμφέροντα, ούτε τίποτα άλλο εκπροσωπούμε παρά μονάχα τον Έλληνα πολίτη, τα συμφέροντα της ελληνικής κοινωνίας. Αυτό είναι  που μας εμπνέει, μας δυναμώνει για να πετύχουμε τους στόχους υπέρ του μέλλοντος του τόπου! 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο.
      Η συζήτηση ολοκληρώνεται με την αγόρευση του κ. Ανδρουλάκη ο οποίος έχει το λόγο.
      ΔΗΜΗΤΡΗΣ ΑΝΔΡΟΥΛΑΚΗΣ: Κύριοι ηρωικοί συνάδελφοι, κανονικά θα έπρεπε να μετατρέψω τον Προϋπολογισμό σε νυχτερινή καντάδα με κρητικές μαντινάδες, έτσι δεν είναι; Τέλος πάντων, κύριοι συνάδελφοι, άλλος ένας χρόνος πέρασε και θα πρέπει να αναλογιστούμε αν γίναμε σοφότεροι όχι σαν άτομα, αλλά σαν πολιτικό σύστημα, σαν Κυβέρνηση, σαν Αντιπολίτευση. Σαν άτομα. 
      Οι Έλληνες Βουλευτές, παρά τα όσα λέγονται, είναι κατά κανόνα αξιόλογοι άνθρωποι. Τα πράγματα, αγαπητέ κύριε Λυκουρέντζο, που σας θεωρώ από τους πιο αξιόλογους νέους πολιτικούς της Νέας Δημοκρατίας, ξέρετε πού χαλούν; Όταν ανεβαίνουμε εδώ πάνω, κάτι συμβαίνει. Μπαίνουμε «στην πρίζα» και αρχίζουμε όλοι και υποδυόμαστε τους χιλιοπαιγμένους, προκατασκευασμένους ρόλους.
      Θέλω να καταλάβουμε –και μιλώ στον πληθυντικό, κύριοι συνάδελφοι- διότι είμαστε μεν αντίπαλοι πολιτικά και ιδεολογικά, αλλά είμαστε αντίπαλοι συμπαίκτες σ΄ ένα ανταγωνιστικό πολιτικό σύστημα και πολιτικό παιχνίδι στο οποίο η θέση του ενός και το επίπεδο του ενός σ’ ένα βαθμό επηρεάζει τη θέση και την ποιότητα του άλλου. 
      Θέλω, λοιπόν, να σας διαβεβαιώσω ότι εμείς δε βλέπουμε ότι εκεί είναι το μαύρο και εκεί είναι το άσπρο. Δε λέμε «όσο χειρότερα πάνε τα πράγματα, τόσο καλύτερα». Μάλιστα, θέλω να σας πω αυτά που λέμε στα έδρανα, ότι δηλαδή για να ακονίσουμε τις ικανότητές μας, τις ικανότητες του ΠΑ.ΣΟ.Κ., για να δώσουμε προγραμματικό βάθος στην ανασυγκρότησή μας, για να παραλάβουμε, αν θέλετε, την Κυβέρνηση σ’ ένα ανεκτό επίπεδο, θα προτιμούσαμε να είχαμε μία ικανή και χρηστή Κυβέρνηση της Νέας Δημοκρατίας που να ξέρει τι να κάνει και πώς να το κάνει.
      Κύριοι συνάδελφοι, τώρα δυστυχώς –το λέω το «δυστυχώς», ο Πρόεδρος της Κοινοβουλευτικής Ομάδας μας, ο κ. Ρέππας θα μου δώσει αυτήν την ευχέρεια να το πω- και ο πλέον απαιτητικός πασοκτζής λέει «μπορούμε καλύτερα». 
      Περνώ τώρα στο φίλο μου, τον κ. Δούκα. Η πιθανή αντιστροφή, κύριοι συνάδελφοι, της παγκόσμιας «πλημμυρίδας» του φθηνού χρήματος, ο διαρκώς αυξανόμενος διεθνής φορολογικός ανταγωνισμός που περιορίζει πράγματι τα φορολογικά έσοδα, αλλά κυρίως το αίσθημα δικαιοσύνης απέναντι στον Έλληνα πολίτη φορολογούμενο, τον Έλληνα πολίτη καταναλωτή, μας επιβάλλει πλέον για κάθε ευρώ το οποίο του παίρνουμε να δώσουμε σε ανταπόδοση πολύ καλύτερες υπηρεσίες. Πρόσθετη χρηματοδότηση για καλύτερες υπηρεσίες.
      Θέλω, λοιπόν, να σας διαβεβαιώσω τώρα διακομματικά -αυτήν την ώρα, σ’ αυτήν την ατμόσφαιρα που συζητούμε- ότι πρέπει να συμφωνήσουμε, κύριε Υπουργέ, πως οι προϋπολογισμοί αυτοί στη δομή τους είναι βαθύτατα ξεπερασμένοι. Αντιστοιχούν σε μία άλλη εποχή. Λέμε τι δίνουμε –θέλω να πάρετε θέση σ’ αυτό που λέω- στον Προϋπολογισμό, αλλά ποτέ δε συζητάμε τι παίρνουμε σε ανταπόδοση, σε ποσότητα και ποιότητα υπηρεσιών. 
      Θα ήθελα, λοιπόν, να δώσω ορισμένες κατευθυντήριες γραμμές για το πώς μπορούμε να συμφωνήσουμε διακομματικά –δε λέω στο περιεχόμενο της πολιτικής τώρα- για την αλλαγή του Προϋπολογισμού.
      Πρώτη κατευθυντήρια ιδέα: O Προϋπολογισμός πρέπει να επικεντρώνεται στα τελικά αποτελέσματα. Χρηματοδότηση και πληρωμές- έναντι ποιότητας και ποσότητας υπηρεσιών, όπου ειδικά αυτές είναι μετρήσιμες. 
      Δεύτερον: Πρέπει να συνηθίσουμε να περνάμε από «λέιζερ» όλες τις δαπάνες και τις δημόσιες επενδύσεις, από το «λέιζερ» της ανάλυσης κόστους-ωφέλειας και τότε πραγματικά μας επιφυλάσσονται ορισμένες δυσάρεστες εκπλήξεις για πολλά κονδύλια τα οποία θεωρούμε ιερά.
      Μάλιστα, θα ήθελα να πω ότι το εύκολο χρήμα που έχουμε και από τα ευρωπαϊκά κονδύλια για τα οποία πανηγυρίζουμε, πολλές φορές μας οδηγεί σε κακές τοποθετήσεις των κεφαλαίων σε τομείς μειωμένης απόδοσης, πράγμα που εντείνει τα διαρθρωτικά προβλήματα της οικονομίας μας.
      Τρίτη ιδέα, κύριοι συνάδελφοι. Νομίζω ότι ο κεντρικός προϋπολογισμός πρέπει να αφορά τις μεγάλες πολιτικές, τα προγράμματα, τις ανακατανομές των δαπανών, τις μεγάλες προτεραιότητες. Τα υπόλοιπα λεφτά πρέπει να δίνονται στα Υπουργεία και ο κάθε Υπουργός να είναι στην ουσία Υπουργός Εθνικής Οικονομίας στο Υπουργείο του.
      Τέταρτον, η δημοσιονομική αποκέντρωση. Εδώ θέλω να πω ότι δεν πρέπει να φθάσουμε σε ακρότητες, ώστε να οδηγούμε τις περιφέρειες σε ακραία διλήμματα όπως «βάλτε υψηλούς φόρους, για να έχετε καλές υπηρεσίες». Πρέπει να το προσέξουμε αυτό ειδικά σε μια μικρή χώρα, όπου όλη είναι μια περιφέρεια. Είμαστε μια πολύ μικρή χώρα και δεν πρέπει να μεταφέρουμε τον κρατισμό, τον κομματισμό, τη σπατάλη και τη διαφθορά από το κέντρο στην περιφέρεια. Το βασικό είναι να μετατοπίσουμε τους πόρους, τους ανθρώπους και τις αρμοδιότητες από την κεντρική γραφειοκρατία στο χαμηλότερο επίπεδο πληροφόρησης, δηλαδή στην πρώτη γραμμή της μάχης για υπηρεσίες στον πολίτη.
      Πέμπτον, πιστεύω ότι η λογιστική απεικόνιση του Προϋπολογισμού πρέπει να αποτυπώνει με ακρίβεια το κόστος των κυβερνητικών προγραμμάτων, όταν αυτά εξελίσσονται, ώστε να μην βρισκόμαστε στο μέλλον μπροστά σε αιφνίδιες δαπάνες, σε κρυφά χρέη τα οποία αγνοούμε.
      Έκτον, θέλω να πω ότι όλοι αντιλαμβανόμαστε πόσο αναχρονιστικός είναι ο ετήσιος προϋπολογισμός. Πρέπει να περάσουμε σε τριετή προϋπολογισμό –υποχρεώσεων- με ετήσια αναπροσαρμογή. Όπως μου έλεγε ένας γιατρός, αυτές τις μέρες γενικά οι μαιευτήρες-γυναικολόγοι κάνουν πολλές καισαρικές για να πάνε διακοπές. Αυτό συμβαίνει στα Υπουργεία γενικά σε όλο τον κόσμο. Δηλαδή τις τελευταίες μέρες του χρόνου βιάζονται τα Υπουργεία να ξοδέψουν όπως-όπως όσα λεφτά τους έχουν απομείνει, διότι ο προϋπολογισμός είναι ετήσιος.
      Έβδομον, νομίζω ότι πρέπει να περάσουμε σ’ όλα τα Υπουργεία και τους οργανισμούς τη διαχείριση κινδύνων ειδικά όσο περνάμε σε νέα χρηματοοικονομικά προϊόντα και αναφέρομαι σε μια επιστημονική διαχείριση κινδύνων.
      Όγδοον, πρέπει να εφαρμόσουμε το χρυσό κανόνα τα χρήματα αποκρατικοποιήσεων θα πηγαίνουν στο χρέος, ο δανεισμός να συνδεθεί πράγματι με την επένδυση και το μέγεθος της δημόσιας δαπάνης να συνδέεται με το μέγεθος της πραγματικής οικονομίας. Ένατο πρέπει να εισάγουμε οικονομικά κίνητρα, κύριοι συνάδελφοι, στις υπηρεσίες και τους υπαλλήλους, ώστε να εξοικονομούν πόρους και να εξορθολογίζουν το προσωπικό τους. Τρεις φεύγουν, έναν θα παίρνουμε για να μειώσουμε το προσωπικό όπου υπάρχουν υπεράριθμοι. Τους δύο πρέπει να τους μοιράσουμε με τον έναν να μειώνουμε το έλλειμμα και με τον άλλον να δίνουμε bonus στους δημοσίους υπαλλήλους.
      Τέλος, δέκατο, ο Προϋπολογισμός σταδιακά πρέπει να μετατρέπεται σ’ ένα είδος συμβολαίων. Το κράτος πρέπει να αγοράζει υπηρεσίες για τους πολίτες, όπου βρίσκει φθηνότερες και καλύτερες, δηλαδή να διεγείρει τον ανταγωνισμό ανάμεσα στους αυτόνομους δημόσιους φορείς ή τους φορείς ιδιωτικού δικαίου μη κερδοσκοπικού χαρακτήρα, δημιουργώντας εσωτερικές δημόσιες αγορές. Δηλαδή πρέπει να συνδέσουμε τη χρηματοδότηση με την αξιολόγηση της ποσότητας και της ποιότητας των υπηρεσιών. Όλοι ζητούν χρήμα, αλλά πρέπει να πούμε «χρήμα έναντι απόδοσης, χρήμα έναντι μεταρρύθμισης στα πανεπιστήμια και τα νοσοκομεία, χρήμα σε ανταπόδοση για αυξημένες ευκαιρίες, δυνατότητες και επιλογές στους κοινωνικά αδύνατους».
      Θέλω να τελειώσω μ΄ ένα θέμα, στο οποίο έχω ιδιαίτερη ευαισθησία. Στο άμεσο μέλλον όλοι οι προϋπολογισμοί θα είναι στον αέρα, αν δεν μπορέσουμε, κύριοι συνάδελφοι, να αποτρέψουμε την επερχόμενη δημοσιονομική κρίση, την πλέον προβλέψιμη στην ανθρώπινη ιστορία δημοσιονομική κρίση, οικονομική και κοινωνική, από την ανατροπή της δημογραφικής ισορροπίας, την ευλογία της επιμήκυνσης της ζωής μας, την κρίση των ασφαλιστικών συστημάτων και προπαντός –διότι αυτό μελετώ και πανικοβάλλομαι τον τελευταίο καιρό- την προβλεπόμενη αστρονομική εκτίναξη των δαπανών υγείας.
      Εύχομαι να έχουμε καλή χρονιά, να γίνει και ο ανασχηματισμός Ανδρέα  Λυκουρέτζο και σε όλους το λέω να σταματήσουν τα καλλιστεία των Βουλευτών της Νέας Δημοκρατίας. Εγώ πιστεύω ότι υπάρχουν τουλάχιστον πέντε-έξι αξιόλογοι νέοι συνάδελφοι της Νέας Δημοκρατίας, που θα χαιρόμουν να τους δω στην Κυβέρνηση. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Κύριε Ανδρουλάκη, αξιόλογοι είναι όλοι οι συνάδελφοι όλων των κομμάτων. Αφού είναι εκλεγμένοι από το λαό, είναι όλοι αξιόλογοι. 
      ΔΗΜΗΤΡΗΣ ΑΝΔΡΟΥΛΑΚΗΣ: Αφήστε, κύριε Πρόεδρε, να πούμε και καμιά κουβέντα παραπάνω! 
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, θέλετε να απαντήσετε απόψε; Αφήστε το για αύριο. Θα είναι ηρωισμός να απαντήσετε απόψε. 
      Είπαμε, κύριοι συνάδελφοι, ότι τελευταίος ομιλητής για σήμερα θα είναι ο κ. Ανδρουλάκης.  
      Κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 28 Νοεμβρίου 2005 και ερωτάται το Σώμα εάν επικυρούνται. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας):  Συνεπώς τα Πρακτικά της συνεδρίασης της Δευτέρας 28 Νοεμβρίου 2005 επικυρώθηκαν. 
      Δέχεστε, κύριοι συνάδελφοι, στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 1.50΄ λύεται η συνεδρίαση για σήμερα ημέρα Τετάρτη 21 Δεκεμβρίου 2005 και ώρα 10.30΄ με αντικείμενο εργασιών του Σώματος νομοθετική εργασία, συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2006».
      Η ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ



ΣΥΝΕΔΡΙΑΣΗ       20.12.2005                                  σελ. 5

