ΣΥΝΕΔΡΙΑΣΗ ΜΗ'
Τρίτη 14 Δεκεμβρίου 1999 (πρωί)
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ  
Α. ΕΙΔΙΚΑ ΘΕΜΑΤΑ  
1. Επικύρωση Πρακτικών.
2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Μωραϊτη.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ  
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
3. Συζήτηση αναφορών και ερωτήσεων:  α) Προς τον Υπουργό Εθνικής Παιδείας και Θρησκευμάτων, i) σχετικά με τη χρηματοδότηση στέγασης, σε ενιαίο κτιριακό συγκρότημα των μαθητών της ελληνικής κοινότητας Νυρεμβέργης Γερμανίας.
ii) σχετικά με τους στόχους της εκπαιδευτικής μεταρρύθμισης για τη μόρφωση της ελληνικής νεολαίας.
 β) Προς τον Υπουργό Υγείας και Πρόνοιας, σχετικά με την ένταξη στο Γ' Κοινοτικό Πλαίσιο Στήριξης του έργου κατασκευής της νέας πτέρυγας και ανακαίνισης του Γενικού Νομαρχιακού Νοσοκομείου Βόλου.
 Γ. ΝΟΜΟΘΕΤΙΚΗ ΕΡΓΑΣΙΑ  
1. Συζήτηση επί των άρθρων του σχεδίου νόμου του Υπουργείου Εθνικής Οικονομίας: "Αμοιβαία Κεφάλαια Ακίνητης Περιουσίας - Εταιρείες Επενδύσεων σε Ακίνητη Περιουσία και άλλες διατάξεις".
2. Αίτηση ονομαστικής ψηφοφορίας από Βουλευτές της Ν.Δ., και ΔΗ.Κ.ΚΙ.           και του Κ.Κ.Ε. επί των άρθρων 36 και 39 του σχεδίου νόμου του Υπουργείου Εθνικής Οικονομίας.
 ΟΜΙΛΗΤΕΣ  
1. Επί των αναφορών και ερωτήσεων:  
ΑΝΘΟΠΟΥΛΟΣ Ι.
ΑΡΑΠΗ-ΚΑΡΑΓΙΑΝΝΗ Β.
ΓΚΑΤΖΗΣ Ν.
ΚΑΛΑΝΤΖΗΣ Γ.
ΦΑΡΜΑΚΗΣ Ν.
2. Επί του σχεδίου νόμου του Υπουργείου Εθνικής Οικονομίας:  
ΑΛΟΓΟΣΚΟΥΦΗΣ Γ.
ΒΕΖΔΡΕΒΑΝΗΣ Η.
ΓΚΑΤΖΗΣ Ν.
ΔΡΑΓΑΣΑΚΗΣ Ι.
ΙΝΤΖΕΣ Α.
ΚΑΡΑΜΑΡΙΟΣ Α.
ΚΟΥΒΕΛΑΣ Σ.
ΜΠΕΝΤΕΝΙΩΤΗΣ Ε.
ΠΑΠΑΔΗΜΗΤΡΙΟΥ Ε.
ΠΑΧΤΑΣ Χ.
ΣΟΥΡΛΑΣ Γ.
        
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΜΗ'
Τρίτη 14 Δεκεμβρίου 1999
----------------
Αθήνα, σήμερα στις 14 Δεκεμβρίου 1999, ημέρα Τρίτη και ώρα 10.05'  συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, αρχίζει η συνεδρίαση.
 (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13-12-1999 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΜΖ' συνεδριάσεώς του, της 13ης Δεκεμβρίου 1999 σε ό,τι αφορά την ψήφιση στο σύνολο των σχεδίων νόμων: α) "Προστασία δεδομένων προσωπικού χαρακτήρα στον τηλεπικοινωνιακό τομέα".
β)"Κύρωση των τροποποιήσεων άρθρων της Καταστατικής Πράξης του Διεθνούς Οργανισμού Μετανάστευσης".
  γ) "Κύρωση της Σύμβασης για την απλουστευμένη διαδικασία έκδοσης μεταξύ των Κρατών-Μελών της Ευρωπαϊκής 'Ενωσης".
 δ) "Κύρωση του Συμφώνου για την Πολυεθνική Ειρηνευτική Δύναμη Νοτιανατολικής Ευρώπης και του Προσθέτου Πρωτοκόλλου στο Σύμφωνο".  ε) "Κύρωση της Συμφωνίας στρατιωτικής συνεργασίας μεταξύ του  Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Αρμενίας".
 στ) "Κύρωση του Μνημονίου μεταξύ του Υπουργείου Εμπορίου των Ηνωμένων Πολιτειών και του Ελληνικού Υπουργείου Εθνικής Οικονομίας για την τεχνολογική συνεργασία με τα Βαλκάνια".)  Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κ. Βασιλική Αράπη-Καραγιάννη, Βουλευτή Α' Αθήνας, τα  ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής) ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των ΑΝΑΦΟΡΩΝ ΚΑΙ ΕΡΩΤΗΣΕΩΝ  Αναφορές και ερωτήσεις πρώτου κύκλου: Πρώτη είναι η με αριθμό 1596/2.9.99 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων για την απρόσκοπτη ολοκλήρωση του έργου της άρδευσης του κάμπου της Αμφιλοχίας, στο Νομό Αιτωλοακαρνανίας.
 Η ερώτηση αυτή διαγράφεται, κατόπιν συνεννοήσεως ερωτωμένου Υπουργού και ερωτώντος Βουλευτή.
 Δεύτερη είναι η με αριθμό 3028/27.10.99 ερώτηση του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Εθνικής Παιδείας και Θρησκευμάτων, σχετικά με τη χρηματοδότηση στέγασης, σε ενιαίο κτιριακό συγκρότημα των μαθητών της ελληνικής κοινότητας Νυρεμβέργης Γερμανίας.
 Η ερώτηση του κ. Καλαντζή έχει ως εξής: "Τα ελληνικά σχολεία είναι διάσπαρτα στην περιοχή και η αγωνία της ελληνικής κοινότητας μεγάλη με το να διατρέχουν καθημερινά μεγάλες αποστάσεις από τα σπίτια τους στα σχολεία. 'Ηδη η ελληνική κοινότητα της περιοχής Νυρεμβέργης, μετά από πολλές προσπάθειες, βρήκε κτιριακό συγκρότημα, που μπορεί να στεγάσει όλες τις βαθμίδες εκπαίδευσης των μαθητών της περιοχής με μία επιπλέον δαπάνη τριάντα εκατομμυρίων (30.000.000) δραχμών.
 Ερωτάται ο κύριος Υπουργός:  Για την ποιοτική αναβάθμιση της παιδείας στην περιοχή της Νυρεμβέργης προτίθεται, πρώτον να διαθέσει τριάντα εκατομμύρια (30.000.000) δραχμές περίπου για ενοίκιο του ενιαίου κτιριακού συγκροτήματος και δεύτερον, να αποστείλει μηχανικό του δημοσίου για να ελέγξει το κτιριακό συγκρότημα, ώστε να κριθεί κατάλληλο να στεγάσει όλους τους μαθητές της περιοχής;".
 Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τα ελληνικά σχολεία της Νυρεμβέργης, δύο δημοτικά, ένα γυμνάσιο και δύο λύκεια δεν αντιμετωπίζουν άμεσο κτιριακό πρόβλημα. Για τα δύο δημοτικά και το ένα γυμνάσιο το Υπουργείο πληρώνει σήμερα ενοίκιο γύρω στις τετρακόσιες χιλιάδες (400.000) γερμανικά μάρκα το χρόνο, ενώ για τα δύο λύκεια, που στεγάζονται στα ίδια κτίρια, όπου και το γυμνάσιο, δεν πληρώνεται καθόλου ενοίκιο. Για το κτίριο που βρήκε η ελληνική κοινότητα της Νυρεμβέργης, προκειμένου να στεγάσει όλες τις βαθμίδες της εκπαίδευσης των μαθητών της περιοχής, θα πρέπει το Υπουργείο να πληρώνει πάνω από εξακόσιες χιλιάδες (600.000) γερμανικά μάρκα το χρόνο, χωρίς σε αυτά τα χρήματα να έχει υπολογιστεί και ο ΦΠΑ, ο καθαρισμός, τα κοινόχρηστα και το βοηθητικό προσωπικό μαζί με τον επιστάτη.
 Το ενοίκιο που ζητάει τώρα η ιδιοκτήτρια εταιρία είναι 12,5 γερμανικά μάρκα ανά τετραγωνικό μέτρο, προκειμένου να αναλάβει το Υπουργείο Εθνικής Παιδείας και Θρησκευμάτων τις επισκευές και τις διαρρυθμίσεις ή δεκαπέντε γερμανικά μάρκα ανά τετραγωνικό, αν τις διαρρυθμίσεις αυτές τις αναλάβει η ίδια η εταιρία μαζί με το 16% του ΦΠΑ.
Θα πρέπει να τονιστεί ότι το κτίριο είναι συνολικά τρεις χιλιάδες τετρακόσια ενενήντα επτά τετραγωνικά μέτρα και οι προαναφερόμενες τιμές ισχύουν εφ' όσον υπογραφεί τουλάχιστον δεκαετές συμβόλαιο.
  Θα πρέπει να αναφερθεί βέβαια ότι το κτίριο είναι παλαιό, μιας και έχει κατασκευαστεί το 1920. 'Ολα τα κτίρια εκεί στη Νυρεμβέργη είναι παλαιά, αλλά καλοσυντηρημένα σε γενικές γραμμές. Τελευταία είχε χρησιμοποιηθεί για στέγαση γραφείων αυτό το κτίριο και έχουν γίνει και οι σχετικές εσωτερικές διαμορφώσεις των χώρων. Για να γίνουν όμως αυτές οι αίθουσες, αίθουσες τάξεων, θα πρέπει να μεγαλώσουν και να αναδιαμορφωθούν με βάση και τον αριθμό των μαθητών. Θα πρέπει να γκρεμιστούν τοίχοι, θα πρέπει να χτιστούν άλλοι. Εκείνο που μας προβληματίζει λιγάκι είναι ότι δεν διαθέτει και διαμορφωμένη αυλή, αν σκεφθείτε ότι σύμφωνα και με τις προδιαγραφές του ΟΣΚ για να λειτουργήσει ένα σχολικό κτίριο πρέπει να έχει και έναν αύλιο χώρο, που να έχει εμβαδόν, το οποίο να βγαίνει με μία αναλογία πέντε τετραγωνικών μέτρων ανά μαθητή. Φυσικά το Υπουργείο δεν είναι καθόλου αρνητικό στην πρότασή σας να στείλει κλιμάκιο υπευθύνων τεχνικών, που θα εξετάσουν την καταλληλότητα ή μη του κτιρίου και αυτό θα γίνει.
 Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλαντζής έχει το λόγο. 
ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, κύριε Υπουργέ, με την ευκαιρία αυτή νομίζω ότι μπαίνει γενικότερα το θέμα της παιδείας και της αντιμετώπισης των κτιριακών εγκαταστάσεων των σχολικών κτιρίων στη Γερμανία, όπου βρίσκεται και ο μεγάλος όγκος των Ελλήνων στο εξωτερικό.  Με την ιδιότητά μου ως μέλους και ως τέως Aντιπροέδρου της Διαρκούς Επιτροπής για τον Απόδημο Ελληνισμό και τις συνεχείς επισκέψεις μου, καταλαβαίνω και βλέπω -το ξέρετε και σεις- το μεγάλο πρόβλημα που υπάρχει στην παιδεία, την αγωνία των αδελφών μας μεταναστών, οι οποίοι πραγματικά αγωνιούν, αλλά ακόμα και οι ίδιοι δεν έχουν ξεκαθαρίσει αν θέλουν ένα αμιγές ελληνικό σχολείο ή αν θέλουν ένα μεικτό -που κατά την άποψή μου είναι το ορθότερο- γιατί τα παιδιά μας στο εξωτερικό σαφώς πρέπει να μάθουν και την ελληνική γλώσσα και την ελληνική ιστορία, αλλά και θα πρέπει να ενταχθούν στο ευρωπαϊκό σύστημα, να έχουν ίδιες δυνατότητες συναγωνισμού με τα άλλα παιδιά, τους συνομηλίκους τους των άλλων χωρών-κρατών της Ευρώπης.
Γι'αυτό, λοιπόν, θεωρώ, ότι σε αυτόν τον τομέα πρέπει να βρεθεί μια λύση. Είναι καλό σ'ένα κτιριακό συγκρότημα να είναι μαζεμένοι όλοι, διότι αυτό βοηθά λειτουργικά, αλλά και εκπαιδευτικά και υπάρχει και μια συνέχεια.
 'Ετσι όπως μου αναλύσατε το οικονομικό, δεν νομίζω ότι είναι μεγάλη διαφορά. Είναι για όλα τα σχολεία τετρακόσιες χιλιάδες μάρκα και με τις σημερινές τιμές πάμε στις εξακόσιες χιλιάδες μάρκα και θα υπάρχουν και κάποιες αυξήσεις. Νομίζω ότι δεν είναι αυτή η ουσία. Η ουσία είναι να εξυπηρετεί το σχολείο.
 Εάν, λοιπόν, οι μηχανικοί σας το κρίνουν -και χαίρομαι που το αποδέχεσθε- νομίζω ότι πρέπει να μαζευτούν όλοι σ'ένα χώρο γιατί θα εξυπηρετήσει και λειτουργικά και οικονομικά αυτή η λύση.
 Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υφυπουργέ, έχετε καμία απάντηση; ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Οχι.
 ΠΡΟΕΔΡΕΥΩΝ (Παναγιώτης Ν. Κρητικός): Τρίτη ερώτηση είναι η με αριθμό 2941/22-10-99 του Βουλευτή του Κομμουνιστικού Κόμματος Ελλάδος κ.  Νικολάου Γκατζή προς τον Υπουργό Υγείας και Πρόνοιας, σχετικά με την ένταξη στο Γ' Κοινοτικό Πλαίσιο Στήριξης του έργου κατασκευής της νέας πτέρυγας και ανακαίνισης του Γενικού Νομαρχιακού Νοσοκομείου Βόλου.
 Η ερώτηση του κ. Γκατζή σε περίληψη έχει ως εξής:  "Η ολοκλήρωση της νέας πτέρυγας και η ανακατασκευή του υπάρχοντος Νοσοκομείου Βόλου δεν είναι μόνο απαίτηση, αλλά και επιβεβλημένη ανάγκη για προστασία των διακοσίων χιλιάδων κατοίκων της Μαγνησίας και όχι μόνο.  Οι ρητές δεσμεύσεις που ανέλαβε ο Υπουργός Υγείας (20/4) προς τους φορείς της Μαγνησίας για το ζωτικής σημασίας αυτό έργο που αποτελεί εκκρεμότητα της Κυβέρνησης από το  2ο ΚΠΣ θα εκφραστούν μόνο αν: - Ενταχθεί κατά απόλυτη προτεραιότητα στο επιχειρησιακό πρόγραμμα υγείας πρόνοιας του 3ου ΚΠΣ και με δεδομένη την ένταξή του.
- Προτείνει την άμεση προκήρυξη του διαγωνισμού για τη δημοπράτηση του έργου, αφού υπάρχει πλήρης ετοιμότητα (άδειες, μελέτες κλπ.), που επιτρέπει να ολοκληρωθούν οι διαδικασίες της προκήρυξης του διαγωνισμού δημοπράτησης μέχρι το χρόνο ένταξης υλοποίησης του 3ου ΚΠΣ (αρχή του 2000), οπότε και θα μπορούσε να υπογραφεί η σύμβαση με τον ανάδοχο.  Ερωτάται ο κύριος Υπουργός, τι μέτρα σκοπεύει να πάρει ώστε να υλοποιήσει τις δεσμεύσεις του για το νοσοκομείο Βόλου και τι για την άμεση προκήρυξη της δημοπράτησης του έργου;"  Ο κύριος Υφυπουργός έχει το λόγο.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, η ιστορία της ανέγερσης της νέας πτέρυγας του Νοσοκομείου του Βόλου είναι γνωστή στους συναδέλφους της περιοχής, αλλά και γενικότερα, διότι έχει απασχολήσει πολλές φορές τη Βουλή. Το έργο αυτό, δεν είχε ενταχθεί σε συγχρηματοδοτούμενο πρόγραμμα. Είναι ένα έργο μεγάλης δαπάνης. Μέχρι τώρα χρηματοδοτήθηκαν από το Εθνικό Πρόγραμμα Δημοσίων Επενδύσεων και έχει φθάσει από πλευράς εργασιών εκεί που γνωρίζουν οι συνάδελφοι.
 Το έργο έχει προταθεί και θα ενταχθεί στο Γ' Κοινοτικό Πλαίσιο Στήριξης μέσω του Περιφερειακού Επιχειρησιακού Προγράμματος. 'Εχει εγκριθεί η πρόταση αυτή από το Περιφερειακό Συμβούλιο Θεσσαλίας. Η πρόταση βρίσκεται στο Υπουργείο Εθνικής Οικονομίας και πρόκειται αυτές τις μέρες να υποβληθεί στην Ευρωπαϊκή 'Ενωση. Μόλις αυτό συμβεί, η ΔΕΠΑΝΟΜ θα προχωρήσει στη δημοπράτηση του έργου της αποπεράτωσης της νέας πτέρυγας σε ό,τι αφορά τις οικοδομικές και μηχανολογικές εργασίες.  'Εχουμε δεσμευθεί από το Τομεακό Πρόγραμμα Υγείας να εξασφαλισθούν όσα χρήματα χρειάζονται, και είναι περίπου πέντε δισεκατομμύρια (5.000.000.000) δραχμές, για τη χρηματοδότηση της προμήθειας του εξοπλισμού, που θα γίνει παράλληλα με την εξέλιξη των εργασιών αποπεράτωσης της νέας πτέρυγας.
 Συνεπώς θεωρώ ότι δεν υπάρχει κανένα πρόβλημα. Η μελέτη υπάρχει στη ΔΕΠΑΝΟΜ. Εάν επρόκειτο να αναφερθώ στο χρόνο δημοπράτησης του έργου, πρέπει να πω ότι αυτό θα συμβεί μέσα στο πρώτο τρίμηνο του 2000, ίσως και στο δεύτερο μήνα του 2000.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.
 ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είναι γνωστό -τουλάχιστον αυτές τις πληροφορίες έχουμε- ότι θα έχει μια χρηματοδότηση από το περιφερειακό πρόγραμμα γύρω στα επτά δισεκατομμύρια δραχμές και κάπου πέντε με έξι δισεκατομμύρια από τον τομέα υγείας του εθνικού προγράμματος. Αν και εμείς φοβόμαστε ότι παρ' όλο που είναι ονομαστικό το έργο, στο περιφερειακό πρόγραμμα φορτώνονται τόσα πολλά, που ίσως η Θεσσαλία ολόκληρη στερηθεί άλλων αναγκών, άλλων προτεραιοτήτων, όταν αυτά δεν εντάσσονται στο εθνικό πρόγραμμα και έρχονται μέσα από το περιφερειακό, που κόβονται δαπάνες. Η ερώτησή μου όμως δεν είναι αυτή.
 Το θέμα είναι ότι το έργο έχει καθυστερήσει πάρα πολύ. Λέγεται ότι θα χρειαστούν ακόμα να πέσουν αρκετές εκατοντάδες μπετά. Λέγεται ότι όσον αφορά την εσωτερική διαρρύθμιση που υπάρχει για τη λειτουργικότητα του νοσοκομείου, γίνεται μια νέα μελέτη ανακατασκευής, που σημαίνει και χρονοβόρες διαδικασίες και δαπάνες επιπλέον και χρήματα ότι σπαταλώνται κλπ. Η δεύτερη φάση δεν έχει ουσιαστικά αρχίσει. Αλλά γιατί δεν γίνεται η δημοπράτηση του έργου, ούτως ώστε να κερδίσουμε αυτούς τους μήνες,  εφόσον θεωρείτε δεδομένο ότι θα ενταχθεί και στο εθνικό και στο περιφερειακό πρόγραμμα για να κερδίσουμε και το χρόνο και η απορρόφηση να γίνεται κατά καλύτερο τρόπο;  Θεωρούμε, λοιπόν, ότι μπορείτε να προχωρήσετε σ'αυτήν τη διαδικασία.  'Ολες οι μελέτες είναι έτοιμες. Τίποτα δεν υπάρχει που να ακυρώνει μια τέτοια προσπάθεια. Εάν εσείς έχετε επιφυλάξεις για την ένταξη του έργου, για την υιοθέτηση του έργου, την έγκρισή του από την Ευρωπαϊκή 'Ενωση, αυτό θα μας ανησυχήσει πάρα πολύ, γιατί αυτό σημαίνει ότι και μετά τριμήνου ή τετραμήνου δεν θα μπορεί να γίνει. Γι'αυτό πιστεύουμε ότι πρέπει να προχωρήσετε στη δημοπράτηση του έργου, ώστε και χρόνο να κερδίσουμε και η απορρόφηση των χρημάτων να γίνει πιο ομαλά, ούτως ώστε αμέσως τον επόμενο χρόνο να αρχίσει η υλοποίηση της αποπεράτωσης του νοσοκομείου.
ΠΡΟΕΔΡΕΥΩΝ (Παναγιώτης Ν.  Κρητικός): Ο κύριος Υφυπουργός έχει το λόγο.
 ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, από την ώρα που η απόφασή μας για την ένταξη του έργου είναι δεδομένη, θεωρώ ότι σκοπεύουμε και εμείς στο ίδιο αποτέλεσμα το οποίο και εσείς  επιθυμείτε. Θα θέλαμε και αύριο να το δημοπρατήσουμε, αλλά αυτό δεν είναι δυνατόν. Δεν μπορεί να προηγηθεί της επίσημης ένταξής του -αν θέλετε- η προκήρυξη. Απλώς, λαμβάνουμε τα μέτρα μας, να είμαστε έτοιμοι μόλις αυτό συντελεστεί. Αυτό σας είπα.
 'Αλλωστε, η ΔΕΠΑΝΟΜ, με την οποία και σήμερα το πρωί δεν σας κρύβω είχα την τελευταία μου συνομιλία, μας πληροφορεί ότι μέσα στο μήνα θα παραληφθεί η φάση αυτή, η οποία εξελίσσεται μέχρι σήμερα από χρηματοδοτήσεις του Εθνικού Προγράμματος Δημοσίων Επενδύσεων και η οποία δεν έχει τελειώσει.  Πρέπει να τελειώσουμε με αυτό, να παραληφθεί. Αυτό θα γίνει μέσα στο μήνα, αναφέρει η ΔΕΠΑΝΟΜ. Μέχρι τότε θα έχει υποβληθεί στην Κοινότητα η πρόταση και από εκεί και πέρα θα μπορεί κανείς να μιλά για προκήρυξη. Συνεπώς νομίζω ότι συμφωνούμε ότι ένας μήνας μπροστά ή ένας μήνας πίσω δεν είναι το πρόβλημα. Θα πρέπει να ικανοποιείσθε από την απάντηση ότι το έργο εντάσσεται στα συγχρηματοδοτούμενα προγράμματα του Γ' Κοινοτικού Πλαισίου Στήριξης, άρα είναι εξασφαλισμένη η χρηματοδότηση και η εξέλιξη του και ότι από το τομεακό πρόγραμμα υγείας του Υπουργείου επίσης δεσμευόμαστε ότι θα εξασφαλίσουμε όσους πόρους χρειάζονται για τον εξοπλισμό του, η προμήθεια του οποίου θα γίνει με την εξέλιξη των εργασιών στο νοσοκομείο. Συνεπώς το βασικό θέμα της ερωτήσεώς σας απαντάται κατά τον καλύτερο τρόπο.
 Τώρα, εάν μπορούσε η προκήρυξη να γίνει σήμερα ή εάν αυτό θα γίνει σε ένα μήνα, επαναλαμβάνω ότι θα επιθυμούσαμε και εμείς να γίνει σήμερα αλλά αυτό δεν είναι δυνατόν. Δεν υπάρχει προένταξη. Πρέπει να υπάρξει η ένταξη και μετά να γίνει η προκήρυξη. Ούτε μπορεί κανείς να προκηρύξει εν όψει του βεβαίου ενδεχομένου της ένταξης. Κατά συνέπεια, νομίζουμε ότι δεν υπάρχει πρόβλημα.
 ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 3299/4.11.99 ερώτηση  της Βουλευτού  του ΔΗ.Κ.ΚΙ. κ. Βασιλικής Αράπη Καραγιάννη προς τον Υπουργό Εθνικής Παιδείας και Θρησκευμάτων σχετικά  με τους στόχους της εκπαιδευτικής μεταρρύθμισης  για τη μόρφωση της ελληνικής νεολαίας.
 Η ερώτηση της κ. Καραγιάννη έχει ως εξής:  "Η πρόσφατη δήλωση του Υπουργού Παιδείας  σε κυριακάτικη εφημερίδα "Πρέπει να εναρμονισθούμε πλήρως με τα ευρωπαϊκά δεδομένα, όπου μόνο το 30% των μαθητών αποφοιτά από το λύκειο και το 70% ακολουθεί κατάρτιση", δείχνει ανάγλυφα τους στόχους που υποκρύπτει η ονομαζόμενη εκπαιδευτική μεταρρύθμιση. Είναι συνεπώς συνειδητή η επιλογή να μην μορφωθεί όλη η νεολαία με την ταυτόχρονη έξωσή της από το λύκειο, ενώ αγνοούνται και οι διαθέσεις της κοινωνίας μας.
 Ερωτάται ο κύριος Υπουργός: Στη χώρα μας -με πλούσια παρακαταθήκη στα γράμματα- θα υιοθετηθεί ξένο προς την ιστορία μας  εκπαιδευτικό μοντέλο σε βάρος της μόρφωσης της νεολαίας μας;".
 Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα κατ' αρχήν στην ερώτηση της κυρίας συναδέλφου να διευκρινιζόταν σε ποια εφημερίδα δόθηκε αυτή η δήλωση του κυρίου Υπουργού, διότι είναι προφανές ότι ο κύριος Υπουργός δεν έκανε καμία δήλωση με την έννοια ότι θα πρέπει υποχρεωτικά να προσαρμοστούμε σε κάποια δεδομένα, είτε αυτά είναι ευρωπαϊκά είτε είναι παγκόσμια σχετικά με την κατεύθυνση των μαθητών είτε στη γενική παιδεία είτε στην τεχνική επαγγελματική εκπαίδευση.
 Είμαστε μια χώρα δημοκρατική, φιλελεύθερη και φυσικά δεν έχουμε υιοθετήσει κανένα σύστημα εκπαιδευτικού εξαναγκασμού, όπως υπήρχαν σε άλλες χώρες του παρελθόντος.
 Η εκπαιδευτική μεταρρύθμιση -έχει και το χαρακτηριστικό τίτλο "Παιδεία 2000 ανοιχτών οριζόντων"-  δεν είναι εκπαιδευτικό σύστημα ούτε των φραγμών ούτε των περιορισμών ούτε των περιθωριοποιήσεων. Αυτό αποδεικνύεται και από τους στόχους και από τους θεσμούς και από τους αριθμούς.
 Οι αριθμοί. Το 1998  για παράδειγμα οι μαθητές της Γ' γυμνασίου που αποφοίτησαν από το Γυμνάσιο ήταν εκατόν είκοσι δύο χιλιάδες εκατόν εννέα (122.109). Από αυτούς τους μαθητές, στα λύκεια της χώρας, ημερήσια και νυχτερινά -βέβαια είναι αμελητέος ο αριθμός των νυχτερινών, αρκούμαι στον αριθμό των ημερησίων- είναι ενενήντα χιλιάδες εννιακόσια δέκα τρία (90.913). 'Αρα μιλούμε, δηλαδή, για ένα συντριπτικό ποσοστό της τάξης του 80% που κατευθύνεται στη  λυκειακή εκπαίδευση.
Για να δούμε μέσα στο λύκειο τώρα τι γίνεται. Από τους ενενήντα χιλιάδες εννιακόσιους δέκα τρεις (90.913) που είχαν μπει το 1998-1999 πήγαν στη Β' λυκείου, με πάρα πολύ μικρές διαρροές, ένα 13%, οι ογδόντα έξι χιλιάδες (86.000). Στη συνέχεια μετά τις περσινές εξετάσεις της Β' λυκείου και το ποσοστό επιτυχίας κατά 80% στη Γ' λυκείου φέτος είναι εβδομήντα μία (71.000) μαθητές. 'Ενα, δηλαδή, ποσοστό σύνηθες έμεινε στην ίδια τάξη και δεν αποκλείστηκε να συνεχίσει και να τελειώσει το λύκειο προκειμένου να πάρει το αναγκαίο δεκαράκι για να προαχθεί στην επόμενη τάξη.
 Από τις εβδομήντα μία (71.000), έστω και με βάση το προηγούμενο ποσοστό αποτυχίας το 18% ή και το 20% περίπου οι εξήντα χιλιάδες (60.000) θα μπουν σε ΑΕΙ και ΤΕΙ δι' εγγραφής μόνο με το απολυτήριο λυκείου.  Αντιλαμβάνεσθε, δηλαδή, ότι είναι περίπου το 70% με 80%  των παιδιών που φεύγουν από το γυμνάσιο, τελειώνουν το λύκειο και θα καταλήγουν στην τριτοβάθμια εκπαίδευση. Δεν ξέρω πού εσεις ανακαλύπτετε τέτοια διάθεση, καταναγκαστικού δηλαδή χαρακτήρα, που να επιβάλουμε εμείς  στα παιδιά να πάνε στην τεχνική επαγγελματική εκπαίδευση. Στη δευτερολογία μου θα συμπληρώσω.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Βασιλική Αράπη-Καραγιάννη έχει το λόγο.
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, όσον αφορά τη δημοκρατία και την ελευθερία, θα μου επιτρέψει ο κύριος Υπουργός να καταγγείλω εδώ πέρα τα πρόσθετα αναγκαστικά νομοθετικά μέτρα που λάβατε προκειμένου να ποινικοποιήσετε την παιδεία τραυματίζοντας την ελευθερία και την ψυχή τους.
'Οσον αφορά το όραμα για το 2000 που λέτε ότι έχετε, κύριε Υπουργέ, δεν νομίζω ότι θα υπάρξει όταν δεν διδάσκεται το 70% των μαθητών ιστορία, φιλοσοφία, κοινωνιολογία, πολιτικές επιστήμες, λαογραφία, αυτά δηλαδή που στηρίζουν την προσωπικότητα και κάνουν τον άνθρωπο πιο ολοκληρωμένο, πιο εξευγενισμένο και πιο αγωνιστικό.
 Τα παιδιά που πηγαίνουν στα ΤΕΕ δεν διδάσκονται αυτά τα μαθήματα.  Μάλιστα η Κυβέρνηση του ΠΑΣΟΚ συνηθίζει να μιλάει με αριθμούς αγνοώντας την πραγματικότητα.
 Επειδή, κύριε Υπουργέ, είμαι και εκπαιδευτικός, τα παιδιά που θα πάνε στην Τεχνική Επαγγελματική Εκπαίδευση, διότι στην ουσία ο ηλεκτρολόγος θα γνωρίζει μόνο ηλεκτρολογικά, ο μηχανολόγος μόνο μηχανολογικά, ο τελειόφοιτος παραϊατρικών επαγγελμάτων μόνο βιολογία, δεν θα αποκτήσουν τις γνώσεις εκείνες που θα τους διαμορφώσουν την προσωπικότητα, διότι στα τεχνικά λύκεια δεν κάνουν ούτε ιστορία ούτε λογοτεχνία ούτε αρχαία ούτε νεοελληνικά.
 Εμείς ως ΔΗ.Κ.ΚΙ. έχουμε δηλώσει κατ' επανάληψη ότι θέλουμε ανοικτή δωδεκάχρονη υποχρεωτική παιδεία για όλα τα Ελληνόπουλα έτσι ώστε να αποκτούν μια γενική μόρφωση. Αρνούμαστε δε το διαχωρισμό των σχολείων σε γενικά και τεχνικά και δεχόμαστε μόνο το ενιαίο λύκειο.
 Εγώ σαν καθηγήτρια είμαι ενάντια στο καθεστώς δουλείας που διαμορφώνει η δικιά σας μεταρρύθμιση -η απορρύθμιση όπως συνήθως τη λέμεμε την κατάρτιση την οποία επικαλείσθε δημιουργώντας ανίκανους ανθρώπους να σκεφθούν, να δημιουργήσουν κοινότητες, να αντισταθούν και να αγωνιστούν. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):  Κύριε Πρόεδρε, η Τεχνική Επαγγελματική Εκπαίδευση είναι μια αναγκαία προϋπόθεση για να προετοιμάσει εκείνη τη μερίδα του ελληνικού λαού που θα μπορέσει να ανταποκριθεί με εξειδίκευση, με τα αναγκαία εφόδια στις σύγχρονες απαιτήσεις μιας σύγχρονης και παγκόσμιας θα έλεγα, όχι μόνο ελληνικής και ευρωπαϊκής, αγοράς εργασίας.
 Το αρνητικό φαινόμενο σήμερα στο χώρο των επαγγελμάτων και της αγοράς εργασίας είναι ο επαγγελματικός αναλφαβητισμός των Ελλήνων.
 Εμείς δεν εξωθούμε αναγκαστικά τους 'Ελληνες στην Τεχνική Επαγγελματική Εκπαίδευση, αλλά είναι αναγκαίο να έχουμε και σωστούς τεχνίτες και βοηθούς τεχνιτών, διότι πάρα πολλές εργασίες ξέρετε ότι καλύπτονται από ξένα εργατικά χέρια στην Ελλάδα και προσαυξάνεται το ποσοστό ανεργίας.
  Στις ευρωπαϊκές χώρες -όπου εκεί φαίνεται  ότι δεν βλέπετε  εσείς ίχνος εκπαιδευτικού πολιτισμού- στη Γερμανία, στην Αυστρία, στην Αγγλία και σε άλλες το ποσοστό των μαθητών που κατευθύνεται στην Τεχνική Επαγγελματική Εκπαίδευση είναι 75%, ενώ στην Ελλάδα το 65% πάει στο λύκειο και από το λύκειο στο πανεπιστήμιο.
 Εμείς βέβαια δεν  λέμε να αντιστρέψουμε τους όρους, αλλά να εκλογικεύσουμε τα ποσοστά όχι αναγκαστικά, αλλά επί τη βάσει των προτιμήσεων των μαθητών. Και εδώ ακριβώς έχουμε καθιερώσει στα πλαίσια αυτής της φιλελεύθερης, όχι της νεοφιλελεύθερης, εκπαιδευτικής μεταρρύθμισης, την οριζόντια διασύνδεση ανάμεσα στο λύκειο και στο τεχνικό επαγγελματικό λύκειο. Εάν το παιδί φοιτώντας στο λύκειο καταλαβαίνει ότι η τέχνη και το επάγγελμα του πάει καλύτερα πηγαίνει στο ΤΕΕ. Αν δε έχει πάει στο ΤΕΕ και ανακαλύψει ότι του χρειάζεται μια άλλη παιδεία προκειμένου να πάει στο πανεπιστήμιο επιστρέφει το λύκειο. Σε καμία χώρα δεν υπάρχει πραγματικά μια τέτοια φιλελεύθερη κατεύθυνση και τόσες ευχέρειες.
Και κάτι ακόμη, κύριε Πρόεδρε: Αγνοεί η κυρία συνάδελφος ότι εμείς προκειμένου να βοηθήσουμε το μαθητή και το γονέα να καταλάβουν ποια πρέπει να είναι η επαγγελματική πορεία του παιδιού τους ...
  ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ποιος αγνοεί, κύριε Υπουργέ;  
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κυρία συνάδελφε, γιατί διακόπτετε;  
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Ενα λεπτό να ολοκληρώσω, κυρία Αράπη.
  Ο ν. 2525/97 καθιερώνει τον σχολικό ...
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ποιος αγνοεί, κύριε Πρόεδρε; 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Γιατί χαλάτε την ατμόσφαιρα, κυρία Αράπη;  
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κυρία Αράπη! Να μη δημιουργούμε προβλήματα στη διαδικασία.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Μου λέει, κύριε Πρόεδρε, ότι αγνοώ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Και εγώ αγνοώ πολλά πράγματα. Δεν τα ξέρουμε όλα, δεν είμαστε σοφοί. 
ΠΡΟΕΔΡΕΥΩΝ (Παναγιώτης Ν. Κρητικός): Κυρία Αράπη, δεν είπε τέτοιο πράγμα ο κύριος Υπουργός. Μη δημιουργείτε προβλήματα. Σας παρακαλώ πάρα πολύ! 'Εχουμε μια ομαλή συζήτηση. Ο κύριος Υπουργός ευπρεπέστατα σας απαντάει. Το λέει με την έννοια ότι κανείς δεν γνωρίζει τα πάντα. Εσείς γνωρίζετε τα πάντα; Γνωρίζω εγώ τα πάντα; Γνωρίζει ο κύριος Υπουργός τα πάντα; Είναι δυνατό να διαμαρτύρεσθε γι' αυτήν την παρατήρηση; 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Πάντα στη δευτερολογία τα λέει ότι ψεύδομαι ότι αγνοώ ότι δεν γνωρίζω. Με προσέβαλε.
 ΠΡΟΕΔΡΕΥΩΝ (Παναγιώτης Ν. Κρητικός):  Σας παρακαλώ! Δεν σας προσέβαλε καθόλου. Επιτέλους! Αυτοελέγξτε τον εαυτό σας.
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Να του απαντάτε όταν λέει ότι ψεύδομαι και ότι αγνοώ.
 ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! Δεν σας προσέβαλε, επαναλαμβάνω, ο κύριος Υπουργός.
 Ορίστε, κύριε Υπουργέ, ολοκληρώστε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μίλησε για μια αποξηραμένη εκπαίδευση στα Τεχνικά Επαγγελματικά Εκπαιδευτήρια.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ναι, αποξηραμένη, κύριε Υπουργέ! 
ΠΡΟΕΔΡΕΥΩΝ (Παναγιώτης Ν. Κρητικός): Να μη γίνεται καμία καταχώριση απ' αυτά που λέει η κυρία συνάδελφος.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Και εάν δεν πρέπει κατά την κρίση της να χρησιμοποιήσω το ρήμα "αγνοεί" ανακαλώ το ρήμα και λέω ίσως δεν έχει υπόψη της ...
ΠΡΟΕΔΡΕΥΩΝ (Παναγιώτης Ν. Κρητικός): Μ' αυτήν την έννοια το είπατε, κύριε Υπουργέ, και ήταν σαφές.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):... ότι στα τεχνικά επαγγελματικά εκπαιδευτήρια, δηλαδή, στην Τεχνική Επαγγελματική Εκπαίδευση έχουμε διευρύνει τον κύκλο των μαθημάτων γενικής παιδείας, δηλαδή, γενικής ωφελιμότητας. 'Ηταν δύο τα μαθήματα τα κάναμε έξι βάλαμε μέσα και ιστορία και αρχαία γλώσσα, και στα Τεχνικά Επαγγελματικά Εκπαιδευτήρια.
 Και τελειώνω, κύριε Πρόεδρε, με το σχολικό επαγγελματικό προσανατολισμό. Είναι η νέα πολιτική του Υπουργείου Παιδείας. Με ένα νέο τρόπο θα δίνεται η δυνατότητα με συμβουλευτικό τρόπο και προσανατολιστικό στα παιδιά και στους γονείς να επιλέγουν την επαγγελματική τους πορεία στο μέλλον με βάση τις δυνατότητές τους και τη προσφορά ευκαιριών και ευχερειών από το εκπαιδευτικό σύστημα.
 Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Αναφορές και ερωτήσεις δευτέρου κύκλου.
Η πρώτη με αριθμό 2645/13.10.99 ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εθνικής 'Αμυνας, σχετικά με την απόφαση του Διοικητικού Συμβουλίου του Μετοχικού Ταμείου Στρατού, για διαχωρισμό των στρατιωτικών από τους αστυνομικούς, διαγράφεται λόγω κωλύματος του κυρίου Υπουργού.
 ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη της ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ  Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Αμοιβαία Κεφάλαια Ακίνητης Περιουσίας-Εταιρίες Επενδύσεων σε Ακίνητη Περιουσία και άλλες διατάξεις".  'Εχει συμφωνηθεί ομοφώνως να συζητηθούν σήμερα τα άρθρα 32 έως και 48, η τελευταία δηλαδή ενότητα, καθώς και οι τροπολογίες.
 Ο κύριος Υφυπουργός μήπως έχει να κάνει καμία τροποποίηση, παρατήρηση, βελτίωση επί των άρθρων που θα συζητηθούν;  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Οχι, πέρα απ' αυτές που καταθέσαμε, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι. Συζητούνται ως έχουν και όπως τροποποιήθηκε το άρθρο 33, αν δεν κάνω λάθος, χθες.
 Το λόγο έχει ο εισηγητής της Πλειοψηφίας κ. Μπεντενιώτης.
 ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, το τρίτο κεφάλαιο του νομοσχεδίου που αναφέρεται στις άλλες διατάξεις περιέχει τα άρθρα 32 έως και 48, τα οποία έρχονται να συμπληρώσουν την ισχύουσα νομοθεσία ως προς ορισμένες βελτιώσεις της.
 Το άρθρο 32 επιχειρεί την προσαρμογή των διατάξεων που ρυθμίζουν τις επενδύσεις σε οργανισμούς συλλογικών επενδύσεων σε ακίνητα, που προβλέπονται από το παρόν σχέδιο νόμου, με επενδύσεις σε αμοιβαίο κεφάλαιο ή εταιρεία επενδύσεων χαρτοφυλακίου, του ν. 1969/91 από ασφαλιστικά ταμεία. Η σκοπιμότητά του γίνεται αντιληπτή ακριβώς γιατί αφορά τη δυνατότητα των ασφαλιστικών φορέων να αξιοποιήσουν με μεγαλύτερη δυνατότητα τις ακίνητες περιουσίες τους και να αναζητήσουν πόρους για τη λειτουργία της ασφαλιστικής τους προοπτικής.
 Το άρθρο 33 επιβεβαιώνει και διευκρινίζει ότι η εξαίρεση της επιβολής φόρου υπεραξίας στις μεταβιβάσεις μετοχών των παραστατικών τίτλων, μετοχών εταιρειών εισηγμένες στο Χρηματιστήριο Αξιών των Αθηνών περιλαμβάνει και τις μετοχές ή τους παραστατικούς τίτλους μετοχών εταιρειών που έχουν εισαχθεί σε αλλοδαπά χρηματιστήρια ή σε άλλους διεθνώς αναγνωρισμένους χρηματιστηριακούς θεσμούς. Αυτή η επέκταση είναι αναγκαία, ακριβώς γιατί με την πρόσφατη εισαγωγή ενός μεγάλου αριθμού ελληνικών εταιρειών σε αλλοδαπά χρηματιστήρια, η οποία μάλιστα σηματοδότησε το άνοιγμα των ελληνικών επιχειρήσεων προς τις ξένες κεφαλαιαγορές έρχεται να διευρύνει τη δυνατότητα της ελληνικής οικονομίας στην επικράτησή της στο διεθνές περιβάλλον.
Με το άρθρο 34 κυρούται η από 7.10.99 απόφαση της Τράπεζας της Ελλάδος και ειδικότερα η έκτακτη γενική συνέλευση των μετόχων της τράπεζας που έγινε στις 7.10.99 και απεφάσισε να τροποποιήσει ορισμένα άρθρα του καταστατικού.
 Με το άρθρο 35 έρχεται να λυθεί οριστικά πλέον η εμπλοκή που έχει προκύψει με την Τράπεζα Κρήτης. 'Ολοι μας είχαμε θεωρήσει ότι η διάταξη του άρθρου 39 του ν. 2168/93 είχε λύσει οριστικά το πρόβλημα των ποδοσφαιριστών, των αθλητών, των προπονητών σε σχέση με τις διεκδικήσεις χρηματικών ποσών της Τράπεζας Κρήτης και πιστεύαμε ότι αυτή η διάταξη είχε οδηγήσει στην επίλυση όλων αυτών των προβλημάτων από την εμπλοκή της Τράπεζας Κρήτης σε περίεργες διαδικασίες και λειτουργίες. 'Ομως η άρνηση της τράπεζας να εφαρμόσει τη διάταξη, δεδομένου ότι κατά τον ισχυρισμό της δεν είχε αναδρομική ισχύ αφήνει μέχρι σήμερα το πρόβλημα άλυτο και πολύ σωστά έρχεται η συγκεκριμένη διάταξη του άρθρου 35 να το επιλύσει για να μην έχουμε και σήμερα εκκρεμότητες με τις ΔΟΥ και τις άλλες δικαστικές υπηρεσίες.
Το άρθρο 36 έρχεται να δώσει τη δυνατότητα να λυθούν ορισμένα προβλήματα που έχουν αναφυεί και έχουν προκύψει σε σχέση με την εφαρμογή του κλαδικού λογιστικού σχεδίου από τα νομικά πρόσωπα δημοσίου δικαίου αρμοδιότητας του Υπουργείου Υγείας. Και δίνει τη δυνατότητα ακριβώς επειδή υπάρχουν σε ορισμένους φορείς, ειδικότερα σε ορισμένα νοσοκομεία οι αδυναμίες της προσαρμογής, δίνει τη διέξοδο σε σχέση με τη δυνατότητα που τους παρέχει να απευθυνθούν σε ειδικά, εξειδικευμένα γραφεία, για να αντιμετωπίσουν το πρόβλημα της προσαρμογής τους στα νέα δεδομένα.
 Το άρθρο 37 επιλύει ερμηνευτικά τα προβλήματα που έχουν προκύψει από τους παρέδρους του Ελεγκτικού Συνεδρίου, μετά την εφαρμογή του ν. 2470/97 σε σχέση με τη μισθολογική εξέλιξη των υπαλλήλων φαρμακοποιών, των  Τμημάτων Φαρμακευτικής του Πανεπιστημίου Αθηνών, Θεσσαλονίκης και Πατρών.  Η ερμηνευτική αυτή επίλυση με τη διάταξη είναι απαραίτητη ώστε να αποσαφηνιστεί πώς ακριβώς θα μισθοδοτούνται οι φαρμακοποιοί που έχουν πτυχία οκτώ εξαμήνων και όχι δέκα.
Το άρθρο 38, έρχεται να διαμορφώσει το καταστατικό πλαίσιο, το πλαίσιο της αναγνώρισης, καθιέρωσης, εγγραφής και λειτουργίας στο μητρώο Εξαγωγέων των επιχειρήσεων που ασχολούνται με εξαγωγές.
 Η ρύθμιση του άρθρου 38, έρχεται να καλύψει ένα κενό και να  διαμορφώσει τις προϋποθέσεις εκείνες που είναι απαραίτητες για να δραστηριοποιούνται με απόλυτη αξιοπιστία οι εξαγωγικές μας επιχειρήσεις.  Το άρθρο 39 έρχεται να ζητήσει μια μεταβατική περίοδο της εξαίρεσης των προληπτικών ελέγχων νομιμότητας από το Ελεγκτικό Συνέδριο για τις προμήθειες που προβλέπει το άρθρο 1 του ν. 2286, σε σχέση με τα έργα και την εκτέλεση του δημοσίου και των νομικών προσώπων δημοσίου δικαίου.  Αυτή η παρέκκλιση παρ'ότι επικρίθηκε κατά τη συζήτηση στη Διαρκή Επιτροπή των Οικονομικών Υποθέσεων, πρέπει να υπογραμμίσουμε ότι είναι μεταβατική, είναι ολιγόμηνη και έρχεται να εξυπηρετήσει ακριβώς τις διαδικασίες απορρόφησης των χρημάτων των έργων που τρέχουν, σε σχέση με την Ευρωπαϊκή Κοινότητα.
 Το άρθρο 40 θεσμοθετεί την παροχή στοιχείων από την εξέλιξη των δημοσίων έργων και την ένταξη του σχετικού μηχανισμού στις συμβατικές διαδικασίες παραγωγής των έργων, ώστε να έχουμε τη δυνατότητα να παρακολουθούμε τα δημόσια έργα με απόλυτη ευκρίνεια, ακρίβεια και διαφάνεια.
 Είναι πολύ σωστή η θεσμοθέτηση αυτής της διάταξης και έρχεται να ολοκληρώσει τον έλεγχο που απαιτεί η νομοθετική εξουσία, αλλά και το περί δικαίου αίσθημα του λαού σε σχέση με τα δημόσια έργα που εκτελούνται, τα οποία είναι τόσα πολλά και στα οποία παρακολουθούμε πολλές παραλείψεις ή δυσλειτουργίες.
 Το άρθρο 41 με την παράγραφο 5α παρατείνει την ισχύ και την εφαρμογή στα πλαίσια του ν. 2601/98 της κανονιστικής απόφασης που έχει εκδοθεί στα πλαίσια του ν. 1892/90, με την οποία καθορίζονται τα τμήματα της επικράτειας που παρουσιάζουν υπερσυγκέντρωση τουριστικής δραστηριότητας.  Φαίνεται ότι αυτή η παράταση ισχύος είναι αναγκαία για να διαμορφωθούν οι παρατηρήσεις σε σχέση με το εάν και σ' αυτήν την περίπτωση εξακολουθήσουν να ισχύουν οι εξαιρέσεις. Αλλά εδώ πρέπει να ευχηθούμε, κύριε Υφυπουργέ, το συντομότερο να αποφασισθεί τι ακριβώς πρέπει να συμβεί και σ' αυτές τις περιοχές, έτσι ώστε να μην έχουμε ανανεούμενες παρατάσεις στο σημείο αυτό και να έχουν οι επιχειρηματίες μία σαφή εικόνα σε σχέση με τις προοπτικές των τουριστικών επενδύσεων.
 Το άρθρο 42 έρχεται να ρυθμίσει προβλήματα της ΕΥΔΑΠ σε σχέση με τις φορολογικές υποχρεώσεις της προς το δημόσιο και του δημοσίου σε σχέση με τις οφειλές του προς την ΕΥΔΑΠ. Απ' αυτήν τη διάταξη βλέπουμε, κύριε Πρόεδρε, τις δυσλειτουργίες που παρουσιάζονται από τη χαμηλή ποιότητα της δημοσίας λειτουργίας μας σε σχέση και με το δημόσιο και τα ευρύτερα τμήματα του δημόσιου τομέα. Μας δίνει μία εικόνα αυτή η διάταξη ότι και μεταξύ τους οι υπηρεσίες του δημοσίου, ο ευρύτερος δημόσιος τομέας με το δημόσιο, δεν επικοινωνεί σε υψηλό επίπεδο και χωρίς δυσλειτουργίες.
 Η διάταξη 43 αφορά τις ρυθμίσεις των μισθωτών της επιχείρησης Συνεταιριστικά Ελληνικά Λιπάσματα.
 (Στο σημείο αυτό κτυπάει το κουδούνι λήξεως του χρόνου ομιλίας του  κυρίου Βουλευτή)  Κύριε Πρόεδρε, παρακαλώ να έχω την ανοχή σας, για να ολοκληρώσω την αναφορά μου σε όλα τα άρθρα, πολύ ελάχιστη ανοχή, δύο-τριών λεπτών.
  Θα ήθελα να σταθώ, κύριε Υφυπουργέ, στη διάταξη αυτή και να υπογραμμίσω ότι παρ'ό,τι έχουν όλοι οι απασχολούμενοι στην επιχείρηση από 20.10.99 μέχρι 20.11.99 απολυθεί, ορισμένοι από αυτούς έρχονται σε επαναπρόσληψη στην επιχείρηση για ολιγόμηνη απασχόληση. Στις ευεργετικές διατάξεις αυτού του άρθρου, θα πρέπει, κύριε Υφυπουργέ να ενταχθούν και όσοι θα επαναπροσληφθούν για ολιγοήμερη ή ολιγόμηνη απασχόληση στην επιχείρηση, για να διεκπεραιώσουν τρέχουσες εργασίες σε σχέση με την εκκαθάρισή της. Το τονίζω αυτό και θα παρακαλούσα πριν την ψήφιση της ενότητας ή να αναδιατυπώσουμε τη διάταξη ή να θεωρήσουμε με δική σας ερμηνευτική δήλωση για τα Πρακτικά ότι εμπίπτουν στις διατάξεις του άρθρου και όσοι έχουν αποχωρήσει και επαναπροσλαμβάνονται για ορισμένα χρονικά διαστήματα για τρέχουσες εργασίες.
 Το άρθρο 44 μας μιλάει για τις πιστώσεις του κρατικού προϋπολογισμού που εγγράφονται ή μεταφέρονται στον προϋπολογισμό εξόδων του Υπουργείου Εσωτερικών και μας διαμορφώνει το νέο καθεστώς που πρέπει να προκύψει.
Το άρθρο 45 αναφέρεται στη ρύθμιση των βεβαιωμένων οφειλών των σεισμοπλήκτων. Το συζητήσαμε πολύ διεξοδικά στη Διαρκή Επιτροπή, ως προς το ότι πρέπει να διευκολύνουμε όλους τους σεισμοπλήκτους στη δεινή θέση που έχουν περιέλθει κατά την περίοδο μετά τους σεισμούς.
 Το άρθρο 46 αναφέρεται στις αποδοχές του προσωπικού του ΟΚΑΝΑ που τις καθορίζει σύμφωνα με τις διατάξεις του ν. 2470/97.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Αυτό το έχουμε αποσύρει από χθες.
 ΜΑΝΩΛΗΣ ΜΠΕΝΤΕΝΙΩΤΗΣ: Αυτό θα σας πω, κύριε Υφυπουργέ.
 Πρέπει εδώ την ευαισθησία της Κυβέρνησης να την υπογραμμίσουμε με έμφαση, ακριβώς γιατί οι παρατηρήσεις που ακολούθησαν τη συζήτησή του στη Διαρκή Επιτροπή, την οδήγησαν στην απόσυρση. 'Ετσι θα πρέπει να υπογραμμίσουμε, κύριε Πρόεδρε, ότι η νομοθετική λειτουργία είναι σε υψηλό επίπεδο, διότι η Κυβέρνηση αντιλαμβάνεται σε πάρα πολλές περιπτώσεις τις παρατηρήσεις που ακούγονται, που καταγράφονται τόσο στη Διαρκή Επιτροπή των Οικονομικών Υποθέσεων, όσο και στην Ολομέλεια.
Το άρθρο 47 αναφέρεται στη σύσταση θέσεων του Υπουργείου Πολιτισμού και στη δυνατότητα με τις νέες συστάσεις των θέσεων να λειτουργήσει εύρυθμα και καλύτερα, τόσο το Νομισματικό Μουσείο και το Επιγραφικό Μουσείο όσο και οι περιφερειακές υπηρεσίες του Υπουργείου Πολιτισμού.  Αυτά για την τρίτη ενότητα, κύριε Πρόεδρε, και σας ευχαριστώ. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κούβελας εισηγητής της Νέας Δημοκρατίας, εχει το λόγο.
 ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, σε αντίθεση με τη χθεσινή συζήτηση η οποία έγινε πάνω σε τεχνικά θέματα, όπου προσπαθήσαμε να βοηθήσουμε την Κυβέρνηση άσχετα από το αν δέχθηκε τις παρατηρήσεις μας ή όχι, η σημερινή συζήτηση γίνεται πάνω σε μεγάλα πολιτικά ζητήματα.
Θα μπορούσε κάποιος να κατανοήσει την αδυναμία της Κυβερνήσεως να προετοιμάσει και να εισαγάγει με επιτυχία νέους θεσμούς, όπως είναι οι συλλογικοί θεσμοί επενδύσεων σε ακίνητα, τα αμοιβαία κεφάλαια και οι εταιρείες επενδύσεων. 'Ομως αυτά τα οποία επιχειρεί στη συνέχεια το νομοσχέδιο αυτό, είναι απόδειξη της φαυλότητας, η οποία επιχειρείται να καθιερωθεί στον τόπο αυτό ενδεδυμένη το μανδύα της νομιμότητας.
 Με τις διατάξεις που ακολουθούν και θα συζητήσουμε σήμερα, η Κυβέρνηση καθιερώνει πιστοποιητικά ανικανότητας και άδειες φαύλης διαχείρισης. Πιστοποιητικά ανικανότητας θα της δώσουμε, όμως άδειες φαυλότητας το ελληνικό Κοινοβούλιο δεν θα χορηγήσει.
 (Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)  Και εξηγούμαι: Το άρθρο 36 αναγνωρίζει την αδυναμία της Κυβερνήσεως  να λειτουργήσει τα δημόσια νοσοκομεία. Σήκωσε ψηλά τα χέρια η Κυβέρνηση. Πετάει στα σκουπίδια όλο το μηχανολογικό εξοπλισμό που αφορά κομπιούτερ  και συναφή ηλεκτρονικό εξοπλισμό. Πετάει στα σκουπίδια το λογισμικό και τα προγράμματα. Εγκαταλείπει την εκπαίδευση και τους εξειδικευμένους υπαλλήλους και αναθέτει τα λογιστήρια, την αποθήκη και τη διαχείριση των νοσοκομείων σε εργολάβους.
Κύριε Πρόεδρε, αναρωτιέται κανένας ποιος θα πληρώσει το μάρμαρο; Η  Κυβέρνηση κατ' επανάληψη προκάλεσε, αν έχουμε παρανομίες και φαυλότητες να τις παραπέμψουμε στον εισαγγελέα. Τι θα κάνει τώρα η Κυβέρνηση εάν παραπέμψουμε στον εισαγγελέα αυτούς οι οποίοι δεν σεβάστηκαν το δημόσιο χρήμα και είναι υπαίτιοι για τη σπατάλη δισεκατομμυρίων, που σχετίζεται με το αχρηστευμένο πλέον υλικό, με τα πεταμένα προγράμματα και τις χαμένες δαπάνες και άπειρες ώρες εκπαίδευσης προσωπικού; Δεύτερο θέμα ανικανότητας που ομολογεί η Κυβέρνηση, γι' αυτό δήθεν καθιερώνει και τις διατάξεις αδιαφάνειας, είναι η αδυναμία να διαχειρισθεί τα προγράμματα της Ενωμένης Ευρώπης. Δεν είναι μόνο που δεν κατάφερε να απορροφήσει τα χρήματα τώρα, στο τέλος, σηκώνει τα χέρια ψηλά και ζητάει να διαχειρισθεί όπως-όπως τα κονδύλια, τις συμβασεις, τα προγράμματα, τις αναθέσεις έργων. Αυτό προβλέπει το άρθρο 39.
 'Οσο για τις διατάξεις που ψήφισε τον περασμένο Σεπτέμβριο με το ν. 2799, και καταργείται τώρα ήσαν για το θεαθήναι, ήσαν μιας χρήσεως, πολιτικής απάτης ήσαν για να τις χρησιμοποιήσει ο κύριος Πρωθυπουργός εδώ στη Βουλή αμυνόμενος, όταν του γινόταν κριτική για αδιαφάνεια και διαφθορά. Τότε ο κύριος Πρωθυπουργός σήκωσε ψηλά ως σημαία το νόμο 2799 λέγοντας εμείς όλα τα θέτουμε υπό την κρίση του Ελεγκτικού Συνεδρίου, δεν υπογράφουμε συμβάσεις αν δεν έχουμε τη σύμφωνη γνώμη του Ελεγκτικού Συνεδρίου, ιδού και η δημοσιότητα στο ειδικό τεύχος της Εφημερίδος της Κυβερνήσεως.
'Ολα αυτά πετούνται στον κάλαθο των αχρήστων, με τη δικαιολογία ότι δήθεν δεν προλαβαίνουμε ότι πρέπει να απορροφήσουμε τα κονδύλια.  Επανάληψη του ίδιου φαινομένου που είδαμε προ δύο ετών, όταν έγιναν απευθείας αναθέσεις εκατοντάδων δισεκατομμυρίων και μάλιστα σε ένα ανάδοχο παρομοίων έργων με τη μορφή των προγραμματικών συμβάσεων.
 Και συνεχίζεται ο κατάλογος, κύριε Πρόεδρε, των προκλητικών διατάξεων που φέρνει η Κυβέρνηση εν ονόματι της αδυναμίας της. Δεν μπορεί να διαχειριστεί τα θέματα που σχετίζονται με τους σεισμούς, ζητάει ειδική εξουσιοδότηση να λειτουργήσουν οι διαδικασίες στο Υπουργείο ΠΕ.ΧΩ.Δ.Ε.  κατά παρέκκλιση του δημοσίου λογιστικού, κατά παρέκκλιση των διατάξεων περί δημοσίων έργων, κατά παρέκκλιση των διατάξεων περί προμηθειών, κατά παρέκκλιση των διατάξεων περί αναθέσεως μελετών. Αναφέρομαι στην τροπολογία Λαλιώτη. Τι σημαίνουν αυτά, κύριε Πρόεδρε;  Και προχωρούμε. 'Ενα άλλο δείγμα υπό το μανδύα της αποτελεσματικότητας, είναι ότι εξουσιοδοτείται η κ. Υπουργός Εσωτερικών, Δημόσιας Διοίκησης και Αποκέντρωσης να διαχειριστεί εκείνη τα της διαθέσεως στους Ο.Τ.Α., νέων κονδυλίων με τα οποία προικοδοτείται το Υπουργείο της. Θα τα μοιράσει για να επιβραβεύσει ή να δελεάσει αντιπάλους.
Κύριε Πρόεδρε, εάν επρόκειτο μόνο για αδυναμία της Κυβερνήσεως, η οποία ούτως ή άλλως υπάρχει, να διοικήσει τον τόπο, θα δείχναμε κατανόηση. 'Οταν όμως αυτά σχετίζονται με αδιαφάνεια και με τη συνακόλουθη φαυλότητα, λέμε όχι και καταγγέλλουμε την Κυβέρνηση. Μην ψάχνει, λοιπόν, η Κυβέρνηση και μη νομίζει ότι θα καλυφθεί κάτω από δικαιολογίες. Εδώ είναι ολοφάνερο ότι εκατοντάδες δισεκατομμύρια παραδίδονται σε αδιαφανείς διαδικασίες. Πάνω από χίλια δισεκατομμύρια είναι τα θέματα που σχετίζονται με τους σεισμούς. Είναι έργα, είναι προμήθειες, είναι μεταφορές, είναι έρευνα επιστημονική, είναι προσωπικό, είναι υπερωρίες. Αυτά θα τα διαχειριστεί ο κ. Λαλιώτης κατά το δοκούν στην προεκλογική περίοδο και θέλει να του δώσουμε και εμείς την άδεια γι'αυτό; Ε, λοιπόν, εμείς του δίνουμε το πιστοποιητικό της φαυλότητας και όχι μόνο προσωπικά σε εκείνον, σε ολόκληρη την Κυβέρνηση. 'Αδεια όμως φαύλης διαχείρισης, δεν εκδίδουμε. Το ίδιο ισχύει και για τον κ.  Παπαϊωάννου που ζήτησε και αυτός 18,5 δισεκατομμύρια να τα διαχειριστεί κατά το δοκούν και σύμφωνα με τις διατάξεις που καθιερώνει το άρθρο 39, δηλαδή, χωρίς έλεγχο του Ελεγκτικού Συνεδρίου. Κι' αυτό το ποσόν αφορά μόνο σε παιδικούς σταθμούς και σε κέντρα κοινωνικής πρόνοιας, δηλ. μόνον σε έναν τομέα του  Υπουργείου Εργασίας. Φαντασθείτε ολόκληρο το Υπουργείο και φαντασθείτε ολόκληρο το δημόσιο τομέα πόσες εκατοντάδες δισεκατομμύρια θα διαχειριστεί με αυτόν τον τρόπο.
Μη μας ξαναπεί, λοιπόν, ο κ. Πάχτας ότι ξέρετε είναι κάτι υπόλοιπα για τα οποία θα εφαρμοστεί το άρθρο 39.
Μπορείτε να μας πείτε, κύριε Υπουργέ, πόσα δισεκατομμύρια είναι για τα οποία θα εφαρμοστεί η διάταξη που ζητάει ο κ. Λαλιώτης; Μπορείτε να μας πείτε πόσα χρήματα θα πεταχθούν γιατί τα νοσοκομεία δεν είναι σε θέση να  λειτουργήσουν έτσι όπως προγραμματίζονταν τα τελευταία δέκα χρόνια και θα δοθούν σε ιδιώτες τα θέματα του λογιστηρίου της αποθήκης και της διαχείρισης; Και ποιος είναι υπεύθυνος γι'αυτήν την κακοδιαχείριση.  Γι'αυτήν τη σπατάλη, ποιος θα πληρώσει;  Αυτά τα ερωτήματα μπαίνουν, κύριε Πρόεδρε και είναι πολύ σοβαρό το θέμα  πέρα από τις λεπτομέρειες που είναι και εκείνες ενδιαφέρουσες και στις οποίες θα επανέλθουμε εάν έχουμε χρόνο.
 Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
 ΝΙΚΟΛΑΟΣ ΓΚΑΤΖΗΣ: Κύριε Υπουργέ, αποσύρατε τη διάταξη και βάζετε στο άρθρο 33 μία αυτοτελή φορολόγηση 5%. Το ερώτημα είναι γιατί στις μικροκαταθέσεις των πεντακοσίων χιλιάδων, κλπ. μπαίνει αυτοτελής φορολόγηση 15% και εδώ βάζετε μία αυτοτελή φορολόγηση 5%. Ξέρουμε ότι το  παιχνίδι του τζόγου αποφέρει πολλά κέρδη σήμερα, γιατί έχει γίνει σπορ.             Εμείς είμαστε αντίθετοι και με αυτήν την τροπολογία. Φυσικά, οι  προηγούμενοι ήταν χειρότεροι γιατί τους απαλλάσσατε εξ ολοκλήρου.
 Το άρθρο 44 αφορά την Τράπεζα της Ελλάδος. Κατά την άποψή μας, η Κεντρική Τράπεζα της Ελλάδος είναι ο μόνος οικονομικός φορέας της χώρας  ο οποίος μπορεί να παίξει σημαντικό ρόλο στο χρηματοπιστωτικό σύστημα.              Και δεν είναι δυνατόν να μπαίνει στο τζόγο. Πρέπει να απαλλαγείτε απ' αυτό το δόγμα που έχετε όλα στο τζόγο και η Τράπεζα της Ελλάδος να μείνει αναπόσπαστη και να παίξει το ρόλο της. Θα μου πείτε τι αναπόσπαστη, τώρα  που θα κατευθύνεται από την ΜΠΟΥΝΤΕΡΣ ΜΠΑΝΚ και από εκεί θα παίρνει τις εντολές ανεξάρτητα από τη βούληση της Κυβέρνησης, για το τι νομισματική και άλλη πολιτική θα πρέπει να ακολουθήσει.
 Επίσης, δεν είμαστε σύμφωνοι με τον πολλαπλασιασμό που θέλετε να κάνετε όσων θέλουν να παίξουν στο τζόγο, σπάζοντας τη μετοχή από τις εκατόν πενήντα, εκατόν εξήντα, δεν ξέρουμε πόσο έχει σήμερα.
 Για το άρθρο 35, θέλω να πω ότι είναι το γνωστό θέμα που έχει βασανίσει για πολλά χρόνια τους αθλητές που είχαν συμβάσεις, με τις οποίες δεν έχουν εισπράξει τα χρήματά τους από την Τράπεζα Κρήτης με το γνωστό σκάνδαλο κλπ.
Κύριε Υπουργέ, είναι απορίας άξιο, πώς σε όλες τις επιχειρήσεις μεταφέρετε τις δαπάνες, το κόστος, τις υποχρεώσεις στο Δημόσιο και δίνετε το καθαρό εισόδημα, δίνετε, δηλαδή, το ενεργητικό στους ιδιώτες. Δεν θα έπρεπε μέσα σε αυτές τις υποχρεώσεις να αναλάβει ο αγοραστής και τις υποχρεώσεις της Τράπεζας; 'Οχι ότι είμαστε αντίθετοι να πάρουν οι εργαζόμενοι τα λεφτά, αλλά είμαστε αντίθετοι με αυτές τις ρυθμίσεις που γίνονται, να επιβαρύνεται όλα ο ελληνικός λαός. Γιατί μέσω του ΟΠΑΠ που γίνεται αυτή η ρύθμιση, καταλαβαίνετε ότι ουσιαστικά εκείνος που βλάπτεται είναι το δημόσιο. Θα μου πείτε έγινε εκείνη η σύμβαση και τι να κάνουμε. Γι'αυτό σας κατηγορούμε. Δεν έπρεπε να κάνετε εκείνη τη σύμβαση με αυτούς τους όρους, να απαλλάξετε, δηλαδή, τον αγοραστή από όλες τις υποχρεώσεις που είχε η Τράπεζα Κρήτης.
 Ερχόμαστε τώρα στα νοσοκομεία, στο άρθρο 36. Είναι γεγονός ότι και η υγεία έχει μπει στο σφυρί της αγοράς. Προχωράτε βήμα-βήμα στην εμπορευματοποίηση, αναθέτετε υπηρεσίες του νοσοκομείου, μειώνετε τις πιστώσεις από τη μία μεριά, από την άλλη δίνετε στον ιδιώτη δραστηριότητες των νοσοκομείων, δώσατε την καθαριότητα, σχεδιάζετε να δώσετε την εστίαση και τα μαγειρεία, όπως και τις τεχνικές εργασίες και αρχίζετε με τις υπηρεσίες των λογιστηρίων, λες και αυτοί οι άνθρωποι, τα διοικητικά στελέχη των νοσοκομείων είναι τελείως άχρηστοι, είναι του δημοτικού, δεν μπορούν να προσαρμοστούν στους ηλεκτρονικούς υπολογιστές, να τους χειριστούν και να κρατήσουν το λογιστικό σύστημα των νοσοκομείων.  Είναι απαράδεκτο και δεν μπορεί να υπάρχει αυτή η γνώμη τουλάχιστον από το νοσοκομείο όταν ξέρουμε ότι σε όλες τις υπηρεσίες πρέπει να μπει η νέα τεχνολογία και να βοηθηθούν οι άνθρωποι αυτοί με επανακατάρτιση κλπ.  Πώς είναι δυνατόν, κύριε Υπουργέ, στις άλλες υπηρεσίες να γίνεται μια τέτοια προσπάθεια και μάλιστα εδώ θα λέγαμε ότι και πέρα από την εργασία τους να γίνονται σεμινάρια, να επιδοτηθούν οι εργαζόμενοι και να προσαρμοστούν στη νέα τεχνολογία. Αυτό θα ήταν μία λύση παρά να τα δίνετε όλα στους ιδιώτες. Είναι θα μου πείτε μια διαφορετική πολιτική, εσείς είσθε στη νεοφιλελεύθερη αντίληψη, δόγμα σας είναι όλα στους ιδιώτες και ακολουθεί φυσικά και το θέμα της υγείας.
 ΣΩΤΗΡΙΟΣ ΚΟΥΒΕΛΑΣ: Μόνο που δεν είναι κατάλληλοι ...
ΝΙΚΟΛΑΟΣ ΓΚΑΤΖΗΣ: Και οι δύο ακατάλληλοι είσθε για το λαό...
ΠΡΟΕΔΡΕΥΩΝ (Παναγιώτης Σγουρίδης): Πάτε γυρεύοντας, κύριε Κούβελα, τώρα!  ΝΙΚΟΛΑΟΣ ΓΚΑΤΖΗΣ: 'Ερχομαι τώρα, κύριε Πρόεδρε, στο άρθρο 40 που μιλάει για τα δελτία των έργων. Είναι θετικό και οπωσδήποτε πρέπει να παρακολουθούνται τα έργα, να καταγράφεται η πρόοδος, η εκτέλεση και το χρονοδιάγραμμα που έχει το κάθε έργο. 'Ομως, αν έχει την τύχη αυτό που είχε το δελτίο προόδου των οικοδομικών έργων στον ιδιωτικό τομέα, τότε να ξέρετε ότι αυτό θα πάει περίπατο. Εκεί ποτέ δεν ήλθε κανένας να κάνει έλεγχο. Ποτέ δεν τηρήθηκε αυτό το βιβλίο. Αν, λοιπόν, ακολουθηθεί η ίδια διαδικασία και απλούστατα βγάζουμε μια διάταξη για να φανεί ότι εμείς μ' αυτόν τον τρόπο θα απεμπολίσουμε οποιεσδήποτε άλλες ευθύνες που υπάρχουν στο έργο αυτό κλπ., τότε είμαστε σε λάθος δρόμο.
Με το άρθρο 42 γίνεται μια ρύθμιση των χρεών που έχει η επιχείρηση αυτή. Θα θυμάσθε, κύριοι συνάδελφοι, τι έγινε με τη συζήτηση εδώ, πώς κατακεραυνώθηκε αυτό το νομοσχέδιο που είχε έλθει για την ΕΥΔΑΠ, πώς σημαντικά στελέχη του ΠΑΣΟΚ κατέκριναν την Κυβέρνηση για το ξεπούλημα αυτής της υπηρεσίας, δηλαδή, το νεράκι να πάει στον ιδιώτη και πώς τελικά το δημόσιο κράτησε όλη την υποδομή, την ανάπτυξη, τις μελέτες, τις εγκαταστάσεις κλπ. με ιδίες δαπάνες του και δίνει την εκμετάλλευση ουσιαστικά στον ιδιώτη.
 Και τώρα τι γίνεται; 'Ερχεται μια ακόμα ρύθμιση να μετατεθούν όλα τα χρέη της ΕΥΔΑΠ στο δημόσιο για να μπορέσει να πουληθεί καλύτερα, να το πάρει χωρίς υποχρεώσεις ο ιδιώτης. Είναι αυτό που γίνεται συνήθως σε όλα όσα θέλετε να ξεπουλήσετε, που μεταφέρετε, δηλαδή, το κόστος, την υποδομή κλπ. στο δημόσιο.
 Ξέρετε τι γίνεται μ' αυτό; Ιδιωτικοποιούνται τα κέρδη, δημοσιοποιούνται τα έξοδα και οι δαπάνες. Μέχρι πού θα φθάσει αυτή η κατάσταση; 'Ερχομαι τώρα στην άλλη διάταξη που είναι για τα λιπάσματα. Εδώ πραγματικά θα μπορούσε κανείς να πει ότι γίνεται ουσιαστικά μια κοροϊδία στους ανθρώπους αυτούς που έχουν το πρόβλημα της απασχόλησης.
 Μπαίνει το ερώτημα: Σ' αυτό το ειδικό πρόγραμμα που έχετε θα επιλέξει ο ασφαλισμένος για να διατηρήσει το ίδιο καθεστώς της ασφάλισής του.  Μιλάτε για τρία χρόνια. Από κει και πέρα τι θα γίνει; Πώς αυτός θα βγει στη σύνταξη, ένας άνθρωπος, δηλαδή, που βρίσκεται στην ηλικία των πενήντα πέντε ετών, όταν μόνο αυτό το ειδικό πρόγραμμα που θα ασφαλίζεται στον ίδιο ασφαλιστικό φορέα που υπάρχει κλπ. θα έχει τη δυνατότητα μόνο μέχρι τρία χρόνια;  Δεύτερον, γίνεται η επιδότηση. Η επιδότηση είναι πάγιο αίτημα των εργαζομένων να κρατήσει για αόριστο χρόνο έως ότου βρει δουλειά. Δεν μπορεί με αυτό το πενιχρό εισόδημα που δίνετε στους ανέργους να μπορέσει να ζήσει μια οικογένεια.
Κλείνει μια δημόσια επιχείρηση και αυτό πραγματικά είναι ζημιογόνο και για την εθνική οικονομία και για τους εργαζόμενους και για την ανάπτυξη της χώρας. Ξέρουμε τις αντιδράσεις που υπάρχουν από την Τοπική Αυτοδιοίκηση για την επιχείρηση αυτή. Θα μπορούσε όμως και η επιχείρηση να μεταφερθεί από εκεί και οι εργαζόμενοι να βρουν δουλειά και όχι να εναποθέτουμε τα πάντα στις εισαγωγές, που και οι αγρότες θα εξαρτούνται από εκεί και πέρα ακόμα περισσότερο με τα τιμολόγια των εισαγωγών και με τα κέρδη που θέλει ουσιαστικά η πλουτοκρατία και σ' αυτόν τον τομέα.  Είναι λυπηρό γι' αυτούς τους τετρακόσιους εργαζόμενους και εμείς λέμε ότι και τα προγράμματα επανακατάρτισης είναι προγράμματα ουσιαστικά για να πάρουν ένα επίδομα οι εργαζόμενοι για ένα χρονικό διάστημα. Δεν μπορεί να γίνει επανακατάρτιση χωρίς να υπάρχει αντίστοιχη δουλειά. Και η  επανακατάρτιση πρέπει να είναι συνδυασμένη με το φορέα απορρόφησής τους.  Και σ' αυτήν την περίπτωση ποιος φορέας βρίσκεται; Κανένας.
 Λέμε, λοιπόν, ότι δεν μπορεί να ισχύσει αυτό το καθεστώς και να κλείνουν εργοστάσια, να δίνετε προεκλογικά ορισμένα ψίχουλα στους εργαζόμενους και από κει και πέρα να πετιούνται στο δρόμο.
Κύριε Πρόεδρε, υπάρχει και το άρθρο 44 για την Τοπική Αυτοδιοίκηση.   Και μπαίνει το ερώτημα: Μέχρι πότε η Τοπική Αυτοδιοίκηση θα είναι εξάρτημα ουσιαστικά της Κυβέρνησης, μέχρι πότε θα βρίσκεται κάτω από τη  δήθεν ευσπλαχνία του τάδε ή του δείνα Υπουργείου και μέχρι πότε η Τοπική Αυτοδιοίκηση δεν θα μπορέσει να αποκτήσει την οικονομική της αυτοτέλεια, σύμφωνα με τις αρμοδιότητες που έχει; Δίνετε αρμοδιότητες και μάλιστα τέτοιες που έχουν κοινωνικό και οικονομικό κόστος στην Τοπική Αυτοδιοίκηση χωρίς οι αρμοδιότητες αυτές να συνοδεύονται από τους αντίστοιχους πόρους. Είναι γνωστό το πόσα έχουν παρακρατηθεί μέχρι σήμερα από την Τοπική Αυτοδιοίκηση, γνωστό ότι και αυτός ο προϋπολογισμός προβλέπει ένα πενιχρό ποσοστό 2,4% για την Τοπική Αυτοδιοίκηση, γνωστό ότι η Τοπική Αυτοδιοίκηση σήμερα στρέφεται κατ' εντολή ουσιαστικά της Κυβέρνησης. Βλέπουμε την εγκύκλιο που έχει σταλεί στις Νομαρχιακές Αυτοδιοικήσεις ότι πρέπει να βρίσκονται μέσα στο πνεύμα της ανάπτυξης και του προϋπολογισμού της χώρας όλοι οι προϋπολογισμοί των νομαρχιακών συμβουλίων. Και αυτό σημαίνει λιτότητα, όχι ανάπτυξη, όχι έργα, σημαίνει ουσιαστικά εκμηδενισμό πέρα από κάθε αναπτυξιακή πρωτοβουλία που μπορεί να πάρει η Τοπική Αυτοδιοίκηση και ιδιαίτερα η Νομαρχιακή Αυτοδιοίκηση.
 Θέλετε τώρα τα διάφορα Υπουργεία όσα χρήματα έχουν να τα πάνε στο Υπουργείο Εσωτερικών. Αυτά θα έπρεπε να πάνε σε ένα ενιαίο κουρβανά.  Ποιος μας λέει ότι και κατ' αυτόν τον τρόπο δεν θα γίνεται η επιλογή σε ημετέρους και ποιος μας λέει ότι τα χρήματα αυτά δεν θα διατίθενται για τις πραγματικές ανάγκες της Τοπικής Αυτοδιοίκησης, ποιος μας λέει ότι τα κριτήρια θα είναι αυτά που θα καθορίσουν πραγματικά το πού θα πάνε αυτά τα χρήματα.
Εμείς είμαστε αντίθετοι. Πρέπει να πάνε σε ένα ενιαίο κουρβανά και αυτά να διατίθενται σύμφωνα με τις πραγματικές ανάγκες της Τοπικής Αυτοδιοίκησης. Αλλά το κύριο, αυτό που βάζει η Τοπική Αυτοδιοίκηση και διεκδικεί είναι η αναπροσαρμογή ουσιαστικά της χρηματοδότησης από τους κεντρικούς αυτοτελείς πόρους, μια γενναία αύξηση σύμφωνα με τις ανάγκες που έχει η Τοπική Αυτοδιοίκηση και ιδιαίτερα να ανταποκριθεί στις αρμοδιότητες τις οποίες έχει.
 'Ερχομαι στο άρθρο 46. 'Εχετε αποσύρει, κύριε Υπουργέ, την παράγραφο 2 που αφορά τους εργαζόμενους στον ΟΚΑΝΑ. Τι θα γίνει όμως με αυτούς; Θα πάτε σύμφωνα με τις αποφάσεις που έχει και με την έγκριση του Υπουργείου Εργασίας, του οργανισμού μεσολάβησης της διαιτησίας που λέει ότι θα πρέπει να εφαρμοστεί η συλλογική σύμβαση εργασίας μεταξύ των εργαζομένων και της διοίκησης του ΟΚΑΝΑ ή θα το αφήσετε πάλι έτσι χωρίς και την απόφαση αυτή να υλοποιείτε και την έγκριση του Υπουργού Εργασίας να αγνοείται και οι εργαζόμενοι να ταλαιπωρούνται και να βρίσκονται κάθε φορά στον έλεγχο της Κυβέρνησης και πολιτικά αιχμάλωτοι της Κυβέρνησης σε κάθε εκλογές; Θεωρούμε ότι πρέπει να λυθεί σύμφωνα με τις αποφάσεις που υπάρχουν και να μην το αφήνουμε κάθε φορά όπως είναι. Αλλά τι θα γίνει; Δεν μας το είπατε όταν μας δώσατε τη σχετική τροπολογία.
 Επίσης διαφωνούμε με τις ρυθμίσεις που γίνονται στο Υπουργείο Πολιτισμού και με τον τρόπο τον οποίο γίνονται. Υπάρχει ο ν. 2190 με τον οποίο πρέπει να γίνονται οι προσλήψεις και δεν μπορεί κάθε φορά να εισάγουμε τις ειδικές περιπτώσεις, να βολεύονται έτσι οι "ημέτεροι" και να περνούν οι άνθρωποι αυτοί είτε με την ακρόαση είτε με άλλα μέσα.  Καταλαβαίνετε, κύριε Πρόεδρε, ότι καταψηφίζουμε ουσιαστικά όλα τα άρθρα, εκτός από το δελτίο έργου, το οποίο πραγματικά είναι προς θετική κατεύθυνση, γιατί πρέπει να υπάρχει ένας έλεγχος. Μάλιστα ήλθε ύστερα από την καταστροφή και το θάνατο του οικοδόμου στη γέφυρα που δεν υπήρχε καμία παρέμβαση.
 ΠΡΟΕΔΡΕΥΩΝ (Παναγιώτης Σγουρίδης): Και αυτό είναι έκπληξη, το ότι το ψηφίζετε.
 'Εχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", είκοσι επτά μαθητές και ένας συνοδός δάσκαλος από το Δημοτικό Σχολείο Μωραϊτη Αθηνών.
 Η Βουλή τους καλωσορίζει.
(Χειροκροτήματα)  Ο κ. Δραγασάκης έχει το λόγο.
 ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα αναφερθώ μόνο σε τρία άρθρα. Για τα υπόλοιπα ισχύουν οι παρατηρήσεις που έχουμε κάνει στην επιτροπή, διότι δυστυχώς μετέχουμε ταυτόχρονα και σε άλλη επιτροπή.
Το άρθρο 36 εμείς κατ' αρχήν, κύριε Υπουργέ, το καταψηφίσαμε, αλλά θέλω να κάνω μία παρατήρηση, που αν θέλετε τη λαμβάνετε υπόψη σας.
 Διαπιστώσαμε ότι οι αρμόδιοι συνδικαλιστικοί φορείς των υγειονομικών δεν ήταν ενήμεροι. 'Εμαθαν γι' αυτό το άρθρο συμπτωματικά -απ' ό,τι γνωρίζω σήμερα θα έχουν και συνέντευξη Τύπου- και αντιδρούν. Το άρθρο αυτό ερμηνεύεται από πάρα πολλούς -όχι μόνο γιατρούς, αλλά και παράγοντες της αγοράς, να το πω έτσι- ως προθάλαμος για ένα νέο κύμα ιδιωτικοποιήσεων, το οποίο ενδεχομένως θα δούμε μετά τις εκλογές και θα αφορά τα μεγάλα νοσοκομεία.
Με το άρθρο, λοιπόν, αυτό, εκτιμούν πολλοί ότι δίνεται η δυνατότητα σε μεγάλους οργανισμούς πληροφορικής, λογιστικών συστημάτων, όπου τα πιο μεγάλα γραφεία είναι ήδη διασυνδεδεμένα είτε με τραπεζικούς είτε με άλλους μεγάλους οικονομικούς ομίλους, να μπουν στα νοσοκομεία με το πρόσχημα της οργάνωσης. Θα μάθουν όλη την πληροφόρηση, τις προμήθειες των νοσοκομείων κλπ. κι έτσι μετά θα προχωρήσει το στάδιο της ιδιωτικοποίησης.
 Εάν η πρόθεση, λοιπόν, της Κυβέρνησης δεν είναι αυτή, ας αποσύρετε αυτό το άρθρο. Κάντε ένα διάλογο με τους φορείς των γιατρών και άλλους ενδιαφερόμενους και φέρτε το με την πρώτη ευκαιρία, που θα απαντά σε κάποιες δυσχέρειες τεχνικές, που αναφέρονται εδώ.
 Εάν όμως δεν είναι αυτό το πρόβλημα και πρόκειται για μια γενικότερη στρατηγική, τότε εσείς βεβαίως θα προχωρήσετε, αλλά η κοινωνία να προετοιμαστεί να αντιμετωπίσει αντιδράσεις, οι οποίες είναι σίγουρο ότι θα υπάρξουν στα νοσοκομεία.
 Στο άρθρο 42, που αφορά στην ΕΥΔΑΠ, θα ήθελα να θυμίσω ότι, όταν συζητήθηκε το νομοσχέδιο για τη μετοχοποίηση και ιδιωτικοποίηση της ΕΥΔΑΠ, τέθηκε ένα θέμα από τον κ. Γκελεστάθη, αν θυμάμαι καλά, αλλά τέθηκε με μία τροπολογία που ήταν εκπρόθεσμη και γι' αυτό βεβαίως δεν μπορούσε να συζητηθεί. Το θέμα ήταν, κύριε Υπουργέ, το αίτημα της Νομαρχίας Φωκίδας να υπάρξει ένα τέλος υπέρ της αυτοδιοίκησης, υπέρ της τοπικής ανάπτυξης, με το επιχείρημα ότι αντλείται ένας φυσικός πόρος από την περιοχή, υπάρχουν συνέπειες στην περιοχή και έτσι θα έπρεπε να υπάρξει κάποιο αντισταθμιστικό, ας το πούμε έτσι, όφελος για την τοπική κοινωνία.
 Επαναλαμβάνω ότι τότε, εγώ προσωπικά, παρ' όλο ότι το θέμα το θεωρώ σοβαρό, δεν τοποθετήθηκα, γιατί η τροπολογία του κ. Γκελεστάθη ήταν εκπρόθεσμη και δεύτερον διότι κατανοώ ότι το θέμα είναι πολύ σοβαρό και απαιτείται διάλογος. Θα θέλαμε, λοιπόν, το θέμα αυτό να αντιμετωπισθεί.  Κύριε Υπουργέ, αν το υποδείξετε στη Διεύθυνση Περιφερειακής Ανάπτυξης του Υπουργείου σας, είμαι σίγουρος ότι θα δεχθείτε μία κατ' αρχήν θετική εισήγηση. 'Αλλωστε, αυτή η ρύθμιση έχει γίνει με τη Δ.Ε.Η., όπου ένα μικρό τέλος καταβάλλεται στην Πτολεμαϊδα, στην Αρκαδία, στη Μεγαλόπολη.  Δεν ξέρω αν καταβάλλεται στο δήμο ή στη νομαρχία ή μοιράζεται με κάποιο άλλο τρόπο.
 Εάν, λοιπόν, το Υπουργείο είναι έτοιμο, είναι μία ευκαιρία να υπάρξει αυτή η ρύθμιση τώρα.  Πιστέψτε με ότι απασχολεί έντονα την τοπική κοινωνία, ανεξάρτητα από κομματικές τοποθετήσεις. Εάν πάλι δεν είστε έτοιμος θα βοηθούσε να μας λέγατε σήμερα ότι θα εξετασθεί, αν το αντιμετωπίζετε κατ' αρχήν θετικά και σε εύλογο χρόνο να υπάρξει μία ρύθμιση αυτού του θέματος.
 Εγώ επί της αρχής τοποθετούμαι, λέω ότι είναι δίκαιο και αναγκαίο να υπάρξει ένα όφελος για την τοπική κοινωνία, απ' όπου αντλούμε τον πόρο, το νερό και ικανοποιούμε τις ανάγκες της Αθήνας. Κατανοώ βεβαίως ότι το ύψος, η μορφή κλπ., θέλει μία συζήτηση. Η νομαρχία, αν θυμάμαι καλά, προτείνει ένα τέλος 6%. Αυτό μπορεί να εξετασθεί και με την ίδια τη νομαρχία.
 Στο άρθρο 45 γίνεται μία ακόμη ρύθμιση θετική, αλλά αποσπασματική για τους σεισμόπληκτους. Επειδή έτυχε να πάω αυτές τις μέρες στο Μενίδι, πρέπει να πω ότι η κατάσταση παραμένει τραγική. Παρά τις διακηρύξεις -και είμαι σίγουρος- και την πρόθεση της Κυβέρνησης να υπάρξει βοήθεια και τις ενέργειες των πρώτων ημερών, τώρα έχουμε μία αποτελμάτωση γενικότερη. Το ύψος για τις επισκευές και ανακατασκευές θεωρείται πενιχρό, ανεπαρκές.  Υπάρχει και ένα θέμα μετεγκατάστασης επιχειρήσεων από τον Κηφισό, το προβλέπει και το προεδρικό διάταγμα, αλλά δεν υπάρχει η ΒΙΠΕ, η ΒΙΟΠΑ όπου θα πρέπει να πάνε αυτές οι μονάδες. Η Τοπική Αυτοδιοίκηση κάνει ορισμένες προτάσεις που δεν προχωρούν με ικανοποιητικό ρυθμό. Ακόμα και το επίδομα ενοικίου, όπως έχει αποκληθεί από τις τρεις χιλιάδες επτακόσιες αιτήσεις που έγιναν, μόνο οι 700 έχουν εγκριθεί.
Κατανοώ ότι πολλά από τα θέματα που σας θέτω, είναι θέματα άλλων Υπουργείων. Σε σας όμως θέτω την πτυχή που έχει να κάνει με την οικονομική ελάφρυνση. Για παράδειγμα ακόμα και σ' αυτήν τη ρύθμιση που αφορά τα χρέη προς το δημόσιο, αφορά τους πληγέντες από τους σεισμούς.  Αλλά πληγέντες από τους σεισμούς είναι και άτομα που έχασαν τη δουλειά τους, για παράδειγμα. Μπορεί να μην έπαθε ζημιά το σπίτι κάποιου, αλλά απολύθηκε από την επιχείρηση ή έχασε τη δουλειά του, διότι η επιχείρηση έχει πρόβλημα λειτουργίας. Επίσης εκεί υπάρχουν μικρές επιχειρήσεις, διάφοροι επαγγελματίες, όπου μπορεί να μην είναι σεισμόπληκτοι με την έννοια την κυριολεκτική, αλλά έχουν συνέπειες, διότι έχει επέλθει μία καθίζηση της οικονομικής δραστηριότητας στην περιοχή. Δηλαδή έχει μειωθεί ο τζίρος, δεν υπάρχουν δουλειές, υπάρχουν δυσχέρειες.
 Επομένως τουλάχιστον γι' αυτήν  τη ρύθμιση, που αφορά χρέη προς το δημόσιο θα προτείναμε να διευρυνθεί η έννοια του σεισμόπληκτου και γι' αυτές τις δύο κατηγορίες, δηλαδή για άτομα τα οποία έχασαν την εργασία τους λόγω των σεισμών. Δεύτερον, να υπάρξει μία ευχέρεια, μία μεγαλύτερη άνεση, ενδεχομένως και μέσω των τραπεζών, για οικονομικές μονάδες, οι οποίες αυτήν τη στιγμή έχουν τις συνέπειες των ευρύτερων επιπτώσεων από το σεισμό, ανεξάρτητα αν έπαθε ζημιά το οίκημα στο οποίο στεγάζονται.  
ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θα αναφερθώ σε ορισμένα άρθρα, δεν προλαβαίνω για τα υπόλοιπα, θέλω να κάνω τις εξής παρατηρήσεις.
 Επί του άρθρου 34 διαφωνούμε, διότι τίθενται περιορισμοί στο ποσοστό κατοχής συμμετοχών της τράπεζας της Ελλάδος στο δημόσιο. Αυτό το θεωρούμε ότι είναι μία ακόμα ρύθμιση προς την ιδιωτικοποίηση οργανισμών και στη συγκεκριμένη περίπτωση Τράπεζας, που είναι κατ' εξοχήν κρατική, όπως και τα κέρδη της. Και όταν δίνεται η δυνατότητα κατοχής ποσοστών στο μετοχικό κεφάλαιο, έμμεσα περιορίζονται τα κέρδη του δημοσίου. Λέμε, λοιπόν, "όχι" στο άρθρο 34.
 Στο άρθρο 35 λέμε "ναι". Είναι μία εκκρεμότητα εδώ και δέκα χρόνια και πρέπει να ρυθμιστούν οι απαιτήσεις διαφόρων, στη συγκεκριμένη περίπτωση ποδοσφαιριστών, που ήταν οι τελευταίοι που έφταιγαν για την πορεία και των ομάδων τους και της Τράπεζας Κρήτης.
Ως προς το άρθρο 36 λέμε "όχι", διότι βλέπουμε ότι ανοίγει ένα παράθυρο και στο πολύ προσεχές μέλλον οδηγεί σε ιδιωτικοποιήσεις και αυτών ακόμα των δημόσιων νοσηλευτικών ιδρυμάτων.
 Στο άρθρο 37 λέμε "ναι".
Στο άρθρο 38 λέμε "ναι", γιατί ήταν πράγματι ανάγκη να γίνει μία ρύθμιση και μία καταγραφή τι είναι εξαγωγέας κλπ.
 Στο άρθρο 39 λέμε "όχι", κύριε Υπουργέ, διότι πρώτον αυτή η ρύθμιση δείχνει τον πανικό της Κυβέρνησης, η οποία μετά από πέντε χρόνια, τώρα καταβάλλει προσπάθειες να ανοίξει δρόμους για να απορροφήσει τα κονδύλια του δευτέρου Κοινοτικού Πλαισίου Στήριξης. Πέρα απ'αυτό, με τη ρύθμιση που γίνεται, υπάρχει η δυνατότητα να γίνουν αναθέσεις έργων και σε ενδιαφερομένους που δεν πληρούν τις προϋποθέσεις και δεν έχουν τα εχέγγυα εκείνα, που θα απαιτούσε το δημόσιο, προτού τους αναθέσει τα έργα εάν υφίσταντο τη δοκιμασία του ελέγχου του Ελεγκτικού Συνεδρίου.
Βεβαίως υπάρχει η δυνατότητα εκ των υστέρων, μετά την ανάθεση του έργου και εφόσον μετά από δέκα μέρες παραπεμφθεί η σύμβαση στο Ελεγκτικό Συνέδριο, να ακυρωθεί η σύμβαση, εάν η γνώμη του Ελεγκτικού Συνεδρίου είναι αρνητική, αλλά έτσι αποφεύγουμε τον προληπτικό έλεγχο και προσφεύγουμε στον κατασταλτικό. 'Ολοι ξέρουμε τις αδυναμίες του κατασταλτικού ελέγχου και ότι πάντα προτιμότερος είναι ο προληπτικός έλεγχος.
 Στο άρθρο 40 λέμε "ναι", γιατί πράγματι ήταν κάτι που έλειπε, αρκεί να δουλέψει αυτή η ρύθμιση, να λειτουργήσει αποδοτικά αυτός ο θεσμός, κάτι που το ελπίζουμε.
Στο άρθρο 42 λέμε "όχι". Στη συζήτηση του σχετικού νομοσχεδίου, το οποίο είναι τώρα νόμος του κράτους, είχαμε αναφερθεί στην ιδιωτικοποίηση της ΕΥΔΑΠ. Δηλαδή είναι το γνωστό "εξυγιαίνω", δηλαδή αναλαμβάνει το δημόσιο χρέη οργανισμών όταν είχαν τη μορφή νομικού προσώπου δημοσίου δικαίου ή δημόσιου οργανισμού, δημόσιας επιχείρησης, το επιφορτώναμε με βάρη, τώρα που τα ιδιωτικοποιούμε αναλαμβάνει τα χρέη το δημόσιο, για να είναι κερδοφόρα. Οι  δημόσιες επιχειρήσεις στρατηγικής σημασίας από το κράτος χρεοκοπούνται και συκοφαντούνται, μετά αναλαμβάνουμε τα χρέη των φορέων αυτών και όταν πάνε στον ιδιωτικό τομέα φαίνονται ότι είναι κερδοφόρες.  Στο άρθρο αυτό, λοιπόν, λέμε "όχι".
 Στο άρθρο 43 με όλες τις επιφυλάξεις που έχουμε λέμε "ναι", διότι, εν πάση περιπτώσει, ανοίγεται ένα παράθυρο αποκατάστασης κάποιων εργαζομένων που απελύθησαν αδικαιολόγητα.
 Στο άρθρο 45 λέμε "ναι". Εδώ ανοίγει το μεγάλο κεφάλαιο πώς αντιμετώπισε η Κυβέρνηση τους σεισμόπληκτους του Νομού Αττικής. Λέμε ότι οι ρυθμίσεις είναι θετικές, αλλά είναι ολίγες. 'Επρεπε να γενικευθούν αυτές οι ρυθμίσεις και σε άλλες οφειλές των σεισμοπλήκτων στα ασφαλιστικά ταμεία, στις τράπεζες για δάνεια, αλλά κυριότερα, κύριε Υπουργέ, εμείς προτείνουμε η έννοια του σεισμοπλήκτου των επαγγελματιών, των βιοτεχνών, των εμπόρων να γενικευθεί και σε εκείνους που έχουν πράσινη κάρτα.
Το σκεπτικό είναι το εξής. Γνωρίζω ότι στην οικονομία υπάρχει η έννοια των εξωτερικών οικονομιών. Για παράδειγμα το εργοστάσιο του "ΦΟΥΡΛΗ" που κατεστράφη. Αυτό ήταν αιτία να λειτουργούν ολόγυρα και άλλες οικονομικές μονάδες. Με την καταστροφή του εργοστάσιου και αυτές πλέον σταματούν να εργάζονται επαγγελματικά. Επομένως είτε είναι πράσινο το μαγαζί που στεγάζεται ή το σπίτι του, αυτός πλήττεται εκ του γεγονότος αυτού καθ'εαυτού του σεισμού.
 Επομένως για τις περιπτώσεις δανειοδότησης και για όλες τις διευκολύνσεις που προβλέπονται, όσον αφορά τις οφειλές στο δημόσιο με το συγκεκριμένο άρθρο 45, αλλά και γι'αυτές που προτείνουμε για οφειλές προς ΔΕΗ, ΟΤΕ, ΙΚΑ και άλλα ασφαλιστικά ταμεία, για οφειλές ληξιπρόθεσμες ή που θα λήξουν στο εγγύς μέλλον από τράπεζες -δάνεια, χορηγήσεις, προεξοφλήσεις γραμματίων κλπ.- πρέπει να ληφθεί μία πρόνοια. Εμείς λέμε να ανασταλεί τουλάχιστον για έξι μήνες κάθε υποχρέωση καταβολής αυτών και γενικότερα να έχουν και αυτοί τις ίδιες ή παρεμφερείς επιχορηγήσεις που έχουν και όσοι επλήγησαν από το σεισμό, δηλαδή που είναι σεισμόπληκτοι με την έννοια ότι τα οικήματα που στεγάζονται ή τα επαγγελματικά έχουν κόκκινη ή κίτρινη κάρτα. Να επεκταθεί η έννοια του σεισμοπλήκτου σε όλους.
  Στο άρθρο 46 λέμε "ναι", μολονότι και εδώ η ρύθμιση είναι ανορθόδοξη.           Πάει να διορθώσει αυτό το κακό αναδρομικά αλλά η περιπτωσιολογική ρύθμιση των θεμάτων δείχνει δύο πράγματα. Το μεν ένα είναι ότι λειτουργούμε  κοντόφθαλμα και το δε άλλο ότι ικανοποιούμε αντικειμενικώς δίκαια αιτήματα εν όψει εκλογών.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο.
 ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, η Νέα Δημοκρατία  απέδειξε για μια ακόμα φορά την υπευθυνότητά της μέσα στην Αίθουσα.                 Ψήφισε τα προηγούμενα άρθρα μέχρι το 31, γιατί ήταν προς τη σωστή κατεύθυνση, με μικρές μόνο παρατηρήσεις, που το ότι ο κύριος Υπουργός δεν τις δέχτηκε, δεν σημαίνει και τίποτα ιδιαίτερα.
 Ωστόσο, όσον αφορά την ενότητα των άρθρων που συζητάμε σήμερα, κύριε Υπουργέ, η αντίθεσή μας είναι δομική όπως θα λέγατε εσείς παλαιότερα.               Τώρα, βέβαια, τα έχετε ξεχάσει αυτά. Κάθετη, πλάγια, οριζόντια, αλλά με μία λέξη δομική.
 Κύριοι συνάδελφοι, παρατήρησα από του Βήματος της Βουλής ότι τα άρθρα από 31 και μετά είναι "αβάφτιστα". Δεν έχουν τίτλο. Νομοτεχνικά είναι  απαράδεκτα, αλλά αυτό το απαράδεκτο κρύβει μέσα του αυτά που θέλετε να εμφανίσετε. Διότι τι θα λέγατε για παράδειγμα στο άρθρο 39; "Κάλυψη σκανδάλων;". Εάν το άρθρο 39 ήθελε να "βαφτιστεί", να πάρει τίτλο, θα έπρεπε να ήταν "Κάλυψη σκανδάλων". Κάτω από το βάρος του δικού μας αγώνα κατά της διαφθοράς στις 29 Σεπτεμβρίου ψηφίσατε και ψηφίσαμε σε πολλά του  άρθρα το ν. 2741/99, δηλαδή πριν από δυόμισι μήνες, κύριοι συνάδελφοι.       Αυτός ο νόμος έβαζε κάποιες ασφαλιστικές δικλίδες κατά της διαφθοράς.  'Ερχεσθε σήμερα με απύθμενο θράσος και ζητάτε από την Εθνική Αντιπροσωπεία να καταργήσετε το νόμο αυτό και μάλιστα, του δίνετε μία αναδρομική ισχύ για ό,τι συνέβη στο Δεύτερο Κοινοτικό Πλαίσιο Στήριξης  από το 1994 μέχρι 31-12-99. Γι'αυτό είπα, κύριε Υπουργέ, ότι αν θα θέλατε να "βαφτίσετε" αυτό το άρθρο θα λέγατε "Κάλυψη σκανδάλων".
 Βεβαίως θα πείτε και ακροθιγώς το είπατε ότι, μα έχουμε το Ελεγκτικό Συνέδριο εάν τηρηθούν οι προθεσμίες. Ξημερώνει η 31 Δεκεμβρίου, κύριε Υπουργέ. Πότε θα υποβληθούν αυτά; Και αν δεν υποβληθούν, έχει καλώς.  'Οπως ξέρουμε, κύριοι συνάδελφοι, ο προληπτικός έλεγχος έχει σημασία.   Ο κατασταλτικός έλεγχος δεν έχει σημασία, διότι τα "γεγενημένα ουκ  απογίνονται". Φθάνετε σε ένα σημείο, δεν μπορείτε να κάνετε τίποτα διαφορετικό και λέτε τώρα "έγιναν, θα τα νομιμοποιήσουμε". Κύριε Υπουργέ, η Νέα Δημοκρατία δεν σας παρέχει εξουσιοδότηση για μία τέτοια νομιμοποίηση.
 Θεωρούμε ότι το άρθρο αυτό και επιμένω σ' αυτό, αποτελεί σκάνδαλο.  'Οχι πως τα άλλα δεν έχουν την ίδια σημασία. Ο κ. Κούβελας με τεκμηριωμένη δουλειά που παρουσίασε, εξέθεσε τις λεπτομέρειες και πήρε τη θέση του κόμματός μας.  Επιμένω όμως στο άρθρο 39 διότι αποτελεί σκάνδαλο. Διότι μ' αυτό προσπαθείτε να καλύψετε όλα τα σκάνδαλα.
 Εμείς θα επιμείνουμε γιατί είναι υποχρέωσή μας να το κάνουμε απέναντι στον ελληνικό λαό, ο οποίος έχει υποστεί μία άγρια φορολόγηση τα χρόνια που είστε Κυβέρνηση. Τον έχετε ξεζουμίσει. Δεν δεχόμεθα παρά το ξεζούμισμα του ελληνικού λαού, να δίνουμε και την ευχέρεια για τέτοιες ατασθαλίες, οι οποίες είναι πολλών δισεκατομμυρίων δραχμών.
 Κύριε Υπουργέ, αν ο ελληνικός λαός μπορούσε να ερμηνεύσει σωστά το άρθρο 39 και να δει και το απύθμενο θράσος σας να θέλετε να καλύψετε ό,τι συνέβη απο το 1994 μέχρι 31.12.1999, τότε δεν ξέρω πως θα σας συμπεριφερόταν. Εμείς όμως που βρισκόμαστε σ' αυτή την Αίθουσα και έχουμε χρέος να υπερασπισθούμε τα συμφέροντα του ελληνικού λαού, λέμε όχι με όλη τη δύναμη της ψυχής μας σ' αυτό το άρθρο, το οποίο είναι άρθρο σκάνδαλο.
 Αν έχετε κάποιες απαντήσεις να δώσετε, να τις δώσετε μέσα στο πνεύμα που σας λέμε. Ψηφισατε το ν. 2749/29.9.99 και έρχεσθε σήμερα να τον καταργήσετε, για να δώσετε την ευχέρεια για όποια δυνατότητα σκανδάλων.  Αυτό εμείς δεν το εγκρίνουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμάριος έχει το λόγο. ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, με το κεφάλαιο Γ' "'Αλλες Διατάξεις" είναι γνωστό ότι συμπεριλαμβάνονται όλες οι τροπολογίες και εκείνες που παρουσιάστηκαν στη Διαρκή Επιτροπή, αλλά και αυτές που σήμερα θα μπουν, τις οποίες δεν ξέρουμε. Υπάρχουν ακόμη ορισμένες, οι οποίες δεν έχουν ενταχθεί στο πρακτικό.
 Θα ήθελα να ξεκινήσω με το άρθρο 34, που δυστυχώς για μία ακόμη φορά η Βουλή έρχεται να επικυρώσει μία απόφαση Γενικής Συνελεύσεως της Τράπεζας της Ελλάδος.
 Θα ήθελα στην παράγραφο 3 του άρθρου 3 εκεί που λέει "για την παροχή δικαιώματος συμμετοχής ή παραστάσεως και ψήφου στη Γενική Συνέλευση, δύναται να αναπροσαρμόζεται εκάστοτε αναλόγως με την απόφαση του Γενικού Συμβουλίου" να παρατηρήσω το εξής: Γιατί να μπει το "δύναται να"; Να διαγραφεί το "δύναται να" και να πούμε ότι οι αποφάσεις αυτές αναπροσαρμόζονται και όχι να αφήνουμε κάθε φορά στην ευχέρεια των τραπεζών, της Γενικής Συνελεύσεως, να κάνει ότι θέλει. Αυτό αφήνει πολλά υπονοούμενα.
 Στο άρθρο 35 βλέπω ότι θέλετε να ρυθμίσετε τις απαιτήσεις εναντίον της Τράπεζας Κρήτης και μεταξύ αυτών και ποσά, τα οποία προέρχονται από τον ΟΠΑΠ ή από αμοιβές ποδοσφαιριστών κλπ. Εφόσον λέτε "δεν έχουν κριθεί με αμετάκλητες δικαστικές αποφάσεις", θα μπορούσατε να μας πείτε αυτήν τη στιγμή ποιες είναι αυτές οι αμετάκλητες δικαστικές αποφάσεις, οι οποίες πλέον τους εμποδίζουν να υπαχθούν στη διάταξη του άρθρου 35;  Στην παράγραφο 7 του άρθρου 35 λέτε "με εξαίρεση τις περιπτώσεις που επήλθε διοικητική επίλυση της διαφοράς, η ακύρωση των παραπάνω πράξεων ενεργείται από τις αρμόδιες ΔΟΥ μετά από προηγούμενη αίτηση των ενδιαφερομένων". Αυτό το "μετά από προηγούμενη αίτηση των ενδιαφερομένων" δεν χρειάζεται να μπει, γιατί προηγουμένως ρυθμίζετε ούτως ή άλλως κατά έναν άλφα τρόπο το όλο πρόβλημα αυτών των απαιτήσεων. Σβήστε το "μετά από προηγούμενη αίτηση των ενδιαφερομένων"  διότι εκεί βάζετε μία ανατρεπτική προθεσμία που για άλλους θα ρυθμισθεί και για άλλους δεν θα ρυθμισθεί.  Αυτό είναι λάθος.
Στο άρθρο 36 θέλετε να κάνετε μία παρέμβαση, επέμβαση, ας μου επιτραπεί η λέξη, στο λογιστικό των νοσοκομείων. Θέλω να προσέξετε το εξής: Εξουσιοδοτούνται, με το νόμο αυτό, οι Υπουργοί Οικονομικών και Υγείας και Πρόνοιας να καθορίσουν τα κριτήρια ανάθεσης. Από τη μια μεριά λέτε με απόφαση των διοικητικών συμβουλίων που εγκρίνονται από τον Υπουργό, άρα οι αποφάσεις των διοικητικών συμβουλίων είναι αμετάκλητες και δεν μπορεί ο Υπουργός να τις ανατρέψει και από την άλλη μεριά λέτε ότι με κοινή υπουργική απόφαση των Υπουργών. Δεν ξέρω αν είναι δική σας αρμοδιότητα, αλλά αντιλαμβάνεσθε ότι τα πράγματα περιπλέκονται.
Για το άρθρο 39 δεν θα επαναλάβω, κύριε Υπουργέ, τα όσα είπα πρωτύτερα. Εφόσον ξέρετε ότι έχει αναδρομική ισχύ η διάταξη αυτή από τις 28.9.99, αντιλαμβάνεσθε ότι δεν μπορούμε να θέσουμε προθεσμία δέκα ημερών. Αντίθετα θα έπρεπε να πούμε ότι εντός δέκα ημερών από της υπογραφής του νόμου αυτού ή από της ισχύος του νόμου αυτού, θα πρέπει να υποβληθούν αυτές οι συμβάσεις. Εφόσον λέτε "ή εάν ο έλεγχος" αντιλαμβάνεσθε ότι επειδή υπάρχει μόνο το "ή" χωρίς το "και", αυτό σημαίνει ότι και το Ελεγκτικό Συνέδριο μπορεί να αποφανθεί αργότερα από τις 31.12.99.
Στο άρθρο 40 βάζετε μία διάταξη με την οποία επιτέλους μπορούμε να ελέγξουμε την πορεία κάθε δημόσιου έργου. Δεν μου αρκεί που λέτε "τα πρότυπα των Δελτίων κατά κατηγορία έργων, ο χρόνος υποβολής τους, οι ευθύνες των υποχρέων, τα εντεταλμένα όργανα των εποπτευουσών αρχών και κάθε άλλη σχετική λεπτομέρεια, ορίζονται με απόφαση του Υπουργού Εθνικής Οικονομίας". Θέλω να συμπληρώσετε μετά τις λέξεις "ο χρόνος υποβολής τους", "ο χρόνος έναρξης και λήξης του έργου". Θέλω να ξέρει ο πολίτης που βλέπει μία πινακίδα στα έργα, πότε άρχισε και πότε θα τελειώσει. 'Οχι  να αφήνουμε στην ευχέρεια του Υπουργού να καθορίσει μετά το Δελτίο αυτό.  Αυτό πρέπει να μπει διά νόμου, για να έχει υποχρέωση ο Υπουργός να αναγράφει ότι ο χρόνος έναρξης και λήξης του έργου, θα είναι αυτός.
 Το άρθρο 45 είναι προσθήκη εξαιτίας μίας τροπολογίας. Βλέπω όμως, κύριε Υπουργέ, ότι υπάρχει και τροπολογία για τις βεβαιωμένες οφειλές σεισμοπλήκτων όλης της επικράτειας. Θα προστεθεί στο άρθρο αυτό; Στο άρθρο 46 κάνετε μία ρύθμιση για τον ΟΚΑΝΑ. Θα παρακαλούσα να προσέξετε ιδιαίτερα τον ΟΚΑΝΑ.
Στο άρθρο 47 λέτε "οι λοιπές θέσεις θα κατανεμηθούν μεταξύ της Κεντρικής και των Περιφερειακών Υπηρεσιών του Υπουργείου Πολιτισμού με απόφαση του Υπουργού Πολιτισμού". Αυτό εμένα με ανησυχεί διότι ξανακάνετε πάλι θέσεις, ακριβώς για να διορισθούν κάποιοι αρχαιολόγοι. Βάζετε δεκαπέντε και μόνο οι έξι θα καθορίζονται από το νόμο. Τους άλλους τους παίρνετε όπως θέλετε.
 Κύριε Υπουργέ, επειδή λέτε ότι με τις τροπολογίες που έχουν κατατεθεί συνιστώνται κάποιες άλλες εταιρείες διαχείρισης ακινήτου περιουσίας, θέλω να επανέλθω στο ερώτημά μου, εάν αυτήν τη στιγμή μπορείτε να μου πείτε, αν θα προχωρήσετε στη σύσταση ανώνυμης εταιρείας ξεχωριστής για τα ακίνητα του δημοσίου στη Δωδεκάνησο.
 Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σούρλας έχει το λόγο. 
ΓΕΩΡΓΙΟΣ ΣΟΥΡΛΑΣ: Για το άρθρο 39 προσυπογράφω τα όσα είπαν ο κ.
Βεζδρεβάνης και ο κ. Καραμάριος.
 Περιμένουμε, κύριε Υπουργέ, μετά τα όσα διαδραματίζονται στη χώρα μας και έχουμε επισημάνει, να έχετε ευαισθητοποιηθεί. Εσείς όμως και δεν με παρακολουθείτε αλλά και συνεχίζετε τον κατήφορο που έχετε πάρει. Θα περιορισθώ στο χρόνο που μου απομένει να αναφερθώ στο άρθρο 36.
  Στο άρθρο 36 εισάγετε μία διάταξη για την τήρηση της αναλυτικής λογιστικής εκμεταλλεύσεως και γενικής λογιστικής για τα νοσηλευτικά ιδρύματα. Βεβαίως, εκ πρώτης όψεως, θα έλεγε κανείς επιβεβλημένη, επιτακτική υπάρχει ανάγκη να αντιμετωπισθεί αυτό το πρόβλημα.
 Εγώ στέκομαι στη διατύπωση ιδιαίτερα, που έχετε κάνει και λέει ότι η γενική λογιστική εφαρμόζεται από την 1η Ιανουαρίου 2000, χωρίς την υποχρέωση εκτύπωσης θεωρημένων βιβλίων και την επιβολή χρηματικών προστίμων κατά το πρώτο έτος της εφαρμογής τους. Δηλαδή πώς θα λειτουργεί το σύστημα; Θα μπορεί ο καθένας να παρανομεί, να παρατυπεί, χωρίς να προβλέπεται καμία κύρωση; Αυτό είναι το νέο ξεκίνημα της εφαρμογής, της τήρησης της αναλυτικής λογιστικής εκμετάλλευσης και της γενικής λογιστικής; Πρέπει να απαντήσετε. Εμένα τουλάχιστον μου δημιουργεί πολλούς προβληματισμούς.
 Πέρα απ' αυτό, το καίριας σημασίας στοιχείο, θέλω να πω ότι έρχεται αιφνιδιαστικά. Δεν γνωρίζουν οι εμπλεκόμενοι φορείς στα νοσηλευτικά ιδρύματα ότι εισάγεται προς ψήφιση αυτή η διάταξη. Θα ήταν πολύ ενδιαφέρον να έχουμε και τη γνώμη τους και την άποψή τους.
 Θέλω να παρατηρήσω ότι μέσα από αυτήν τη ρύθμιση, που εισάγεται για ψήφιση, και ιδιαίτερα μέσα από την εισηγητική έκθεση αποκαλύπτεται η κατάσταση που υπάρχει σήμερα στο ΕΣΥ, στα νοσηλευτικά ιδρύματα.
Ερχόσαστε μετά από δεκαοκτώ χρόνια στην εξουσία και λέτε ότι από το σύνολο των νοσοκομείων μόνο μικρός αριθμός εξειδικευμένου προσωπικού έχει την κατάλληλη υποδομή, ώστε να μπορεί απρόσκοπτα να εφαρμόσει λογιστική εκμετάλλευση. Ούτε λίγο ούτε πολύ λέτε ότι δεν έχετε προσωπικό στα νοσοκομεία.
 'Ερχεσθε και μας φέρνετε μια ρύθμιση για τα χρέη εκατόν ενενήντα έξι δισεκατομμυρίων (196.000.000.000)  δραχμών, φέρνετε και άλλη ρύθμιση τώρα για εκατόν πενήντα δισεκατομμύρια (150.000.000.000), δηλαδή τριακόσια πενήντα δισεκατομμύρια (350.000.000.000) δραχμές για μια πενταετία και έρχεσθε μετά από δεκαοκτώ χρόνια διακυβέρνησης και εφαρμογής του ΕΣΥ και λέτε ότι μικρό αριθμό εξειδικευμένου προσωπικού διαθέτουν τα νοσοκομεία. 'Εχει γελοιοποιηθεί κάθε έννοια αυτοκριτικής.
 Κύριε Υπουργέ, παρακάτω λέτε ότι η υφιστάμενη υποδομή, από άποψη τεχνολογικού εξοπλισμού όσο και από άποψη εξειδικευμένου προσωπικού, είναι ανεπαρκής. 'Αλλη ομολογία. Δεν αξοποιήσατε τα χρήματα του δευτέρου Κοινοτικού Πλαισίου Στήριξης για να κάνετε αυτήν τη σύγχρονη υποδομή, που θα έπρεπε να είχατε τελειώσει.
 Κι εγώ ρωτάω, ως αφελής πολίτης, πώς θα μπορέσετε να εφαρμόσετε αυτό το σύστημα της αναλυτικής λογιστικής εκμετάλλευσης και της γενικής λογιστικής στα νοσοκομεία, χωρίς να υπάρχει η απαραίτητη υποδομή; Δηλαδή οι ιδιωτικοί φορείς, που θα αναθέσετε αυτήν την εργασία, θα κάνουν και εγκαταστάσεις στο σύντομο χρονικό διάστημα και υποδομές, για να λειτουργήσουν;  Πιστεύω ότι αυτήν τη διάταξη πρέπει να την αποσύρετε, γιατί υπάρχει πρόβλημα. Πρέπει να αντιμετωπιστεί και να ενταχθεί σε έναν ολοκληρωμένο σχεδιασμό εκσυγχρονισμού των νοσοκομείων και ανάπτυξης μιας τέτοιας υποδομής, που μπορούν να λειτουργήσουν αυτά τα λογιστικά συστήματα.
Θα παρακαλούσα να το ξανασκεφθείτε, να αποσύρετε τη διάταξη και να συζητηθεί με περισσότερη υπευθυνότητα και σοβαρότητα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πάχτας έχει το λόγο.
 ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ήθελα να ξεκινήσω με κάποιες παρατηρήσεις, για να ολοκληρώσουμε και αυτό το κεφάλαιο.
 Σε ό,τι αφορά το άρθρο 34, που αναφέρθηκε ο κ. Ιντζές, για την πιθανή πρόθεση της Κυβέρνησης να ιδιωτικοποιήσει την Τράπεζα της Ελλάδας, θα  έλεγα πως δεν υπάρχει τέτοια πρόθεση και νομίζω πως όλοι το κατανοούμε.             Με το περιεχόμενο του άρθρου αυτού κυρώνουμε την από 7.10.99 απόφαση της  έκτακτης Γενικής Συνέλευσης της Τράπεζας της Ελλάδας και ρυθμίζονται θέματα, που προκύπτουν από τη διάσπαση των μετοχών, όπως αναφέρεται και στο άρθρο.
 Θα έλεγα πως πρέπει να κυρώνουμε με νόμο αυτές τις τροποποιήσεις που επιφέρει η Γενική Συνέλευση της Τράπεζας της Ελλάδας στο καταστατικό της τράπεζας.
 Σε ό,τι αφορά το άρθρο 36 και τις παρατηρήσεις που έκαναν ο εισηγητής του ΚΚΕ και ο κ. Δραγασάκης, θα έλεγα ότι η μηχανοργάνωση των νοσοκομείων θα πρέπει να προχωρήσει. Κανείς δεν έχει αντίρρηση γι' αυτό.
Από την άλλη ξέρουμε ότι η εφαρμογή της γενικής λογιστικής είναι υποχρεωτική από την 1.1.2000. Ερχόμαστε να καλύψουμε ένα κενό, που υπάρχει ακόμα στη διοίκηση και στην υποδομή των νοσοκομείων. 'Ετσι δίνεται η δυνατότητα σε εξωτερικούς φορείς εξειδικευμένους να μεταφέρουν τεχνογνωσία σε αυτήν τη μεταβατική περίοδο. Δίνεται η δυνατότητα σε εξειδικευμένους φορείς, που διαθέτουν την απαραίτητη τεχνογνωσία της μηχανοργάνωσης και εφαρμογής της γενικής και αναλυτικής λογιστικής και θέλω να τονίσω ότι θα συμβάλει αποφασιστικά στη βελτίωση της λογιστικής και οικονομικής παρακολούθησης των νοσοκομείων και νοσηλευτηρίων μας.  'Εχω σημειώσει την παρατήρηση του κ. Δραγασάκη για το θέμα της Φωκίδας και θα προσπαθήσω να σας ενημερώσω για τη δυνατότητα που έχουμε να αντιμετωπίσουμε το θέμα αυτό.
Σχετικά με το άρθρο 43, θα έλεγα ότι πρέπει να προχωρήσουμε σε ερμηνευτική εγκύκλιο, για να καλύψουμε το θέμα των επαναπροσληφθέντων για σύντομο χρονικό διάστημα, προκειμένου να τύχουν και αυτοί των ευεργετικών διατάξεων του άρθρου αυτού. Αναφέρομαι στις ειδικές ρυθμίσεις  για τους μισθωτούς της επιχείρησης Συνεταιριστικά Ελληνικά Λιπάσματα. Πρέπει να πω ότι όλοι υπάγονται στη ρύθμιση, αφού έχουν απολυθεί μέσα στις προθεσμίες, που προβλέπει η συγκεκριμένη διάταξη.
 Τώρα, για τα επιδόματα που αναφέρθηκε ο συνάδελφος του ΚΚΕ, θέλω να  πω ότι έτσι δεν λύνεται το πρόβλημα της ανεργίας. Ειδικές ρυθμίσεις που προτείνονται στην περίπτωση του άρθρου 43 είναι απόλυτα συμβατές με το εθνικό σχέδιο για την απασχόληση, που θέλουμε να προωθήσουμε με τη μεγαλύτερη δυνατή αποτελεσματικότητα. Οι μισθωτοί της επιχείρησης λιπασμάτων έχουν τη δυνατότητα να επιλέξουν ένα από τα πέντε μέτρα, που προβλέπονται στην παράγραφο 1 του άρθρου 43 και αναφέρεται στα θέματα της αυτοαπασχόλησης, των νέων θέσεων εργασίας, της επανακάρτισης, της ειδικής επιδότησης ανεργίας και της τακτικής επιδότησης ανεργίας. 'Αλλωστε είναι μέτρα που είχαμε εφαρμόσει με αποτελεσματικότητα σε άλλες αντίστοιχες περιπτώσεις για μεταλλεία και βιομηχανίες λιπασμάτων.
 'Ερχομαι τώρα στη θέσπιση ή θεσμοθέτηση δελτίου παρακολούθησης έργου για το σύνολο των δημοσίων έργων, ώστε να εξασφαλίζεται ο ενιαίος χαρακτήρας του μηχανισμού συλλογής των στοιχείων. Θέλουμε να ορίζεται ο υποχρεωτικός χαρακτήρας υποβολής των δελτίων τόσο στη φάση ωρίμανσης όσο και στη φάση κατασκευής του έργου με όλα τα στοιχεία που προβλέπονται στη διάταξη του άρθρου 40.
 Θέλω να τονίσω αυτό, κύριοι συνάδελφοι, γιατί πλέον ξεκινάμε την πρώτη Ιανουαρίου του 2000 το τρίτο Κοινοτικό Πλαίσιο Στήριξης, τις νέες κοινοτικές πρωτοβουλίες και το δεύτερο Ταμείο Συνοχής.
 Χιλιάδες πλέον έργα, μικρά, μεσαία και μεγάλα θα αγκαλιάζουν όλη την Ελλάδα για να διαμορφώσουμε μια άλλη εικόνα, για να αλλάξουμε τη μορφή της χώρας μας.  Αυτή η προσπάθεια θα ξεκινήσει μ'ένα νέο θεσμικό πλαίσιο και βεβαίως θα ξεκινήσει με το ολοκληρωμένο πληροφοριακό σύστημα. Για πρώτη φορά στην Ελλάδα θα κάνουμε μια προσπάθεια τριών ετών. Θα είμαστε έτοιμοι την 1η Ιανουαρίου του 2000 ώστε να ξεκινήσουμε όλα τα έργα του τρίτου Κοινοτικού Πλαίσιου Στήριξης με το πληροφοριακό σύστημα έτσι ώστε να μπορούμε να παρακολουθούμε, όχι απλά την οικονομική εξέλιξη της πορείας των έργων, αλλά κυρίως την εξέλιξη του φυσικού αντικειμένου των έργων. Αυτό που ενδιαφέρει δεν είναι τόσο η απορρόφηση της δαπάνης των έργων, αλλά είναι η πορεία του φυσικού τους αντικειμένου, να γνωρίζουμε όλοι πόσες κλίνες έχουμε κατασκευάσει, νοσοκομειακές, πόσες σχολικές αίθουσες υπάρχουν στη χώρα μας, ποια είναι η κατάστασή τους, να ξέρουμε πόσα χιλιόμετρα αυτοκινητοδρόμων κλειστών ή ανοικτών υπάρχουν στη χώρα και ποιες οι ανάγκες συντήρησής τους, να γνωρίζουμε τα πάντα σε σχέση με την καθαρότητα του τοπίου των έργων, να ξέρουμε ποια είναι τα προβλήματα απαλλοτριώσεων, τα αρχαιολογικά προβλήματα, τα προβλήματα δανειοδοτήσεων γενικότερα.
'Ετσι πέραν των κλασσικών δεικτών θέλουμε να διαμορφώσουμε άλλους δείκτες προόδου φυσικού αντικειμένου, καθώς και στοιχεία από τη διαδικασία ωρίμανσης όλων των έργων.
 'Ετσι, απαντάω και στο ερώτημα του αγαπητού συναδέλφου από τα Δωδεκάνησα, σε σχέση με το αν πρέπει ή όχι να υπάρξει στο δελτίο και το θέμα του χρόνου έναρξης και λήξης του έργου.
 ( Στο σημείο αυτό την Προεδρική 'Εδρα καταλαμβάνει ο  Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ  )  Κάτι αντίστοιχο που θα δημιουργηθεί χωρίς να κατονομάζεται, γιατί δεν  μπορείς αυτό με σαφήνεια να το προβλέψεις, είναι να καθαρίσουμε το τοπίο.  Να μην ξεκινάμε έργα που δεν έχουν ολοκληρωμένες τεχνικές και οικονομικές μελέτες, εγκεκριμένες περιβαλλοντικές μελέτες, καθαρισμού τοπίου από τις απαλλοτριώσεις, από τις όποιες οριοθετήσεις από τα θέματα της αρχαιολογίας.  Εφόσον αυτά καθοριστούν και διασφαλιστεί ταυτόχρονα η χρηματοδότηση με ένταξη σε συγκεκριμένο πρόγραμμα των έργων, από κει και πέρα, ο χρόνος υλοποίησης του έργου, θα είναι πράγματι μέσα στη διετία, τριετία. Αυτό τελικά που χρειάζεται περισσότερο χρόνο, είναι η ωρίμανση  των έργων. Και δυστυχώς στην πατρίδα μας είχαμε αυτήν τη λαθεμένη αντίληψη, βάζαμε ένα έργο σ'ένα πρόγραμμα, απλά να ξεκινήσουμε χωρίς να υπάρχει ωρίμανση του έργου, χωρίς να υπάρχει καθαρό τοπίο για την έναρξη των έργων.
 Θέλω να τονίσω ότι πράγματι υπάρχει μια νέα αντίληψη, μια νέα προσέγγιση και κουλτούρα θα έλεγα στην ελληνική κοινωνία για το πώς προσεγγίζουν πλέον τα νέα έργα, έτσι ώστε να διαμορφώσουν πράγματι προϋποθέσεις για να ολοκληρώνονται τα έργα στο χρόνο, στο κόστος και με την ποιότητά τους.
'Εμμεσα ουσιαστικά απαντάμε, κύριε Καραμάριε στο αίτημα το οποίο θέσατε κατά τη διάρκεια της παρέμβασής σας.
 'Ερχομαι στο θέμα, όσον αφορά το άρθρο 39, για το οποίο τόσο πολύ τέθηκε το περιεχόμενό του κυρίως από την πλευρά της Αξιωματικής Αντιπολίτευσης.
 Προσπάθησα και κατά τη διάρκεια της συζήτησης στη Διαρκή Επιτροπή και κατά τη διάρκεια της συζήτησης επί της αρχής του νομοσχεδίου, να δώσω όχι απλά τις απαντήσεις, αλλά να εξηγήσω γιατί πρέπει να προχωρήσουμε, να εξηγήσω αυτό που όλοι πλέον οι δήμαρχοι και οι νομάρχες, ανεξάρτητα κάτω από ποιο χρώμα εκλέχθηκαν στην προηγούμενη εκλογική αναμέτρηση αναζητούν με επιμονή. Θέλω λοιπόν να τοποθετηθώ στο θέμα αυτό.
 Η Κυβέρνηση είναι αυτή που ανέδειξε με έργα πλέον και όχι με λόγια τη διαφάνεια στη διαχείριση των έργων. Η διαφάνεια αποτελεί σταθερό σημείο αναφοράς για το σύνολο της δράσης της Κυβέρνησής μας. Και αυτό γιατί; Με πρωτοβουλία της δικής μας Κυβέρνησης θεσμοθετήθηκε ο προληπτικός  ελεγχος νομιμότητας από το Ελεγκτικό Συνέδριο για όλες τις προμήθειες, η δαπάνη των οποίων υπερβαίνει το ποσό των πεντακοσίων εκατομμυρίων (500.000.000) δραχμών, η εκτέλεση έργων από το δημόσιο, τα νομικά πρόσωπα δημοσίου δικαίου και οι δημόσιες επιχειρήσεις και οργανισμοί, η δαπάνη των οποίων υπερβαίνει το ένα δισεκατομμύριο δραχμές, καθώς και οι συμβάσεις υπηρεσιών άνω των πεντακοσίων εκατομμυρίων (500.000.000) δραχμών.
 Πραγματοποιήθηκε ένα πρωτοφανούς εμβέλειας έργο στον τομέα της παραγωγής των δημοσίων έργων στη χώρα μας, με αλλεπάλληλες θεσμικές παρεμβάσεις.
 Στόχος μας ήταν να σταματήσουν τα νοσηρά φαινόμενα των καταστρεπτικών επιπτώσεων στα δημόσια έργα ή οι εξίσου νοσηρές υπέρογκες αυξήσεις στους προϋπολογισμούς τους. Και το πετύχαμε αυτό τα τελευταία χρόνια.
 Θεσπίσαμε τη λειτουργία μιας μονάδας παρακολούθησης των δημοσίων συμβάσεων, πρότυπο για τα ευρωπαϊκά δεδομένα, που παρακολουθεί και υποστηρίζει όλες τις αναθέτουσες αρχές της χώρας μας. Τις υποστηρίζει συμβουλευτικά, έτσι ώστε να τηρείται η σχετική εθνική και κοινοτική νομοθεσία.
 Θεσπίσαμε εμείς, για πρώτη φορά στην Ελλάδα, δειγματοληπτικό έλεγχο ποιότητας για τα δημόσια έργα από ανεξάρτητο οίκο διεθνούς κύρους.  Δημιουργήσαμε με άλλα λόγια αλλαγή πλεύσης, έχουμε αλλαγή τοπίου στο ζήτημα της διαχείρισης των πόρων στην πατρίδα μας, σε ό,τι αφορά τα δημόσια έργα.
 Πιστεύω λοιπόν  οτι υπάρχει αλλαγή πλεύσης και τα αποτελέσματα είναι ορατά. 'Ολα τα παραπάνω, αποτελούν δείγμα γραφής και μια Κυβέρνηση που έχει την τόλμη και δουλεύει για ν'ανατρέψει ακριβώς εκείνες τις νοοτροπίες του παρελθόντος, νοοτροπίες δεκαετιών, θεσπίζοντας μέτρα που ενισχύουν τη διαφάνεια και μέτρα κατά τη διάρκεια υλοποίησης των προγραμμάτων σε εξέλιξη διότι δυστυχώς δεν είχαν παρθεί πριν από την έναρξη του δεύτερου Κοινοτικού Πλαισίου Στήριξης. 'Ετσι λοιπόν θα έλεγα ότι μόνη η Κυβέρνηση τόλμησε και τολμά βαθιές και ουσιαστικές τομές με κάθε τρόπο και χωρίς να υπολογίζει το οποιοδήποτε κόστος στην κατεύθυνση της ενίσχυσης της διαφάνειας.
'Ερχομαι τώρα στη συγκεκριμένη τροπολογία. Η τροπολογία αυτή έχει καθαρά τεχνικό και μόνο χαρακτήρα, που λαμβάνει υπόψη το θέμα του κλεισίματος του δεύτερου Κοινοτικού Πλαισίου Στήριξης.
 Αυτό σημαίνει ότι, λόγω της καταληκτικής και δεσμευτικής για τη χώρα μας ημερομηνία της 31ης Δεκεμβρίου 1999, πρέπει όλοι οι φορείς να έχουν ολοκληρώσει την ανάληψη των νομικών δεσμεύσεών τους με υπογραφή των συμβάσεων, μέχρι τις 31/12/99. Αυτό δεν θα μπορούσε να τηρηθεί, καθώς προβλέπεται συνολικά η προθεσμία τουλάχιστον σαράντα ημερών για την ολοκλήρωση του ελέγχου νομιμότητας από κλιμάκιο του Ελεγκτικού Συνεδρίου.  Επειδή, λοιπόν, στο νόμο του Σεπτεμβρίου που ψηφίστηκε, δεν υπάρχει μεταβατική διάταξη, διαπιστώθηκε εκ των υστέρων ότι πολλοί φορείς ή κάποιοι φορείς -για να είμαι πολύ πιο συγκεκριμένος- δεν θα προλάβαιναν να τηρήσουν τη δέσμευσή τους. Κρίθηκε, λοιπόν, επιβεβλημένη η τροπολογία αυτή, προκειμένου να δοθεί και η δυνατότητα υπογραφής συμβάσεων και πριν την υποβολή τους για έλεγχο στο  Ελεγκτικό Συνέδριο, με τη ρητή υποχρέωση όμως εντός βραχύτατης προθεσμίας μετά την υπογραφή τους. Και αναφερόμαστε στο δεκαήμερο που προβλέπει η διάταξη του νόμου. Και βέβαια τηρώντας απαραίτητα τη δέσμευσή μας για διαφάνεια και στο περιεχόμενο της αναγκαίας αυτής τροπολογίας, προβλέψαμε ότι η σύμβαση δεν θα έχει καμία απολύτως ισχύ, θα είναι σαν να μην έγινε ποτέ, αν κάτι τέτοιο προκύπτει από τον έλεγχο του Ελεγκτικού Συνεδρίου, εάν ο έλεγχος δηλαδή, προβεί αρνητικός.
 Δεν επιδέχεται, λοιπόν, καμιάς διαφορετικής ερμηνείας η σαφέστατη διάταξη που προβλέπει ότι η σύμβαση θεωρείται σαν να μην έχει συναφθεί  ποτέ. Σε  ολες αυτές τις συμβάσεις που θα υπογραφούν μέχρι τις 31/12/99 θα υπάρχει αντίστοιχη πρόβλεψη, ρήτρα, προκειμένου να διασφαλίζεται το δημόσιο συμφέρον από τις αναθέτουσες αρχές. Κανείς ανάδοχος δεν θα μπορεί να διεκδικήσει οτιδήποτε από μια σύμβαση, η οποία θα περιλαμβάνει μια τέτοια ρήτρα.
 'Αρα δεν καταλαβαίνω για μια ακόμα φορά, πού βλέπουμε την αδιαφάνεια. Γίνεται στην Ελλάδα, αυτό που γίνεται τα τελευταία έξι χρόνια σε όλα τα κράτη-μέλη της Ευρωπαϊκής 'Ενωσης.
ΠΡΟΕΔΡΕΥΩΝ (Λουκάς Αποστολίδης): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, οι εξηγήσεις του κυρίου Υφυπουργού για το άρθρο 39 δεν μας πείθουν. Η Κυβέρνηση διαχειρίζεται το Κοινοτικό Πλαίσιο Στήριξης από το 1994 και για μια ακόμα φορά άφησε τα πράγματα να φθάσουν στο απροχώρητο και έρχεται τώρα στο τέλος να ζητήσει ουσιαστικά μέσα σε συνθήκες σκότους να ανατεθούν συμβάσεις, οι οποίες είναι αρκετών δισεκατομμυρίων. Αντίστοιχα ζητήματα τέθηκαν στο τέλος τον Δεκέμβρη του 1997, όταν με τον ίδιο τρόπο καθώς έληγε η προθεσμία ανατέθηκαν συμβάσεις εκατοντάδων δισεκατομμυρίων. Αντίστοιχα ζητήματα τέθηκαν με την ανανέωση της σύμβασης του ΞΥΣΤΟ, όπου αντί να γίνει διαγωνισμός άφησε η Κυβέρνηση και πέρασαν οι προθεσμίες και τελικά ανανεώθηκε η σύμβαση με ανάθεση και απευθείας διαπραγμάτευση του Υφυπουργού Οικονομικών με την εταιρεία που ήταν ανάδοχος μέχρι τότε.
 Αυτή η πρακτική δεν μας βρίσκει σύμφωνους, δεν θέλουμε να την νομιμοποιήσουμε και είμαστε κάθετα αντίθετοι. Και μ' αυτό το άρθρο δεν πρόκειται εμείς να νομιμοποιήσουμε τέτοιες πρακτικές. Γι' αυτό και θα ζητήσουμε ονομαστική ψηφοφορία στο συγκεκριμένο άρθρο για να τεθούν όλοι προ των ευθυνών τους.
 ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο.
 ΝΙΚΟΛΑΟΣ ΓΚΑΤΖΗΣ: Κύριε Πρόεδρε δεν μπόρεσα προηγούμενα, μέσα στο λίγο χρόνο που είχα να ολοκληρώσω τις απόψεις μου σε ορισμένα άρθρα. Πρόκειται για το άρθρο 43 για όλους αυτούς τους τετρακόσιους εργαζόμενους που δούλευαν στα λιπάσματα και που η επιχείρηση κλείνει.
 Κύριε Υπουργέ, το πρόβλημα δεν λύνεται μ' αυτήν τη διάταξη ιδιαίτερα για ορισμένους ανθρώπους που βρίσκονται στην προσυνταξιοδοτική ηλικία.  Τους εντάσσετε στο ειδικό πρόγραμμα που θα έχουν πραγματικά το δικαίωμα επιλογής και να ασφαλίζονται στα ταμεία, αλλά μετά από τρία χρόνια τι θα γίνει.
 Δεν μας λύνει το πρόβλημα αυτό της επανακατάρτισης των εργαζομένων. Η επανακατάρτιση εάν δεν συνοδεύεται με απευθείας εργασία, όταν τελειώσει, δεν έχει καμιά αξία. Και μη μας λέτε ότι είναι μια λύση κλπ. Ξέρετε τι έγινε στο Λαύριο όταν οι μεταλλωρύχοι πήγαιναν και έκαναν μαθήματα επανακατάρτισης για να βγουν μοντελίστ. Είναι, λοιπόν, λύσεις αυτές που προτείνετε; Η επανακατάρτιση πρέπει να συνοδεύεται με τη δουλειά κλπ.
 Η πρόταση που κάναμε ήταν αυτή των εργαζομένων. Δηλαδή το εργοστάσιο να μεταφερθεί, αφού έχει προβλήματα περιβαλλοντικά κλπ., να εκσυγχρονιστεί, να δουλέψει, ώστε και οι εργαζόμενοι να βρουν δουλειά και η οικονομία να αναπτυχθεί, αλλά και οι αγρότες να έχουν φθηνότερα λιπάσματα.
 To άρθρο 45 είναι για τα μέτρα που παίρνετε για τους σεισμόπληκτους.  Ιδιαίτερα αυτές οι φοροαπαλλαγές, που κάνετε, είναι ουσιαστικά στάχτη στα μάτια. Εγώ μάλιστα θα έλεγα ότι είναι προεκλογικό τρικ. 'Οταν οι επαγγελματοβιοτέχνες έχουν πάθει μια ολική καταστροφή στα κτίρια ... Παρακαλώ, κύριε Υπουργέ, μιλάτε και δεν με ακούτε.
ΠΡΟΕΔΡΕΥΩΝ (Λουκάς Αποστολίδης): Παρακαλώ συνεχίστε, ο Υπουργός σας ακούει.
 ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εγώ δεν έχω αντίρρηση να τα πω,  γιατί έτσι και αλλιώς δεν έχει σκοπό να απαντήσει ο κύριος Υφυπουργός, όπως δεν απάντησε και στην επιτροπή. Δηλαδή δεν θέλει να δώσει λύση.  Το πρόβλημα με τους σεισμόπληκτους είναι πάρα πολύ σοβαρό. Ιδιαίτερα οι επαγγελματοβιοτέχνες έχουν πάθει ολική καταστροφή. Πέρα απ' αυτούς που γκρεμίστηκαν τα μαγαζιά τους, τα εμπορεύματά τους, ο εξοπλισμός τους, καταστράφηκαν. Τα γραμμάτια και οι επιταγές έχουν χαθεί και καταστράφηκαν. Και λέτε ότι δίνετε λύσεις στα προβλήματά τους, ρυθμίζοντας τις οφειλές τις οποίες δεν έχουν προκαταβάλει μέχρι τις 31.12.98. Λέτε δηλαδή ότι  δώσατε διακόσιες χιλιάδες (200.000) και σ' αυτούς, ενώ η απαίτηση ήταν τουλάχιστον ένα εκατομμύριο (1.000.000) για τις πρώτες ανάγκες μετά την καταμέτρηση των ζημιών; Και νομίζετε ότι από την πρώτη του έτους θα λυθούν τα προβλήματά τους. Δηλαδή θα ανοίξει η αγορά σ' αυτούς τους ανθρώπους. Θα μπορέσουν να δουλέψουν; Αυτό πέρα από προεκλογικό τρικ είναι μια κοροϊδία σ' αυτούς τους ανθρώπους, που έχουν πάθει αυτές τις ζημιές.
 'Ερχομαι τώρα στο άρθρο 39. Κύριε Υπουργέ, είπατε ότι παίρνετε αυτά τα μέτρα προκειμένου να προλάβετε να μη χαθεί η χρηματοδότηση από το δεύτερο Κοινοτικό Πλαίσιο Στήριξης για ορισμένα έργα κλπ. Κατ' αρχήν δεν είναι έτσι και το αποδεικνύει το ότι έχει αναδρομική ισχύ από το Σεπτέμβριο.
 Δεύτερον, εδώ υποκρύπτονται αναθέσεις όπως και με τις προγραμματικές συμβάσεις. Καταργείται και ο στοιχειώδης έλεγχος, οι μικρές αυτές δικλίδες ασφαλείας, που υπήρχαν, ελέγχου και νομιμότητας. Πώς θα γίνουν αυτές οι αναθέσεις;  Σας ρωτήσαμε για ποια έργα επρόκειτο και κατά τη συζήτηση επί της αρχής και στην επιτροπή και παρακαλέσαμε να μας φέρετε ένα κατάλογο για ποια έργα και για πόσα δισεκατομμύρια ή τρισεκατομμύρια πρόκειται. Το αγνοήσατε. Δεν θέλετε να υπάρχει ούτε αυτό.
 Καταργείτε τον έλεγχο και από το Ελεγκτικό Συνέδριο, αλλά δεν δημοσιεύεται και στην Εφημερίδα της Κυβέρνησης. Και θα σας πω τι απαντήσατε στην επιτροπή επ' αυτού του θέματος: "Υπάρχει διαλυτική αίρεση στη σύμβαση που λέει ότι η σύμβαση αυτή δεν προχωρεί αν το Ελεγκτικό Συνέδριο μέσα σε δέκα μέρες και όχι σε σαράντα έχει αρνητική άποψη".  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν είναι έτσι. 
ΝΙΚΟΛΑΟΣ ΓΚΑΤΖΗΣ: 'Ετσι είναι, διαβάζω επί λέξει. Το έχετε πει και στην επιτροπή.
 Ο έλεγχος πρέπει να γίνει. Δεύτερον, γιατί έχει αναδρομική ισχύ εφόσον υπήρχε αυτός ο χρόνος; Τρίτον, τι θα γίνει σε περιπτώσεις που λήξει αυτό το χρονικό περιθώριο και το Ελεγκτικό Συνέδριο δεν έχει απαντήσει; Τι θα γίνει; Θα ισχύσει η ανάθεση ή όχι; Αναστέλλεται το έργο; Πρέπει και εδώ να δώσετε μια απάντηση. Πάντως είναι καθαρά ένα βόλεμα ημετέρων και υπάρχει αδιαφάνεια και σ' αυτήν τη διαδικασία.
ΠΡΟΕΔΡΕΥΩΝ (Λουκάς Αποστολίδης): Ο κ. Κούβελας έχει το λόγο.
 ΣΩΤΗΡΙΟΣ ΚΟΥΒΕΛΑΣ: Επειδή ο κύριος Υπουργός δεν απάντησε θα ήθελα επειδή τώρα θα έχει τον τελευταίο λόγο να μας πει πόσα λεφτά πετιούνται με τη ρύθμιση αυτή που γίνεται στα νοσοκομεία και ποιος είναι υπεύθυνος γι' αυτά. Κανένας;  Δεύτερον, στο άρθρο 39, γιατί οι συναφθείσες συμβάσεις, οι οποίες πήγαν ήδη στο Ελεγκτικό Συνέδριο δεν άφησαν να εξελιχθούν και τις σταματάνε; Από το Σεπτέμβριο ήσαν τρεις μήνες. Το Ελεγκτικό Συνέδριο έπρεπε μέσα σε σαράντα μέρες να αποφανθεί. Γιατί του απαγορεύουν να αποφανθεί; Κάτι κρύβεται.
 Τρίτον, είπατε ότι δήθεν έχει ημερομηνία λήξεως αυτή η διαδικασία για λίγο καιρό και μετά θα ελεγχθούν.
 Πείτε μας: Για τα εκατοντάδες δισεκατομμύρια τα οποία θα διαχειριστεί το ΥΠΕΧΩΔΕ για τους σεισμούς και για τα οποία προβλέπεται πλήρης αδιαφάνεια έχουν  ημερομηνία λήξεως τα της διαχειρίσεως ή θα πάει όσο υπάρχει Υπουργείο και όσο υπάρχουν σεισμοί ή καλύτερα όσο υπάρχει ΠΑΣΟΚ στην Κυβέρνηση; Τέταρτον, οι προγραμματικές συμβάσεις οι οποίες το 1997 πήγαν έτσι, εν τάχει, στη συνέχεια υπήχθησαν υπό κάποιου είδους έλεγχο, ας πούμε του Ελεγκτικού Συνεδρίου; 'Εγινε κανένας έλεγχος; Και τότε υποσχόσασταν και όμως δεν έγινε τίποτε. Γιατί να σας πιστέψουμε τώρα;  Κύριε Υπουργέ, έτσι θα πάμε στην ΟΝΕ; 'Ετσι θα συγκριθούμε με τους άλλους, οι οποίοι καλπάζουν; 'Η μήπως σε λίγο θα ζηλεύουμε την Ουγκάντα; Πιο ευαίσθητοι είναι εκεί! 
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 
ΧΡΗΣΤΟΣ ΠΑΧΤΑΣ (Υφυπουγός Εθνικής Οικονομίας): Ευχαριστώ, κύριε Πρόεδρε.
 Θα προσπαθήσω και πάλι να αναδείξω κάποιες απλές αλήθειες. Νομίζω ότι πλέον έχουμε γίνει και περισσότεροι σ' αυτήν την Αίθουσα, εδώ και λίγη ώρα. Νομίζω ότι μπορούμε να μιλήσουμε με τη γλώσσα της αλήθειας, να δούμε πώς θα αντιμετωπίσουμε προβλήματα, που προκύπτουν και να δούμε τελικά που διαφωνούμε. Και εγώ έχω πάρα πολλά ερωτήματα μετά απ' αυτά που άκουσα προηγουμένως.
ΣΩΤΗΡΙΟΣ ΚΟΥΒΕΛΑΣ: Τόσο καιρό δεν καταλάβατε που διαφωνούμε;  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είναι χρήσιμο ο λαός -και το γνωρίζουμε αυτό, κύριοι συνάδελφοι- θέλει να του μιλάμε με ευθύτητα και να του λέμε την πλήρη αλήθεια.
Θα ξεκινήσω, λοιπόν, απ' αυτά που είπε ο κ. Κούβελας, ο αγαπητός εισηγητής της Νέας Δημοκρατίας.
 Κύριε Κούβελα, θα σας παρακαλέσω να διαβάσουμε μαζί τη διάταξη και να μας ακούσουν όλοι οι συνάδελφοι, που είναι εδώ.
 ΣΩΤΗΡΙΟΣ ΚΟΥΒΕΛΑΣ: Εγώ έθεσα κάποια άλλα ερωτήματα.
 ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θέσατε ερωτήματα και θα σας πάω ένα ένα σε όλα τα ερωτήματα.
 ΣΩΤΗΡΙΟΣ ΚΟΥΒΕΛΑΣ: Στα ερωτήματα. Αφήστε τη διάταξη.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Λέει, λοιπόν, η διάταξη και θα εξηγήσω από το τέλος.
 ΣΩΤΗΡΙΟΣ ΚΟΥΒΕΛΑΣ: Μας τα είπατε αυτά.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν καταλαβαίνετε όμως δυστυχώς ή δεν θέλετε να καταλάβετε πολλά πράγματα.
 Λέει, λοιπόν, η διάταξη ότι η συγκεκριμένη παράγραφος 6 του άρθρου 8 του ν. 2741/99 δεν εφαρμόζεται. Πού δεν εφαρμόζεται; Για τους διαγωνισμούς που διενεργούνται μέχρι την 31.12.99. Και για ποιο περιεχόμενο; Για ποια προγράμματα; Για την υλοποίηση προγραμμάτων του Κοινοτικού Πλαισίου Στήριξης και των κοινοτικών πρωτοβουλιών ετών 1994 έως και 1999 καθώς και Ταμείο Συνοχής.
 Εάν, λοιπόν, θέλουμε με ειλικρίνεια να σκύψουμε πάνω στο περιεχόμενο της διάταξης έχουμε αμέσως την απάντηση σε δυο από τα πολλά ερωτήματα που θέσατε. Η απάντηση είναι στο μέχρι πότε. Το "μέχρι πότε" είναι μέχρι 31.12.99. Μιλάμε, λοιπόν, για την περίοδο του τριμήνου Οκτωβρίου, Νοεμβρίου και Δεκεμβρίου και μόνο.
 Το δεύτερο είναι: Για όλα τα προγράμματα; Αναφερθήκατε στα προγράμματα των σεισμών του ΥΠΕΧΩΔΕ, του Υπουργού κ. Λαλιώτη; Η απάντηση πάλι δίνεται εδώ μέσα. Μιλάμε πάλι και μόνο για τα προγράμματα του Κοινοτικού Πλαισίου Στήριξης. Δεν μιλάμε για τα έργα τις προμήθειες των δράσεων που αφορούν μη συγχρηματοδοτούμενα προγράμματα.
 'Ολα, λοιπόν, τα έργα, όλες οι δράσεις, όλες οι προμήθειες, όλες οι ενέργειες, που δεν αφορούν Κοινοτικό Πλαίσιο Στήριξης, Ταμείο Συνοχής και κοινοτικές πρωτοβουλίες για όλες αυτές τις δράσεις το περιεχόμενο του ν. 2741/99 έχει πλήρη και απόλυτη ισχύ.
 Προχωράω παραπέρα. 'Ενα άλλο ερώτημα που τίθεται συνεχώς είναι, μα, μέσα σε δέκα μέρες το Ελεγκτικό Συνέδριο θα μπορέσει να απαντήσει; Το επανέλαβε ο συνάδελφος του Κομμουνιστικού Κόμματος Ελλάδος.
 ΝΙΚΟΛΑΟΣ ΓΚΑΤΖΗΣ: Να σας το δείξω, κύριε Υπουργέ;  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Να διαβάσετε όμως και τη δευτερολογία μου, κύριε συνάδελφε. Γιατί δεν τη διαβάζετε; Να διαβάσετε και την παρέμβασή μου επί της αρχής του άρθρου. Σας το εξήγησα είναι η τέταρτη φορά και θα το κάνω και για πέμπτη αν χρειαστεί.
 Λέμε, λοιπόν, το εξής πάρα πολύ απλό: 'Οτι αντί να περιμένουμε τον έλεγχο του Ελεγκτικού Συνεδρίου γι' αυτήν την περίοδο και μόνο μέχρι 31.12.99 όπου υπάρχει καταληκτική ημερομηνία ανάληψης των νομικών δεσμεύσεων από τους φορείς υλοποίησης ΟΤΑ, νομαρχίες, Υπουργεία, οργανισμούς του δημόσιου τομέα και μετά να υπογραφεί η σύμβαση λέμε να υπογραφεί η σύμβαση, για να είμαστε εμπρόθεσμοι εντός του 1999 και μετά σε δέκα μέρες οφείλει ο φορέας υλοποίησης να αποστείλει στο Ελεγκτικό Συνέδριο το περιεχόμενο της σύμβασης για τον έλεγχο. Και το Ελεγκτικό Συνέδριο, σύμφωνα με τις διατάξεις που ψηφίσαμε στο νόμο του Σεπτεμβρίου μέσα στις σαράντα μέρες δηλαδή, τριάντα συν δέκα θα ολοκληρώσει τον έλεγχό του. Θέλετε να το επαναλάβω ξανά; Νομίζω είναι κατανοητό.
 Το Ελεγκτικό Συνέδριο, λοιπόν, απρόσκοπτα μέσα στις προθεσμίες που προβλέπει ο νόμος τριάντα ημέρες συν δέκα, θα ολοκληρώσει τον έλεγχό του.  ΝΙΚΟΛΑΟΣ ΓΚΑΤΖΗΣ: Αν δεν γίνει ο έλεγχος, κύριε Υπουργέ;  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είπα, λοιπόν, και κατά τη διάρκεια της παρέμβασής μου πριν από λίγο ότι δεν θα έχει ισχύ είναι σαν να μην έγινε ποτέ η σύμβαση, εάν προκύψει από τον έλεγχο του Ελεγκτικού Συνεδρίου, κάτι το αρνητικό.
ΝΙΚΟΛΑΟΣ ΓΚΑΤΖΗΣ: Και αν περάσουν σαράντα μέρες και δεν έχει αποφανθεί, τι θα γίνει;  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Ο,τι ίσχυε  και πριν από το περιεχόμενο του νόμου.
 Τώρα, υπάρχει ένα ερώτημα μήπως πρέπει να υπάρχει και αυτή η δυνητική αίρεση για την οποία όλοι συμφωνούμε; Θέλω να απαντήσω στο σημείο αυτό, γιατί πράγματι υπάρχει η ρήτρα, το έχουμε πει αυτό. Απλά, κύριοι συνάδελφοι, για λόγους απλοποίησης των νομοθετικών κειμένων, που είναι μια κατεύθυνση από τους κανονισμούς και μια κατεύθυνση απ' όλους μας χάριν ακριβώς και της διαφάνειας και της απλοποίησης των νομοθετικών κειμένων, δεν είναι σκόπιμο να επαναλαμβάνουμε διατάξεις του Αστικού Κώδικα. Δεν απευθυνόμαστε σε νομικούς. 'Ολες τις ρυθμίσεις θα πρέπει να είναι σε θέση να τις κατανοήσει κάθε πολίτης και βέβαια όλοι οι φορείς που θα κληθούν να τις εφαρμόσουν.
 Πάντως θέλω να τονίσω για μια ακόμη φορά ότι δεν επιδέχεται καμιάς διαφορετικής ερμηνείας αυτή η σαφέστατη διάταξη, που προβλέπει ότι η σύμβαση θεωρείται σα να μην έχει συναφθεί ποτέ εάν έχουμε έστω και εκ των υστέρων την αρνητική απόφαση του Ελεγκτικού Συνεδρίου. Απλά θα έχουμε αναλάβει τη νομική δέσμευση, θα περιμένουμε για ένα μήνα την εγκατάσταση του εργολάβου και μετά από ένα μήνα θα εγκατασταθεί ο εργολάβος. Αλλά θα έχουμε κερδίσει το χρόνο. Γιατί τώρα; Επαναλαμβάνω για τον πολύ απλό λόγο ότι επειδή τελειώνει η προγραμματική περίοδος του δεύτερου Κοινοτικού Πλαισίου Στήριξης -η προγραμματική περίοδος αναφέρεται στη χρονική διάρκεια Γενάρης 1994 - Δεκέμβρης 1999- εάν αυτή η διάταξη περνούσε πριν από ένα χρόνο, πριν από δυο χρόνια, πριν από πέντε μήνες, πριν από οκτώ μήνες ή περνούσε τώρα με μια μεταβατική περίοδο δεν θα υπήρχε κανένα πρόβλημα. Λέμε, λοιπόν, να δώσουμε τη δυνατότητα σε όλους τους φορείς υλοποίησης στους δημάρχους, στις νομαρχίες στα Υπουργεία που προκήρυξαν κάποια έργα μετά την 28η Σεπτεμβρίου να ολοκληρώσουν τις διαδικασίες τους. Γιατί γνωρίζετε, κύριοι συνάδελφοι -το ανέφερα και προηγουμένως απαντώντας στον κ. Καραμάριο- ότι ένα έργο για να ωριμάσει, ένα έργο για να έχει πλήρη ετοιμότητα δημοπράτησης χρειάζεται μια προσπάθεια πολλών ετών. Τα μικρά έργα θέλουν ίσως λίγο χρόνο, τα μεσαία έργα θέλουν περισσότερο χρόνο, τα μεγάλα έργα, στα οποία έχουμε συγκεντρώσει τους πόρους θέλουν μια προσπάθεια τριών, τεσσάρων και πέντε ετών πολλές φορές για να ξεκαθαρίσει το τοπίο.
Τι λέμε λοιπόν; 'Οτι μετά από μια προσπάθεια του ελληνικού λαού των φορέων υλοποίησης συνολικά φθάσαμε πλέον στο τέλος της πραγματικής περιόδου. Και να απαντήσω και στο ερώτημα: Μα, πόσα είναι αυτά τα χρήματα, τα οποία απέμειναν να αναλάβουμε ως νομικές δεσμεύσεις; Να σας απαντήσω, κύριοι συνάδελφοι, πάρα πολύ συγκεκριμένα και αναλυτικά, έχουμε αναλάβει σχεδόν μέχρι και το Σεπτέμβριο, Οκτώβριο του 1999 το σύνολο των νομικών δεσμεύσεων. Περίπου το 100% των νομικών δεσμεύσεων του Κοινοτικού Πλαισίου Στήριξης, του Ταμείου Συνοχής και των κοινοτικών πρωτοβουλιών έχουν αναληφθεί. Μας μένει ένα ποσοστό που είναι χαμηλότερο από το 0,5% του συνόλου των δαπανών. Και μιλάμε γι' αυτό το ποσοστό. Πρόκειται για κάποια έργα κυρίως περιφερειακού χαρακτήρα.
 Να τονίσω ότι κάθε μέρα στο Υπουργείο περνούν δεκάδες νομάρχες και δήμαρχοι, οι οποίοι, επαναλαμβάνω, έχουν εκλεγεί από όλες τις πολιτικές παρατάξεις και μας παρακαλούν να μην ανατρέψουμε αυτήν τη διάταξη; Να σας πω ότι κλιμάκια της Νέας Δημοκρατίας, τα οποία περιφέρονται σήμερα στην επαρχία δέχονται τα μηνύματα από τους ίδιους δημάρχους και νομάρχες της Νέας Δημοκρατίας;  Μπαίνω σε ένα δεύτερο θέμα. Για μας, κύριοι συνάδελφοι, αποτελεί πραγματικά μια τομή εξαιρετικής σημασίας η θεσμοθέτηση του ειδικού τεύχους της Εφημερίδας της Κυβέρνησης, όπου δημοσιεύονται όλοι οι διαγωνισμοί, με μέριμνα βεβαίως των φορέων τόσο για τις προμήθειες του δημοσίου τομέα όσο και για τα δημόσια έργα.
 Για τους ίδιους λόγους που προανέφερα και δεδομένου ότι δυσχεραίνεται η εμπρόθεσμη μέχρι 31.12.99 ανάληψη νομικών δεσμεύσεων από όλους τους φορείς υλοποίησης των συγχρηματοδοτούμενων και μόνο προγραμμάτων του δεύτερου Κοινοτικού Πλαισίου Στήριξης λόγω της μετάθεσης των ημερομηνιών υποβολής προσφορών όλων των εν εξελίξει διαγωνισμών, κρίθηκε αναγκαία αυτή η διάταξη.
 'Αλλωστε για όλα αυτά τα συγχρηματοδοτούμενα έργα είναι δεδομένη η ύπαρξη διαφάνειας, καθώς όλες οι διακηρύξεις των διαγωνισμών, σύμφωνα με τις κοινοτικές οδηγίες, τηρούν τις διαδικασίες δημοσίευσής τους στην επίσημη εφημερίδα των Ευρωπαϊκών Κοινοτήτων.
 Κατ' αυτόν τον τρόπο και με δεδομένη τη δημοσιότητα σε όλες τις χώρες της Ευρωπαϊκής 'Ενωσης και βέβαια και στη χώρα μας, είναι τελείως αβάσιμο και στείροι οι αντιπολιτευτικοί ισχυρισμοί και λόγοι που ακούστηκαν σ' αυτήν την Αίθουσα.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, πρέπει να τελειώνετε. ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Τελειώνω, κύριε Πρόεδρε.
Δηλαδή, ό,τι γινόταν από την 1η Γενάρη 1994 μέχρι τις 28 Σεπτέμβρη 1999, όπου δηλαδή ήταν υποχρεωτική η δημοσίευση όλων των προκηρύξεων στην επίσημη εφημερίδα των Ευρωπαϊκών Κοινοτήτων, θα συνεχίσει να γίνεται και τώρα. 'Ο,τι ισχύει για την Ελλάδα, ισχύει και για όλα τα κράτη της Ευρωπαϊκής 'Ενωσης. Εγώ δεν βλέπω σκότος πουθενά. Βλέπω απλά αντιπολιτευτικούς ισχυρισμούς και μόνο.
 Δεν θα ήθελα να μπω στον πειρασμό αυτού που έλεγα προηγουμένως και να επικαλεσθώ συγκεκριμένες γνώμες, συγκεκριμένων δημάρχων, που πρόσκεινται στο χώρο της Αντιπολίτευσης και με απορία άκουσα την κακόπιση κριτική που ασκήθηκε.
ΓΕΩΡΓΙΟΣ ΑΛΟΓΟΣΚΟΥΦΗΣ: Να εφαρμοστεί ο Κανονισμός, κύριε Πρόεδρε. 
ΠΡΟΕΔΡΕΥΩΝ (Λουκάς Αποστολίδης): 'Εχει τη δυνατότητα να μιλήσει δέκα λεπτά και μιλάει δύο λεπτά παραπάνω από το χρόνο που δικαιούται, κύριοι συνάδελφοι. Αν νομίζετε ότι για τα δύο λεπτά θα πρέπει να φωνάζετε, τι να σας πω; Ολοκληρώστε παρακαλώ, κύριε Υπουργέ, γιατί υπάρχουν διαμαρτυρίες. ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ολοκληρώνω, κύριε Πρόεδρε.
 Η Κυβέρνησή μας, κύριοι συνάδελφοι, πρωτοπορεί, όταν θεσμοθετεί τέτοιες διαδικασίες που ενισχύουν τη διαφάνεια για όλες τις δημόσιες συμβάσεις προμηθειών, έργων και υπηρεσιών και πολύ περισσότερο, γι' αυτές που συνάπτονται και εκτελούνται σε εθνικό επίπεδο, χωρίς να εντάσσονται στο Κοινοτικό Πλαίσιο Στήριξης.
 Αυτά που εμείς οραματιζόμαστε και κάνουμε έργο, εσείς μπορείτε μόνο, δυστυχώς, να τα διαστρέφετε και σήμερα και χθες, όπως και προχθές. 'Ομως νομίζω ότι ο καθένας έχει τη γνώση που χρειάζεται. Ο λαός μας παρακολουθεί όλους και θέλει λύση στα προβλήματά του, θέλει να αντιμετωπίζουμε τα όποια προβλήματα προκύπτουν μέσα από την καθημερινότητά μας.
 Ευχαριστώ, κύριε Πρόεδρε.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Να κάνω μία ανακοίνωση, κυρία Παπαδημητρίου, και θα σας δώσω το λόγο.
Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", είκοσι οκτώ μαθητές και δύο συνοδοί δάσκαλοι από το Δημοτικό Σχολείο Μωραϊτη.
 Τους καλωσορίζουμε στο Κοινοβούλιο.
  (Χειροκροτήματα από όλες τις πτέρυγες)  Ορίστε, κυρία Παπαδημητρίου, έχετε το λόγο για ένα λεπτό.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν θα μιλήσω για τη ρύθμιση, έχουν μιλήσει οι ειδικοί. Εκείνο που θα ήθελα να πω μόνο -εφόσον η Πλειοψηφία την ψηφίσει- είναι να ληφθεί υπόψη κάτι εξαιρετικά σημαντικό. Οι καθυστερήσεις των περισσοτέρων έργων, τουλάχιστον στα έργα της Αργολίδος και πολλά της Πελοποννήσου, που γνωρίζω από την κοινή μας παρουσία εκεί, κύριε Υπουργέ, οφείλονται σε μη έγκριση και δημοσίευση περιβαλλοντικών όρων. Τουλάχιστον βάλτε και αυτήν την πρόβλεψη. Τα περιβαλλοντικά γραφεία των περιφερειών δεν είναι σε θέση να συμπληρώσουν φάκελο. Πείτε ότι, εκτός από τον έλεγχο του Ελεγκτικού Συνεδρίου, μπορεί να δοθεί σε σαράντα μέρες η έγκριση των περιβαλλοντικών όρων, για να μπορέσουν κι αυτά τα έργα να "τσουλήσουν".
 Ευχαριστώ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, παρακαλώ το λόγο.
 ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Νομίζω ότι η παρέμβαση της κ. Παπαδημητρίου έχει και έννοια και ουσία. Συμφωνώ απόλυτα μ' αυτό που είπε.
Απλά θέλω να ενημερώσω την κυρία συνάδελφο ότι εν όψει του τρίτου Κοινοτικού Πλαισίου Στήριξης αυτή η διάταξη θα είναι μέρος πλέον  αναγκαστικά της λειτουργίας και των θεσμικών αλλαγών, που θα κάνουμε. Θα προβλέψουμε ακριβώς τέτοιου είδους διατάξεις, για να υπάρχει και όριο. 'Oπως κάναμε με τον αναπτυξιακό νόμο ότι μέσα σε τρεις μήνες θα πρέπει η υπηρεσία του Υπουργείου Εθνικής Οικονομίας να γνωμοδοτήσει για τις προτάσεις, το ίδιο θα γίνει και με τις περιβαλλοντικές μελέτες, εφόσον όμως πρώτα δώσουμε τη δυνατότητα στις υπηρεσίες να αποκτήσουν τη δομή εκείνη που χρειάζεται.
 ΠΡΟΕΔΡΕΥΩΝ (Λουκάς Αποστολίδης): Kύριοι συνάδελφοι, ολοκληρώθηκε η συζήτηση επί της ενότητος των άρθρων 32 έως και 47 και προχωρούμε στην ψήφισή τους, ένα προς ένα.
 Ερωτάται το Σώμα: Γίνεται δεκτό το άρθρο 32, ως έχει;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
  ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 32 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 33, όπως τροποποιήθηκε από τον κύριο Υπουργό;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 33 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
 Ερωτάται το Σώμα: Γίνεται δεκτό το άρθρο 34, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 34 έγινε δεκτό κατά πλειοψηφία, ως έχει.
 Ερωτάται το Σώμα: Γίνεται δεκτό το άρθρο 35, ως έχει;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπως το άρθρο 35 έγινε δεκτό κατά πλειοψηφία, ως έχει.
 Για τα άρθρα 36 και 39 έχει υποβληθεί αίτηση ονομαστικής ψηφοφορίας, της οποίας το κείμενο έχει ως εξής: "ΠΡΟΣ ΤΟΝ ΠΡΟΕΔΡΟ ΤΗΣ ΒΟΥΛΗΣ  Οι παρακάτω Βουλευτές ζητούμε τη διεξαγωγή ονομαστικής ψηφοφορίας στα άρθρα 36 και 39 του σχεδίου νόμου "Αμοιβαία Κεφάλαια Ακίνητης Περιουσίας - Εταιρείες Επενδύσεων σε Ακίνητη Περιουσία και άλλες διατάξεις"  Σωτήριος Κούβελας  Γεώργιος Αλογοσκούφης  Αναστάσιος Καραμάριος  Θεόδωρος Σκρέκας  Γεώργιος Σούρλας  Ηλίας Βεζδρεβάνης  Θεοφάνης Δημοσχάκης  Επαμεινώνδας Ζαφειρόπουλος  Νικόλαος Παπαφιλίππου  Ιωάννης Λαμπρόπουλος  Σπύρος Σπύρου  Ανδρέας Καραγκούνης  Γεώργιος Σαλαγκούδης  Γεώργιος Αλεξόπουλος  Νικόλαος Τσιατσιώνης  Γεώργιος Τρυφωνίδης  Ιωάννης Τζωάννος  Γεώργιος Ορφανός  Αθανάσιος Βαρίνος  Δαβάκης Αθανάσιος  Τζιτζικώστας Γεώργιος  Παναγιωτόπουλος Γεώργιος  Μεϊμαράκης Ευάγγελος  Ιντζές Αναστάσιος  Γκατζής Νικόλαος                                       ." Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
 Ο κ. Σωτήριος Κούβελας. Παρών.
 Ο κ. Γεώργιος Αλογοσκούφης. Παρών. Ο κ. Αναστάσιος Καραμάριος. Παρών. Ο κ. Θεόδωρος Σκρέκας. Παρών.
 Ο κ. Γεώργιος Σούρλας. Παρών.
Ο κ. Ηλίας Βεζδρεβάνης. Παρών.
Ο κ. Θεοφάνης Δημοσχάκης. Παρών.
Ο κ. Επαμεινώνδας Ζαφειρόπουλος. Παρών. Ο κ. Νικόλαος Παπαφιλίππου. Παρών.
Ο κ. Ιωάννης Λαμπρόπουλος. Παρών.
 Ο κ. Σπύρος Σπύρου. Παρών.
Ο κ. Ανδρέας Καραγκούνης. Παρών.
 Ο κ. Γεώργιος Σαλαγκούδης. Παρών.
 Ο κ. Γεώργιος Αλεξόπουλος. Παρών.
Ο κ. Νικόλαος Τσιαρτσιώνης. Παρών. Ο κ. Γεώργιος Τρυφωνίδης. Παρών.
 Ο κ. Ιωάννης Τζωάννος. Παρών.
 Ο κ. Γεώργιος Ορφανός. Παρών.
Ο κ. Αθανάσιος Βαρίνος. Παρών. Ο κ. Αθανάσιος Δαβάκης. Παρών.  Ο κ. Γεώργιος Τζιτζικώστας. Παρών.
 Ο κ. Eυάγγελος Μεϊμαράκης. Παρών.
 Ο κ. Αναστάσιος Ιντζές. Παρών.
 Ο κ. Νικόλαος Γκατζής. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
(Δ Ι Α Κ Ο Π Η) (ΜΕΤΑ ΤΗ ΔΙΑΚΟΠΗ) ΠΡΟΕΔΡΕΥΩΝ (Λουκάς Αποστολίδης): Επαναλαμβάνεται η διακοπείσα συνεδρίαση.
 Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72, παράγραφος 3), θα λύσει τη συνεδρίαση για σήμερα το απόγευμα, ημέρα Τρίτη 14 Δεκεμβρίου 1999 και ώρα 18.00', με αντικείμενο εργασιών του Σώματος: Συζήτηση, σύμφωνα με τα άρθρα 41Α' και 148 του Κανονισμού της Βουλής, επί της Εκθέσεως της Διαρκούς Επιτροπής Οικονομικών Υποθέσεων "Για τη διαχείριση του Στιγμιαίου Κρατικού Λαχείου (ΞΥΣΤΟ)" σύμφωνα με την ειδική ημερήσια διάταξη.
 Λύεται η συνεδρίαση.
 'Ωρα λήξης: 12.40'  
O ΠΡΟΕΔΡΟΣ                         ΟΙ ΓΡΑΜΜΑΤΕΙΣ 

