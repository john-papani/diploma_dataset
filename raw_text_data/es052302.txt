ΣΥΝΕΔΡΙΑΣΗ ΡΛΖ'
Πέμπτη, 23 Μαϊου 2002
ΠΙΝΑΚΑΣ ΠΕΡΙΕΧΟΜΕΝΩΝ

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Αδεια απουσίας του Βουλευτή κ. Κ. Μητσοτάκη και Ν. Μπακογιάννη, σελ.
3. Ανακοινώνεται ότι τη συνεδρίαση παρακολουθούν μαθητές από το 7ο  Δημοτικό Σχολείο Μεγάρων, το 3ο και 18ο Δημοτικό Σχολείο Γλυφάδας, το 11ο Δημοτικό Σχολείο 'Ανω Χίου, το 2ο Δημοτικό Σχολείο 'Ανω Λιοσίων, το 11ο Δημοτικό Σχολείο Λαμίας και το 9ο Δημοτικό Σχολείο Βόλου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 24 Μαϊου 2002, σελ.
4. Συζήτηση επικαίρων ερωτήσεων: α) Προς τον Υπουργό Οικονομίας και Οικονομικών σχετικά με την υποβολή των φορολογικών δηλώσεων μέσω του TAXIS NET, την επίλυση των λειτουργικών προβλημάτων λόγω των βλαβών κ.λπ., σελ.
β) Προς τον Υπουργό Πολιτισμού, ι) σχετικά με την απόφαση του Κεντρικού Αρχαιολογικού Συμβουλίου για τη διατήρηση σε κατάχωση των αρχαιοτήτων που ευρέθησαν στη Λευκάδα κ.λπ, σελ.
ιι) σχετικά με τη λήψη των αναγκαίων μέτρων για την εξυγίανση στο χώρο του αθλητισμού κ.λπ, σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το ποσοστό συμμετοχής των γυναικών στους εκλογικούς συνδυασμούς για τις δημοτικές εκλογές, σελ.
δ) Προς τον Υπουργό Εθνικής Παιδείας και Θρησκευμάτων, σχετικά με τη λειτουργία πανεπιστημιακής σχολής στην Κόρινθο κ.λπ., σελ.
ε) Προς τον Υπουργό Ανάπτυξης, σχετικά με την εγκατάσταση αποθηκών καυσίμων στην περιοχή της λιμνοθάλασσας Βάσοβα του Νομού Καβάλας, τις περιβαλλοντικές επιπτώσεις κ.λπ., σελ.
στ) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη χρηματοδότηση των έργων αποπεράτωσης της Εγνατίας οδού, σελ.
Γ'  ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Τύπου και Μέσων Μαζικής Ενημέρωσης "Περιορισμοί στη σύναψη δημοσίων συμβάσεων με πρόσωπα που δραστηριοποιούνται ή συμμετέχουν σε επιχειρήσεις Μέσων Ενημέρωσης και άλλες διατάξεις", σελ.
2. Αίτηση ονομαστικής ψηφοφορίας επί του σχεδίου νόμου του Υπουργείου Τύπου και Μέσων Μαζικής Ενημέρωσης.
3. Κατάθεση Εκθέσεων Διαρκούς Επιτροπής:
Η Διαρκής Επιτροπή Μορφωτικών Υποθέσεων καταθέτει την 'Εκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: "Κύρωση της από 19 Απριλίου 2002 Πράξης Νομοθετικού Περιεχομένου "Απαγόρευση πραγματοποίησης δοκιμασιών ή προσομοιώσεων εξετάσεων από φροντιστήρια ή άλλους ιδιωτικούς φορείς", σελ.
ΟΜΙΛΗΤΕΣ
Α. Επί των επικαίρων ερωτήσεων:
 ΒΕΝΙΖΕΛΟΣ Ε., σελ.
ΓΡΗΓΟΡΑΚΗΣ Λ., σελ.
ΕΥΘΥΜΙΟΥ Π., σελ.
ΚΟΥΒΕΛΗΣ Σ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΜΠΕΝΟΣ Σ., σελ.
ΞΗΡΟΤΥΡΗ Α., σελ.
ΤΖΕΚΗΣ Α., σελ.
ΤΣΑΚΛΙΔΗΣ Ι., σελ.
ΤΣΟΧΑΤΖΟΠΟΥΛΟΣ Α., σελ.
ΦΩΤΙΑΔΗΣ Α., σελ.
ΧΑΛΚΙΔΗΣ Μ., σελ.
ΧΟΥΡΜΟΥΖΙΑΔΗΣ Γ., σελ.
ΧΩΡΕΜΗΣ Α., σελ.
Β. Επί του σχεδίου νόμου του Υπουργείου Τύπου και Μέσων Μαζικής Ενημέρωσης:
ΙΩΑΝΝΙΔΗΣ Φ., σελ.
ΚΕΔΙΚΟΓΛΟΥ Β., σελ.
ΚΩΝΣΤΑΝΤΟΠΟΥΛΟΣ Ν., σελ.
ΚΩΣΤΟΠΟΥΛΟΣ Δ., σελ.
ΜΗΤΣΟΤΑΚΗΣ Κ., σελ.
ΛΑΦΑΖΑΝΗΣ Π., σελ.
ΠΑΥΛΟΠΟΥΛΟΣ Π., σελ.
ΠΡΩΤΟΠΑΠΑΣ Χ., σελ.
ΣΚΥΛΛΑΚΟΣ Α., σελ.
ΤΖΑΝΗΣ Λ., σελ.





ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  B΄
ΣΥΝΕΔΡΙΑΣΗ  ΡΛΖ΄
Πέμπτη, 23 Μαϊου 2002
Αθήνα, σήμερα στις 23 Μαΐου 2002, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
 (Ανακοινώνονται προς το Σώμα από τον κ. Σωτήριο Κούβελα, Βουλευτή Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Συντονιστική Επιτροπή Αγροτικών Συνεταιρισμών και Συλλόγων Βορειοκεντρικής Εύβοιας ζητεί την άμεση πληρωμή των επιδοτήσεων καλλιεργήσιμων εκτάσεων, την καταβολή αποζημίωσης στους παραγωγούς της περιοχής της που οι καλλιέργειές τους υπέστησαν ζημιές από θεομηνίες κ.λπ.
2) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Επαγγελματιών Λογιστών Αγρινίου και Περιχώρων ζητεί την άμεση ίδρυση και λειτουργία Τμήματος Κοινωνικής Επιθεώρησης Εργασίας στο Αγρίνιο.
3) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Μορφωτικός και Πολιτιστικός Σύλλογος Καρδαμά "Κωστής Παλαμάς" ζητεί την κατασκευή υπόγειας διαβάσεως στην εθνική οδό Πατρών - Πύργου στη θέση Καρδαμά.
4) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Νομαρχιακό Συμβούλιο Σάμου ζητεί τη λήψη μέτρων για την αντιπυρική προστασία της νήσου Σάμου.
5) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Νομαρχιακό Συμβούλιο Σάμου ζητεί να επιτραπεί η αλιεία στην περιοχή της Σάμου με τράτα ή βιντζότρατα κατά τους μήνες Απρίλιο και Μάιο.
6) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Νομάρχης Δωδεκανήσου ζητεί να εξακολουθήσει η ισχύς του μέτρου των μειωμένων συντελεστών ΦΠΑ για τα νησιά του Αιγαίου.
7) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Πανθεσσαλικός Σύλλογος Φίλων Ειρήνης ζητεί οικονομική ενίσχυση για την κατασκευή αγάλματος αφιερωμένου στην Ολύμπια Ειρήνη.
8) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Επιμελητήριο Μαγνησίας ζητεί να υπαχθεί το Τμήμα της Εθνικής Οδού Λάρισας - Βόλου από τον ανισόπεδο κόμβο Βελεστίνου μέχρι την είσοδο του Βόλου, στο πρωτεύον επαρχιακό οδικό δίκτυο.
9) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Νομάρχης Δωδεκανήσου δηλώνει τη συμπαράστασή του στο δοκιμαζόμενο παλαιστινιακό λαό.
10) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία οι Πρόεδροι των Επιμελητηρίων Λέσβου, Χίου και Σάμου διαμαρτύρονται για την αύξηση των ναυτιλιακών ναύλων.
11) Οι Βουλευτές κύριοι ΔΗΜΗΤΡΙΟΣ ΤΣΙΟΚΓΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Τυρνάβου Λάρισας αναφέρεται στις εξελίξεις στο θέμα του παγετού που έπληξε την περιοχή του το Δεκέμβριο του 2001 και τον Ιανουάριο του 2002.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
   1. Στην με αριθμό 1563/28-9-01 ερώτηση δόθηκε με το υπ' αριθμ. 21630/16-10-01 έγγραφο από την Υπουργό Eσωτερικών, Δημόσιας Διοίκησης και Αποκέντρωσης    η  ακόλουθη απάντηση:
"Σε απάντηση της ερώτησης 1563/28-9-01 που κατέθεσε στη Βουλή ο Βουλευτής κ. Ιορδάνης Τζαμτζής, σας γνωρίζουμε τα εξής:
Οι πληροφορίες που δημοσιεύονται στην εφημερίδα EΛΕΥΘΕΡΟΣ ΤΥΠΟΣ ως προερχόμενες από απόρρητο σήμα της ΕΥΠ απεδείχθησαν μη ακριβείς.  Την περίοδο εκείνη υπήρχαν πράγματι πληροφορίες  περί επικείμενων τρομοκρατικών ενεργειών εκ μέρους του δήθεν Απελευθερωτικού Στρατού της Τσαμουριάς.  Οι πληροφορίες ελέγχθηκαν από την ΕΥΠ και δεν επιβεβαιώθηκαν. 'Εχει, εξάλλου, διαπιστωθεί, ότι τα Μέσα Ενημέρωσης στην ΠΓΔΜ και στη Γιουκοσλαβία συχνά δημοσίευαν ανταποκρίσεις, περί επικείμενων τρομοκρατικών ενεργειών του UCC στην Ελλάδα, που δεν βασίζονται σε ουσιαστικά στοιχεία.  Το θέμα παρακολουθείται, αλλά δεν υπάρχει καμία νεότερη πληροφορία.
Δεν έχει διαπιστωθεί επίσης απόκρυψη οπλισμού από τον UCK στη Μακεδονία.
Η Υπουργός
ΒΑΣΩ ΠΑΠΑΝΔΡΕΟΥ"
   2. Στην με αριθμό 1608/25-9-01 ερώτηση δόθηκε με το υπ' αριθμ. 2039/15-10-01 έγγραφο από τον Υφυπουργό   Γεωργίας η  ακόλουθη απάντηση:
"Απαντώντας στην ερώτηση 1608/25-9-01 που κατέθεσαν οι Βουλευτές κύριοι Στ. Σκοπελίτης, Α. Σκυλλάκος, Φ. Κουβέλης, για τα θέματα της αρμοδιότητάς μας, σας πληροφορούμε τα εξής:
Με την υπ' αριθμ. 1172/25-5-00 απόφαση κ.Γ.Γραμματέα Περ. Αττικής με την οποία δημιουργήθηκε στην Αίγινα καταφύγιο άγριας ζωής, τροποποιήθηκαν κάποια όρια του παλαιού καταφυγίου θηραμάτων σε εφαρμογή των διατάξεων του άρθρ. 57 παρ. 12 του ν. 2637/98 και της υπ' αριθμ. 89880/1506/31-3-00 εγκυκλίου διαταγής Υπουργείου Γεωργίας.  Με την ανωτέρω τροποποίηση εξαιρέθηκαν του καταφυγίου οι οικισμοί Αιγινήτισσας, Προφήτη Ηλία, Μαραθώνα, Ανιτσαίου, Βλάχηδες ν. Αίγινας, οι οποίοι δεν μπορεί να είναι χώροι διατροφής, διαχείμανσης και αναπαραγωγής των ειδών της άγριας πανίδας και χλωρίδας.
Συμπεριελήφθη όμως στα όρια του καταφυγίου άγριας ζωής η λεκάνη όπου βρίσκεται η Μονή Χρυσολεόντισσας, περιοχή απομονωμένη, πλούσια σε πανίδα και χλωρίδα με τροφή, νερό και ησυχία για τα θηράματα.
Η όλη διαδικασία έγινε σε συνεργασία με τον τοπικό κυνηγετικό σύλλογο, τη σύμφωνη γνώμη του Δημοτικού Συμβουλίου Δήμου Αίγινας και της Ιεράς Μονής Χρυσολεόντισσας.
Μετά την έκδοση της ανωτέρω απόφασης σε συνεργασία με τον Κυνηγετικό Σύλλογο Αίγινας τοποθετήθηκαν στην περίμετρο των ορίων του καταφυγίου ενδεικτικές πινακίδες σε κατάλληλα σημεία για ενημέρωση των κυνηγών.
Επειδή την 15η και 16-9-01 (Σάββατο και Κυριακή), ημέρες έναρξης του κυνηγίου στην Αίγινα, προβλεπόταν άφιξη πολλών κυνηγών, ζητήθηκε η συνδρομή  του Αστ. Τμ. Αίγινας της Δ'  Κυνηγετικής Ομοσπονδίας Στερεάς Ελλάδος (Κ.Ο.Σ.Ε.) για την αποστολή ομοσπονδιακού θηροφύλακα και του Κυνηγετικού Συλλόγου Αίγινας.
'Ετσι την 15η και 16-9-01 στο νησί της Αίγινας περιπολούσαν δύο συνεργεία υπαλλήλων.  Το πρώτο με το όχημα της αρμόδιας υπηρεσίας και επιβαίνοντες τον Δασοφύλακα της περιοχής, ένα αστυνομικό του Α.Τ.  Αίγινας και τον οδηγό της αρμόδιας υπηρεσίας.  Το δεύτερο με τον Ομοσπονδιακό θηροφύλακα και τον ιδιωτικό θηροφύλακα του Κυν. Συλλόγου Αίγινας που αναγνωρίστηκε και ορκίσθηκε πρόσφατα.
Η Αίγινα εκτός από τους πιο πάνω οικισμούς έχει και άλλους που γειτνιάζουν με τα όρια του καταφυγίου όπου υπήρχαν πολλοί κυνηγοί και δεν αναφέρθηκαν παράπονα ή προβλήματα.
Οι συνεχείς περιπολίες και οι συστηματικοί έλεγχοι που διενεργήθηκαν από τους θηροφύλακες και το προσωπικό της αρμόδιας υπηρεσίας, απέτρεψαν την παράνομη λαθροθηρία στο καταφύγιο της άγριας ζωής και στους οικισμούς.
Όσον αφορά τον τραυματισμό (ελαφρύ) του κυνηγού, αυτός έγινε στο Κακοπέρατο μακριά από τους οικισμούς περί την 7.30 πρωινή όπως προκύπτει από το υπ' αρ. 31/17/9/01 έγγραφο του Κυνηγητικού Συλλόγου Αίγινας.
Τέλος αναφέρεται ότι δεν έγινε καμία παραπομπή και δεν διαπιστώθηκε πυροβολισμός ή άλλη παράνομη ενέργεια στους οικισμούς ή όπου αλλού δεν επιτρέπεται η θήρα.
Ο Υφυπουργός
Φ. ΧΑΤΖΗΜΙΧΑΛΗΣ"
3. Στην με αριθμό 1620/26-9-01 ερώτηση δόθηκε με το υπ' αριθμ. 3028/16-10-01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό πρωτ. 1620/26-09-01, που κατέθεσε στη Βουλή ο Βουλευτής κ. Νικ. Λέγκας σχετικά με το αίτημα των κατοίκων της Διευρυμένης Κοινότητας Νεράιδας για την τοποθέτηση καρτοτηλεφώνων από τον Οργανισμό Τηλεπικοινωνιών Ελλάδος στα δημοτικά διαμερίσματα της περιοχής, σας διαβιβάζουμε το σχετικό έγγραφο με αριθμ. πρωτ. 338/223676/3-10-01, του Εντεταλμένου Αντιπροέδρου του εν λόγω Οργανισμού.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
4. Στην με αριθμό 1639/27-9-2001 ερώτηση δόθηκε με το υπ' αριθμ. 2048/15-10-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1639/27-9-2001 που κατέθεσε ο Βουλευτής κ. Λ. Ι. Παπανικολάου, σας πληροφορούμε τα εξής:
α) Οι εξαιρέσεις από τη χρηματοδότηση (καταλογισμοί) αφορούν στην τελική απόφαση της Ευρωπαϊκής Επιτροπής με αριθμ. 1795/11-7-2001, για την εκκαθάριση λογαριασμού του Ε.Γ.Τ.Π.Ε.
β) Οι εξαιρέσεις έχουν προέλθει από επισκέψεις κλιμακίων Κοινοτικών ελεγκτών στους Νομούς Ρεθύμνης, Χανίων και Αιτωλοακαρνανίας. Τα ευρήματα των ελέγχων αφορούσαν κυρίως:
- Μη ικανοποιητικό σύστημα επιτοπίων ελέγχων.
- Έλλειψη τήρησης μητρώων εκμεταλλεύσεων από τους παραγωγούς.
- Ανεπαρκείς επιτόπιους ελέγχους.
γ) Οι εν λόγω ελλείψεις διαπιστώθηκαν στους τομείς:
- Πριμοδότηση Ζωικού κεφαλαίου
- Λιπών και Ελαίων
- Σταφίδας.
Οι δαπάνες που εξαιρούνται της χρηματοδότησης, κατά τομέα, είναι αντίστοιχα 11,8 δισ. δρχ., 21,5 δισ. δρχ και 3,1 δισ. δρχ. Συνεπώς, το συνολικό ποσό των εξαιρέσεων ανέρχεται στα 36,48 δισ. δραχμές.
Κατά της απόφασης αυτής η Ελλάδα έχει ήδη ασκήσει προσφυγή στο Δικαστήριο των Ευρωπαϊκών Κοινοτήτων.
Θα πρέπει να σημειώσουμε ότι η εν λόγω απόφαση της Ε.Ε. (αρ. 1795/11-7-2001) αφορά ορισμένους μόνο τομείς χρηματοδότησης και μάλιστα όχι τους ίδιους για όλα τα κράτη-μέλη. Κατόπιν αυτού τα ποσά των καταλογισμών δεν είναι συγκρίσιμα και δεν αποτελούν το σύνολο των καταλογισμών στα άλλα κράτη-μέλη.
Τέλος, σε όλες τις περιπτώσεις που διαπιστώνονται αχρεώστητες καταβολές, τα χρήματα αναζητούνται με όλες τις νόμιμες διαδικασίες ως αχρεωστήτως εισπραχθέντα.
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 1640/27-9-01 ερώτηση δόθηκε με το υπ' αριθμ. 2049/15-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1640/27-9-2001, που κατέθεσε ο Βουλευτής κ. Λ. Ι. Παπανικολάου σας πληροφορούμε τα εξής:
Το πετρέλαιο που χρησιμοποιείται στη γεωργία και είναι η κύρια πηγή για την κίνηση των μηχανημάτων και τη θέρμανση των εγκαταστάσεων (θερμοκήπια), χορηγείται με ποσοστό επιστροφής φόρου κατανάλωσης 50% και συντελεστή 2% για τη φυτική παραγωγή και 0,6% για τη ζωική παραγωγή. Ειδικότερα για τα θερμοκήπια, ξηραντήρια, ανεμοδείκτες και αντλητικά συγκροτήματα μεγαλύτερα των 15 Ίππων ισχύει επιστροφή του ειδικού φόρου κατανάλωσης σε ποσοστό 30% ανεξάρτητου ορίου ως προς την ποσότητα που καταναλώνεται.
Το σύνολο των ενεργειών της ΑΤΕ κινείται στα πλαίσια των Νόμων και των σχετικών αποφάσεων των Νομισματοπιστωτικών Αρχών.
Ο ΕΛΓΑ αποτελεί σήμερα τον κύριο φορέα του γεωργοασφαλιστικού συστήματος στη χώρα μας και συνέχεια των αρχών, της φιλοσοφίας και πρακτικής που ακολούθησε ο ΟΓΑ την περίοδο 1963-1988.
Από την ίδρυσή του ο Οργανισμός στάθηκε πάντοτε αρωγός και συμπαραστάτης του δοκιμαζόμενου από αντίξοες καιρικές συνθήκες αγροτικού κόσμου της χώρας μας, πράγμα που αποδεικνύεται περίτρανα και από το γεγονός ότι κατά την εξαετία 1995-2000 καταβλήθηκαν στους παραγωγούς όλης της χώρας αποζημιώσεις ύψους 250 δισεκατομμυρίων δραχμών.
Στην πορεία από την έναρξη λειτουργίας του μέχρι και σήμερα παρουσιάσθηκαν διάφορα θέματα που έχουν σχέση με:
- Το κανονιστικό πλαίσιο που διαμορφώνεται τόσο από τον Κοινοτική Νομοθεσία όσο κα από τον ΠΟΕ (Παγκόσμιος Οργανισμός Εμπορίου).
- Τα Κοινοτικά θέματα ανταγωνισμού και παρεμβάσεων στις αγορές.
- Τη χρηματοδότηση του συστήματος και που επιβάλλεται με βάση τις νέες ανάγκες της σύγχρονης γεωργικής εκμετάλλευσης σε γεωργοασφαλιστικές καλύψεις.
- Την προοπτική του συστήματος και τη δυνατότητα προσαρμογής του στο χρόνο.
- Την εμπειρία και τις πρακτικές των άλλων χωρών της Ε.Ε. και την προσαρμογή του συστήματος γεωργικής ασφάλισης στη χώρα μας στις νέες συνθήκες.
Βέβαια το σημαντικότερα πρόβλημα που αντιμετωπίζει ο Οργανισμός σήμερα είναι η ασυμβατότητα του θεσμικού και νομικού πλαισίου με την κοινοτική νομοθεσία, συνέπεια της οποία είναι και η αδυναμία κρατικής επιχορήγησής του.
Γενικότερα όμως σήμερα το οικονομικό πρόβλημα του ΕΛΓΑ προβάλλει κυρίαρχο, μετά μάλιστα από την μη παρακράτηση της ειδικής ασφαλιστικής εισφοράς από τις επιδοτήσεις των αγροτικών προϊόντων, καθ' ερμηνεία των κοινοτικών κανονισμών .
Οι παραπάνω ουσιαστικοί αυτοί λόγοι, αποτέλεσαν την αιτία ώστε το Υπουργείο Γεωργίας να δρομολογήσει σειρά ενεργειών, με σκοπό την ανασυγκρότηση και τον εκσυγχρονισμό του ΕΛΓΑ, στοχεύοντας στη θεσμική, νομική και οικονομική του θωράκιση, ώστε να συνεχίσει να προσφέρει τις υπηρεσίες του στον Έλληνα αγρότη.
Οι ενέργειες αυτές είναι οι ακόλουθες:
1. Σε θεσμικό επίπεδο:
Ψηφίσθηκε στη Βουλή νόμος (ν. 2945 ΦΕΚ 223/Τ.Α./8.10.01) για το Εθνικό Σύστημα Προστασίας της Αγροτικής Δραστηριότητας - "ΗΣΙΟΔΟΣ" - σκοπός του οποίου είναι:
- Η ουσιαστική συμμετοχή του κράτους στους πόρους του ΕΛ.Γ.Α. ο οποίος αναλαμβάνει ουσιαστικότερο ρόλο κρατικού φορέα στο σύστημα.
- Η δυνατότητα άντλησης πόρων για την οικονομική σταθερότητα και φερεγγυότητα του συστήματος.
- Η Αντασφαλιστική κάλυψη του ΕΛ.Γ.Α. για την επίλυση των οικονομικών του προβλημάτων.
- Η επικουρική συμμετοχή του ιδιωτικού τομέα στους κινδύνους, (ποσοστά κάλυψης και ασφαλιστικά αντικείμενα που δεν καλύπτει ο ΕΛΓΑ), καθώς και η επιδότηση του ασφαλίστρου των αγροτών μέσω του νέου φορέα "ΟΑΣΙΣ" που δημιουργείται.
- Ο συντονισμός των εμπλεκομένων φορέων (ΕΛ.Γ.Α., ΠΣΕΑ, Ιδιωτικές Ασφαλιστικές Εταιρίες).
- Η βελτίωση των επιπέδων ανταποδοτικότητας του σημερινού συστήματος, χωρίς να αγνοείται ο κοινωνικός χαρακτήρας που προσέδωσε ο νομοθέτης στον ΕΛΓΑ κατά την ίδρυσή του.
2. Σε Οργανωτικό - Λειτουργικό Επίπεδο:
- Επανασχεδιάζεται και εκσυγχρονίζεται το Μηχανογραφικό Σύστημα του Οργανισμού.
- Τροποποιήθηκαν οι εσωτερικοί κανονισμοί του Οργανισμού.
- Αναβαθμίσθηκαν τα υπάρχοντα υποκαταστήματα και δημιουργήθηκαν νέα.
- Αναπτύχθηκαν διαδικασίες εσωτερικού ελέγχου με την ενεργοποίηση της Υπηρεσίας Επιθεώρησης του ΕΛΓΑ.
Σε Επίπεδο Προστασίας:
Συνεχίζονται και επεκτείνονται τα προγράμματα Ενεργητικής Προστασίας.
Επεκτείνεται η πολιτική των επιχορηγήσεων στους αντιπαγετικούς ανεμιστήρες και σε άλλες περιοχές της χώρας με καλλιέργειες υψηλών εισοδηματικών αποδόσεων, όπου η εμφάνιση των υπό προστασία κινδύνων είναι συχνή. 
Ο ΕΛΓΑ προχωρά στην Ελληνοποίηση του προγράμματος αντιχαλαζικής προστασίας με την αγορά πτητικού και μετεωρολογικού εξοπλισμού.
4. Σε Ασφαλιστικό Επίπεδο:
Έχει προγραμματισθεί εντός του 2002 να συνταχθούν κανόνες εκτιμητικής πρακτικής που θα περιορίσουν την υποκειμενικότητα του ανθρώπινου παράγοντα και θα βελτιώσουν τις οποίες ατέλειες του υπάρχοντος συστήματος.
Η μελέτη των ακραίων καιρικών φαινομένων, που προβλέπονται από τους επιστήμονες για τα επόμενα χρόνια, έχει ενταχθεί στις άμεσες ενέργειες που έχει προγραμματίσει ο Οργανισμός με σκοπό τη διερεύνηση της δυνατότητας ασφαλιστικής τους κάλυψης από τον ΕΛΓΑ.
Ολοκληρώθηκε σχεδόν η αναλογιστική μελέτη με την οποία θα διαφοροποιηθούν τα ασφάλιστρα με σκοπό τη βελτίωση των συντελεστών ανταποδοτικότητας του συστήματος.
Μελετήθηκε η διαδικασία εφαρμογής του θεσμού της Δήλωσης Καλλιέργειας και υπολείπεται η υλοποίηση, με σκοπό την πάταξη της εισφοροδιαφυγής καθώς και τη διαφοροποίηση του ασφαλίστρου για τη δικαιότερη κατανομή των ασφαλιστικών βαρών στους ασφαλισμένους.
Εφαρμογή του συστήματος προκαθορισμού τιμών προϊόντων πιλοτικά εντός του 2002 σε ορισμένες καλλιέργειες.
Ολοκληρώθηκε το πρώτο μέρος του ερευνητικού προγράμματος Τηλεπισκόπησης και προχωρά σε δεύτερη φάση η διερεύνηση των δυνατοτήτων που παρέχουν οι δορυφόροι 3ης γενιάς, με σκοπό την ταχύτητα και την αξιοπιστία των εκτιμήσεων.
Για το 2002 έχουν προγραμματισθεί σειρά Σεμιναρίων σε θέματα εκτιμήσεων για την επιμόρφωση των εκτιμητών.
Τέλος, προωθείται άμεσα αίτημα προς την Commission για την έγκριση επιχορήγησης του ΕΛΓΑ από τον κρατικό προϋπολογισμό με σκοπό την κάλυψη των ελλειμμάτων του.
Τα παραπάνω μέτρα θα προσδώσουν στον ΕΛΓΑ όλα εκείνα τα εχέγγυα που χρειάζεται για την βιωσιμότητά του, ώστε να συνεχίσει να προσφέρει τις υπηρεσίες του, που τόσο ανάγκη έχει ο Έλληνας αγρότης.
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 1654/27.9.01 ερώτηση δόθηκε με το υπ' αριθμ. 377/16.10.01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ.πρωτ. 1654/27.9.01 εγγράφου σας, με το οποίο μας διαβιβάσατε ερώτηση των Βουλευτών κυρίων Ν. Τσιαρτσώνη, Γ. Καρασμάνη και Ν. Κακλαμάνη που κατατέθηκε στη Βουλή των Ελλήνων, σας πληροφορούμε ότι:
1. Όπως είναι γνωστό, οι Υπηρεσίες του Λιμενικού Σώματος έχουν την ευθύνη της επιτήρησης των θαλάσσιων συνόρων και των χωρικών υδάτων. Μέχρι σήμερα δεν έχει απασχολήσει τις Υπηρεσίες αυτές περιστατικό παράνομης εισόδου Καμποτζιανών από θαλάσσης.
2. Για τον εντοπισμό ατόμων που κατά οποιοδήποτε τρόπο έχουν ήδη εισέλθει παράνομα στη χώρα, αρμόδιο είναι το Υπουργείο Δημόσιας Τάξης, προς το οποίο κοινοποιείται η ερώτηση.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
7. Στην με αριθμό 1658/27-9-01 ερώτηση δόθηκε με το υπ΄ αριθμ. 539/9-10-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ. Αριθμόν 1658/27.9.2001 ερώτηση του Βουλευτή κ. Γιώργου Αμπατζόλου. σας γνωρίζουμε τα εξής:
Μετά την από 13.9.01 υποβολή αίτησης για τον χαρακτηρισμό της  Νήσου Γυάρου ιστορικού τόπου η αρμόδια Υπηρεσία ΥΠ.ΠΟ προετοιμάζει τον φάκελο του θέματος για την εισαγωγή του στο Κ.Σ.Ν.Μ. προκειμένου να γνωμοδοτήσει σύμφωνα με το Ν. 1469/50 για τον χαρακτηρισμό της Νήσου Γυάρου ως ιστορικού τόπου.
Η Υπουργική Απόφαση, για τον χαρακτηρισμό "Ιστορικών Τόπων" εκδίδεται μετά από γνώμη του Υ.ΠΕ.ΧΩ.Δ.Ε. που διατυπώνεται μέσα σε προθεσμία ενός μηνός. Στην συνέχεια το Υ.ΠΕ.ΧΩ.Δ.Ε. έχει την αρμοδιότητα να θέσει όρους και περιορισμούς δόμησης στους κηρυγμένους Ιστορικούς Τόπους μετά από γνωμοδότηση του ΥΠ.ΠΟ που διατυπώνεται μέσα σε προθεσμία 2 μηνών από την υποβολή του σχετικού ερωτήματος (ΠΔ 161/84, ΦΕΚ Α΄ 54/30.4.84).
Η απαγόρευση της προσέγγισης δεν είναι θέμα της αρμοδιότητας του ΥΠ.ΠΟ.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
8. Στην με αριθμό 1670/27-9-01 ερώτηση δόθηκε με το υπ΄ αριθμ. 3016/16-10-01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1670/27-9-01 που κατέθεσε στη Βουλή ο Βουλευτής κ. Ηλίας Καλλιώρας σχετικά με την αύξηση στα τέλη των ΕΛ.ΤΑ., σας διαβιβάζουμε το αριθμ.152/15926/162/5-10-01 σχετικό έγγραφο των Ελληνικών Ταχυδρομείων.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Παρασκευής 24 Μαΐου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 και 3 Καν. Βουλής)
1. Η με αριθμό 624/21.5.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου να εξυπηρετούνται οι ασφαλισμένοι του Ιδρύματος Κοινωνικών Ασφαλίσεων, από κέντρα αποθεραπείας και αποκατάστασης κλπ.
2. Η με αριθμό 627/21.5.2002 επίκαιρη ερώτηση του Βουλευτή της Νέας Δημοκρατίας κ. Δημητρίου Κωστόπουλου προς την Υπουργό Περιβάλλοντος, Χωροταξίας και Δημοσίων 'Εργων, σχετικώς με το ύψος της τιμής των διοδίων στην Αττική Οδό κλπ.
3. Η με αριθμό 633/21.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με τη δανειοδότηση των μικρομεσαίων αγροτών από την Αγροτική Τράπεζα.
4. Η με αριθμό 634/21.5.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την καθυστέρηση κατάθεσης του νομοσχεδίου για τον Εθνικό Χωροταξικό Σχεδιασμό κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.2 και 3 Καν. Βουλής)
1. Η με αριθμό 629/21.5.2002 επίκαιρη ερώτηση του Βουλευτή της Νέας Δημοκρατίας κ. Αθανασίου Βαρίνου προς τον Υπουργό Εμπορικής Ναυτιλίας, σχετικώς με τις αποφάσεις της Κυβέρνησης για το ασφαλιστικό των ναυτικών.
2. Η με αριθμό 632/21.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με την εκχώρηση υπηρεσιών των δημοσίων νοσοκομείων σε ιδιώτες κλπ.
3. Η με αριθμό 630/21.5.2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Επικρατείας, Εσωτερικών, Δημόσιας Διοίκησης και Αποκέντρωσης, σχετικώς με την αντικατάσταση των Γενικών Γραμματέων των Περιφερειών με μέλη του Υπουργικού Συμβουλίου, όπως ορίζεται από το άρθρο 81 του Συντάγματος.
ΠΡΟΕΔΡΕΥΩΝ (Κωνσταντίνος Γείτονας)  Eισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Με την άδειά σας, κύριοι συνάδελφοι, η πρώτη επίκαιρη ερώτηση του πρώτου κύκλου και η τελευταία του δευτέρου κύκλου θα συζητηθούν στο τέλος διότι απευθύνονται προς την Υπουργό Περιβάλλοντος, Χωροταξίας και Δημοσίων Έργων, η οποία αυτή τη στιγμή βρίσκεται στο Υπουργικό Συμβούλιο και θα έρθει αργότερα για να απαντήσει. 
Επίκαιρες ερωτήσεις πρώτου κύκλου:
Δεύτερη είναι η με αριθμό 618/20.5.2002 επίκαιρη ερώτηση του  Βουλευτή της Νέας Δημοκρατίας κ. Σωτηρίου Κούβελα, προς τον Υπουργό Οικονομίας και Οικονομικών, σχετικώς με την υποβολή των φορολογικών δηλώσεων μέσω του TAXIS NET, την επίλυση των λειτουργικών προβλημάτων λόγω των βλαβών κλπ.
Η επίκαιρη ερώτηση του κ. Κούβελα έχει ως εξής:
"Aφάνταστη η ταλαιπωρία όσων πίστεψαν, ότι θα εξυπηρετηθούν υποβάλλοντας της δηλώσεις τους μέσω του TAXISNET. Σήμερα αποκαλύπτεται, από τους ίδιους τους αρμοδίους του Υπουργείου Οικονομικών, ότι επρόκειτο για "απάτη". Δεν ήταν ένα λειτουργικό σύστημα, λένε, για να εξηγήσουν τα συνεχή μπλακ άουτ. Ήταν ένα μικρό πιλοτικό πρόγραμμα 70 εκατομμυρίων. Δεν μπορούσε να αντέξει το φόρτο!
Ποιος όμως ευθύνεται για την υπερφόρτωση του συστήματος.
Ποιος προέτρεψε τους φορολογούμενους να υποβάλουν δηλώσεις ΦΠΑ και φορολογικές δηλώσεις μέσω του TAXISNET.
Ποιος πλήρωνε τις διαφημίσεις πριν από τις εκλογές όταν τέλειωσαν οι ταλαιπωρίες, "τώρα όλες οι δηλώσεις ηλεκτρονικά"! Πλήρωσαν πιο πολλά για τη διαφήμιση, απ' ό,τι για το ίδιο "ακατάλληλο" προϊόν που διαφήμιζαν.
Ποιος αμέλησε από το 1999 να μετατρέψει το πιλοτικό σε λειτουργικό σύστημα;
Ποιος πληρώνει τώρα τα εκατομμύρια εργατοώρες που πάνε χαμένες για τους φορολογούμενους, που περιμένουν ατέλειωτες ώρες στην ηλεκτρονική ουρά να γίνει δεκτή η δήλωσή τους.
Γιατί δεν λαμβάνει έστω και τώρα το Υπουργείο ουσιαστικά μέτρα όπως: 
Να παρατείνει τις προθεσμίες υποβολής δηλώσεων, ηλεκτρονικά.
Να δώσει κίνητρα για όσους χρησιμοποιούν το σύστημα τις ώρες με λιγότερο φόρτο.
Αν είναι αδύνατον να λυθεί το πρόβλημα, ας το πουν ξεκάθαρα.
Ας επιλέξουν μερικές κατηγορίες φορολογουμένων που θα μπορούν να υποβάλουν δηλώσεις ηλεκτρονικά.
Ας μη ταλαιπωρούν όλους, μη τους "ξενυχτάτε όλους" μπροστά στις οθόνες, ή παίζουν με τα νεύρα των φορολογουμένων που είναι σπασμένα ούτως ή άλλως.
Το λόγο έχει ο Υπουργός Οικονομίας και Οικονομικών κ. Φωτιάδης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):  Κύριοι συνάδελφοι, το TAXIS αποτελεί ένα από τα μεγαλύτερα έργα στον τομέα της πληροφορικής που έχει γίνει από συστάσεως του ελληνικού κράτους μέχρι σήμερα τόσο στον ιδιωτικό όσο και στο δημόσιο τομέα. Συνήθως υπάρχει μια σύγχυση μεταξύ του TAXIS και του TAXIS NET. Το TAXIS  αποτελεί το σύνολο του έργου, ενώ το TAXIS NET είναι ένα κομμάτι του συνολικού έργου. Ουδέποτε ισχυρίστηκε κανείς ότι έχει ολοκληρωθεί το TAXIS. Είναι γνωστό ότι στο Γ΄ Κοινοτικό Πλαίσιο Στήριξης εντάσσονται έργα της τάξεως των 40 δισεκατομμυρίων δραχμών για την ολοκλήρωση του TAXIS.
'Εχει ολοκληρωθεί το σύστημα σε διακόσια ογδόντα δύο Δ.Ο.Υ. Eκατόν εβδομήντα Δ.Ο.Υ. εξαιτίας αυτής της μεταβατικής περιόδου στεγάστηκαν σε νέα κτίρια τα οποία εξυπηρετούν τις ανάγκες του TAXIS, αλλά και τις ανάγκες των φορολογουμένων πολιτών. Τo TAXIS NET άρχισε να λειτουργεί για πρώτη φορά τον Μάιο του 2000 και δεχόταν μόνο τις πιστωτικές και μηδενικές δηλώσεις του ΦΠΑ. Από τον Απρίλιο του 2001 άρχισε να δέχεται και τις χρεωστικές δηλώσεις του ΦΠΑ. Ταυτόχρονα δέχθηκε τις πρώτες τριάντα χιλιάδες δηλώσεις φορολογίας εισοδήματος φυσικών προσώπων έτους 2001. Φέτος αντί των τριάντα χιλιάδων δηλώσεων προγραμματίστηκε να υποδεχθεί τριακόσιες χιλιάδες δηλώσεις φόρου εισοδήματος φυσικών προσώπων. Ποτέ δεν ισχυριστήκαμε ότι ένα έργο συγκεκριμένου προϋπολογισμού δαπάνης μπορεί να εξυπηρετήσει το σύνολο των αναγκών τη στιγμή που έχει διατεθεί μέχρι στιγμής για την κατασκευή του το 10% αυτού του προϋπολογισμού. Θέσαμε σαν στόχο το δεκαπλασιασμό των δυνατοτήτων. Με την ολοκλήρωση του συνολικού έργου πιστεύουμε ότι θα υπάρχει απεριόριστη δυνατότητα εξυπηρέτησης για την υποδοχή των δηλώσεων φόρου εισοδήματος, αλλά και για πολλές άλλες δραστηριότητες, ώστε να σταματήσουν οι ουρές και η ταλαιπωρία των φορολογουμένων.
Τ	ο ότι δημιουργήθηκε πρόβλημα στο σύστημα δύο φορές τους τελευταίους μήνες είναι αληθές. Όμως θα πρέπει να σας θυμίσω ότι παρόμοια συστήματα των τραπεζών έχουν καθημερινά τεχνικά προβλήματα και εξαιτίας αυτών δεν γίνονται συναλλαγές για ορισμένες ώρες. 
Παρά ταύτα εμείς δώσαμε ειδική εντολή για ένορκη διοικητική εξέταση, προκειμένου τελικώς να δούμε εάν υπάρχουν ευθύνες υπαλλήλων ή άλλων, όσον αφορά τη λειτουργία του TAXIS. Αυτό που θέλω να πω είναι ότι τριακόσιες δέκα χιλιάδες επιχειρήσεις σε σύνολο οκτακοσίων χιλιάδων δεν στέκονται στις ουρές, αλλά υποβάλλουν τις δηλώσεις του Φ.Π.Α. από τα γραφεία τους. Μηνιαίως μέσω του Internet Banking εισπράττονται 150 δισεκατομμύρια. Πρόκειται για ένα σύγχρονο τρόπο διεξαγωγής των συναλλαγών.
Τελειώνοντας θα ήθελα να πω ότι για το TAXISNET on line έχει αποδοθεί από το Νοέμβριο από τη βελγική προεδρία και την Ευρωπαϊκή Επιτροπή εύφημος μνεία στο Υπουργείο Οικονομικών για την εφαρμογή της ηλεκτρονικής διακυβέρνησης ως σύμβολο αναγνωρισμένης υπεροχής. Συμπεριλαμβάνεται, δηλαδή, μεταξύ των πέντε καλύτερων υπηρεσιών ηλεκτρονικής διακυβέρνησης στην Ευρώπη σε σύνολο διακοσίων ογδόντα δύο υποβληθεισών προτάσεων. Είναι η καλύτερη υπηρεσία στην Ευρώπη και συστήνεται από την πλευρά της Ευρωπαϊκής Επιτροπής να εφαρμοστεί άμεσα για να βοηθήσει στις προσπάθειες για την περαιτέρω προώθηση και επέκταση της χρήσης μιας τέτοιας βέλτιστης πρακτικής σε όλη την Ευρώπη. Πρόκειται για σύσταση χρησιμοποίησης του TAXISNET απ΄ όλη την Ευρώπη. Καταθέτω στα Πρακτικά την εύφημο μνεία, όπως είναι μεταφρασμένη από την υπηρεσία, αλλά και το πρωτότυπο της Επιτροπής.
(Στο σημείο αυτό ο Υφυπουργός Οικονομικών, κ. Απόστολος Φωτιάδης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Κούβελα, έχετε το λόγο.
ΣΩΤΗΡΙΟΣ ΚΟΥΒΕΛΑΣ: Ο κύριος Υπουργός έκανε τη διάκριση ανάμεσα στο TAXIS -δηλαδή το γενικό σύνολο- και στο TAXISNET - δηλαδή το ηλεκτρονικό ταχυδρομείο. Τη διαφορά την ξέρουμε, κύριε Υπουργέ! Εσείς κάνετε πως δεν την ξέρετε! Αντί να μιλήσετε πάνω στην ερώτηση που θέτουμε, μας μιλάτε για το γενικό σύστημα και μας λέτε ότι πήρατε και βραβείο! Συγχαρητήρια για το βραβείο! 
Το θέμα είναι γιατί ένα σύστημα που εκ των υστέρων λέτε ότι τοποθετήθηκε ως πιλοτικό και κόστισε 70 εκατομμύρια, το διαφημίσατε ότι θα έσωζε τους Έλληνες από τις ουρές και από την ταλαιπωρία. Και το διαφημίζατε τις παραμονές των εκλογών του 2000 πληρώνοντας για διαφήμιση πολύ περισσότερα απ' ό,τι αυτό το ίδιο προϊόν -το άχρηστο, όπως λέτε- αξίζει. Ένα προϊόν που θα έκανε για να παίζουν τα παιδιά ηλεκτρονικά παιχνίδια το χρησιμοποιήσατε για να εξυπηρετήσετε δήθεν τους φορολογούμενους. Αυτό είχε ως συνέπεια να περιμένουν στην ηλεκτρονική ουρά. Όταν δε μια εταιρεία δεν μπορεί να μπει στο σύστημα, έχει εκεί και απασχολεί όλο το λογιστήριο. Και αν το μεσημέρι κλείνουν, θα περιμένουν το απόγευμα ή τη νύχτα, θα ξενυχτούν για να εξυπηρετηθούν από ένα σύστημα, που δεν είναι κατάλληλο.
Τώρα μας είπατε ότι το σύστημα είναι κατάλληλο, ότι αυτά τα μπλακ άουτ ήταν περίπου φυσιολογικά. Επιτέλους είναι εντάξει το σύστημα ή δεν είναι; Είναι ένα ανεμόπτερο 70 εκατομμυρίων, το οποίο το φορτώσατε με επιβάτες, που θα χωρούσαν σε ένα τζάμπο, και το ρίξατε στον ωκεανό ή είναι ένα λειτουργικό σύστημα; Εάν είναι εντάξει και το πολύ που χρειαζόταν ήταν κάποιες ψιλορυθμίσεις ή κάποια μικρή ενίσχυση, τότε ενισχύστε το και πληρώστε άλλα 70, 100, 200, 300 εκατομμύρια! Όχι 3,5 δισεκατομμύρια που λέτε! 
Τι συμβαίνει από τα δύο, κύριε Υπουργέ; Αυτό είναι το θέμα!
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Για μια ακόμα φορά γίνεται προσπάθεια από τη Νέα Δημοκρατία να υποβαθμίσει μία επιτυχή προσπάθεια του Υπουργείου Οικονομικών, που έτυχε της πλήρους αποδοχής όλων των κοινωνικών φορέων. 
Οι επιχειρήσεις στη χώρα μας -το 40% αυτών- μέσα σε ένα και μόνο χρόνο οικειοθελώς συμμορφώθηκαν και υποβάλλουν τις δηλώσεις του Φ.Π.Α. και δεν ταλαιπωρούνται με το να πηγαίνουν στις τράπεζες και να παίρνουν τις επιταγές, να προσέρχονται στις εφορίες και να στήνονται στις ουρές για να υποβάλλουν τις δηλώσεις. Αυτό αποτελεί μια πολύ μεγάλη επιτυχία και εξοικονόμηση εκατομμυρίων ωρών για τον Έλληνα φορολογούμενο.
Εάν, κύριε Κούβελα, περιμένατε κάθε φορά πότε θα πέσει ένα τραπεζικό σύστημα ή ένα σύστημα του Υπουργείου Οικονομικών, για να υποβαθμίσετε τη σημασία του, τότε ασφαλώς αυτός ο ρόλος δεν προσήκει στην Αντιπολίτευση.
Ασφαλώς και δεν πρέπει να δημιουργούνται προβλήματα τεχνικής μορφής και δεν πρέπει να ταλαιπωρούνται οι φορολογούμενοι. Αλλά -το ξανατονίζω- τεχνικές βλάβες είναι δευτερεύον θέμα. Εμείς εξάλλου οι ίδιοι σας είπαμε ότι έχουμε διατάξει ένορκη διοικητική εξέταση για το συγκεκριμένο θέμα. 
Η εύφημος μνεία, κύριε Κούβελα, δεν απευθύνεται για το σύνολο των υπηρεσιών του TAXIS, αλλά είναι μόνο για το TAXISNET, το on line δηλαδή...
ΣΩΤΗΡΙΟΣ ΚΟΥΒΕΛΑΣ: Συγχαρητήρια. Τότε τι πληρώνετε λεφτά  τρία και μισό δισεκατομμύρια; Χρειάζεται, επιπλέον των 70 εκατ.. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η εύφημος μνεία είναι για το συγκεκριμένο πρόγραμμα, το οποίο, μετά από εξέταση από εμπειρογνώμονες που διορίστηκαν από την Ευρωπαϊκή Ένωση, κρίθηκε ότι είναι μεταξύ των πέντε καλύτερων της Ευρώπης και μεταξύ των διακοσίων ογδόντα δύο υποβληθέντων φακέλων. Είναι ένα σύστημα το οποίο συστήνεται για εφαρμογή και στις υπόλοιπες χώρες. 
Έχετε λάθος πληροφόρηση, γιατί δεν έχει δοθεί ούτε μία δραχμή για διαφήμιση προεκλογικά για το TAXIS ή για το TAXISNET. Τώρα, αν εσείς αναφέρεσθε σε ανακοινώσεις που περιέχονται στο προεκλογικό πρόγραμμα, οι δαπάνες αυτές αφορούν το κόμμα για τη διαφήμιση του συγκεκριμένου έργου και όχι το Υπουργείου Οικονομικών. Το Υπουργείο Οικονομικών δεν έχει δαπανήσει κανένα απολύτως ποσό προεκλογικά.
Αυτό που θέλω να πω είναι ότι αν υπάρχουν κάποια προβλήματα είναι από την επιτυχία του συστήματος, γιατί ενώ σε άλλες χώρες το σύστημα αυτό χρειάστηκε δέκα έως είκοσι χρόνια προσαρμογής από την πλευρά των φορολογούμενων, στη χώρα μας σε ένα χρόνο μόλις το 40% των ανθρώπων της αγοράς ανταποκρίθηκαν, συμβάλλονται και συνεργάζονται καθημερινά ή κάθε μήνα με το συγκεκριμένο σύστημα το οποίο -το ξανατονίζω- θα ολοκληρωθεί κατά το 90% με την εκτέλεση του Γ΄ Κοινοτικού Πλαισίου Στήριξης και ειδικότερα του προγράμματος "Κοινωνία της Πληροφορίας".
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση" είκοσι έξι μαθητές και δύο συνοδοί δάσκαλοι από το 7ο Δημοτικό Σχολείο Μεγάρων. 
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες της Βουλής)
Τρίτη είναι η με αριθμό 622/20.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικώς με την απόφαση του Κεντρικού Αρχαιολογικού Συμβουλίου για τη διατήρηση σε κατάχωση των αρχαιοτήτων που ευρέθησαν στη Λευκάδα κλπ.
Η επίκαιρη ερώτηση του κ. Χουρμουζιάδη έχει ως εξής:
"Το Κεντρικό Αρχαιολογικό Συμβούλιο "γνωμοδότησε ομοφώνως (ΥΑ-ΥΠΠΟ/ΑΡΧ/Α1/Φ12/57743/3495/31.10.2001) για τη διατήρηση σε κατάχωση των περισσότερων, σημαντικότερων και καλύτερα σωζόμενων εκ των αρχαίων λειψάνων..." που αποκαλύφθηκαν στη Λευκάδα κατά τη "Διαπλάτυνση - Διαμόρφωση της Οδού Φιλοσόφων" στη Λευκάδα.
Επειδή μια τέτοια απόφαση ούτε τις αρχαιότητες "διασώζει" ούτε και στη Λευκάδα δίνει την ευκαιρία να αξιοποιήσει για πρώτη φορά τα λείψανα μιας εποχής της αρχαίας ιστορίας, αν και ανασκαφικές έρευνες στο νησί πραγματοποιήθηκαν στα τέλη του 19ου και στις αρχές του 20ου αιώνα, επισκεφθήκαμε τις "καταχωσμένες" αρχαιότητες της Λευκάδας, για να μορφώσουμε προσωπική άποψη. Κατά την επίσκεψή μας αυτή διαπιστώσαμε ότι στο όνομα ενός έργου που όχι μόνο δεν εξωραΐζει την περιοχή, αλλά αντίθετα την καταστρέφει οικολογικά, το Κεντρικό Αρχαιολογικό Συμβούλιο αποφασίζει την κατάχωση των αρχαίων λειψάνων που μαζί με τον παρακείμενο ελαιώνα συνιστούν τα μοναδικά στοιχεία της αυθεντικότητας του νησιού, που για πολλά χρόνια είχε συνδεθεί με το ομηρικό παραμύθι του Οδυσσέα.
Ερωτάται ο κύριος Υπουργός, αν σκέφτεται να επιμείνει στην κάλυψη μιας τόσο οδυνηρής, για την πόλη της Λευκάδας, απόφασης του Κεντρικού Αρχαιολογικού Συμβουλίου, που θεμελιώνεται στην αδόκιμη αντίληψη για την ...προστασία των αρχαιοτήτων "διά καταχώσεως". Μια απόφαση, βεβαίως, που όχι μόνο τις αρχαιότητες που αποκαλύφθηκαν κατέστρεψε, αλλά και ως δεδικασμένο απειλεί με καταστροφή και τις άλλες που θα αποκαλυφθούν, αν συνεχιστεί το έργο."
Θα απαντήσει ο Υπουργός Πολιτισμού κ. Βενιζέλος.
Ορίστε, κύριε Υπουργέ, έχετε το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, ο αγαπητός φίλος και συνάδελφος όχι μόνο εδώ, αλλά και στο Πανεπιστήμιο της Θεσσαλονίκης, κ. Γιώργος Χουρμουζιάδης, έχει πολύ ισχυρούς επιστημονικούς τίτλους, όταν διατυπώνει μία άποψη για αρχαιολογικά θέματα και βρίσκομαι πράγματι σε δύσκολη θέση γιατί πρέπει να αντιμετωπίσω από τη μία μεριά τη γνώμη ενός ειδικού και από την άλλη μεριά τη γνώμη δεκαεπτά ειδικών του Κεντρικού Αρχαιολογικού Συμβουλίου, που ομόφωνα γνωμοδότησαν πως πρέπει να διατηρηθούν σε κατάχωση τα ευρήματα αυτά της Λευκάδας και να κατασκευαστεί το τεχνικό έργο του αγωγού των ομβρίων που ξεκίνησε στη Λευκάδα και κατά τη διάρκεια της προετοιμασίας του οποίου ανακαλύφθηκαν τα αρχαία αυτά που είναι των πρώιμων ελληνιστικών χρόνων μέχρι τον 3ο αιώνα μετά Χριστόν. Είναι κατάλοιπα αγροικιών με ελαιοτριβείο. 
Θέλω να πω στον κ. Χουρμουζιάδη ότι, συμπτωματικά, τη σωστική ανασκαφή στην τελική της φάση την επισκέφτηκα πέρσι το καλοκαίρι και έχω και προσωπική γνώμη για την κατάσταση στην οποία βρίσκονταν τα αρχαία στο πέρας της ανασκαφής.
Είναι αδύνατο αυτό το υλικό να διατηρηθεί χωρίς να κατασκευαστεί πολύ μεγάλο στέγαστρο και είναι δυσανάλογα μεγάλη η δαπάνη που απαιτείται για τη διατήρηση αυτών των ευρημάτων, ενώ επιπλέον ακυρώνουμε και τον τεχνικό σχεδιασμό που είναι ζωτικής σημασίας για την πόλη της Λευκάδας. Οι κάτοικοι της περιοχής συμφωνούν απολύτως -και αυτοί με το κοινωνικό τους ένστικτο- με τη γνώμη του Κεντρικού Αρχαιολογικού Συμβουλίου, όπως και η ΙΒ΄ Εφορεία Προϊστορικών και Κλασικών Αρχαιοτήτων, που χειρίζεται αυτό το θέμα.
Είναι διεθνώς αποδεκτή και εφαρμόσιμη μέθοδος η διατήρηση εν καταχώσει. Την έχουμε εφαρμόσει και την εφαρμόζουμε ακόμα και σήμερα -όχι μόνο στην Ελλάδα, αλλά παντού- και τα επιστημονικά στελέχη της υπηρεσίας του Υπουργείου Πολιτισμού και οι συνάδελφοι του κ. Χουρμουζιάδη που μετέχουν στα συλλογικά όργανα του Υπουργείου, το θεωρούν προφανές και αυτονόητο.
Πρέπει, επίσης, να πω ότι η ιστορική και επιστημονική αξία των ευρημάτων μετά την αποτύπωση, τη φωτογράφηση και τη συλλογή, όσων μπορούσαν να μεταφερθούν στις αρχαιολογικές αποθήκες, είναι πολύ μικρή. Δεν νομίζω, λοιπόν, ότι προσφέρει τίποτα από πλευράς αρχαιολογικής και ιστορικής φυσιογνωμίας στη Λευκάδα!
Πιστεύω, λοιπόν, ότι με πολύ μεγάλη νηφαλιότητα και με μία πολύ προσεκτική επιστημονική στάθμιση το Κεντρικό Αρχαιολογικό Συμβούλιο πήρε τη σωστή απόφαση, την οποία και εγώ υιοθέτησα. Η κατάχωση γίνεται με αδρανή υλικά και με πολύ προσεκτικό τρόπο αυτά διατηρούνται στο διηνεκές, διότι η ιστορία γράφεται και ξαναγράφεται με πολλούς τρόπους και η σχέση μας με το παρελθόν δεν διαμορφώνεται οριστικά τώρα, εν έτει 2002!
Θέλω να πιστεύω ότι έχουμε ενεργήσει κατά τους κανόνες της επιστήμης και της τεχνικής. Βεβαίως θα μεταφέρω τις παρατηρήσεις του κ. Χουρμουζιάδη και στα επιστημονικά στελέχη της υπηρεσίας του Υπουργείου Πολιτισμού, γιατί πάντοτε όλα συζητιούνται. Πιστεύω, όμως, ότι έχουμε ενεργήσει προσεκτικά και ορθά και για το συμφέρον της πολιτιστικής μας κληρονομιάς, αλλά και για το συμφέρον της περιοχής.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ελπίζω ότι το δέκα επτά ένα, στο οποίο αναφέρθηκε ο κύριος Υπουργός, να μην είναι το αποτέλεσμα ενός στημένου παιχνιδιού μπάσκετ! 
Άσχετο με το αν από την άλλη πλευρά, κύριε Υπουργέ, είναι δέκα επτά, αυτή η απόφαση δεν στέκει και επιστημολογικά και ιδεολογικά και κοινωνικά. Για ιστορικούς λόγους σας λέω, κύριε Υπουργέ, ότι τα διά καταχώσεως σωζόμενα αρχαία αποτέλεσαν τίτλο εγκυκλίου που είχε στείλει ο Μαρινάτος, όταν ήταν διευθυντής της υπηρεσίας στα χρόνια της Χούντας.
Η κατάχωση είναι μία αναγκαστική απόφαση που, ασφαλώς, δεν υπαγορεύεται πάντοτε από τις επιστημονικές αντιλήψεις που υποστηρίζουν την προσπάθεια για προστασία των αρχαιοτήτων. 
Όσον αφορά στο κοινωνικό θέμα, θα ήθελα να αναφερθώ στο Δήμο της Λευκάδας. Έχω μία είδηση -που δεν μπορώ να δείξω εδώ- μίας εφημερίδας, της "ΑΚΡΟΠΟΛΙΣ", από το 1903, που ο Γυμνασιάρχης της Λευκάδας ζητά "να αποσταλεί Έφορός τις των Αρχαιοτήτων, ίνα ερευνήση τας πλουσίας αρχαιότητας του νησιού"! 
Δυστυχώς, μετά από εκατό χρόνια, το 2002, η Λευκάδα ακόμα διψά και ζητάει έναν τρόπο να αξιοποιήσει τις αρχαιότητές της!
Κύριε Υπουργέ, ξέρετε πολύ καλά ότι το έργο δεν τελείωσε, γιατί θα βρεθούν και άλλες αρχαιότητες. Όμως, κατά την άποψή μου και αυτό το ίδιο έργο ανατρέπει όλα τα στοιχεία της αυθεντικότητας του νησιού. Καταστρέφει ένα πολύ μεγάλο μέρος του Ελαιώνα και ένα μεγάλο μέρος των αρχαιοτήτων. Η κατάχωση -επιστημονικά, μεθοδολογικά και επιστημολογικά- δεν αποτελεί το σωστό τρόπο προστασίας.
Θα θυμίσω, επίσης, στον κύριο Υπουργό ότι πολλές φορές στις δημόσιες τοποθετήσεις του, σχετικά με το κλίμα και το πνεύμα των Ολυμπιακών Αγώνων του 2004, αναφέρεται σ' αυτό το δύσκολο στοιχείο της αυθεντικότητας. Κύριε Υπουργέ, τα αρχαία πραγματικά πιστοποιούν και αναδίδουν την αυθεντικότητα. Τουλάχιστον, αν αυτή η απόφαση της κατάχωσης ήταν μετά το 2004, ίσως θα σιωπούσε κάποιος. Τώρα, όμως, δεν μπορεί να το κάνει!
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα ήθελα με την ευκαιρία των όσων είπε ο κ. Χουρμουζιάδης, να ενημερώσω το Σώμα πως το Υπουργείο Πολιτισμού σε πολύ καλή και στενή συνεργασία με το Δήμο Λευκάδας έκανε τα τελευταία χρόνια ένα σημαντικό βήμα με την ίδρυση του Αρχαιολογικού Μουσείου της Λευκάδας, που φιλοξενείται σε μία ωραία πτέρυγα του Δημοτικού Μεγάρου. Είναι ένα μουσείο μικρό, αλλά εξαιρετικά εμφανίσιμο. Απηχεί τις πιο σύγχρονες μουσειολογικές αντιλήψεις και είναι ένα κόσμημα για το νησί.
Η αρχαιολογική έρευνα είναι διαρκής. Η Ελλάδα είναι ένα εκτεταμένο αρχαιολογικό πεδίο. Συνεχώς θα βρίσκουμε τέτοιου είδους ευρήματα. Αγροικίες και ελαιοτριβεία των ελληνιστικών χρόνων και άλλα παρόμοια στοιχεία, δεν νομίζω ότι είναι σπάνια ή ότι μπορούν να συγκροτήσουν μία ταυτότητα αρχαιολογική και αρχαιογνωστική, έστω και για τη Λευκάδα.
Εν πάση περιπτώσει στο πλαίσιο μιας κοινοβουλευτικής συζήτησης και ειδικά με τον τρόπο με τον οποίο συζητούνται οι επίκαιρες ερωτήσεις, δεν νομίζω ότι μπορούμε να λύσουμε μείζονα μεθοδολογικά ζητήματα της αρχαιολογικής επιστήμης, ιδίως για την κατάχωση, για το πώς πρέπει να μεταχειριζόμαστε τα ευρήματα και κυρίως για το τι σημαίνει αυθεντικότητα. Η αυθεντικότητα βεβαίως έχει και μία υλική, αλλά και μία άυλη διάσταση.
Θέλω να ελπίζω ότι έχουμε κρατήσει μία πολύ προσεκτική ισορροπία. Η Ελλάδα δεν είναι μια χώρα, η οποία πάσχει από έλλειψη σεβασμού στην πολιτιστική της κληρονομιά, αλλά βεβαίως πάντα είναι καλοδεχούμενες όλες οι παρατηρήσεις και σίγουρα, αν στην πορεία του τεχνικού έργου προκύψουν νέα δεδομένα, αυτά θα εξεταστούν. Δεν υπάρχει κάτι το οριστικό, το αμετάκλητο σε όλα αυτά που λέμε.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 611/20.5.2002 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον Υπουργό Πολιτισμού, σχετικώς με τη λήψη των αναγκαίων μέτρων για την εξυγίανση στο χώρο του αθλητισμού κλπ.
Η επίκαιρη ερώτηση του κυρίου συναδέλφου έχει ως εξής:
"Ο αθλητισμός ως δημοσίου ενδιαφέροντος δράση, με κοινωνικό και πολιτισμικό περιεχόμενο, απαιτεί τη ρυθμιστική λειτουργία της Πολιτείας και τη διασφάλιση της υγιούς και διαπλαστικής για την κοινή γνώμη ανάπτυξής του.
Δυστυχώς, πληθαίνουν τα αρνητικά φαινόμενα, που δημιουργούνται από το στρεβλό, νοσηρό και διαβρωμένο τρόπο, με τον οποίο έχει διαρθρωθεί η οργάνωση και λειτουργία διαφόρων αθλητικών τομέων.
Εδώ και καιρό, όσα αποκαλύπτονται δείχνουν ότι επικρατεί ο νόμος του υποκόσμου, της διαπλοκής και της διάβρωσης, με αποτέλεσμα να απομακρύνεται ο κόσμος από τα γήπεδα και να διαφεντεύουν διάφοροι "νονοί" και "μεγιστάνες", που μιλάνε μάλιστα στο όνομα του "λαού τους", κόντρα στην ηθική τάξη, το ευ αγωνίζεσθαι και τη νομιμότητα.
Τα τελευταία έκτροπα στο ποδόσφαιρο και στο μπάσκετ διασύρουν τον ελληνικό αθλητισμό, προκαλούν τον ελληνικό λαό και ευτελίζουν ακόμα περισσότερο το δημόσιο βίο της χώρας.
Η Κυβέρνηση, με δηλώσεις και διαβεβαιώσεις, οδηγεί σε διαρκείς εκπτώσεις κάθε αγωνιστική ιδέα και αφήνει άθικτη την πραγματική αιτία που δημιουργεί αυτά τα εκφυλιστικά δεδομένα, έτσι ώστε αντί να διασφαλίζονται οι υγιείς δομές και λειτουργίες, να κάνουν επίδειξη ισχύος όλοι εκείνοι που διαθέτουν στρατούς οπαδών και μηχανισμούς διαπλοκής, επιβάλλοντας το καθεστώς της βίας εντός και εκτός γηπέδων.
Ερωτάται ο κύριος Υπουργός:
- Γιατί η Κυβέρνηση άφησε στη μέση του δρόμου όσα είχαν εξαγγελθεί για την εξυγίανση του αθλητισμού;
- Πώς αξιοποιεί η Κυβέρνηση, υπέρ της νομιμότητας και της διαφάνειας, όσα κυνικά και δηλητηριώδη αποκαλύπτονται κάθε μέρα από τις τηλεοράσεις και τις εφημερίδες για τις βρώμικες συναλλαγές ενός άθλιου παραγοντισμού;
- Γιατί δεν εφαρμόζονται οι υπάρχοντες νόμοι για την αντιμετώπιση των νοσηρών φαινομένων εντός των διοικήσεων των αθλητικών ανωνύμων εταιρειών, των παρααθλητικών  συνδέσμων, της διαιτησίας και της αθλητικής δικαιοσύνης;"
Ο κύριος Υπουργός έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, παρ΄ ότι δεν είναι ευκρινές από την ερώτηση του κ. Κωνσταντόπουλου ποιο είναι το επίκαιρο γεγονός που πρέπει να απασχολήσει τη Βουλή, γιατί δυστυχώς αυτά είναι διαρκή φαινόμενα, αξιοποιώ την ευκαιρία που μου δίνει η ερώτηση αυτή, για να συμφωνήσω με μία διαπίστωση που φαίνεται καθαρά και στο κείμενο της ερώτησης.
 Η κατάσταση στον επαγγελματικό αθλητισμό, ιδίως στο επαγγελματικό ποδόσφαιρο και στο επαγγελματικό μπάσκετ, είναι πράγματι από πολλές πλευρές νοσηρή. Θα εντόπιζα τρία-τέσσερα βασικά στοιχεία νοσηρότητας και πρώτο είναι το τεχνητά διογκωμένο επίπεδο των οικονομικών μεγεθών, που αλλοιώνει όλες σχεδόν τις καταστάσεις.
Δεύτερον, θα έλεγα ότι υπάρχει μια πολύ μεγάλη περιφερειακή ανισότητα. Για παράδειγμα δέκα από τις δεκατρείς διοικητικές περιφέρειες της χώρας, δεν μετέχουν με κάποια ομάδα τους, στη διοργάνωση του εθνικού πρωταθλήματος ποδοσφαίρου.
Τρίτον, υπάρχει πάντοτε μια διάθεση κάμψης της νομιμότητας για λόγους που άλλοτε είναι εμφανείς, πολύ συχνά είναι αφανείς, αλλά εκείνο που είναι παθολογικό, είναι το γεγονός πως το συμφέρον της ομάδας, μια αθλητική επιδίωξη, μια ανάγκη συσπείρωσης των οπαδών, πάρα πολύ συχνά κάνει κάποιους να παρακάμπτουν το νόμο, να μηχανεύονται πράγματα, να εφαρμόζουν με μια ελαστικότητα τις κείμενες διατάξεις. 
Αυτά είναι τρία χαρακτηριστικά, αν θέλετε, φαινόμενα. Θα μπορούσα να προσθέσω και πάρα πολλά άλλα. 
Αληθεύει ότι εμείς είχαμε σχεδιάσει κάτι και στη συνέχεια το εγκαταλείψαμε; Όχι αυτό είναι απολύτως ανακριβές. Σταθερή γραμμή της Κυβέρνησης είναι η εξυγίανση στο χώρο του επαγγελματικού αθλητισμού, η σύγκρουση με τις καταστάσεις αυτές, αλλά αυτό δεν μπορεί να γίνει μόνο από την εκτελεστική και τη νομοθετική εξουσία. Χρειάζεται τη βοήθεια και των δικαστικών οργάνων του κράτους, χρειάζεται και τη βοήθεια των αθλητικών οργανισμών και των ερασιτεχνικών και των επαγγελματικών, στο μέτρο που αυτοί μπορούν να λειτουργήσουν.
Γνωρίζετε πάρα πολύ καλά ότι, καλώς ή κακώς, υπάρχει ένα καθεστώς διεθνούς καταναγκασμού ή διεθνούς περιορισμού, ιδίως στο χώρο του ποδοσφαίρου με την επίκληση των αρμοδιοτήτων της FIFA και με τη συνεχώς επαπειλούμενη ποινή του αποκλεισμού των ελληνικών ομάδων από τις διεθνείς διοργανώσεις. Αυτό οδήγησε τον προκάτοχο του κ. Κουράκη, το συνάδελφο κ. Φλωρίδη, στη σύναψη μιας συμφωνίας ανάμεσα στη Γενική Γραμματεία Αθλητισμού, τη FIFA και την ΕΠΟ, με βάση την οποία έχουμε διαμορφώσει το νέο καθεστώς διαιτησίας στο ποδόσφαιρο και το νέο καθεστώς της λεγόμενης αθλητικής δικαιοσύνης, με αποτέλεσμα πράγματι συγκριτικά να βελτιωθεί η εικόνα των φετινών διοργανώσεων. Αλλά έχουμε συνεχώς αποκαλύψεις, έχουμε συνεχώς νέα ευρήματα -για να χρησιμοποιήσω την προηγούμενη συζήτησή μας με τον κ. Χουρμουζιάδη- και εμείς βρισκόμαστε αντιμέτωποι με την ανάγκη να πιέζουμε τη δικαιοσύνη για να κινηθεί. Παράλληλα αναλαμβάνουμε και νέες νομοθετικές πρωτοβουλίες.
Γνωρίζετε πάρα πολύ καλά ότι ο κ. Κουράκης, σε συνεννόηση μαζί μου για όλα αυτά τα νοσηρά φαινόμενα, ζήτησε με επιστολή του από τον Εισαγγελέα του Αρείου Πάγου να κινηθεί η ποινική διαδικασία με τη μεγαλύτερη δυνατή ταχύτητα και από τους εμπειρότερους δυνατούς δικαστικούς λειτουργούς. Αυτό δεν έχει γίνει ως τώρα στο βαθμό που θα θέλαμε και είναι συνεχείς οι παραστάσεις μας σε όλα τα επίπεδα της εισαγγελικής αρχής, στο μέτρο που μπορούμε να κάνουμε κάτι τέτοιο.
 Ξέρετε επίσης πάρα πολύ καλά ότι η πειθαρχική δικαιοδοσία ασκείται από τα ίδια τα αθλητικά όργανα και πολλές φορές έχουμε πρόδηλες, αν θέλετε, παραβιάσεις της νομοθεσίας ή απαράδεκτες αδράνειες. Γι' αυτό έχουμε εξαγγείλει και θα ολοκληρώσουμε την επόμενη εβδομάδα μια πολύ σοβαρή νομοθετική πρωτοβουλία, η οποία είναι σκληρή έναντι όλων και η οποία πιστεύω ότι δίνει μια οριστική λύση στον τομέα της διαφάνειας, στον τομέα, του ντόπινγκ, της λεγόμενης αθλητικής δικαιοσύνης και βεβαίως στο διαρκές φαινόμενο της βίας στα γήπεδα. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
Δεν έχω το χρόνο να παρουσιάσω το γενικό περιεχόμενο της πρωτοβουλίας αυτής.
ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας παρακαλώ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα το κάνουμε σε λίγες μέρες και φυσικά όλα αυτά θα συζητηθούν στη Βουλή, με επιδίωξη μιας μεγάλης σύγκλισης, μιας ευρείας συναίνεσης, γιατί πιστεύω ότι πρέπει ο πολιτικός κόσμος, εκφράζοντας την κοινωνία, να στείλει πολύ σαφή και αυστηρά μηνύματα σε ορισμένους που κάνουν κατάχρηση της αθλητικής τους ιδιότητας είτε ως επίσημοι παράγοντες είτε αν θέλετε ως σκοτεινοί παράγοντες όλης αυτής της κοινωνικής διαδικασίας.
ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος του Συνασπισμού της Αριστεράς και της Προόδου έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):   Τα επίκαιρα γεγονότα που προκαλούν ερώτηση σαν και αυτή είναι τα χθεσινά, τα προχθεσινά, τα αντιπροχθεσινά. Θα είναι και τα αυριανά. Η βία διαρκεί και η διάρκεια αυτής της βίας μέσα και έξω από τα γήπεδα προκαλεί.
Τον Δεκέμβρη του  1997 σε μια έξαρση βίας ανακοινώθηκαν βαρύγδουπα μέτρα για τον έλεγχο της βίας. Από τότε μέχρι σήμερα κατακλύζει τα γήπεδα και διασπείρεται η βία παντού. Και δεν είναι αυτοφυής, είναι οργανωμένη. Υπάρχουν θερμοκήπια της βίας, υπάρχουν καλλιεργητές της βίας, υπάρχουν διακινητές της βίας, υπάρχουν έμποροι της βίας, υπάρχουν ιδιωτικοί στρατοί και χρηματοδότες της βίας.
Το ερώτημα, λοιπόν, είναι, γιατί δεν εφαρμόζεται η υπάρχουσα νομοθεσία, γιατί δεν συμπληρώνεται η υπάρχουσα νομοθεσία, γιατί ακόμη και σήμερα είμαστε στην εξαγγελία μέτρων, τα οποία θα ανακοινωθούν.
Από το φθινόπωρο του 2000 βρισκόμαστε εν αναμονή αυτών των μέτρων, τα οποία θα ανακοινωθούν. Εγώ θα επισημάνω αυτό που είπε ο κύριος Υπουργός, υπάρχει διόγκωση των οικονομικών φαινομένων. Γιατί δεν γίνεται έλεγχος στα οικονομικά των ΠΑΕ των ΚΑΕ των Συνδέσμων; Υπάρχει τάση κάμψης της νομιμότητας. Γιατί δεν ανακτά την αξιοπιστία της η αθλητική δικαιοσύνη; Γιατί δεν εφαρμόζονται οι νόμοι, όπως εφαρμόζονται για τους απλούς υπαίτιους και για τους μεγαλοπαράγοντες; Γιατί έχουν την αίσθηση όλοι αυτοί ότι πολιτεία και αθλητική δικαιοσύνη τους χαϊδεύουν; Και εγώ είμαι υποχρεωμένος να επισημάνω αυτά τα οποία έχουν υποδειχθεί και δεν εφαρμόζονται. Ελέγξτε, κύριε Υπουργέ, με βάση την υπάρχουσα νομοθεσία τις σχέσεις συνδέσμων φιλάθλων με τις ΠΑΕ και τις ΚΑΕ. Ελέγξτε, κύριε Υπουργέ, τα καταστατικά αυτών των συνδέσμων φιλάθλων και τα μητρώα τους για να μη φθάνουμε στο σημείο να συλλαμβάνεται προχθές υπότροπος υπάλληλος της ΙΝΤΡΑΚΟΜ να βιαιοπραγεί με στημένη ενέδρα εναντίον αθλητών.  Ελέγξτε, κύριε Υπουργέ, τα οικονομικά αυτών των συνδέσμων φιλάθλων ως προς τις επιχορηγήσεις που παίρνουν από τη Γενική Γραμματεία Αθλητισμού, από τις ΠΑΕ, από την εμπορική εκμετάλλευση των σημάτων των ομάδων, από την πώληση εισιτηρίων με αυξημένες τιμές σε συμφωνία με τους προέδρους. Ελέγξτε ακόμη τις άτυπες ενώσεις φιλάθλων πώς λειτουργούν και θορυβούν διασπείροντας τη βία δεξιά και αριστερά με ηθικούς αυτουργούς όλους εκείνους που τους χρησιμοποιούν. Και επιτέλους, εφαρμόστε κάποτε και κάποια μέτρα μηδενισμών και αποκλεισμών, όχι κάποιες ποινές κυρώσεων επ' ευκαιρία κάποιων γεγονότων. Και βεβαίως δώστε έμφαση στην αθλητική παιδεία αξιοποιώντας το μαζικό και τον μαθητικό αθλητισμό για να μη φθάνουμε στο σημείο κύριε Υπουργέ, να σκανδαλίζονται πρόεδροι ΠΑΕ και να μιλούν στο "λαό" τους που είναι αυτές οι ενώσεις που δεν τις ελέγχετε ως εθνικοί καθοδηγητές λέγοντας τι πρέπει να πουν, τι πρέπει να διαβάζουν, τι πρέπει να πράττουν εναντίον ποίων και πώς. Αυτό είναι εναντίον του αθλητισμού, εναντίον της δημοκρατίας και πληρώνει τα σπασμένα ο τόπος!
Θα ανακοινώσετε μέτρα. Ανακοινώθηκαν και το 1997. Ελπίζω αυτά που θα ανακοινώσετε να είναι αποτελεσματικά να εφαρμοστούν, για να μη θριαμβεύουν οι παράγκες για να μη θριαμβεύει ο υπόκοσμος!
Κύριε Υπουργέ, ο κύριος Πρωθυπουργός έχει αναφερθεί κατ' επανάληψη σ' αυτό το συγκεκριμένο θέμα και ο κύριος Υφυπουργός Πολιτισμού, υπεύθυνος για τα αθλητικά ο προκάτοχος του κ. Κουράκη, είχε πει πολλές σοβαρές καταγγελίες. Όταν η Κυβέρνηση κάνει ανασχηματισμό και εκείνος που είχε την ευθύνη αυτών των καταγγελιών μετατοπίζεται, αυτό η διαπλοκή της βίας στον αθλητισμό το εκλαμβάνει ως ενθάρρυνση. Και βεβαίως και ο κ. Κουράκης και εσείς, προσπαθείτε. Δεν θα αμφισβητήσω εγώ τις προθέσεις σας. Το πρόβλημα είναι ότι η λερναία ύδρα αυτή θέλει άλλο τρόπο αντιμετώπισης.            ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.         ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κατ' αρχάς ελπίζω ο κ. Κωνσταντόπουλος να μην εννοεί ότι ο κ.Φλωρίδης υποτιμήθηκε ή υποβαθμίστηκε μεταφερόμενος...         ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):  Άλλο είπα.         ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): ...από τη θέση του Υφυπουργού Πολιτισμού στη θέση του Υφυπουργού Οικονομίας και Οικονομικών που είναι κατ' εξοχήν αρμόδιος για τη διαχείριση του προϋπολογισμού.                Επίσης γνωρίζετε πάρα πολύ καλά ότι όντως υπήρξε μια καθυστέρηση στη συμπλήρωση της νομοθεσίας που είναι νωπή, είναι μόλις του 1999 γιατί είχε κάνει ο κ. Φούρας μια σημαντική προσπάθεια τότε, γιατί έπρεπε να ολοκληρωθεί η διαπραγμάτευση που έκανε ο κ. Φλωρίδης με τη συνεργασία του Γενικού Γραμματέα Αθλητισμού με τη FΙFΑ και την ΕΠΟ, προκειμένου να καταλήξει -όπως και κατέληξε- στο νέο καθεστώς της διαιτησίας και της αθλητικής δικαιοσύνης στον κρίσιμο χώρο του ποδοσφαίρου που λειτουργεί ως μήτρα και για πολλά άλλα φαινόμενα.         Αλλά έρχομαι τώρα στην ουσία του θέματος. Η ουσία του θέματος, είναι κατά τη γνώμη μου, η σχέση κράτους και κοινωνίας των πολιτών στον αθλητισμό, μέχρι που παρεμβαίνει το κράτος, τι κρατάει στη δικαιοδοσία του, τι ανήκει στο χώρο της κοινωνίας ή αν θέλετε και της οικονομίας; Σίγουρα αυτό που κρατάει το κράτος είναι ο έλεγχος των ανωνύμων εταιρειών, ο απόλυτος και αυστηρός έλεγχος από τα αρμόδια ελεγκτικά όργανα και πρόσθετα αθλητικά όργανα και η ποινική δικαιοδοσία.               Η ποινική δικαιοδοσία όμως ανήκει στο κράτος, δεν ανήκει στην Κυβέρνηση. Ανήκει στη δικαστική εξουσία. Εγώ πράγματι περιμένω -και δεν θα περιμένω για πολύ, γι' αυτό λαμβάνουμε και νέες νομοθετικές πρωτοβουλίες- από τις εισαγγελικές αρχές να κινηθούν, όπως οφείλουν, αυτεπαγγέλτως, για να κατασταλούν τα φαινόμενα βίας, αλλά και τα φαινόμενα νοθείας της γνησιότητας του αθλητικού αποτελέσματος, που, σύμφωνα με όσα έχουν καταγραφεί στη συνείδηση της κοινής γνώμης, φαίνεται να συμβαίνουν κατά καιρούς και στο χώρο του ποδοσφαίρου, αλλά και σε άλλα αθλήματα. 
Η λεγόμενη δε αθλητική δικαιοσύνη -γιατί ο όρος δεν μου αρέσει καθόλου- μπορεί να διαχωριστεί στην ποινική δικαιοσύνη, που είναι πολιτειακή και η πρωτοβουλία ανήκει στην εισαγγελική αρχή, στην πειθαρχική δικαιοδοσία, που ανήκει στα αθλητικά όργανα -και πρέπει οι ίδιοι να τηρούν τις διαδικασίες και να σέβονται τον εαυτό τους- και στην αστική δικαιοσύνη, στην επίλυση οικονομικών διαφορών, όπου την απάντηση μάς τη δίνει πολύ καθαρά ο Κώδικας Πολιτικής Δικονομίας και χωρίς να χρειάζεται τίποτε άλλο. 
Οι διαχωρισμοί αυτοί γίνονται και με το νόμο που έχουμε επεξεργαστεί και θέλω να πιστεύω ότι στα μέτρα που παίρνουμε ειδικά για τους συνδέσμους -εκεί συμφωνώ με τον κ. Κωνσταντόπουλο- χρειάζεται ένα πολύ πιο αυστηρό, πολύ πιο σαφές, πολύ πιο επιτακτικό καθεστώς για την έννοια του συνδέσμου και για τη χρήση τίτλου μίας ομάδας από μία ένωση προσώπων, που εμφανίζεται ως σύνδεσμος φιλάθλων. Συγκροτούν ένα πλαίσιο, που θα θέσει τους πάντες προ των ευθυνών τους, τα κρατικά όργανα, όχι μόνο τα πολιτικά, αλλά και τα διοικητικά και τα δικαστικά και τα αθλητικά όργανα του επαγγελματικού, αλλά και του ερασιτεχνικού αθλητισμού.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, θα πρότεινα να συζητήσουμε τη δεύτερη επίκαιρη ερώτηση του δεύτερου κύκλου. 
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα ενέκρινε.
Επομένως θα συζητήσουμε τη δεύτερη επίκαιρη ερώτηση του δεύτερου κύκλου με αριθμό 619/20-5-2002, του Βουλευτή της Νέας Δημοκρατίας κ. Μιχάλη Χαλκίδη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με το ποσοστό συμμετοχής των γυναικών στους εκλογικούς συνδυασμούς για τις δημοτικές εκλογές.
Η επίκαιρη ερώτηση του κυρίου Χαλκίδη έχει ως εξής: 
"Στο νόμο 2910/2001 συμπεριλήφθηκε διάταξη, σύμφωνα με την οποία προστίθεται νέα παράγραφος στο άρθρο 54 του Δημοτικού και Κοινοτικού Κώδικα, η οποία αναφέρει ότι "Ο αριθμός των υποψήφιων συμβούλων από κάθε φύλο πρέπει να ανέρχεται σε ποσοστό ίσο τουλάχιστον με το 1/3 του συνολικού αριθμού των υποψηφίων κάθε συνδυασμού" και ανάλογη ρύθμιση εισήχθη με τον ίδιο νόμο και για τη Νομαρχιακή Αυτοδιοίκηση. Δημιουργούνται όμως ποικίλα ερωτηματικά και απορίες ως προς την εφαρμογή των πιο πάνω διατάξεων, για την ορθή και νόμιμη κατάρτιση των ψηφοδελτίων, εν όψει των ερχόμενων δημοτικών και νομαρχιακών εκλογών.
Για το λόγο αυτό ο αρμόδιος Υπουργός ερωτάται:
Η ποσόστωση των γυναικών αναφέρεται στο σύνολο των υποψηφίων δημοτικών και τοπικών συμβούλων ενός συνδυασμού ή αναφέρεται μόνο στο "κεντρικό" ψηφοδέλτιο;
Σε περίπτωση που αναφέρεται στο σύνολο των υποψηφίων δημοτικών και τοπικών συμβούλων, αυτή πρέπει να υπάρχει χωριστά για το "κεντρικό" ψηφοδέλτιο και χωριστά για το κάθε τοπικό συμβούλιο ή συνολικά στο σύνολο όλων των υποψηφίων "κεντρικού" ψηφοδελτίου και τοπικών συμβουλίων και πότε προτίθεται το Υπουργείο να δώσει τις συγκεκριμένες διευκρινήσεις;"
Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπένος.
Ορίστε, κύριε Μπένο, έχετε το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
Αγαπητοί συνάδελφοι, η διάταξη αναφέρεται και συνολικά στους υποψηφίους και επιμέρους στον κορμό, δηλαδή και στα τοπικά συμβούλια. Θα πρέπει, δηλαδή, στη συγκρότηση των υποψηφιοτήτων και των ψηφοδελτίων  των υποψηφίων στις επερχόμενες δημοτικές και νομαρχιακές εκλογές, να λάβουν υπόψη τους οι υποψήφιοι ότι θα πρέπει να έχουν το 1/3 και στο κεντρικό ψηφοδέλτιο, στον κορμό του ψηφοδελτίου, αλλά και στα τοπικά συμβούλια, που είναι ένας διακριτός θεσμός μέσα στον ενιαίο θεσμό διοίκησης των δήμων, ύστερα από την τελευταία νομοθετική ρύθμιση του ΚΑΠΟΔΙΣΤΡΙΑ.
Σας ευχαριστούμε που θέσατε αυτό το ερώτημα, γιατί μας δίνετε την ευκαιρία να το διευκρινίσουμε. Θέλω να σας πω επίσης ότι πολύ σύντομα θα στείλουμε σχετική εγκύκλιο σε όλους τους δημάρχους, για να τους κατατοπίσουμε γι' αυτό που σας είπα μόλις πριν από λίγο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χαλκίδης έχει το λόγο.
ΜΙΧΑΛΗΣ ΧΑΛΚΙΔΗΣ: Κύριε Πρόεδρε, μετά από τις διευκρινήσεις του κυρίου Υπουργού, δεν νομίζω ότι χρειάζεται να πούμε τίποτα, παρά μόνο ότι, επειδή οι δήμαρχοι ετοιμάζονται να καταρτίσουν τους συνδυασμούς τους, τάχιστα πρέπει να καταρτίσετε και να αποστείλετε αυτές τις εγκυκλίους, για να ξέρουν και τι γίνεται. Είναι το 1/3 του συνολικού αριθμού, είναι το 33,33%. Αυτό λέει στην παράγραφο του άρθρου 54 του Δημοτικού και Κοινοτικού Κώδικα, που σημαίνει 33,33%. Εν πάση περιπτώσει, ο δεκαδικός στρογγυλοποιείται στο ακέραιο. 
Όμως, ό,τι υπάρχει, θα πρέπει να αποσταλεί όσο το δυνατόν γρηγορότερα, να καταρτίσετε αυτές τις εγκυκλίους και να τις αποστείλετε, κύριε Υπουργέ, για να ξέρουν τι γίνεται, διότι τίθενται τα ερωτήματα, αλλά οι δήμαρχοι δεν ξέρουν πώς να κινηθούν.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Είναι πολύ ενδιαφέρον το θέμα. 
Ο κύριος Υφυπουργός έχει το λόγο. 
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το 1/3 είναι όπως είπατε και σας διαβεβαιώνω ότι ταχύτατα θα γίνουν οι εγκύκλιοι και θα αποσταλούν ώστε να μην υπάρχει κανένα πρόβλημα. 
ΠΡΟΕΔΡΕΥΩΝ (Κωνσταντίνος Γείτονας):  Επίκαιρες ερωτήσεις δεύτερου κύκλου.
Πρώτη επίκαιρη ερώτηση δεύτερου κύκλου είναι η με αριθμό 615/20-5-2002 του Βουλευτή του Πανελλήνιου Σοσιαλιστικού Κινήματος κ. Αναστασίου Χωρέμη προς τον Υπουργό Εθνικής Παιδείας και Θρησκευμάτων σχετικώς με τη λειτουργία πανεπιστημιακής σχολής στην Κόρινθο κλπ. 
Η επίκαιρη ερώτηση του κ. Χωρέμη έχει ως εξής: 
"Επίκεινται οι τελικές σας ανακοινώσεις για την ίδρυση και λειτουργία των νέων πανεπιστημιακών σχολών μετά την εκπόνηση του Εθνικού Χωροταξικού Σχεδίου Ανάπτυξης της Τριτοβάθμιας Εκπαίδευσης, από ομάδα εργασίας του Υπουργείου σας. 
Για την Πελοπόννησο η Δ.Ε. του Πανεπιστημίου υπέβαλε την πρότασή της για την ολοκληρωμένη μορφή του, προτείνοντας έξι σχολές στις πρωτεύουσες των νομών. 
Επειδή η πρόταση αυτή της Δ.Ε. δεν προσδιορίζει χρονικά την έναρξη ίδρυσης και λειτουργίας των πανεπιστημιακών σχολών, στις υπόλοιπες πέραν της Τρίπολης πρωτεύουσες των νομών. 
Επειδή -ειδικά για την Κορινθία- η πρόταση αυτή δεν λαμβάνει υπόψη την ολοκληρωμένη μελέτη-πρόταση για πανεπιστημιακή σχολή στην Κόρινθο, με σύγχρονα τμήματα τεχνικής-τεχνολογικής κατεύθυνσης. 
Επειδή η Κορινθία πληροί όλες τις προϋποθέσεις για ίδρυση πανεπιστημιακής σχολής, διαθέτει δε το μέγιστο των υποδομών (για τα δεδομένα της Περιφέρειας Πελοποννήσου) σε μια σφύζουσα από βιομηχανική και επιχειρηματική δραστηριότητα περιοχή. 
Ερωτάται ο κύριος Υπουργός:
Πότε τοποθετείται χρονικά η έναρξη και λειτουργία της πανεπιστημιακής σχολής στην Κόρινθο;
Ποια τα αντικείμενα των τμημάτων της σχολής;"
Ο κύριος Υπουργός έχει το λόγο. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):  Κύριε Πρόεδρε, το θέμα της ίδρυσης νέων πανεπιστημίων ή της ίδρυσης νέων ιδρυμάτων, είναι ένα θέμα που έχει επανειλημμένα αναλυθεί στη Βουλή ως προς τη μέθοδο την οποία έχει προτείνει η Κυβέρνηση και ως προς τον τρόπο που πρέπει να αντιμετωπίζουμε τα σχετικά θέματα στο πιο υπεύθυνο Σώμα, στη Βουλή των Ελλήνων. 
Κύριε Χωρέμη, γνωρίζω το ενδιαφέρον σας, το έχετε εκδηλώσει και εσείς και συνάδελφοί σας όπως ο κ. Κοτσώνης επανειλημμένα στο Υπουργείο με υπομνήματά σας κλπ. Οφείλω να τονίσω ότι αυτήν τη στιγμή με την προσθήκη του σημερινού αιτήματος της Αίγινας να προστεθεί στο χάρτη της ίδρυσης νέων πανεπιστημίων και νέων ΤΕΙ, πιθανώς τα αιτήματα να ξεπερνούν τα τριακόσια εβδομήντα. 
Είναι πλέον φανερό ότι η μέθοδος την οποία επιλέξαμε από την αρχή, δηλαδή η Εθνική Επιτροπή Χωροταξικού Σχεδιασμού της Ανώτατης Εκπαίδευσης να θέσει κριτήρια, κανόνες και αρχές σύμφωνα με τα οποία τα πανεπιστήμια και τα ΤΕΙ δεν είναι ένας τρόπος τοπικής ανάπτυξης, δεν είναι η εγκαθίδρυση μιας δημόσιας υπηρεσίας, ώστε κάποια πόλη ή κάποια περιοχή ή κάποια κωμόπολη να έχει ένα τρόπο να συντηρεί την τοπική οικονομία σε επίπεδο ενοικιαζόμενων κτιρίων, λειτουργίας της αγοράς, των μπαρ και των καφετεριών, αλλά είναι η μείζων επένδυση που κάνει η χώρα, μια επένδυση που αφορά την ανάπτυξή της, το μέλλον και την προοπτική της μέσα στην Ευρώπη το μέλλον και την προοπτική των παιδιών της. 
Οφείλω να τονίσω ότι το Πανεπιστήμιο Πελοποννήσου λειτουργεί ακριβώς σύμφωνα με τις προδιαγραφές που είχαμε θέσει. Φέτος τα δύο πρώτα τμήματα είναι στο μηχανογραφικό και αρχίζει η λειτουργία από την Τρίπολη, από τα δύο πρώτα τμήματα στην κατεύθυνση των νέων τεχνολογιών. 
Επειδή, λοιπόν, έχουμε τονίσει ότι με αυτήν τη διαδικασία της Εθνικής Επιτροπής Χωροταξικού Σχεδιασμού, το Υπουργείο θα οδηγηθεί σε ενιαίες αποφάσεις και η Κυβέρνηση θα προχωρήσει σε ενιαίες ανακοινώσεις για τις πόλεις ή τις περιοχές είτε για την ίδρυση νέων πανεπιστημίων ή ΤΕΙ είτε για την ανάπτυξη των ήδη ιδρυμένων που λειτουργούν. Αυτή η αρχή θα τηρηθεί. 
Μάλιστα υπολογίζουμε και μπορούμε να το πούμε με κατηγορηματική βεβαιότητα ότι ως τα μέσα Ιουνίου η Κυβέρνηση θα προχωρήσει στις τελικές και πλήρεις ανακοινώσεις για όλη την Ελλάδα. Και επομένως δεν θα υπάρξουν από εμένα επιμέρους ανακοινώσεις, κύριε Χωρέμη, για καμία περιοχή της χώρας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χωρέμης έχει το λόγο.
ΑΝΑΣΤΑΣΙΟΣ ΧΩΡΕΜΗΣ: Κύριε Υπουργέ, όπως αναφέρατε πράγματι υφίσταται με απόφαση της Κυβέρνησης η ίδρυση του Πανεπιστημίου της Πελοποννήσου και ήδη τα δύο πρώτα Τμήματα της σχολής της Τριπόλεως έχουν ενταχθεί στο μηχανογραφικό σύστημα και αυτό νομίζω ότι είναι μια θετική απόφαση από κάθε πλευρά για μια μεγάλη περιφέρεια, η οποία πράγματι στερείται πανεπιστημιακής σχολής, όπως είναι η περιφέρεια της Πελοποννήσου.
Επιτρέψτε μου όμως να πω ότι η φιλοσοφία, αν δεν κάνω λάθος, της επιλογής και αυτής της απόφασης, της τόσο θετικής για την περιφέρεια της Πελοποννήσου αναμφίβολα συνιστά ένα πανεπιστήμιο, το οποίο αφορά την περιφέρεια και όχι αποκλειστικά ένα και μόνο νομό. Κατά συνέπεια το ερώτημα που τίθεται είναι κατά πόσον οι υπόλοιπες, πέραν της Τρίπολης, πρωτεύουσες των νομών θα αναλάβουν το βάρος να έχουν σχολές σε μια κατεύθυνση, σύγχρονη νομίζω, ανάπτυξης ενός πανεπιστημίου δικτύου με την έννοια της εξακτίνωσης. Νομίζω ότι αυτή ήταν και η αρχική φιλοσοφία στην ίδρυση του πανεπιστημίου και βεβαίως αυτό έχει προκαλέσει έντονο προβληματισμό και στην Κορινθία και στους υπόλοιπους νομούς της περιφέρειας της Πελοποννήσου. Άλλωστε από την Κορινθία, αλλά και από άλλους νομούς της περιφέρειας, έχει κατατεθεί μια πλήρης μελέτη που αφορά -όσον αφορά εμάς τουλάχιστον- σχολές με τμήματα τεχνολογικής κατεύθυνσης. Και πάνω σ' αυτό ακριβώς υπάρχει και το ερώτημα της χρονικής έναρξης εάν ιδρυθούν και άλλες σχολές πέραν της Τριπόλεως και βεβαίως ποια είναι τα τμήματα και το περιεχόμενο αυτών. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υπουργός Εθνικής Παιδείας και Θρησκευμάτων κ. Ευθυμίου, αν φυσικά έχει να προσθέσει κάτι.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):  Κύριε Πρόεδρε, θα διατηρήσω απλώς τη συζήτηση στο ζήτημα αρχής. Είμαστε πια με, κατ' ουσίαν, πλήρως ολοκληρωμένους φακέλους. Αυτή τη στιγμή γίνονται οι τελικές επεξεργασίες στο Υπουργείο. Είμαστε πέραν της τελικής ευθείας. Κόβουμε το νήμα. 
Δεν πρόκειται να διατυπώσω καμία άλλη πλευρά της συζήτησης, παρά το ότι οι ανακοινώσεις θα είναι ενιαίες για όλη την Ελλάδα στα μέσα Ιουνίου. Αλλά προφανώς, για να μην δημιουργηθεί καμμία παρεξήγηση η εξακτίνωση του Πανεπιστημίου της Πελοποννήσου, κύριε Χωρέμη, είναι μέσα στο προεδρικό διάταγμα ως πρόβλεψη. Άρα δεν καινοτομούμε αναφέροντας ότι το ΠΑΣΟΚ έτσι είχε συλλάβει ως δυνατότητα ανάπτυξης το Πανεπιστήμιο Πελοποννήσου. 
Γι' αυτό θα παρακαλούσα να θεωρήσουμε ότι αυτή η ιστορία πλέον είναι στην τελική της ωρίμανση και θα υπάρξουν οι δέουσες ανακοινώσεις πολύ σύντομα συνολικά για όλη την Ελλάδα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 623/20.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Ανάπτυξης, σχετικώς με την εγκατάσταση αποθηκών καυσίμων στην περιοχή της λιμνοθάλασσας Βάσοβα του Νομού Καβάλας, τις περιβαλλοντικές επιπτώσεις κλπ.
Η επίκαιρη ερώτηση του κυρίου συναδέλφου έχει ως εξής:
"Η Κυβέρνηση παρά τις συνεχείς αντιδράσεις λαϊκών και άλλων φορέων του Νομού Καβάλας μεταξύ των ποίων και το ΤΕΕ Αν. Μακεδονίας, προωθεί συστηματικά την εγκατάσταση συγκροτήματος αποθηκών καυσίμων διάφορων εταιρειών ακριβώς στην περιοχή της λιμνοθάλασσας Βάσοβα που κανονικά ανήκει στον πυρήνα του υγροβιότοπου ο οποίος ήδη από το 1975 έχει περιληφθεί μεταξύ εκείνων που προστατεύονται ιδιαίτερα βάση της Συνθήκης ΡΑΜΣΑΡ.
Το πρόσχημα που χρησιμοποιείται είναι ότι στην περιοχή της λιμνοθάλασσας υπάρχουν ήδη δύο σημαντικές μονάδες και ότι μετατράπηκε γι' αυτό σε μια δεύτερη, παραλιακή μάλιστα, βιομηχανική περιοχή, κοντά στη νόμιμα υφιστάμενη, με μια ΚΥΑ του 1980, η οποία ωστόσο ακόμη και αν είχε ποτέ τυπική ισχύ και δεν καταργήθηκε, θα έπρεπε σήμερα να αγνοείται παντελώς, αφού "εξαφάνισε από το χάρτη" μια ολόκληρη ιχθυοπαραγωγική λιμνοθάλασσα που βρίσκεται στην αρχή της αλυσίδας των 16 παρομοίων της Θρακικής ακτής και περιβάλλεται από εδάφη που προσφέρονται για υψηλής απόδοσης αγροτικές αλιευτικές χρήσεις.
Ερωτάται ο κύριος Υπουργός γιατί η Κυβέρνηση, αγνοώντας τις αντιδράσεις κατοίκων και μαζικών φορέων της περιοχής, επέλεξε το δυτικότερο τμήμα της περιοχής που έπρεπε να υπάγεται, σε εφαρμογή της Συνθήκης ΡΑΜΣΑΡ και της ελληνικής περιβαλλοντικής νομοθεσίας, στο "Εθνικό Πάρκο Ανατολικής Μακεδονίας και Θράκης" για την εγκατάσταση συγκροτημάτων αποθηκών καυσίμων;"
Ο Υπουργός Ανάπτυξης κ. Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε.
Θα συμφωνούσα με τον κύριο συνάδελφο, όσον αφορά την ευαισθησία του απέναντι στην προστασία του φυσικού περιβάλλοντος και βέβαια των όρων που επικροτούν εκεί που ισχύει η Συνθήκη RAMSAR. 
Στην προκειμένη περίπτωση, όμως, κύριε συνάδελφε, η περιοχή στην οποία αναφέρεται η ερώτησή σας, είναι ήδη χαρακτηρισμένη βαριάς όχλησης βιομηχανική περιοχή. Δεν έχει καμία σχέση με την προστατευόμενη ζώνη της Συνθήκης RAMSAR. Συνορεύει με αυτήν, αλλά πουθενά δεν προβλέπεται ότι οι συνορεύουσες περιοχές με το χώρο ευθύνης της Συνθήκης RAMSAR, πρέπει να προσαρμοστούν σε αυτά τα οποία απαιτούν οι περιβαλλοντικοί όροι προστασίας γι΄ αυτήν την ειδική περιοχή. Απεναντίας, όπως σας είπα προηγουμένως, είναι ήδη χαρακτηρισμένη ως περιοχή βιομηχανική βαριάς όχλησης.
Εξάλλου του λόγου το αληθές το αποδεικνύει το γεγονός ότι στην περιοχή υπάρχει ήδη η "ΚΑΒΑΛΑ OIL" -γνωστή εταιρεία, δεν χρειάζεται εγώ να σας την παρουσιάσω- οι υποθαλάσσιοι αγωγοί που συνδέουν τις εγκαταστάσεις της "ΚΑΒΑΛΑ OIL" με τον ΠΡΙΝΟ, δυο αγκυροβόλια για την εκφόρτωση καυσίμων, οι εγκαταστάσεις της βιομηχανίας φωσφορικών λιπασμάτων, οι αποθηκευτικοί χώροι της "REVOIL". Και βέβαια έχει δοθεί από τη Νομαρχία Καβάλας και άδεια εγκατάστασης της ...
ΓΕΩΡΓΙΟΣ ΚΑΛΑΝΤΖΗΣ: Η ΒΡ είναι εκεί...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, μη διακόπτετε.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ο κύριος συνάδελφος είναι από την Καβάλα και γνωρίζει πολύ καλύτερα από εμένα τα πράγματα.
ΠΡΟΕΔΡΕΥΩΝ (Κωνσταντίνος Γείτονας): Δεν είναι, όμως, ο ερωτών. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εμείς δεχθήκαμε αίτημα τεσσάρων εταιρειών που ζήτησαν την άδεια, ώστε την υπάρχουσα προβλήτα και τα αγκυροβόλια στην περιοχή να τα χρησιμοποιούν και αυτοί και να μην είναι πλέον προνόμιο μιας μόνο εταιρείας.
Κινηθήκαμε στην εξεύρεση μιας νομικής λύσης, την οποία ανακοινώσαμε σε όλες τις εταιρείες. Προβλέπει μελέτη περιβαλλοντικών όρων, τεχνική μελέτη, ασφαλιστική κάλυψη της "ΚΑΒΑΛΑ OIL", συμφωνία των εταίρων για συνεκμετάλλευση. Όλοι μαζί. Εμείς δεν προβλέπουμε την προνομιακή μεταχείριση για κανέναν. Εξάλλου, όπως ξέρετε, άδειες εγκατάστασης δεν χορηγούμε εμείς, αλλά η νομαρχία. Το Υπουργείο δεν έχει καμία αρμοδιότητα να χορηγήσει άδειες. Αυτό το κάνει η νομαρχία.
Επίσης, επειδή μιλάτε για κοινότητες, έχω εδώ μια επιστολή την οποία θα ήθελα να καταθέσω, όπου αναφέρει ότι οι πρόεδροι των τοπικών συμβουλίων του Δήμου Χρυσούπολης κλπ., κινούνται υποστηρίζοντας τη δραστηριότητα.
(Στο σημείο αυτό ο Υπουργός Ανάπτυξης κ. Απόστολος - Αθανάσιος Τσοχατζόπουλος καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα ήθελα να πω, κύριοι συνάδελφοι, ότι πήραμε όλα αυτά τα μέτρα, ώστε σεβόμενοι πλήρως τους περιοριστικούς, προστατευτικούς όρους της Συνθήκης RAMSAR για τη συγκεκριμένη περιοχή, τη ζώνη Β΄ με την οποία συνορεύει και έχει πολύ ενδιαφέρον, το δυτικό υγροβιότοπο στο Δέλτα του ποταμού, εν τούτοις ρυθμίζουμε εκκρεμότητες που αποτελούν στοιχείο, αν θέλετε, αντιπαράθεσης στην τοπική κοινωνία. Κάναμε διάλογο με όλους τους φορείς. Λάβαμε όλα τα μέτρα, ώστε να μπορέσουμε πράγματι να εξασφαλίσουμε μία ευρύτατη αποδοχή με αυτήν την ενέργειά μας αυτή. 
Εξάλλου μην ξεχνάτε, κυρίες και κύριοι συνάδελφοι, ότι σε όλη τη βόρεια Ελλάδα διαμορφώνεται ο μελλοντικός ενεργειακός στρατηγικός κόμβος της χώρας και με την προώθηση και ολοκλήρωση του δικτύου φυσικού αερίου, αλλά και με την εγκατάσταση μονάδων παραγωγής ηλεκτρισμού με φυσικό αέριο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Τελειώνω, κύριε Πρόεδρε.
Εξάλλου δίπλα από αυτές τις εγκαταστάσεις, όπως ξέρετε, βρίσκεται η BFL, τα λιπάσματα. Είμαι βέβαιος ότι θα στηρίζετε την περαιτέρω λειτουργία. Γνωρίζετε ότι στα λιπάσματα προβλέπεται η εγκατάσταση εργοστασίου παραγωγής ηλεκτρισμού από φυσικό αέριο.
Επομένως δεν υπάρχει κανένα πρόβλημα στην περιοχή στην οποία αναφέρεστε. Την εξυπηρετούμε και μετατρέπεται σε ένα ισχυρό βιομηχανικό κέντρο.
ΓΕΩΡΓΙΟΣ ΚΑΛΑΝΤΖΗΣ: Η περιοχή που λέτε θα μετατραπεί...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως. Είναι εκεί η ΒFL και γνωρίζετε πολύ καλά τι εστί εταιρεία λιπασμάτων. Είναι η βασικότερη μονάδα παραγωγής λιπασμάτων, που θα διατηρηθεί ως παραγωγική μονάδα για τα επόμενα χρόνια. 
Το γεγονός, λοιπόν, ότι επενδύουμε και κατασκευάζουμε και εργοστάσιο παραγωγής ηλεκτρισμού εκεί ύψους 400 ΜW δείνχει ότι κινούμαστε μέσα στα πλαίσια της νομιμότητας και χωρίς να δημιουργούμε κανένα πρόβλημα.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, βλέπω ότι είστε πολύ από την Καβάλα, ο κ. Τσακλίδης, ο κ. Καλαντζής. Παρακολουθείτε με ενδιαφέρον, αλλά δεν μπορώ από τον Κανονισμό να σας δώσω το λόγο. Πράγματι το ενδιαφέρον σας είναι αξιοσημείωτο.
Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ κύριε Πρόεδρε.
Βέβαια οι Βουλευτές της Καβάλας παρακολουθούν, αλλά θα έπρεπε να είναι και στις συσκέψεις που γίνονται και παίρνονται οι αποφάσεις. Θα καταθέσω και εγώ ορισμένα έγγραφα της σύσκεψης της Νομαρχίας Καβάλας, που βέβαια έχει πάρει αρνητική απόφαση για τις συγκεκριμένες εγκαταστάσεις καθώς και όλων των φορέων του νομού.
Σήμερα ο κύριος Υπουργός έκανε μια σωστή επισήμανση, ότι αλλάζει η παραγωγική ανάπτυξη της συγκεκριμένης περιοχής, κάτι το οποίο όμως δεν έχει παραδεχθεί απέναντι στους φορείς. Πιστεύουμε ότι αυτό θα έπρεπε με ειλικρίνεια να εξηγηθεί σε όλους τους φορείς του Νομού Καβάλας. Γιατί για τις εγκαταστάσεις η περιφέρεια δίνει τις άδειες, διότι η νομαρχία διαφωνεί, όπως διαφωνούν και όλοι οι φορείς. Άρα έχουμε τη νομαρχία να διαφωνεί, την περιφέρεια να εγκρίνει και το Υπουργείο σήμερα να μας λέει ότι εκεί θα γίνει ένας ενεργειακός κόμβος και με παραγωγή ενέργειας. 
Εδώ προκύπτει το ζήτημα ότι αν έχουμε πάρει την απόφαση, κύριε Υπουργέ, να αλλάξουμε την παραγωγική βάση της περιοχής, πρέπει να το πούμε ειλικρινέστερα. 
Γνωρίζουμε ότι υπάρχουν ιχθυοτροφεία στις λιμνοθάλασσες. Γνωρίζουμε ότι υπάρχουν βιομηχανίες μέτριας όχλησης, όπως είναι η εταιρεία "ΞΙΦΙΑΣ Α.Ε." που μεταποιεί τα ψάρια του ιχθυοτροφείου. Θα σας καταθέσω για τα Πρακτικά για να δείτε και εσείς, επιστολές στις οποίες οκτώ σωματεία από τα ιχθυοτροφεία καθώς και αλιείς της περιοχής διαμαρτύρονται γι' αυτές τις εγκαταστάσεις. Έχω επιστολές και από τους εργαζόμενους της εταιρείας "ΞΙΦΙΑΣ Α.Ε.", οι οποίοι λένε το εξής λογικό: Αν εγκατασταθούν αυτές οι μονάδες στη συγκεκριμένη περιοχή είναι επόμενο ότι αυτή η μεταποιητική βιομηχανία πρέπει να φύγει, όπως θα φύγουν και τα ιχθυοτροφεία. Άρα για είκοσι, τριάντα θέσεις εργασίας βάζουμε σε αμφισβήτηση και σε κίνδυνο τετρακόσιες θέσεις εργασίας της εταιρείας "ΞΙΦΙΑΣ Α.Ε." και άλλες μερικές εκατοντάδες των ιχθυοτροφείων και των αλιέων. 
Το ζήτημα τελικά είναι το εξής: Θα πάρετε υπόψη αυτά που λένε οι φορείς; Αν έχετε άλλο σχέδιο για τη συγκεκριμένη περιοχή, να το πείτε. Διότι ξέρουμε ότι εκεί ήταν να γίνει και το νέο λιμάνι, το μεγάλο λιμάνι της Καβάλας, το οποίο υποσχέθηκε η Κυβέρνηση κατ΄ επανάληψη στη συγκεκριμένη περιοχή. Παρ' όλα αυτά όμως, δεν εγκρίθηκε από την Ευρωπαϊκή Ένωση. Λέτε ότι θα κάνετε ένα εμπορικό μόνο βραχίονα και άρα λύθηκε το πρόβλημα. Εξάλλου ισχυροποιείται αυτό που λέμε, κύριε Υπουργέ, με το γεγονός ότι υπάρχει η "ΚΑΒΑΛΑ ΟΙL" και μερικές ακόμη βιομηχανίες καθώς και η εταιρεία λιπασμάτων. Για φανταστείτε, λοιπόν, να πάμε και τις συγκεκριμένες εταιρείες σε ένα θαλάσσιο μέτωπο επτακοσίων μέτρων.
Εμείς πιστεύουμε ότι στην ίδια ζυγαριά τα συμφέροντα του τόπου, της περιοχής των κατοίκων δεν πρέπει να μπουν με τα συμφέροντα των ιδιωτών. Διότι δεν είναι μόνο η παραγωγική βάση, αλλά είναι και η μόλυνση του περιβάλλοντος, του θαλάσσιου χώρου που έχει να κάνει και με τον τουρισμό της περιοχής. Αυτά όλα πρέπει να τα λάβετε υπόψη. Ακούστε τελικά και τη φωνή του λαού!
(Στο σημείο αυτό ο Βουλευτής κ. Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Ανάπτυξης κ. Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, ίσως το γεγονός ότι ο αγαπητός συνάδελφος στερείται της άμεσης, επιτόπιας, τοπικής γνώσης τον οδηγεί στο να υποστηρίξει θέσεις κατά τα άλλα θεωρητικά σωστές... 
ΑΓΓΕΛΟΣ ΤΖΕΚΗΣ: Έχω επισκεφθεί την περιοχή δύο, τρεις φορές.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ουδείς έχει την πρόθεση να προωθήσει ή και πολύ λιγότερο να βγάλει διοικητικές αποφάσεις διά των οποίων να επιβάλει την έναρξη λειτουργίας οιασδήποτε μονάδας. Όμως, κύριε συνάδελφε, εδώ μιλάμε για μια περιοχή που με αποφάσεις της νομαρχίας λειτουργούν ήδη, όπως σας είπα, και η βιομηχανία φωσφορικών λιπασμάτων και οι αποθηκευτικοί χώροι της "REVOIL" και οι εγκαταστάσεις της "ΛΕΟΝΓΚΑΖ" και η εταιρεία "ΞΙΦΙΑΣ Α.Ε.".
Όμως ο "ΞΙΦΙΑΣ ΑΕ" βρίσκεται μέσα στην περιοχή του υγροβιότοπου έτσι που να μην έχει σχέση με τα υπόλοιπα συστήματα που υπάρχουν στην περιοχή. Εξάλλου εμείς δεν ρυθμίζουμε την εγκατάσταση καμιάς μονάδας. Εμείς διασφαλίζουμε τη δυνατότητα το υφιστάμενο αγκυροβόλιο, το οποίο χρησιμοποιείται από δύο μόνο εταιρείες να χρησιμοποιηθεί και από τις υπόλοιπες τρεις εγκαταστημένες. Περί αυτού πρόκειται. Δεν καταλαβαίνω, λοιπόν, ποιο είναι το πρόβλημά σας.
Ειλικρινά δεσμευόμαστε να προχωρήσουμε σε διάλογο με το τοπικό συμβούλιο με το περιφερειακό συμβούλιο και με το νομαρχιακό συμβούλιο, έτσι ώστε να μην υπάρξει καμιά αμφισβήτηση ότι αυτό που κάνουμε δεν το εγκρίνουν. Ούτε το χαρακτήρα της περιοχής προσπαθούμε να αλλάξουμε. Απεναντίας προσπαθούμε να ενδυναμώσουμε τις υποδομές. Σας είπα ότι η μονάδα φωσφορικών λιπασμάτων, είναι η βασικότερη μονάδα της Καβάλας, όλης της Ελλάδας θα έλεγα. Αρνείσθε, λοιπόν, να στηρίξουμε τη μονάδα αυτής της περιοχής; Αρνείσθε να προβλέψουμε την εγκατάσταση των απαραίτητων πετρελαϊκών αποθεμάτων τα οποία χρειάζεται; 
ΓΕΩΡΓΙΟΣ ΚΑΛΑΝΤΖΗΣ: Είναι και ο αγωγός από το Μπουργκάζ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αρνείσθε να εγκαταστήσουμε τη μονάδα παραγωγής ηλεκτρισμού με χρήση φυσικού αερίου με εργοστάσιο τετρακοσίων μεγαβάτ μέσα στο χώρο των λιπασμάτων; Είναι ο μόνος τρόπος να κάνουμε βιώσιμα τα λιπάσματα. 
Είναι, λοιπόν, παρέμβαση αυτά τα πράγματα; Βέβαια όλα θα γίνουν βάσει των νομίμων διαδικασιών, βάσει εγκρίσεων των συμβουλίων, έτσι ώστε να μην υπάρχει κανένα πρόβλημα. Εξάλλου είναι σε εξέλιξη μια αναπτυξιακή και δημιουργική πολιτική για το 2010 που οδηγεί τα πράγματα προς τα εμπρός. Δημιουργεί νέες επενδύσεις, νέες βιομηχανικές επενδύσεις, νέες θέσεις εργασίας. Σε τελική ανάλυση συγκροτούμε ένα δυναμικότερο παραγωγικό δυναμικό για τη χώρα. Δεν μπορεί να το αγνοήσει κανείς αυτό. Βεβαίως υποστηρίζουμε το περιβάλλον και λαμβάνουμε υπόψη μας τους περιορισμούς που υπάρχουν γιατί μας ενδιαφέρει η βιώσιμη στρατηγική ανάπτυξη, που συνδυάζει όχι μόνο την οικονομική μεγέθυνση αλλά προπαντός την κοινωνική συμμετοχή και αλληλεγγύη, αλλά και την προστασία του περιβάλλοντος για την οποία σε τελική ανάλυση είμαστε και υπεύθυνη. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση πενήντα έξι μαθητές και τέσσερις δάσκαλοι του 3ου  Δημοτικού και 18ου Δημοτικού Σχολείου Γλυφάδας και σαράντα οκτώ μαθητές και πέντε δάσκαλοι από το 11ο Δημοτικό Σχολείου Χίου. 
Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες της Βουλής)
Επανερχόμεθα στην πρώτη επίκαιρη ερώτηση πρώτου κύκλου.
Είναι η με αριθμό 612/20.5.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Γρηγοράκου προς την Υπουργό Περιβάλλοντος, Χωροταξίας και Δημοσίων Έργων σχετικώς με τη βελτίωση των μεταλλικών γεφυρών στο εθνικό επαρχιακό οδικό δίκτυο του Νομού Λακωνίας.
Η επίκαιρη ερώτηση του κυρίου συναδέλφου έχει ως εξής:
"Στην εθνική οδό Τρίπολης-Σπάρτης, στην είσοδο της Σπάρτης, και υπεράνω του ποταμού Ευρώτα υπάρχει μεταλλική γέφυρα μήκους 140 μ. πλάτους 5,7 μ. ύψους 4,5 μ. και μέγιστου επιτρεπόμενου φορτίου 30 τόνοι η οποία κατασκευάστηκε την δεκαετία του 1940.
Από τον Ιούνιο του 2001 η κυκλοφορία των οχημάτων απαγορεύτηκε λόγω ζημιών στους μεταλλικούς συνδέσμους και στο κατάστρωμα, η κυκλοφορία έξοδος από την πόλη της Σπάρτης, διεξάγεται από την παρακείμενη γέφυρα με μεγάλο κίνδυνο για τα οχήματα λόγω πρόχειρης και ανεπαρκούς σηματοδότησης.
Στην εθνική οδό Τάραψας Μονεμβάσιας, στην έξοδο της πόλης Σκάλας, και υπεράνω του ποταμού Ευρώτα υπάρχει μεταλλική γέφυρα μήκους 100 μ. πλάτους 5 μ. ύψους 4,5 μ. και μέγιστου επιτρεπόμενου φορτίου 30 τόνοι, η οποία κατασκευάστηκε την δεκαετία του 1940. Θεωρούμε ότι οι τεχνικές προδιαγραφές δεν αντιστοιχούν στο κυκλοφοριακό φόρτο, το μέγεθος των οχημάτων και την ασφαλή διέλευση οχημάτων και πεζών.
Στο επαρχιακό οδικό δίκτυο Σκάλας Γυθείου και σε απόσταση περίπου δυόμισι χιλιομέτρων από την πόλη της Σκάλας, υπάρχει η γέφυρα του Βασιλοπόταμου (Πέτρινο γεφύρι) μήκους δεκαπέντε μέτρων και πλάτους τριών μέτρων με υψηλό δείκτη, σοβαρών οδικών τροχαίων ατυχημάτων.
Στο επαρχιακό οδικό δίκτυο Αγίου Βασιλείου Μαραθέας υπάρχει μεταλλική γέφυρα (στον ποταμό Σμύνο) μήκους σαράντα μέτρων, πλάτους τριών μέτρων και μέγιστου επιτρεπόμενου φορτίου δέκα τόνων, η οποία κατασκευάστηκε τη δεκαετία του 1940, το κατάστρωμά της είναι ξύλινο και λόγω φθοράς του η κυκλοφορία κατά τους θερινούς μήνες διεξάγεται από παρακαμπτήριο οδό, εντός της κοίτης του ποταμού. Η ανακατασκευή της γέφυρας με σύγχρονες προδιαγραφές θα βοηθούσε στην αποσυμφόρηση της πόλης του Γυθείου.
Ερωτάται η κυρία Υπουργός: 
Τι προτίθεται να κάνει για τη βελτίωση των παραπάνω γεφυρών, ώστε να εκσυγχρονιστεί το οδικό δίκτυο του Νομού Λακωνίας;
Επειδή συμπληρώνεται ένας περίπου χρόνος με τη γέφυρα του Ευρώτα στην Σπάρτη κλειστή και οι διαμαρτυρίες των κατοίκων είναι έντονες, σε ποιες άμεσες ενέργειες προτίθεται να προβεί η κυρία Υπουργός για διευθέτηση του σοβαρού προβλήματος που αντιμετωπίζει η Σπάρτη και ο Νομός Λακωνίας;"
Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης.
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο αγαπητός συνάδελφος με την ερώτησή του αναφέρεται σε τέσσερις γέφυρες, εκ των οποίων οι δύο είναι παλιές μεταλλικές γέφυρες στον Ευρώτα, είναι στο εθνικό δίκτυο και αρμόδια είναι η διεύθυνση ελέγχου συντήρησης έργων της Περιφέρειας Πελοποννήσου, η ΔΕΣΕ. Οι άλλες δύο είναι νομαρχιακής ευθύνης.
Για τις δύο γέφυρες που η μία είναι στην είσοδο της Σπάρτης και η άλλη στην έξοδο της Σκάλας: Είναι παλιές μεταλλικές γέφυρες, υπέστησαν βλάβες, φθορές. Τον Ιούλιο του 2001 η ΔΕΣΕ έκανε έρευνα, διαπίστωσε εκτεταμένες βλάβες στις δύο γέφυρες, ζητήθηκε η συνδρομή του ΥΠΕΧΩΔΕ, η οποία παρεσχέθη διά της ΔΜΕΟ, της Διεύθυνσης Μελετών Έργων Οδοποιίας, και αποφασίστηκε από τις δύο υπηρεσίες να διακοπεί η είσοδος στη μία γέφυρα στην είσοδο της Σπάρτης, γιατί οι βλάβες είναι εκτεταμένες και υπάρχει επικινδυνότητα. Αυτό, κύριε συνάδελφε, δεν είναι πολιτική απόφαση, είναι απόφαση των αρμοδίων υπηρεσιών. 
Για την άλλη γέφυρα στην έξοδο της Σκάλας, αποφασίστηκε ότι μπορεί να γίνεται η κυκλοφορία με κάποιους περιορισμούς, με κατάλληλη σήμανση, με περιορισμό της ταχύτητας. Ζητήθηκε επίσης από το ΥΠΕΧΩΔΕ να κάνε τις μελέτες επισκευής. Το ΥΠΕΧΩΔΕ δέχθηκε αυτό το αίτημα και ήδη είναι υπό ανάθεση μία σειρά μελετών, μεταξύ αυτών και οι μελέτες επισκευής για τις δύο αυτές γέφυρες.
Από εκεί και πέρα, για την παλιά γέφυρα, στην είσοδο της Σπάρτης, τα προβλήματα υπήρχαν εδώ και χρόνια και γι' αυτό το λόγο έγινε παράπλευρα μία καινούρια γέφυρα. Η καινούρια γέφυρα πήρε την κυκλοφορία που πήγαινε από την παλιά γέφυρα. Υπάρχει υπό έγκριση μία κυκλοφοριακή μελέτη και μία ενεργή εργολαβία, ώστε μετά την έγκριση της κυκλοφοριακής μελέτης να γίνουν οι κατάλληλες παρεμβάσεις εκατέρωθεν της γέφυρας, να διαμορφωθούν οι κόμβοι, για να μπορεί να γίνεται άνετα η κυκλοφορία από τη νέα γέφυρα που έγινε για να αντικαταστήσει αυτήν την παλιά. 
Από εκεί και πέρα, όταν γίνουν μελέτες επισκευής θα διαπιστώσουμε αν μπορεί η γέφυρα αυτή της εισόδου της Σπάρτης να χρησιμοποιείται και για οχήματα. Αυτό, όμως, δεν μπορούμε να το πούμε από τώρα. Όταν τελειώσουν οι μελέτες επισκευής -είναι μικρό το χρονικό διάστημα- υπάρχει συνεννόηση με την περιφέρεια, όπου η περιφέρεια θα αναλάβει την επισκευή. Και αν χρειαστεί και οικονομική συνδρομή από εμάς, θα υπάρχει. Για τη γέφυρα της Σκάλας, οι εκτιμήσεις είναι ότι με την επισκευή θα μπορεί να κυκλοφορείται κανονικά, δεν υπάρχει πρόβλημα. 
Σε ό,τι αφορά τις δύο άλλες γέφυρες, του Βασιλοπόταμου, είναι εγκεκριμένες όλες οι μελέτες και εκκρεμεί μόνο η έγκριση μελέτης περιβαλλοντικών επιπτώσεων. Το έργο υποβλήθηκε για έγκριση στο ΠΕΠ, έγινε δεκτό από το περιφερειακό συμβούλιο, εκκρεμεί η τελική έγκριση, άρα είναι σε ένα καλό δρόμο.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Και σε ό,τι αφορά τη γέφυρα του Αγίου Βασιλείου, η γέφυρα αυτή εντάσσεται στο έργο "Περιφερειακός δρόμος Γυθείου". Το έργο αυτό έχει αρκετές μελέτες προχωρημένες και ο περιφερειακός δρόμος Γυθείου, όπως γνωρίζετε εσείς καλύτερα από μένα, έχει ενταχθεί και αυτός στο ΠΕΠ και αντιμετωπίζονται τα πλαίσια υλοποίησης του ΠΕΠ Πελοποννήσου. Επομένως, νομίζω, η εξέλιξη είναι προς μία θετική κατεύθυνση. Αυτό που σας διαβεβαιώνω είναι -σε ότι εξαρτάται από το ΥΠΕΧΩΔΕ, θα γίνουν όλες οι ενέργειες, ώστε να υπάρχει επίσπευση και γρήγορη αντιμετώπιση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υφυπουργέ, μου δίδεται σήμερα η ευκαιρία να σας ευχαριστήσω και για ένα προηγούμενο έργο, για το μεγάλο οδικό άξονα Λεύκτρου-Σπάρτης, που πραγματικά αυτόν τον καιρό μετά από την παρέμβασή σας, έχει μπει σε καλό δρόμο και έχει ανατεθεί η μελέτη σε τρεις μεγάλες ευρωπαϊκές εταιρείες. Όμως σήμερα κατάλαβα ότι είχατε μια δυσκολία να μου απαντήσετε στην ερώτησή σας, στο θέμα δηλαδή πότε περίπου υπολογίζετε αυτό το γεφύρι της Σπάρτης και όχι της Άρτας να πάρει τον καλό το δρόμο και να υλοποιηθεί. Γιατί προσπαθούμε να βρούμε τα χρήματα, σήμερα έχω ένα δημοσίευμα από τοπικές εφημερίδες και από απάντηση δική σας, κύριε Υπουργέ, ότι αναζητούν χρήματα για τις μεταλλικές γέφυρες. Έχετε δώσει μια απάντηση στους Βουλευτές της Νέας Δημοκρατίας και αυτό περνάει στον Τύπο κάτω στη Λακωνία. Σε σημερινή εφημερίδα της Λακωνίας διαβάζουμε: "Η ταλαιπωρία συνεχίζεται. Αναζητούν χρήματα για τις μελλοντικές γέφυρες". Ξέρω τις καλές σας προθέσεις, ξέρω το έργο που έχει κάνει η Κυβέρνηση και κάνει και θα κάνει πολύ μεγαλύτερο έργο, σ' ένα νομό ο οποίος το έχει ανάγκη, δεν μπαίνω στα δημοσιεύματα της προηγούμενης εβδομάδας ότι είναι ο πιο φτωχός νομός της Ελλάδας η Λακωνία και τα Γρεβενά. Δεν μπαίνω στο ότι η Λακωνία είναι η πρώτη περιοχή της Ελλάδας σε τροχαία ατυχήματα στα οποία συμβάλλουν και αυτές οι γέφυρες όπως και σεις έχετε διαπιστώσει. 
Το ενδιαφέρον, λοιπόν, από την πλευρά των Βουλευτών που είμαστε στη Λακωνία είναι, καλύτεροι δρόμοι, καλύτερη οδική πρόσβαση στη Λακωνία, καλύτερες γέφυρες, να αποφύγουμε τα ατυχήματα και όσο το δυνατόν πιο γρήγορα τα έργα, κύριε Υπουργέ. Γιατί εγώ θέλω να μου πείτε, οι δυο γέφυρες της Σπάρτης οι οποίες συνδέουν το νομό για όλη την υπόλοιπη Ελλάδα, οι οποίες έχουν κατασκευαστεί το 1940, πότε υπολογίζετε ότι θα έχουν τελειώσει. Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Το γεφύρι της Σπάρτας!
Ορίστε κύριε Υπουργέ.
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, είναι μερικά θέματα τα οποία είναι τεχνικά και για τα οποία δεν αποφασίζει ο Υπουργός. Λοιπόν, οι υπηρεσίες της ΔΕΣΕ σε συνεργασία με τις υπηρεσίες του ΥΠΕΧΩΔΕ, χωρίς καμία απολύτως παρέμβαση της ίδιας της πολιτικής ηγεσίας -δεν μπορεί να υπάρχει τέτοια παρέμβαση- έκριναν ότι οι βλάβες είναι εκτεταμένες κυρίως στη γέφυρα, στην είσοδο της Σπάρτης και ότι πρέπει να γίνουν μελέτες. 
Το αίτημα αυτό το αποδέχθηκε το ΥΠΕΧΩΔΕ, να χρηματοδοτήσει αυτό τις μελέτες. Και οι μελέτες είναι υπό ανάθεση. Είναι θέμα ημερών. Υπάρχουν διαδικασίες που τηρούνται. Όταν γίνουν οι μελέτες, η συμφωνία είναι με τον περιφερειάρχη, είναι γιατί ανήκουν στην περιφέρεια οι δυο γέφυρες. Η χρηματοδότηση θα γίνει από την περιφέρεια. Αν χρειαστεί, λοιπόν, και η δική μας συνδρομή, θα υπάρχει. 
Λοιπόν, δεν μπορώ να πω τίποτε άλλο παρά να επαναβεβαιώσω ότι και το δικό μας το ενδιαφέρον είναι μεγάλο και ότι θα κάνουμε ότι είναι δυνατόν να παρακολουθούμε και να επισπεύδουμε. 
Τώρα, γνωρίζω το ενδιαφέρον σας βεβαίως για τα γενικότερα θέματα της Λακωνίας και γνωρίζετε πολύ καλά ότι μετά από πολλές πιέσεις και δικές σας προσωπικά και των φορέων της Λακωνίας και με μια συνδρομή πολύ θετική της ηγεσίας του ΥΠΕΧΩΔΕ στο έργο παραχώρησης του αυτοκινητόδρομου Τρίπολης-Καλαμάτας, εντάξαμε -παρ' ότι ήταν πάρα πολύ οριακά από άποψη οικονομική και από άλλες απόψεις- και το μεγάλο έργο Λεύκτρο-Σπάρτη ώστε να αποκτήσει και η Σπάρτη τη διασύνδεση με τα διευρωπαϊκά δίκτυα. Και νομίζω ότι αυτό είναι μια πολύ θετική εξέλιξη.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γρηγοράκος μάλλον είναι ευχαριστημένος, ικανοποιημένος από την απάντηση.
ΛΕΩΝΙΔΑΣ ΓΡΗΓΟΡΑΚΟΣ: Ναι. Ευχαριστώ, κύριε Υπουργέ.
ΠΡΟΕΔΡΕΥΩΝ (Κωνσταντίνος Βρεττός): Θα προχωρήσουμε στην τέταρτη επίκαιρη ερώτηση με αριθμό 620/20.5.2002 της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη χρηματοδότηση των έργων αποπεράτωσης της Εγνατίας Οδού.
Η επίκαιρη ερώτηση της κυρίας συναδέλφου έχει ως έξης:
"Το Σαββατοκύριακο έγινε επίσκεψη με εγκαίνια στο ανατολικό τμήμα της Εγνατίας Οδού, χωρίς όμως το ΥΠΕΧΩΔΕ να έχει καταλήξει ακόμη για τον τρόπο χρηματοδότησης κρίσιμων τμημάτων της. Επίσης στο δίμηνο που πέρασε προηγήθηκαν επισκέψεις με τα σχετικά εγκαίνια στο κεντρικό και δυτικό τμήμα, αναφέρθηκε ως χρόνος αποπεράτωσης της το 2005 και τονίσθηκε η ανάγκη για εντατικούς ρυθμούς.
Η ρήση "η Εγνατία Οδός προχωρά αργά αλλά σταθερά", δεν εφησυχάζει κανέναν σήμερα, αφού εκτός των μεγάλων δυσκολιών που έχουν τα τμήματα που υπολείπονται, εντοπίζεται και σημαντική έλλειψη χρηματοδότησης για κρίσιμα τμήματα, για την οποία η Κυβέρνηση συνεχίζει να μην απαντά. Στην επερώτησή μας το Δεκέμβριο του 2001 αναφερθήκαμε αναλυτικά και στη χρηματοδότηση των τμημάτων αυτών, όπως στο τμήμα Παναγιά-Γρεβενά (πέρασμα καφέ αρκούδας) στο δυτικό τμήμα, το πέρασμα του Νέστου, η προσαρμογή σε αυτοκινητόδρομο του τμήματος Μέστη Μάκρη, η αναβάθμιση της παραλιακής Στρυμόνας Πέργαμος στο ανατολικό τμήμα, όπως και στο σύνολο των έργων των σημαντικών καθέτων αξόνων της, χωρίς να πάρουμε σαφείς απαντήσεις. Αναφερθήκαμε επίσης στο σοβαρότατο και επείγον θέμα της υπηρεσίας συντήρησης του έργου. 
Επειδή η λογική της κορδέλας έχει παρέλθει, ενώ η μάχη με το χρόνο αλλά και με τους μνηστήρες του Γ' Κοινοτικό Πλαίσιο Στήριξης είναι αμείλικτη,
Ερωτάται η κυρία Υπουργός:
Πώς θα εξασφαλιστεί η χρηματοδότηση των παραπάνω τμημάτων, και για ποια από αυτά επιλέγεται η μέθοδος των συμβάσεων παραχώρησης σε ιδιώτες;
Πώς και πότε θα ολοκληρωθούν οι κάθετοι άξονες και πώς θα αντιμετωπιστεί το θέμα της συντήρησης του μεγάλου αυτού έργου, αφού ήδη τμήματά του έχουν δοθεί στην κυκλοφορία;"
Ο Υφυπουργός κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η κυρία συνάδελφος, αναφέρεται σ' ένα πάρα πολύ σοβαρό θέμα, για το οποίο έχουν γίνει πολλές συζητήσεις. Πιστεύω ότι η Εγνατία Οδός είναι κατά την άποψή μου το πιο σοβαρό έργο το οποίο γίνεται στη χώρα μας και ίσως και το πιο σοβαρό και πολύπλοκο έργο και από πλευράς δυσκολίας στην Ευρωπαϊκή Ένωση. 
Βεβαίως υπήρχαν προβλήματα γιατί οι δυσκολίες αυτές ίσως δεν προβλέφθηκαν όσο έπρεπε από το σχεδιασμό του έργου. 
Ξέρετε, κυρία Ξηροτύρη, ότι σε πολλά σημεία επειδή ήταν πάρα πολύ δύσκολο το έδαφος και οι προσβάσεις, ο αρχικός σχεδιασμός προέβλεπε και δρόμο όχι με χαρακτηριστικά αυτοκινητοδρόμου. Έγιναν αλλαγές στην πορεία και ορθώς έγιναν και άλλα τμήματα μετατράπηκαν σε αυτοκινητόδρομο, άλλα τμήματα, έγιναν σήραγγες που δεν προβλέπονταν έγιναν και άλλες γέφυρες κλπ. Θέλω να σημειώσω ότι το 12% του μήκους της Εγνατίας Οδού που είναι εξακόσια ογδόντα χιλιόμετρα είναι γέφυρες μεγάλες και μεγάλες σήραγγες. Επομένως, κατά την άποψή μου ορθώς έγιναν αυτές οι μεταβολές γιατί το έργο δεν μπορεί να γίνεται για ένα περιορισμένο χρονικό διάστημα, αλλά να αντιμετωπίσει τις ανάγκες για πολλά χρόνια μελλοντικά. 
Σημειώνω ότι ο επανασχεδιασμός αυτός, μόνο στο κομμάτι της Ηπείρου επιβάρυνε τον προϋπολογισμό του έργου κατά 250 δισεκατομμύρια. 
Ήδη μέχρι σήμερα, στο Β' και Γ' Κοινοτικό Πλαίσιο Στήριξης διατίθενται για την Εγνατία περίπου 1150 δισεκατομμύρια. Και παρ' ότι διατίθενται 1150 δισεκατομμύρια και η απορροφητικότητα είναι πολύ μεγάλη, εν τούτοις δυο τμήματα μένουν έξω από τη χρηματοδότηση. Είναι αυτό που λέτε στην ερώτησή σας το τμήμα Γρεβενά-Παναγιά, το πέρασμα της αρκούδας και το πέρασμα του Νέστου. Υπάρχουν καθυστερήσεις διότι υπήρχαν προσφυγές περιβαντολόγων και οικολόγων στην Ευρωπαϊκή Ένωση και έτσι δεν τελείωσαν μέχρι τώρα οι μελέτες και έμειναν έξω από τη χρηματοδότηση του Γ' Κοινοτικού Πλαισίου Στήριξης. Δεν υπάρχει απόφαση μέχρι στιγμής, κυρία Ξηροτύρη, πώς θα αντιμετωπίσουμε τα δυο αυτά τμήματα που είναι τα σημαντικά. Δυο είναι οι προοπτικές.
ΒΑΣΙΛΗΣ ΚΕΔΙΚΟΓΛΟΥ: Μήκους περίπου αυτά;
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Είναι τριάντα επτά χιλιόμετρα, κύριε Κεδίκογλου, το τμήμα Γρεβενά-Παναγιά, αλλά με εκτιμώμενο προϋπολογισμό -ακόμη δεν έχουν τελειώσει οι οριστικές μελέτες- περίπου 170 δισεκατομμύρια. Είναι πολύ δύσκολο έργο, είναι περίπου όλο σήραγγες. Και το τμήμα του Νέστου είναι δεκαέξι - δεκαεπτά χιλιόμετρα με εκτιμώμενο κόστος 35 δισεκατομμύρια. 
Βεβαίως υπάρχει και το τμήμα Στρυμόνας-Άγιος Ανδρέας μέχρι εκεί που ξεκινάει η παράκαμψη της Καβάλας, που το παραλιακό κομμάτι που υπάρχει και υπήρχε πρέπει να βελτιωθεί άμεσα αλλά είναι και ένα θέμα αυτό γιατί πρέπει και αυτό να γίνει κομμάτι της Εγνατίας με χαρακτηριστικά διευρωπαϊκού αυτοκινητοδρόμου. 
Λοιπόν ή θα πάμε με τη μέθοδο της αυτοχρηματοδότησης ή το 2003 όταν θα γίνει η επανακατανομή των κονδυλίων, επειδή η Εγνατία έχει μεγάλη απορρόφηση, πιστεύουμε ότι θα βρούμε χρήματα να καλύψουμε ως δημόσιο έργο τα τμήματα αυτά. Δεν έχουμε αποφασίσει ακόμη. Κάνουμε κουβέντες να δούμε αν μπορούμε να πάμε σε μια βέβαιη προοπτική, να κατασκευαστούν ως δημόσια έργα. Θα επιλέξουμε αυτήν τη μέθοδο και αν φανεί ότι δεν μπορούμε να το κατορθώσουμε, τότε δεν αποκλείεται να πάμε με τη μέθοδο της αυτοχρηματοδότησης. Αλλά το ότι δεν αποφασίστηκε ακόμη έχει σχέση με το ότι γίνονται συζητήσεις. Και πάντως αυτό δεν δημιουργεί καθυστέρηση. Δεν έχουμε την ετοιμότητα στα έργα αυτά να πούμε, ότι δεν αποφασίσαμε άρα καθυστερούμε το έργο. 
Στο τμήμα του Νέστου που υπάρχει λίγο προχωρημένη ετοιμότητα πιστεύουμε ότι το 2003 μπορούμε να το ξεκινήσουμε έστω και χωρίς πολλά λεφτά έως ότου ολοκληρωθούν οι διαπραγματεύσεις και καταλήξουμε αν μπορούμε να έχουμε λεφτά από την επανακατανομή του κονδυλίου του Γ΄ Κοινοτικού Πλαισίου Στήριξης.
Κύριε Πρόεδρε, να διακόψω εδώ και θα έχω την ευκαιρία στη δευτερολογία να προσθέσω και κάποια άλλα στοιχεία απ' αυτά που ερωτά η κυρία συνάδελφος.
ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όπως είπατε, κύριε Υπουργέ, πραγματικά το έργο της Εγνατίας Οδού τουλάχιστον για τη Βόρεια Ελλάδα είναι το μεγαλύτερο έργο αλλά είναι και το στοίχημα για την περαίωσή του από το Γ΄ Κοινοτικό Πλαίσιο Στήριξης όπως για την Αθήνα είναι το στοίχημα των Ολυμπιακών Αγώνων του 2004. Εμείς όμως θέλουμε αυτό το στοίχημα της Εγνατίας Οδού να ολοκληρωθεί. Και για ποιο λόγο ακόμη; Γιατί είναι το μοναδικό έργο ανάπτυξης στη Βόρειο Ελλάδα -όλα τα άλλα έργα έχουν υποχωρήσει- και γιατί από την άλλη την πλευρά, όπως το είπατε και σεις, είναι ο μεγαλύτερος οδικός άξονας που κατασκευάζεται σήμερα στην Ευρωπαϊκή Ένωση. 
Είναι δεδομένο, λοιπόν, ότι τα βλέμματα και  της Ευρωπαϊκής Ένωσης και των πολιτών της που χρηματοδοτούν αυτό το έργο είναι στραμμένα στην Εγνατία Οδό. Και βέβαια εκείνο που μας απασχολεί όλους είναι να ολοκληρωθεί και να αποκτήσει ανταγωνιστικότητα γιατί ανταγωνιστικοί πλέον είναι και οι οδικοί άξονες και πολύ περισσότερο αυτός ο κύριος άξονας που ξέρετε με την εθνική, την πολιτική και την οικονομική του σημασία. 
Επομένως, η δυσκολία στο να εξευρεθούν τα χρήματα νομίζω ότι με κάθε θυσία πρέπει να ξεπεραστεί. Επιμένω σ' αυτό που είπα στην αρχή. Για μας, για τη Βόρεια Ελλάδα θεωρείται το μεγάλο στοίχημα του Γ΄ Κοινοτικού Πλαισίου Στήριξης και πρέπει να το λύσετε. Βεβαίως έχουν γίνει πάρα πολλά λάθη και γι' αυτό είχαμε τις μεγάλες καθυστερήσεις και τις υπερβάσεις κόστους. Δεν αντιμετωπίστηκε αυτό το έργο από την αρχή από το σχεδιασμό του, από τη συγκρότηση των υπηρεσιών του κλπ. ως ένα έργο με αυτό το μέγεθος και τις δυσκολίες που όντως όφειλε το αρμόδιο Υπουργείο να τις γνωρίζει και να τις έχει προβλέψει. 
Εν πάση περιπτώσει, όπως σας έχω πει και άλλη φορά, βρέθηκε αυτό το σχήμα. Υπερτερούν τώρα οι κατάλληλοι υπάλληλοι της Δημόσιας Διοίκησης από τις περιφερειακές υπηρεσίες και κυρίως τις περιφερειακές υπηρεσίες της Βόρειας Ελλάδας, ούτως ώστε δεν μπορείτε πλέον να αναφέρεσθε ή να αναφέρεται κανείς άλλος -και θα είναι κρίμα και οι Ευρωπαίοι να αναφέρονται σ' αυτό- ότι οι Έλληνες τεχνικοί δεν μπορούν να ολοκληρώσουν αυτό το έργο είτε οι Έλληνες τεχνικοί δημόσιοι υπάλληλοι είτε οι Έλληνες κατασκευαστές είτε οι Έλληνες μελετητές. Αυτοί έχουν βρει το δρόμο τους και ξέρουν πολύ καλά να το κάνουν. Πρέπει να εξευρεθούν τα χρήματα.
Με τις συμβάσεις παραχώρησης πραγματικά εμείς φοβόμαστε ότι αυτά τα θέματα θα ατυχήσουν. Το τμήμα της Καφέ Αρκούδας δεν είναι ανταγωνιστικό μ' αυτήν την έννοια για να αποτελέσει φιλέτο για έναν ιδιώτη. Θα πρέπει, λοιπόν, όταν ανακοινώνετε, όπως ανακοίνωσε η κυρία Υπουργός, ότι μπορούμε να μπαίνουμε από την Ηγουμενίτσα και να βγαίνουμε στους Κήπους του 2004. Θέλω να πω ότι και τώρα μπαίνουμε και βγαίνουμε, κύριε Υπουργέ. Δεν είναι το θέμα λοιπόν να βγαίνουμε με διάφορες παρακαμπτήριες οδούς άσχετες με τις διαστάσεις και τη χωρητικότητα της Εγνατίας Οδού και να λέμε ότι θα έχουμε ολοκληρωμένο έργο. Επιμένουμε ότι αυτό το θέμα αποτελεί το πρώτιστο θέμα εθνικής σημασίας και πρέπει να βρείτε τη λύση του. 
ΠΡΟΕΔΡΕΥΩΝ (Κωνσταντίνος Βρεττός): Είναι μείζον θέμα, κύριε Υπουργέ, και επί τη ευκαιρία για πείτε μας για την ΠΑΘΕ τι γίνεται, πότε ολοκληρώνεται από Κόρινθο μέχρι Πάτρα.
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ελπίζω ότι ο χρόνος θα κρατηθεί. 
ΠΡΟΕΔΡΕΥΩΝ (Κωνσταντίνος Βρεττός): Ναι, θα κρατηθεί.
ΠΡΟΚΟΠΗΣ ΠΑΥΛΟΠΟΥΛΟΣ: Δεν είναι καν στο Γ΄ Κοινοτικό Πλαίσιο Στήριξης. 
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Είναι μέσα στα έξι τμήματα τα οποία πάνε με τη μέθοδο αυτοχρηματοδότησης, της παραχώρησης. Όπως είναι η Ιονία Οδός εκτός από τρεις παρακάμψεις που είναι...
Προχωρούν τα έργα αυτά. Για τα έξι πακέτα οι δύο προεπιλογές έχουν τελειώσει, υπάρχει μεγάλο ενδιαφέρον από ελληνικές και ξένες μεγάλες εταιρείες και για τα τέσσερα μέχρι τέλος Ιουνίου θα έχουν τελειώσει οι προεπιλογές και προετοιμαζόμαστε για τη δεύτερη φάση του διαγωνισμού.
Αυτό έχει σχέση, λοιπόν, και με το τμήμα Κόρινθος-Πάτρα, έχει σχέση με την Ιονία Οδό, εκτός από την παράκαμψη Αγρινίου-Άρτας κλπ. που κατασκευάζεται ως "δημόσιο έργο", συμπεριλαμβάνει το κομμάτι Πάτρα - Πύργος - Τσακώνα, όπου η Ιόνια Οδός ενώνεται με το δρόμο Τρίπολη-Καλαμάτα και θα πάει και προς Σπάρτη. Μέσα στα πακέτα αυτά υπάρχει ο κεντρικός άξονας από Γρεβενά - Παναγιά - Τρίκαλα - Καρδίτσα - Λαμία και υπάρχουν και δύο-τρία τμήματα του ΠΑΘΕ, κύριε Πρόεδρε, που είναι τα Τέμπη και ένα τμήμα στον Πλαταμώνα περίπου πενήντα χιλιόμετρα συνολικά. Όλα αυτά είναι ένα πακέτο έργων, λοιπόν, που προωθείται με τη διαδικασία της αυτοχρηματοδότησης.
Τώρα, για την Εγνατία: Κυρία Ξηροτύρη, το ενδιαφέρον όλων μας -και το δικό σας- είναι εύλογο. Πήγαμε πριν από μία εβδομάδα στο κομμάτι από Βανιάνο μέχρι Κήπους περίπου εκατόν πενήντα χιλιόμετρα. Η μία κατεύθυνση είναι έτοιμη κυκλοφορείται. Έτοιμη είναι και η άλλη κατεύθυνση εκτός από μία γέφυρα που υπήρχε μία καθυστέρηση με τον ΟΣΕ η οποία τελειώνει σε ένα ενάμισι μήνα το πολύ. Δηλαδή εκατόν πενήντα χιλιόμετρα από Βανιάνο, μετά το Νέστο, μέχρι Κήπους είναι ένας αυτοκινητόδρομος με ευρωπαϊκές προδιαγραφές και συνιστώ και σε σας και σε άλλους συναδέλφους να επισκεφθείτε το καλοκαίρι την περιοχή, για να αισθανθείτε μια υπερηφάνεια για το πόσο σπουδαίο έργο επιτελείται. 
Επίσης, πήγαμε πριν από ένα μήνα στα κομμάτια της Καστανιάς στη Δυτική Ελλάδα, από Βέροια μέχρι Πολύμηλο Κοζάνης, και στην Ήπειρο. Προτρέπω και εσάς και τους άλλους συναδέλφους να τα επισκεφθείτε. Θα μείνετε έκπληκτοι με το μέγεθος της δυσκολίας του έργου και της προόδου που έχει επιτευχθεί. Και πράγματι θα επαινέσω και εγώ μαζί με σας όλους τους εμπλεκόμενους και τους μηχανικούς και τις εταιρείες. Είναι ένα έργο που νομίζω ότι παρόμοιό του δεν υπάρχει αυτήν τη στιγμή σε όλην την Ευρώπη. Προχωράει κανονικά και μέχρι τέλος του 2004, αν δεν υπάρχει τίποτε απρόοπτο, θα μπορεί να μπαίνει κάποιος από την Ηγουμενίτσα και να βγαίνει στους Κήπους εκτός από δύο σημεία το τμήμα Παναγιά-Γρεβενά που είναι το πέρασμα της Αρκούδας, όπου εξασφαλίσαμε πιστώσεις να γίνει μία παρακαμπτήρια ικανοποιητική και εκτός από το τμήμα του Νέστου, όπου υπάρχει ο παλιός εθνικός δρόμος βελτιωμένος και θα πηγαίνει από κει. Άρα θα μπαίνεις και θα βγαίνεις πράγματι με πολύ ικανοποιητικές συνθήκες. Θα είναι σχεδόν τελειωμένη όλη η Εγνατία. 
Από κει και πέρα για τους κάθετους άξονες έχουμε διαθέσει από το Β΄ Κοινοτικό Πλαίσιο Στήριξης περίπου 400 εκατομμύρια ευρώ δηλαδή 140 δισεκατομμύρια δραχμές και άλλα τόσα περίπου από το Γ΄ Κοινοτικό Πλαίσιο Στήριξης. Τα έργα αυτά προχωρούν, προωθούνται, εννέα κάθετοι άξονες είναι σε πλήρη εξέλιξη περίπου και σταδιακά πολλά κομμάτια δίνονται στην κυκλοφορία. Ελπίζουμε ότι μέχρι το 2005-2006 οι κυριότεροι βασικοί κάθετοι άξονες θα είναι έτοιμοι. Πολλά τμήματα αυτών θα είναι έτοιμα νωρίτερα. 
Σε ό,τι αφορά τη συντήρηση της Εγνατίας Οδού, μέχρι στιγμής τα κομμάτια που παραδίνονται, γίνεται από την Εγνατία Α.Ε. σε συνεργασία με τις περιφερειακές υπηρεσίες τις ΔΕΣΕ. Υπάρχει ένα σχέδιο νόμου το  οποίο το μελετούμε και θα έλθει στη Βουλή, πιστεύω γρήγορα, ώστε να αναλάβει η Εγνατία Α.Ε. όλη τη συντήρηση και λειτουργία της Εγνατίας Οδού. Είμαστε πιστεύω, κυρία Ξηροτύρη, σ' ένα ικανοποιητικό επίπεδο ειλικρινά και πολύ καλά κάνετε και δείχνετε και εσείς το ενδιαφέρον. Είναι νομίζω χρήσιμο, έστω και αν είμαστε σε μία φάση που τα έργα προχωρούν με πολύ γρήγορους ρυθμούς.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την  τιμή να ανακοινώσω στο Σώμα ότι ο κ. Κωνσταντίνος Μητσοτάκης ζητάει άδεια ολιγοήμερης απουσίας στο εξωτερικό για προσωπικούς λόγους.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός):  Η Βουλή ενέκρινε.
Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Βρεττός): Κύριοι Βουλευτές, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Τύπου και Μέσων Μαζικής Ενημέρωσης "Περιορισμοί στη σύναψη δημοσίων συμβάσεων με πρόσωπα που δραστηριοποιούνται ή συμμετέχουν σε επιχειρήσεις μέσων ενημέρωσης και άλλες διατάξεις".
Εξ όσων γνωρίζω έχει συμφωνηθεί από χθες να προχωρήσουμε στη συζήτηση των άρθρων 1 έως 6 σήμερα και την επόμενη εβδομάδα να συζητήσουμε τα υπόλοιπα μαζί με τις τροπολογίες. 
Δεν υπάρχει καμία αντίρρηση.
Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ: Κύριε Πρόεδρε, θα προσπαθήσω να είμαι σύντομος και το δυνατόν ουσιαστικός για το λόγο, ότι κατά τη διάρκεια της επί της αρχής συζητήσεως το κύριο βάρος θα έλεγα της συζητήσεως έπεσε στα θέματα αυτής της ενότητας.
Επομένως, ίσως πρέπει να είναι συμπληρωματική η σημερινή συζήτηση, χωρίς αυτό να σημαίνει ότι πρέπει να αποφύγουμε την αναφορά στην ουσία των διατάξεων.
Το άρθρο 1 του νομοσχεδίου προχωρεί στον ορισμό των εννοιών που συναντούμε στο νομοσχέδιο. Η πρώτη έννοια που ορίζεται είναι η έννοια των επιχειρήσεων μέσων ενημέρωσης. Όσο και αν μπορεί κανείς να θεωρήσει ότι είναι απλή η έννοια των μέσων ενημέρωσης, χρειάζεται να οριστεί νομοτεχνικά, ώστε να γνωρίζουμε ποιες επιχειρήσεις μέσων ενημέρωσης υπάγονται στα κωλύματα και στις ρυθμίσεις αυτού του νόμου, για ποιες δηλαδή ισχύει το ασυμβίβαστο.
Έτσι, λοιπόν, γίνεται προσδιορισμός των επιχειρήσεων μέσων ενημέρωσης. Αφού γίνεΙ αναφορά στις επιχειρήσεις εκείνες που με αυτονόητο τρόπο υπάγονται στην έννοια, ο ορισμός αυτής της έννοιας επεκτείνεται και σ' εκείνες τις επιχειρήσεις που παρέχουν μέσω του διαδικτύου -αναφέρομαι στο δ' εδάφιο της παραγράφου 1 του άρθρου 1- υπηρεσίες οπτικοακουστικού περιεχομένου, εφόσον αυτό το περιεχόμενο έχει ενημερωτικό χαρακτήρα και κατά το πρότυπο των έντυπων εφημερίδων περιλαμβάνει ειδήσεις για πολιτικά ή κοινωνικά ή οικονομικά ή πολιτιστικά κλπ γεγονότα.
Θα μπορούσε κανείς να πει για ποιο λόγο γίνεται η επέκταση της έννοιας των επιχειρήσεων μέσων ενημέρωσης και σ' αυτές τις επιχειρήσεις. Η απάντηση είναι πολύ απλή. Η εξέλιξη της τεχνολογίας είναι ταχύτατη. Η προσφυγή σ' αυτές τις υπηρεσίες του διαδικτύου με σκοπό την ενημέρωση ολοένα και αυξάνεται. Επομένως οι χρήστες του διαδικτύου με σκοπό την ενημέρωση θα έλεγα ότι καθημερινά αντικαθιστούν -και αυτό είναι ένα ατυχές σύμπτωμα- τους χρήστες και αναγνώστες των εφημερίδων. Θα έλεγα ότι θα ήταν ευτυχές, εάν αντικαθιστούσαν τους θεατές των τηλεοράσεων.
Εν συνεχεία, κύριε Πρόεδρε, προχωρώ στο β' εδάφιο του άρθρου 1, όπου γίνεται προσδιορισμός της έννοιας του ευρύτερου δημόσιου τομέα. Εδώ θα ήθελα να θυμίσω την έκθεση της Επιστημονικής Επιτροπής της Βουλής, ακριβώς για να επισημάνω αυτό που είπε ο κύριος Υπουργός κατά την ομιλία του, ότι δηλαδή ο προσδιορισμός του ευρύτερου δημόσιου τομέα γίνεται με τρόπο -θα έλεγα- αυστηρό, σκληρό και περιλαμβάνει επιχειρήσεις που η έκθεση της Επιστημονικής Επιτροπής της Βουλής επισημαίνει ότι ίσως δεν έπρεπε να υπαχθούν σ' αυτή.
Όμως, πρόθεση της Κυβέρνησης είναι να περιληφθούν όσο το δυνατό περισσότερες υπηρεσίες του δημόσιου τομέα και οργανισμοί. Χαρακτηριστικά αναφέρεται στους Οργανισμούς Τοπικής Αυτοδιοίκησης α' και β' βαθμού, στα νομικά πρόσωπα ιδιωτικού δικαίου που υπάγονται στο ν. 2414/1996 ή η διοίκησή τους ορίζεται από το δημόσιο ή από άλλο νομικό πρόσωπο δημοσίου δικαίου, στις τράπεζες, για τις οποίες είναι η βασική ένσταση της Επιστημονικής Επιτροπής της Βουλής, στις οποίες ο πρόεδρος του διοικητικού συμβουλίου ή ο διοικητής τους ορίζεται μετά από γνώμη της Βουλής σύμφωνα με τον Κανονισμό της, στα νομικά πρόσωπα ιδιωτικού δικαίου και στις ενώσεις προσώπων που επιχορηγούνται από το κράτος σε ποσοστό πάνω από 50% των ετήσιων εσόδων τους και στα νομικά πρόσωπα ιδιωτικού δικαίου -στις ανώνυμες εταιρείες- που ιδρύονται από το δημόσιο, όπου μέτοχος είναι το δημόσιο. Γι' αυτές, λοιπόν, οι επιχειρήσεις που υπάγονται στον ευρύτερο δημόσιο τομέα ισχύουν τα κωλύματα αυτού του νόμου. 
Στο γ' εδάφιο γίνεται προσδιορισμός της έννοιας των δημοσίων συμβάσεων. Δεν νομίζω ότι χρειάζεται επί μακρώ να αναφερθώ σ' αυτό. Απλά θυμίζω ότι το κώλυμα ισχύει για τις δημόσιες συμβάσεις. Τέτοιες συμβάσεις δεν είναι μόνο αυτές που έχουν αντικείμενο τη σύμβαση έργου, αλλά και την παροχή υπηρεσιών και κάθε άλλη σύμβαση -πέρα από τη διοικητική σύμβαση που είναι πιο στενή έννοια- εφόσον η αξία του αντικειμένου υπερβαίνει τα 250.000 ευρώ.
Βεβαίως εδώ πρέπει να επισημάνουμε την πρόβλεψη του νομοθέτη, ώστε να μην σπάζουν οι συμβάσεις σε μικρότερα μέρη των 250.000 ευρώ. Για τον υπολογισμό αυτού του ποσού υπολογίζονται όλα τα μέρη μιας σύμβασης, για να μην φθάσουμε στο τεχνητό σπάσιμο του αντικειμένου σε περισσότερα των 250.000 ευρώ κομμάτια.
Προχωρώ στη διάταξη της παραγράφου 4 του άρθρου 1, όπου προσδιορίζεται η έννοια του βασικού μετόχου. Ήδη είπαμε πολλά γύρω απ' αυτό το θέμα και δεν θέλω να πω περισσότερα. Θυμίζω μόνο ότι στη βασική επιχειρηματολογία, όπως αναπτύχθηκε από τον κύριο Υπουργό και εις απάντηση των όσων η Νέα Δημοκρατία επικαλέστηκε, η δικαιολογητική αιτία για τη θέσπιση του ποσοστού του 5%, ως ποσοστού που όταν το κατέχει ο μέτοχος θεωρείται άνευ εταίρου, είναι ότι αυτό το ποσοστό ανοίγει την πόρτα στο μέτοχο για τον έλεγχο των διοικητικών πραγμάτων της ανάδοχης εταιρείας.
Όποιος κατέχει αυτό το ποσοστό μπορεί να προσφύγει στη δικαιοσύνη, να ζητήσει τον έλεγχο των πράξεων του διοικητικού συμβουλίου μιας ανώνυμης εταιρείας και γενικώς έχει λόγο στα πράγματα της ανώνυμης εταιρείας, για να χρησιμοποιήσω μια φράση της καθομιλουμένης. Όμως ακόμα και εκείνος που δεν  κατέχει το 5%, αλλά κάτω απ' αυτό το ποσοστό, αν κατέχει τη λεγόμενη "χρυσή μετοχή", τη μετοχή που είναι εξοπλισμένη με ειδικά προνόμια, όπως το προνόμιο του διορισμού του διευθύνοντος συμβούλου, του προέδρου ή αντιπροέδρου της ανώνυμης εταιρείας και αυτός θεωρείται "βασικός μέτοχος". 
Ένα θέμα που ανέκυψε κατά τη διάρκεια της συζήτησης, γιατί όχι και αυτός που κατέχει τη μια μετοχή να μην εμπίπτει στο κώλυμα, νομίζω ότι επαρκώς απαντήθηκε και δεν χρειάζεται να επανέλθουμε. Εύχομαι και ελπίζω ότι και η Αξιωματική Αντιπολίτευση κατά τη διάρκεια της συζήτησης, θα συνειδητοποιήσει ότι είναι, θα έλεγα, εξαιρετικά επικίνδυνο και ανεφάρμοστο τελικά, όπως αποδεικνύει και η λειτουργία του ν. 2328/95 μέχρι τώρα να εκλάβουμε ότι ο κάτοχος έστω και μιας μετοχής εταιρείας που δραστηριοποιείται στο χώρο των δημοσίων συμβάσεων, δεν μπορεί να είναι στα μέσα μαζικής ενημέρωσης και τανάπαλιν. Θεωρώ ότι κάποια στιγμή πρέπει αυτό το θέμα να το δούμε πιο σοβαρά. 
Θυμίζω, επίσης, από τις ρυθμίσεις του άρθρου αυτού, την ανάλυση της έννοιας οικονομικά εξαρτημένων προσώπων, την υπαγωγή και των παρενθέτων προσώπων στο κώλυμα της διάταξης αυτής. Θυμίζω, επίσης, ότι για να υπαχθούν στις διατάξεις του νομοσχεδίου αυτού τα συγγενικά πρόσωπα πρέπει...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα ήθελα δύο λεπτά ακόμα, κύριε Πρόεδρε, γιατί η διάταξη αυτή θέλει αρκετό χρόνο. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε συνάδελφε, ολοκληρώστε.
ΛΕΩΝΙΔΑΣ ΤΖΑΝΗΣ: Μα, κύριε Πρόεδρε, όλη η ουσία του νομοσχεδίου είναι αυτή η διάταξη. Το νομοσχέδιο δεν έχει τίποτε άλλο.
Λέω λοιπόν, για να ολοκληρώσω, κύριε Πρόεδρε, ότι τα συγγενικά πρόσωπα υπάγονται στα κωλύματα του νόμου αυτού, εφόσον αυτά αποδείξουν -το επισημαίνουμε αυτό, αυτά φέρουν το βάρος της αποδείξεως ενώπιον του Εθνικού Συμβουλίου Ραδιοτηλεόρασης- ότι δεν τελούν σε οικονομική εξάρτηση με το συγγενή τους που είναι ο βασικός μέτοχος.
Θέλω, δηλαδή, να πω ότι ούτως ή άλλως η ύπαρξη της ιδιότητας του συζύγου ή του συγγενικού προσώπου, όπως προσδιορίζεται από το νομοσχέδιο, αποτελεί κώλυμα και ότι, για να μην ισχύσει το κώλυμα, θα πρέπει να αποδείξει ο συγγενής ότι δεν τελεί σε οικονομική εξάρτηση.
Στο άρθρο 2 ορίζεται η απαγόρευση της σύναψης δημοσίων συμβάσεων με όλα αυτά τα πρόσωπα. Επίσης, ορίζει αυτό το άρθρο ότι εξαιρούνται από την απαγόρευση τα αντικείμενα εκείνα που αποτελούν το αντικείμενο των δραστηριοτήτων των επιχειρήσεων Μέσων Μαζικής Ενημέρωσης. Δεν απαγορεύεται για ένα Μέσα Μαζικής Ενημέρωσης για να κάνει διαφήμιση του δημοσίου.
Το άρθρο 3 αναφέρεται στις ασυμβίβαστες ιδιότητες, όπως τις προανέφερα. 
Το άρθρο 4 αναφέρεται στη ρητή υποχρέωση των αρχών που υπάγονται στην έννοια του ευρύτερου δημόσιου τομέα, όπως τον προαναφέραμε, να ελέγχουν πριν από την ανάθεση της σύμβασης και να διασταυρώνουν τα στοιχεία τους, ώστε να διαπιστώνουν αν ο αντισυμβαλλόμενός τους εμπίπτει ή όχι στο κώλυμα. Ρητά, επίσης, ορίζει το άρθρο 4 σε περίπτωση κατάρτισης σύμβασης, παρά την ύπαρξη απορριπτικής εισήγησης του Εθνικού Συμβουλίου Ραδιοτηλεόρασης ή χωρίς αυτήν, ότι η σύμβαση είναι άκυρη. Αυτό σημαίνει -και πρέπει να το ξεκαθαρίσουμε- ότι όποιος συμβάλλεται παρά την εν γνώσει του ύπαρξη του κωλύματός του και, θα έλεγα, παρά την ύπαρξη του κωλύματος δεν δικαιούται να αναζητήσει το αντάλλαγμα της καταρτιζόμενης σύμβασης. 
Το άρθρο 5 αναφέρει τις διοικητικές και ποινικές κυρώσεις που συνδέονται με την παραβίαση των προηγούμενων διατάξεων. 
Και το άρθρο 6 ορίζει ότι το Εθνικό Συμβούλιο Ραδιοτηλεόρασης κατά την άσκηση των αρμοδιοτήτων του και προκειμένου να εκδώσει το πιστοποιητικό για τη μη ύπαρξη του κωλύματος στην επιχείρηση που ζητεί να καταρτίσει δημόσια σύμβαση, έχει το δικαίωμα να ζητά απ' όλες τις αρχές, δικαστικές και διοικητικές, οτιδήποτε έγγραφο, οποιοδήποτε στοιχείο είναι αναγκαίο για να καταλήξει στην κρίση του.
Κύριε Πρόεδρε, με αυτές τις γενικές επισημάνσεις θα ήθελα να προτείνω στους συναδέλφους να ψηφίσουν θετικά και να αποδεχθούν τις διατάξεις των άρθρων 1-6 του νομοσχεδίου.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είπαμε αρκετά, βέβαια, κατά την κατ' αρχήν συζήτηση του νομοσχεδίου, γι' αυτό ας αναφερθούμε και σε κάποια επιμέρους θέματα.
Το πρώτο κεφάλαιο που αφορά την ουσία του νομοσχεδίου περιλαμβάνει έξι άρθρα. Πριν εισέλθω στην ουσία της συζήτησης -η οποία αφορά βασικά το βασικό μέτοχο, γιατί τα υπόλοιπα είναι περιγραφές, έννοιες- θέλω να κάνω ορισμένες παρατηρήσεις. Η πρώτη παρατήρησή μου, κύριε Υπουργέ, όσον αφορά στον ορισμό "επιχειρήσεις μέσων ενημέρωσης", είναι ότι μαζί με τις εφημερίδες, τα ραδιόφωνα, τις τηλεοράσεις, κλπ, αναφέρονται και αυτές των εντύπων εκπαιδευτικού ή επιστημονικού χαρακτήρα. Γιατί επιμένετε σ' αυτό; Η έννοια, δηλαδή, "επιχείρηση μέσων ενημέρωσης" είναι το εκπαιδευτικό και επιστημονικό σύγγραμμα; Αυτή την έννοια δεν μπορώ να την καταλάβω!
Η δεύτερη παρατήρηση που θα ήθελα να κάνω αφορά στο θέμα του προσδιορισμού των φυσικών ή νομικών προσώπων. Άκουσα τον κ. Τζανή να λέει, ότι τα αντιμετωπίζουμε με αυστηρότητα. Εάν μεν σταθούμε στο θέμα του Τύπου, θα μπορούσε κάποιος να πει ότι όντως τα αντιμετωπίζουμε με μεγάλη αυστηρότητα. 
Όμως, έχουν προϋπάρξει διάφορες διατάξεις, σύμφωνα με τις  οποίες  για δικούς σας λόγους σαν Κυβέρνηση θέλατε να εξαιρέσετε το δημόσιο τομέα. Αναφέρομαι, για παράδειγμα, στην Εθνική ή την Εμπορική Τράπεζα, όπου πέρσι τέτοια εποχή φέρατε μία διάταξη και είπατε ότι, αν δεν έχει το ελληνικό δημόσιο το 50%, τότε δεν είναι δημόσια επιχείρηση. Μα, εδώ λέμε ότι οι επιχειρήσεις ελέγχονται με το 5% και δεν ελέγχονται με το 49%; Η Εθνική Τράπεζα, δηλαδή, της οποίας ο διοικητής κυβερνά οικονομικά όλη την Ελλάδα, δεν έχει συμβάσεις; 
Γιατί εξαιρούμε, λοιπόν, μόνο εκείνους τους οργανισμούς και τις τράπεζες, των οποίων οι διοικητές έρχονται στην Επιτροπή του άρθρου 49Α, η οποία ακροάται τους διοικητές και τους προέδρους των δημόσιων οργανισμών και των τραπεζών; Αυτό, λοιπόν, έγινε με κάποια σκοπιμότητα, επειδή δεν ήθελαν να ξαναφέρουμε εδώ τους διοικητές. Σήμερα γιατί βρήκαμε ευκαιρία και το επαναλαμβάνουμε εξαιρώντας αυτούς τους οργανισμούς;
Κύριε Υπουργέ, έκανα και μία άλλη παρατήρηση για το θέμα των διοικητικών και ποινικών κυρώσεων, αλλά δεν εισακούστηκα απ' ό,τι είδα. Έπρεπε να συμβουλευτούν και κάποιον οικονομολόγο. Αναφέρετε, λοιπόν, ότι "η κατοχή από επιχείρηση μέσων ενημέρωσης των ασυμβίβαστων ιδιοτήτων του άρθρου 3, επισύρει την επιβολή από το Εθνικό Συμβούλιο Ραδιοτηλεόρασης της διοικητικής κυρώσεως του προστίμου ύψους μέχρι το 100% του κεφαλαίου της ή της αξίας του παγίου εξοπλισμού της".
Στο σημείο αυτό, έχω να παρατηρήσω αρχικά ότι υπάρχει διάζευξη και, συνεπώς, θα διαλέξετε το μικρότερο. Εγώ είπα ότι υπάρχουν εταιρείες που το μετοχικό τους κεφάλαιο -γιατί αυτός είναι ο ορισμός του κεφαλαίου- είναι το μίνιμουμ του νόμου και μπορεί να είναι πολύ μικρό. 
Κατά δεύτερο λόγο, όσον αφορά στον εξοπλισμό, θα ήθελα να επισημάνω ότι αν η επιχείρηση είναι εντάσεως εργασίας ή κεφαλαίου και διαλέξουμε το δεύτερο για να τους επιβάλουμε πρόστιμο, μπορεί αυτό να είναι ανεδαφικό, γιατί μπορεί μία τεχνική, εργολαβική εταιρεία να έχει μία μπουλντόζα και να μην έχει τίποτα άλλο. 
Ενώ λοιπόν για τις παρακάτω ποινές πράγματι βλέπω ότι είναι αυστηρές, στην προκειμένη περίπτωση δεν βλέπω να ισχύει κάτι τέτοιο. Αν το καταλάβατε, σας παρακαλώ να το διορθώσετε.
Όσον αφορά στο βασικό μέτοχο, θα ξεκινήσω, κύριε Υπουργέ, με αυτό που είπατε και δεν μου άρεσε καθόλου, ότι δηλαδή η διαπλοκή είναι συνδεδεμένη με τη Νέα Δημοκρατία. Μα, κύριε Πρόεδρε και κύριοι συνάδελφε, η διαπλοκή απαιτεί -όπως έλεγε και ο κ. Ιωαννίδης και το λέει και η κοινή λογική- δύο πρόσωπα, τον έχοντα εξουσία και τον προστρέχοντα στην εξουσία για να κάνει τη δουλειά του.
 Γι' αυτό, εμείς συνήθως δεν κατηγορούμε τους επιχειρηματίες, αλλά τους διαπλεκόμενους επιχειρηματίες και κυρίως την κεντρική εξουσία, η οποία υποχρεώνει σε διαπλοκή και διαφθορά τον επιχειρηματία.
Συνεπώς αυτά τα βέλη σας δεν στρέφονται εναντίον μας. Προς τα μέσα πρέπει να πάνε, κύριε Υπουργέ, και κυρίως στην ηγετική ομάδα της Κυβέρνησής σας. Πολλά μας έχουν δείξει μέχρι σήμερα.
Όσον αφορά τώρα το βασικό μέτοχο, υπάρχει μια βασική αρχή. Λέτε ότι αποτελεί προσπάθεια το να θεμελιώσουμε, να εκσυγχρονίσουμε και να ενισχύσουμε τη σύγχρονη δημοκρατία. Μα, είναι η διάταξή σας αυτή στήριξη στη σύγχρονη δημοκρατία ή στρέφεται κατά της δημοκρατίας; 
Εν πάση περιπτώσει, σ' αυτόν τον τόπο πρέπει να καταλάβουμε κάποτε ότι τα Μέσα Μαζικής Ενημέρωσης, τα οποία προσδιορίζουν κατά μεγάλο ποσοστό και παροτρύνουν προς το συμφέρον τους την εξουσία, πρέπει να μην έχουν σχέση με τα δημόσια έργα, τις προμήθειες και γενικά με τις συμβάσεις του δημοσίου οποιασδήποτε μορφής. Γιατί σώνει και καλά πρέπει να υπάρχει κάποια σχέση; 
Μας  μιλάτε για το 5%. Σας είπα και προχθές -και πήγατε και το εκμεταλλευθήκατε- ότι κι αν ακόμα θέλατε το 5% να το βάλετε σαν όρο, θα έπρεπε να σταματήσετε να περιγράφετε όλα τα άλλα, τους αχυρανθρώπους, τους συγγενείς. Βρήκατε τη θεωρία ότι στη σύγχρονη κοινωνία δεν υπάρχει οικογενειακή ευθύνη. Μα και η διεθνής πρακτική, αλλά κυρίως η ελληνική, μας μιλούν για τις οικογένειες των συμφερόντων. 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Επί Μεταξά.
ΔΗΜΗΤΡΙΟΣ ΚΩΣΤΟΠΟΥΛΟΣ: Μιλάμε για τη σύγχρονη κοινωνία, τη δική σας. Κι αν έγινε επί Μεταξά, σημαίνει ότι αλλάζει; Μας είπατε ότι δεν δέχεσθε, σαν παράδειγμα, δύο αδέλφια που κάνουν χωριστές εταιρείες και δεν μιλιούνται. Καλά κάνουν. Εμείς δεν μιλάμε για τις χωριστές εταιρείες. Εμείς μιλάμε για τις εταιρείες τους. 
Και αν ακόμη υπάρχουν ανεπτυγμένα οικονομικά συμφέροντα μέσα στην ίδια οικογένεια, το συμφέρον της εταιρείας και το συμφέρον όλων τους είναι να συντάσσονται, να συμπαρατάσσονται και να αποφασίζουν ομόφωνα. Έτσι ελέγχονται άλλωστε και οι διεθνείς εταιρείες, οι μεγάλες εταιρείες, αλλά και οι ελληνικές. 
Πώς λοιπόν, με όλη αυτήν την προσπάθεια που γίνεται, είναι δυόμισι σελίδες το κείμενο του νόμου, θα μπορέσουμε να περιγράψουμε την υπόθεση που λέγεται "βασικός μέτοχος"; Τι κάνουμε, κύριε Υπουργέ, εν πάση περιπτώσει; Νομιμοποιούμε τη μέχρι σήμερα κατάσταση και δεν κάνουμε τίποτε άλλο παρά να δίνουμε, όπως είπα και προχθές, με την άδεια του εισαγγελέα, τη δυνατότητα να γίνεται η διαπλοκή, να υπάρχουν τα Μέσα Μαζικής Ενημέρωσης, να ελέγχουν την Κυβέρνηση και τις πράξεις της. 
Και δεν τολμήσατε, ούτε από το 1995 που ψηφίστηκε ο ν. 2328, να υλοποιήσετε εκείνον το νόμο, ούτε και τώρα με το καινούριο Σύνταγμα μπορέσατε να κάνετε κάποια βαθιά τομή. Δεν αρκούν οι δικές μας απόψεις και όλων των συναδέλφων; Μα, και ο πρόεδρος της ΕΣΗΕΑ είπε τα ίδια, ότι το άρθρο του Συντάγματος είναι απαράδεκτο και κατ' επέκταση και ο νόμος τον οποίο θέλετε να ψηφίσετε. 
Εμείς, λοιπόν, είμαστε κάθετοι προς τη διάταξη την οποία φέρνετε, καταψηφίζουμε και όλα αυτά τα άρθρα πλέον, διότι το ένα έχει σχέση με το άλλο και σας καλούμε για άλλη μία φορά να το σκεφθείτε περισσότερο. Είναι λάθος η διάταξη για τη σύγχρονη δημοκρατία.
ΠΡΟΕΔΡΕΥΩΝ (Κωνσταντίνος Βρεττός): Πρέπει να ευχαριστήσουμε τον κ. Κωστόπουλο, γιατί τελείωσε μέσα στο χρόνο του. Είναι μεγάλη υπόθεση αυτή, να είμαστε μέσα στο χρόνο μας. Έχει πολύ μεγάλη σημασία τελικά και για την απόδοση του λόγου.
Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Δεν θα επαναλάβω ούτε το σκεπτικό ούτε τα επιχειρήματα που αναφέραμε στην επί της αρχής συζήτηση. Θα προσπαθήσουμε να βελτιώσουμε κάποια πράγματα.
Για το βασικό μέτοχο, εμείς ήμασταν αντίθετοι και στο Σύνταγμα και παραμένουμε και σήμερα. Εδώ υπάρχει το εξής πρόβλημα, ότι μπορεί κάποιος να έχει λιγότερο από το 5%. 'Οταν προσμετράται η συμμετοχή του σε μία ανώνυμη εταιρεία, σε κάποια εταιρεία, η οποία είναι και αυτή μέτοχος ως εταιρεία, τότε για να υπάρξει προσμέτρηση να ελέγχει αυτός την εταιρεία.
Η έννοια του ελέγχου, όμως, είναι αόριστη, εκτός αν διατυπωθεί στο κείμενο, δηλαδή πότε ελέγχει και πότε δεν ελέγχει την εταιρεία. Διότι, αν είναι ρευστή η έννοια του ελέγχου, θα μπορεί και κάποιος να έχει ουσιωδώς τον έλεγχο της εταιρείας, να χαρακτηριστεί ότι δεν έχει τον έλεγχο, να μη γίνεται η προσμέτρηση κι έτσι να μην ξεπερνάει το 5%. Αυτό είναι το ένα πρόβλημα.
Δεύτερο, επιμένουμε ότι μπορούσε να λυθεί το πρόβλημα, αν όλες οι μετοχές είναι  ονομαστικές, έστω κι αν είχε μία μετοχή.
Τι γίνεται με τις εταιρείες και με τις ρυθμίσεις που αφορούν εταιρείες του εξωτερικού, off shore εταιρείες, όταν το δίκαιο της χώρας όπου είναι η έδρα της εταιρείας δεν επιβάλλει τις ονομαστικές μετοχές; 
Εσείς βεβαίως κάνετε κάποιους ελέγχους -έχω κοιτάξει τους νόμους- για την αξιοπιστία αυτών των εταιρειών γενικώς, για το εάν έχουν παρελθόν σε σχέση με τα μέσα ενημέρωσης, δηλαδή αν είναι σχετικές οι εταιρείες και μπορείτε κάποιες να τις απορρίπτετε. Παρ' όλα αυτά όμως μπορεί να είναι οι μετοχές ανώνυμες μέχρι το 15% για την καλωδιακή τηλεόραση και για τη συνδρομητική δεν θυμάμαι πόσο.
Η λύση ποια είναι; Η λύση είναι να είναι όλες οι μετοχές ονομαστικές και αν μια off shore ή ξένη εταιρεία, με βάση το δίκαιο της χώρας στην οποία ανήκει, δεν τις έχει, να αποκλείεται να είναι μέτοχος σε Μέσο Μαζικής Ενημέρωσης, να μην μπορεί δηλαδή μια ξένη εταιρεία να είναι μέτοχος. Να μη μας το απαγορεύει κανένας. 'Όπως βάλατε τον περιορισμό του 15% μπορεί να πάτε και στο 0%, εφόσον δεν έχουν ονομαστικές τις μετοχές τους.
Τρίτο ζήτημα είναι η οικονομική αυτοτέλεια των συγγενών. Εμείς είμαστε αντίθετοι, διότι άλλη είναι η οικογενειακή ευθύνη, όταν μιλάμε για Μεταξά και εννοείτε μάλλον διώξεις στην περίοδο του Μεταξά -δεν ξέρω τι εννοείτε- και άλλη, όταν μιλάμε για οικογενειακή επιχειρηματική ευθύνη. 
Πώς δημιουργούνται οι όμιλοι; Πώς λειτουργούν στην Ελλάδα και στο εξωτερικό; Με συγγενείς και με ανθρώπους εμπιστοσύνης. Έτσι λειτουργούν. Μην τα μπερδεύουμε αυτά τα δύο πράγματα. Εν πάση περιπτώσει, αφού επιμένετε, τουλάχιστον ο τέταρτος βαθμός συγγένειας θα μπορούσε να περιοριστεί στο δεύτερο βαθμό. Μην το ανοίγετε τόσο πολύ. Περιορίστε το στο δεύτερο βαθμό.
Τέταρτο ζήτημα. 'Εχει σχέση με τον ευρύτερο δημόσιο τομέα. Έτσι όπως πάμε και όλο συρρικνώνεται  δημόσιος τομέας και τα ποσοστά ξεπερνούν το 51%, όλο και θα λιγοστεύει το αντικείμενο του νομοσχεδίου. Δηλαδή θέλουμε να αποκλείσουμε να παίρνουν συμβάσεις του δημοσίου αυτοί που ελέγχουν Μέσα Μαζικής Ενημέρωσης. Ποιο είναι όμως το δημόσιο; 'Ολο και συρρικνώνεται το δημόσιο. Πρέπει λοιπόν να μην πάμε στο ποσοστό 50%. Η δική μας άποψη είναι ότι ό,τι ισχύει για το βασικό μέτοχο, δηλαδή 5%, να βάλουμε και εκεί. 
Δεύτερο κριτήριο είναι το αν ορίζεται η διοίκηση. Και αυτό είναι ένα κριτήριο. Εγώ δε λέω γενικώς όλη η διοίκηση, άλλα έστω και ένα μέλος της διοίκησης αν ορίζεται από το δημόσιο, σημαίνει ότι το δημόσιο έχει λόγο στην επιχείρηση αυτή για να του δίνουν μια θέση στις πέντε ή στις επτά του διοικητικού συμβουλίου.
Σε όλες αυτές τις περιπτώσεις πρέπει να επαναδιατυπωθεί αυτή η διάταξη, ώστε να καλύπτονται όλες οι περιπτώσεις ευρύτερου δημόσιου τομέα ή τομέα ενδιαφέροντος του δημοσίου. Το λέω με την ευρύτερη έννοια. 
Ανησυχούμε ότι ο έλεγχος από το Ραδιοτηλεοπτικό Συμβούλιο θα είναι δύσκολος με τις χρονικές προθεσμίες, οι οποίες είναι ασφυκτικές και μάλιστα με την απειλή ποινών για τα μέλη της Διοίκησης ή τους υπαλλήλους που δεν θα προλαβαίνουν να κάνουν τη δουλειά τους, όπως πρέπει.
Και κάτι ακόμη. Στο άρθρο 6 παράγραφος 2 -προσέξτε το αυτό, πιθανόν να έχει γίνει από παράλειψη- ζητάει το Ραδιοτηλεοπτικό Συμβούλιο στοιχεία από διάφορους φορείς. Αναφέρονται ενδεικτικά ορισμένοι φορείς. Η αποστολή όλων των ζητουμένων στοιχείων είναι υποχρεωτική. Δεν υπάρχει όμως κύρωση. Δεν βλέπω πουθενά κύρωση. Κοίταξα όσο μπόρεσα τις κυρώσεις. Αν αρνηθεί κάποιος να δώσει τα στοιχεία είτε κρατικός φορέας του ευρύτερου δημόσιου τομέα είτε ιδιωτικός τομέας τι κυρώσεις υπάρχουν;
Για μεν τον κρατικό φορέα, μπορείτε να πείτε "παράβαση καθήκοντος", αλλά για τον ιδιωτικό δεν θα υπάρχει καμία κύρωση. Πρέπει να υπάρξουν κυρώσεις. 
Τέλος, πρέπει να λυθεί το πρόβλημα και νομίζω ότι το κατανοήσατε αυτό. Το θέμα είναι ότι αυτές οι ρυθμίσεις δεν πρέπει να αφορούν κομματικά Μέσα Μαζικής Ενημέρωσης και να μπαίνουν σε αμφισβήτηση οι άδειες λειτουργίας τους ή γενικά η λειτουργία τους, όπως είναι ο 902. Μπορεί να υπάρξουν και άλλοι σταθμοί, που να ελέγχονται από τα Κόμματα, τουλάχιστον από τα Κόμματα που εκπροσωπούνται στη Βουλή ή στην Ευρωβουλή. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, επί της αρχής έχουμε αναφερθεί αναλυτικά στο νομοσχέδιο. Θα ήθελα όμως να προχωρήσουμε σε κάποιες πολύ συγκεκριμένες παρατηρήσεις που έχουμε επί των άρθρων.
Κατ' αρχάς στο άρθρο 1, στον ορισμό της επιχείρησης Μέσων Μαζικής Ενημέρωσης, ο ορισμός που δίνεται για την επιχείρηση Μέσων Μαζικής Ενημέρωσης είναι, κατά την γνώμη μας, απαράδεκτος. 
Κατ' αρχάς, κύριε Υπουργέ, όταν ορίζετε την επιχείρηση Μέσων Μαζικής Ενημέρωσης, λέτε στην πρώτη παράγραφο, ότι έχει ως δραστηριότητα αποκλειστικά αυτά που αναφέρετε στο άρθρο και βάζετε και το "ή μη". Ορίζεται ως επιχείρηση Μέσων Μαζικής Ενημέρωσης μία επιχείρηση που μπορεί να είναι ένας όμιλος, να έχει Μέσα Μαζικής Ενημέρωσης και ταυτόχρονα οποιαδήποτε άλλη οικονομική δραστηριότητα σε οποιονδήποτε τομέα. Αυτό είναι απαράδεκτο, πρέπει να το αποσύρετε, να βγάλετε το "ή μη" από το νομοσχέδιό σας, διότι όταν διαμορφώνονται όμιλοι που έχουν επιχειρήσεις Μέσων Μαζικής Ενημέρωσης και δραστηριότητας και σε άλλους οικονομικούς τομείς, καταλαβαίνετε ότι αυτή η σύνδεση λειτουργεί εις όφελος των άλλων οικονομικών δραστηριοτήτων της επιχείρησης Μέσων Μαζικής Ενημέρωσης.
Επίσης, δίνετε μία διασταλτική ερμηνεία της επιχείρησης Μέσων Μαζικής Ενημέρωσης και περιλαμβάνετε σ' αυτήν την εκτύπωση περιοδικών πάσης φύσεως, αλλά και πάσης φύσεως εντύπων, μια και στα έντυπα περιλαμβάνετε με το γενικό τρόπο εκπαιδευτικά και επιστημονικά έντυπα. Δηλαδή, στην ουσία επεκτείνετε αυτόν τον ορισμό της επιχείρησης Μέσων Μαζικής Ενημέρωσης σε όλο το φάσμα οποιασδήποτε εκδοτικής δραστηριότητας. 
Η διάταξη είναι προφανώς φωτογραφική, προφανώς εξυπηρετεί συγκεκριμένους ομίλους Μέσων Μαζικής Ενημέρωσης, οι οποίοι δραστηριοποιούνται και σας είναι γνωστοί, όπως είναι γνωστοί σε όλους μας. 'Όμως, η διάταξη είναι απαράδεκτη επί της ουσίας της. Αυτό φαίνεται, αν το συνδυάσουμε με το άρθρο 2, παράγραφος 3, όπου απαλλάσσετε από τα ασυμβίβαστα αυτές τις δραστηριότητες, που είναι αντικείμενο δραστηριότητας της επιχείρησης Μέσων Μαζικής Ενημέρωσης.
Είναι σαφές, λοιπόν, ότι πρέπει να βγάλετε αυτήν τη διασταλτική ερμηνεία που δίνετε, να βγάλετε τα περιοδικά πάσης φύσεως, να τα ορίσετε συγκεκριμένα. Επίσης, τα έντυπα εκπαιδευτικού ή επιστημονικού χαρακτήρα να τα αφαιρέσετε από τη σχετική διάταξη. 
Επίσης, εξαιρείτε την Ελληνική Ραδιοφωνία και Τηλεόραση από τα ασυμβίβαστα. Θα το κατανοούσαμε αυτό, εάν αποκλείατε σε κάθε περίπτωση είτε στην ΕΡΤ Α.Ε. να μπουν αύριο ιδιώτες...
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Μα, γίνεται αυτό.
ΠΑΝΑΓΙΩΤΗΣ ΛΑΦΑΖΑΝΗΣ: Εσείς το λέτε, αλλά έχετε κάνει τα πάντα πλέον σ' αυτό τον τόπο. Ιδιωτικοποιείτε τα πάντα. Σας λέω να το βάλετε αυτό. Δεν θέλετε να το βάλετε αυτό; Τουλάχιστον μην αφήνετε το παράθυρο των συνδεδεμένων εταιρειών. 
Αν σε συνδεδεμένες εταιρείες, δηλαδή θυγατρικές της ΕΡΤ Α.Ε., υπάρχουν και ιδιώτες, τότε η ΕΡΤ Α.Ε. θα ελέγχεται, δεν θα εξαιρείται από τα ασυμβίβαστα του νόμου, πολύ περισσότερο επειδή η ΕΡΤ Α.Ε., όπως ξέρετε, κύριε Υπουργέ, έχει δραστηριότητα και στα ολυμπιακά με τη μετάδοση των Ολυμπιακών Αγώνων. Συμμετέχει εκεί σε όμιλο. Γνωρίζετε ότι εκεί γίνονται πολλές συμβάσεις, πολλές αναθέσεις και πολλές προμήθειες. Κατ' αυτόν τον τρόπο, με τη διάταξη αυτή, εξαιρείτε την ΕΡΤ από τον έλεγχο αυτών των συμβάσεων και αυτών των προμηθειών όσον αφορά στους Ολυμπιακούς Αγώνες. Για μας είναι απαράδεκτο αυτό και νομίζω ότι πρέπει να προσέξετε να μην κάνετε αυτήν τη διάκριση. 
Όσον αφορά τον ορισμό του ευρύτερου δημόσιου τομέα, τα έχουμε πει αναλυτικά. Ο ευρύτερος δημόσιος τομέας, έτσι όπως τον γνωρίζετε μέσα στο άρθρο 1 εξαερώνεται, εξατμίζεται, και σε λίγο, έτσι όπως πάμε, δεν θα υπάρχει για να ελεγχθεί. 
Η περίπτωση των τραπεζών που εξαιρείτε από το νόμο είναι πολύ χαρακτηριστική. Η Εθνική Τράπεζα ελέγχεται από το δημόσιο, κατευθύνεται από το δημόσιο και ορίζεται ο διοικητής της από το δημόσιο, εσείς τον επιλέγετε, όπως επιλέξατε τον πρόεδρο του ΟΤΕ και τον πρόεδρο του Συνδέσμου Ελληνικών Βιομηχανιών. Δεν τους φέρατε στη Βουλή για έγκριση, αλλά εσείς το αποφασίσατε. 
Εσείς, λοιπόν, ελέγχετε την ΕΤΕ, εσείς και την Εμπορική Τράπεζα και δεν μπορεί να τις εξαιρείτε όταν αυτές παίζουν τεράστιο ρόλο στην ελληνική οικονομία και είναι συνδεδεμένες με πολλούς τομείς και οικονομικές δραστηριότητες. 
Επίσης, δεν είναι δυνατόν να λέτε ότι όταν δεν ορίζεται η διοίκηση από τον Κανονισμό της Βουλής, τότε εξαιρείται αυτή η επιχείρηση από το δημόσιο τομέα. Εδώ πρέπει να βάλετε ένα όριο και σας προτείνουμε να πείτε, ότι εφόσον σε μια επιχείρηση είναι βασικός μέτοχος το δημόσιο, τότε αυτή ελέγχεται για τα ασυμβίβαστα τα σχετικά με το νόμο αυτό. Διαφορετικά αυτήν τη στιγμή ανοίγονται πόρτες και παράθυρα ώστε αύριο καμία δημόσια επί της ουσίας επιχείρηση, επειδή τυπικά θα την έχετε βγάλει από τον ευρύτερο δημόσιο τομέα, να μην ελέγχεται. 
Είναι απαράδεκτη επίσης η διάταξη με την οποία θεωρείτε ότι επηρεάζει το δημόσιο μια επιχείρηση εφόσον την επιχορηγεί πάνω από 50%. Μεγάλο λάθος. Δηλαδή αν το δημόσιο επιχορηγεί μια επιχείρηση με το 49% των ετήσιων εσόδων της δεν καθορίζει την πορεία της ή εν πάση περιπτώσει δεν την επηρεάζει ουσιωδώς; Γιατί τη βγάζετε έξω από τα ασυμβίβαστα αυτού του νόμου; Προφανώς θέλετε να μειώσετε την έννοια του ευρύτερου δημόσιου τομέα ώστε να μην ελέγχεται. Και σε λίγο δεν θα υπάρχει πεδίο ελέγχου με αυτό το νόμο και για τις τροποποιήσεις και μετοχοποιήσεις που κάνετε. 
Όσον αφορά τις δημόσιες συμβάσεις, πιστεύω ότι τα 250.000 ευρώ είναι πάρα πολλά και μάλιστα εκτός ΦΠΑ ιδιαίτερα για την Τοπική Αυτοδιοίκηση. Εκεί το πλαφόν έπρεπε να ήταν πολύ χαμηλότερο. 
Όσον αφορά το βασικό μέτοχο, δεν θα επαναλάβω τα επιχειρήματα για το 5%. Είναι απαράδεκτο για μας και δεν θα έπρεπε να υπάρχει όριο. Αντιθέτως, για όσες περιπτώσεις οριακές αναφέρετε, εκεί θα έπρεπε να υπάρχει δυνατότητα ελέγχου, αλλά όχι να βάζετε το όριο του 5%. Πέραν αυτού όμως το 5% με το νομοσχέδιό σας δεν υφίσταται. Με το 5% μπορεί να παραβιάζεται νομίμως, να μην ελέγχεται και να υπάρχει διαπλοκή αλλά ο νόμος να την καλύπτει. Και σας είπαμε ότι στο άρθρο 1, στο σημείο β' εκεί που λέτε "από επιχειρήσεις που ελέγχονται από τον ίδιο μέτοχο", να το αλλάξετε και να πείτε "από επιχειρήσεις που βασικός μέτοχος είναι ο ίδιος μέτοχος". Αν δεν το κάνετε αυτό, αφήνετε ανοικτά πόρτα και παράθυρο για να μπορεί κάποιος μέσω άλλης εταιρείας να ελέγχει Μέσο Μαζικής Ενημέρωσης και να μην μπορεί να ελεγχθεί βάσει του νόμου και αυτό σε συνδυασμό με το άρθρο 2, παράγραφος 2 σημείο γ' που ο έλεγχος φθάνει μέχρι τους εταίρους και τους βασικούς μετόχους των εταίρων και των βασικών μετόχων που υπάγονται στην παράγραφο 1. 
Από κει και πέρα, κύριε Υπουργέ, τί γίνεται; Αν δηλαδή έχουμε διαδοχική κάλυψη των επιχειρηματιών που έχουν Μέσα Μαζικής Ενημέρωσης ή εταιρείες που συναλλάσσονται με το δημόσιο, πώς θα την ελέγξει κανείς; Εσείς διακόπτετε τον έλεγχο στο βασικό μέτοχο του εταίρου και από κει και πέρα δεν μπορεί να γίνει έλεγχος. Κατ' αυτόν τον τρόπο παραβιάζεται κατάφωρα και το 5%. 
Όσον αφορά το άρθρο 4, θα επαναλάβω ότι στο άρθρο αυτό ο έλεγχος δεν μπορεί να γίνει πριν από την έκδοση πράξης κατακύρωσης ή της απευθείας ανάθεσης. 
Εν πάση περιπτώσει, δεν καταλαβαίνουμε γιατί βάζετε το "απευθείας ανάθεση". 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Λαφαζάνη, ολοκληρώστε.
ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, κύριε Πρόεδρε, αλλά η συζήτηση γίνεται κατ' άρθρον. 
ΠΡΟΕΔΡΕΥΩΝ (Κωνσταντίνος Βρεττός): Σύμφωνοι και δίδεται διπλάσιος χρόνος. Όμως είσαστε ο μόνος που μονίμως παραβιάζετε το χρόνο. 
ΠΑΝΑΓΙΩΤΗΣ ΛΑΦΑΖΑΝΗΣ: Μα αναφέρομαι συγκεκριμένα στα άρθρα, κύριε Πρόεδρε. Δεν κάνω παρατηρήσεις επί της αρχής.
ΠΡΟΕΔΡΕΥΩΝ (Κωνσταντίνος Βρεττός): Μα, δεν είπα εγώ ότι δεν αναφέρεστε στα άρθρα. Παρακαλώ ολοκληρώστε. Έχετε ακόμη ένα λεπτό. Θα μιλήσει στη συνέχεια και ο Πρόεδρός σας. Μην αφήνουμε και τον Πρόεδρό σας να περιμένει.
ΠΑΝΑΓΙΩΤΗΣ ΛΑΦΑΖΑΝΗΣ: Μα, δεν έχει καμία σχέση το ένα με το άλλο, κύριε Πρόεδρε. 
Ολοκληρώνω όμως.
Πριν από την έκδοση πράξης κατακύρωσης ή της απευθείας ανάθεσης. Είναι αργά τότε να κάνετε τον έλεγχο διότι όταν έχει λήξει ο διαγωνισμός, έχει βγει ο μειοδότης ή πλειοδότης και πάει να ασκηθεί ο έλεγχος, αυτός ο έλεγχος, γίνεται κάτω από πίεση, με τη θηλιά στο λαιμό. Έχουμε κάνει όλες τις διαδικασίες και πού να ανακοπεί ο διαγωνισμός. 
Όταν μάλιστα βάζετε ασφυκτικές προθεσμίες δέκα ημερών οι οποίες στην ουσία γίνονται πέντε όταν θεωρηθεί επείγων ο διαγωνισμός, τότε ο έλεγχος είναι ανύπαρκτος. Βάζετε εδώ πέρα σειρά διατάξεων μέσα από τις οποίες το Εθνικό Ραδιοτηλεοπτικό Συμβούλιο προσπαθήσει να δει τι γίνεται με την οποιαδήποτε εταιρεία. Μια σύνθετη διαδικασία θέλετε να την βγάλει σε δέκα μέρες. Δεν γίνεται αυτό. Αναγκάζεται το Εθνικό Ραδιοτηλεοπτικό Συμβούλιο να δίνει πιστοποιητικά χωρίς ουσιαστικό έλεγχο. 
Τελειώνω με μια ακόμη παρατήρηση όσον αφορά τις διοικητικές και ποινικές κυρώσεις. Εδώ με αυτό που έχετε στο άρθρο 5, παράγραφος 9, σύμφωνα με το οποίο έχετε τη δυνατότητα να επιβάλλετε ποινή φυλάκισης μέχρι έξι μηνών στα μέλη και το επιστημονικό και διοικητικό προσωπικό το Εθνικό Ραδιοτηλεοπτικό Συμβούλιο στην ουσία κάνετε μια συλλογική ποινική ευθύνη όχι μόνο των μελών του Εθνικού Ραδιοτηλεοπτικού Συμβουλίου, αλλά όλου του προσωπικού του. Δηλαδή το προσωπικό της ανεξάρτητης αρχής θα πηγαίνει φυλακή γιατί δεν έκαναν καλά άλλοι τη δουλειά τους; Πώς θα καθορίσετε μια τέτοια ευθύνη και για το διοικητικό προσωπικό; Υπάρχει το αστικό δίκαιο βάσει του οποίου τιμωρούνται, αλλά δεν είναι δυνατόν να βάλετε ειδικές διατάξεις για το προσωπικό. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ τελειώσατε, κύριε συνάδελφε.
ΠΑΝΑΓΙΩΤΗΣ ΛΑΦΑΖΑΝΗΣ: Τελείωσα, κύριε Πρόεδρε, αλλά θέλω να σας επισημάνω ότι αυτές οι συζητήσεις γίνονται κατ΄ άρθρον. Δεν είναι δυνατόν να διατίθενται οκτώ λεπτά για 7 άρθρα. 
ΠΡΟΕΔΡΕΥΩΝ (Κωνσταντίνος Βρεττός): Έτσι έχει συμφωνηθεί, κύριε συνάδελφε.
Έχει ζητήσει τώρα το λόγο ο κ. Κωνσταντόπουλος. Στη συνέχεια έχει ζητήσει το λόγο και ο κύριος Υπουργός για να κάνει μερικές διορθώσεις.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Θα τις κάνω στην ομιλία μου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Καλώς, κύριε Υπουργέ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μετά τον κ. Κωνστναντόπουλο θα ήθελα κι εγώ το λόγο, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Καλώς, κύριε Πρόεδρε.
Ορίστε, κύριε Κωνσταντόπουλε, έχετε το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, θα ξεκινήσω από αυτό που επεσήμανε ο κ. Λαφαζάνης. Είναι το κατεξοχήν πρόβλημα της πολιτικής και της δημοκρατίας σήμερα, και αναμφισβητήτως δεν μπορεί να περιχαρακωθεί σε κανονιστικές διατάξεις, σαν αυτές οι οποίες ισχύουν στη σημερινή συζήτηση. Από την άλλη πλευρά δεν θα είχε νόημα καμία διαδικασία ευρύτερης και συστηματικότερης συζήτησης, από τη στιγμή που η Κυβέρνηση έρχεται αποφασισμένη να εμμείνει στις επιλογές της και ουσιαστικά να προωθήσει ρυθμίσεις, οι οποίες, όχι μόνο δεν λύνουν το πρόβλημα αλλά το διαιωνίζουν και το ανακυκλώνουν. 
Θα ήθελα να κάνω μια καταρχήν παρατήρηση στην οποία νομίζω ότι συμφωνεί ο καθένας. Το πρόβλημα δεν είναι νομοτεχνικό, δεν είναι τεχνοκρατικό, δεν είναι πρόβλημα φορμαλιστικής συζήτησης περί τον ορισμό των εννοιών ή ως προς την περιγραφή καταστάσεων. Είναι κατεξοχήν πολιτικό πρόβλημα, είναι θεσμικό πρόβλημα, γιατί αυτό που ορίζεται ως διαπλοκή, σήμερα αποτελεί όχι μόνο κεντρικό πρόβλημα της δημοκρατίας, αλλά και προτεραιότητα στον προβληματισμό της κοινωνίας.
Άκουσα προχθές κυβερνητικά στελέχη -νομίζω και τον ίδιο τον κύριο Πρωθυπουργό- να λένε ότι για τη διαπλοκή μιλάει η Αντιπολίτευση. Για τη διαπλοκή, μιλάει όλη η Ελλάδα. Δεν μιλάει μόνο η Αντιπολίτευση. Για τη διαπλοκή, βοά η πραγματικότητα. Δεν επινοεί τη διαπλοκή, για να κάνει αντιπολίτευση, κανείς. Από τη διαπλοκή κακοπαθαίνει και η υγιής επιχειρηματικότητα, αλλά και το δημόσιο συμφέρον. Δεν είναι η εριστική διάθεση κανενός ή η μηδενιστική νοοτροπία όλων μας. Απεναντίας, εκείνο που δεν καταλαβαίνει ο απλός πολίτης είναι, γιατί η ίδια η Κυβέρνηση γυρίζει γύρω-γύρω από το πρόβλημα, το κλωσάει. Με μία ατελείωτη πολυνομία, έχει οδηγήσει όλο το τηλεοπτικό πεδίο στη σημερινή αναρχία.
Να μην κάνουμε επίδειξη πνεύματος, με όλη αυτή τη γνωστή μεθοδολογία και πρακτική, που λέει ότι διαπλοκή σημαίνει δύο που διαπλέκονται. Βεβαίως, σημαίνει δύο που διαπλέκονται. Σημαίνει διασύνδεση. Σημαίνει διασύνδεση οικονομικών μηχανισμών και επιχειρηματικών συμφερόντων, με πολιτικά κέντρα αποφάσεων, με πολιτικούς φορείς ή με πρόσωπα. Σημαίνει εκμετάλλευση των συλλογικών αγαθών. Σημαίνει, σε τελευταία ανάλυση, χρησιμοποίηση του δημοσίου συμφέροντος για τη μεγιστοποίηση της κερδοσκοπίας.
Όλα αυτά, κυρίες και κύριοι συνάδελφοι, τα αυτονόητα, τα γνωστά, τα διαβοημένα, όταν δεν αντιμετωπίζονται ως προβλήματα συλλογικά, αφήνουν το περιθώριο σε γνωστούς άρχοντες της διαπλοκής και αρχάγγελους όλων αυτών των συγκεκριμένων συμφερόντων, να λοιδορούν το πολιτικό σύστημα, όπως η αρθρογραφία κεντρικής εφημερίδας που έλεγε: "Δηλαδή οι πολιτικοί μόνο με απαγορεύσεις μπορούν να διαφυλάξουν την ηθική τους; Δεν εμπιστεύονται τις διαδικασίες και δεν εμπιστεύονται καμία άλλη δραστηριότητα;". Δεν είδα εκεί να τολμήσει η Κυβέρνηση να τραβήξει το αυτί του κ. Ψυχάρη, τον οποίο διόρισε διοικητή του Αγίου Όρους, δίνοντάς του -του συγκεκριμένου δημοσιογράφου και επιχειρηματία- και μανδύα και ρόλο κρατικού λειτουργού.
Να, λοιπόν, γιατί έχουν συγκεκριμένες πλευρές αυτά τα προβλήματα. 
Το λέω αυτό, για να φτάσουμε στο σημείο να μιλάμε όλοι για τη διαπλοκή και να δημιουργείται η εικόνα ότι η διαπλοκή στην Ελλάδα του 2002 είναι το αόρατο τέρας του Λόχνες.  Δεν είναι αόρατο το τέρας. Έχει συγκεκριμένη ορατή δραστηριότητα και είναι ένα σύμπλεγμα, που δρα σε όλους τους τομείς ανενόχλητο. 
Στην ουσία αυτό το σύμπλεγμα του Λαοκόωντα, σήμερα, με το νόμο που φέρνετε, κύριε Υπουργέ, δεν νιώθει ότι βρίσκεται σε δυσκολία, δεν νιώθει ότι το περιορίζετε.  Απεναντίας, ξέρετε τι νιώθει; Ότι του υποδεικνύετε τρόπους, με τους οποίους θα μπορέσει να μεταλλάξει τις μορφές της ανάμειξής του. Του λέτε: Θέλεις να μη σε πιάσει ο νόμος; Επινόησε την off shore δραστηριότητα. Θέλεις να μην υποστείς έλεγχο; Επινόησε τη μεθόδευση του βασικού μετόχου του 5%.
Θα το πω, όσο γίνεται πιο ρητά και εδώ είμαστε, για τον εξής λόγο: Ο νόμος αυτός δεν είναι υπέρ της δημοκρατίας. Είναι εναντίον της δημοκρατίας. Δεν στρέφεται αυτός ο νόμος κατά της διαπλοκής. Αποτελεί νομιμοποίηση της διαπλοκής. Ο νόμος αναφέρει μέσα σε κάποια διατύπωση ότι η έννοια του βασικού μετόχου είναι έννοια κλειδί. Ναι, είναι έννοια κλειδί, όχι για να κλείσουν πόρτες, αλλά για να ανοίξουν δρόμοι μεθοδεύσεων.
Το λέω επίσης αυτό, διότι δεν θα πρέπει η έννοια του βασικού μετόχου να γίνει υποκατάστατο για τη νομιμοποίηση αυτών των αμαρτωλών, των νοσηρών, των επικίνδυνων καταστάσεων. 
Κυρίες και κύριοι συνάδελφοι, γνωρίζουμε όλοι ότι βρισκόμαστε στην έναρξη μιας παρατεταμένης προεκλογικής περιόδου. Κυριαρχεί η πόλωση, αλλά ταυτόχρονα και μία παλαιοκομματική πρακτική, που είναι σύμφυτη με το πολιτικό μας σύστημα, όσο δεν γίνονται οι διαρθρωτικές αλλαγές που χρειάζονται. Πάνω, λοιπόν, σε αυτό το πρόσφορο υπέδαφος, η διαπλοκή θα οργιάσει. Θα προσφέρει πολιτικό χρήμα στήριξης. Θα διαθέσει μέσα προβολής και διαφήμισης. Θα κατασκευάσει επιθυμητές εικόνες, για αρεστά σχήματα και πρόσωπα. Θα επιτεθεί, σε μη αρεστά κόμματα, πρόσωπα, σε μη διαθέσιμες περιπτώσεις.
Θα λειτουργήσει ανταποδοτικά ο νόμος του "do ut des": "σου δίνω στήριξη, δώσε μου εξυπηρέτηση" και θα υποθηκευτούν τομείς του δημοσίου συμφέροντος. Φοβάμαι ότι θα χάσει ακόμη περισσότερο σε αξιοπιστία το πολιτικό σύστημα και θα πέσει πιο χαμηλά η δημοκρατία μας, καθώς μπαίνουμε στον 21ο αιώνα.
Είναι κρίσιμο, λοιπόν, το πρόβλημα αυτό. Όλοι έχουμε συναίσθηση. Δεν χρειάζονται γύρω απ' αυτό το πρόβλημα και γι' αυτό το πρόβλημα δικομματικές πολώσεις. Ο απλός Έλληνας πολίτης θέλει εξυγίανση. Ο απλός Έλληνας πολίτης θέλει αναζωογόνηση της αξιοπιστίας της πολιτικής ζωής του τόπου. Θέλει να αποκατασταθεί η πολιτική, στην προτεραιότητα που έχει, και να μη διαφεντεύουν τον τόπο τα συγκροτήματα των συμφερόντων και οι μηχανισμοί της διαπλοκής. Γιατί το λέω αυτό;
Κύριε Υπουργέ, δεν μιλάμε στο κενό. Είμαστε είκοσι πέντε χρόνια μετά τη Μεταπολίτευση και η κρίση αξιοπιστίας της πολιτικής μεγαλώνει. Και αν σήμερα πρέπει να μιλήσουμε για τη διαπλοκή, θα πρέπει να αντιληφθούμε ότι η διαπλοκή δεν βγαίνει από το μουσείο και είναι ένα σύμπτωμα νοσηρής μετάλλαξης του πολιτικού μας συστήματος. Το πρόβλημα είναι πώς αντιμετωπίζεται κάθε φορά. Και εδώ να έρθουμε επί των συγκεκριμένων που προβλέπονται και στα άρθρα.
'Ολα όσα σήμερα λέει ότι θέλει να αντιμετωπίσει το νέο σχέδιο νόμου, τα είχε εξαγγείλει ως άμεσο στόχο ο ν. 2328/95. Να ανατρέξετε στις βαρύγδουπες διαβεβαιώσεις, πως με το νόμο εκείνο θα έμπαινε φραγμός και έλεγχος. Από τότε μέχρι σήμερα δεν καθαρίστηκε το τοπίο και δεν επιβλήθηκε η τάξη της νομιμότητας. Και φθάσαμε στο σημείο η Ελλάδα να είναι η μοναδική χώρα, σε ευρωπαϊκό επίπεδο, που μετά δώδεκα χρόνια από την έναρξη της ιδιωτικής τηλεόρασης, όλοι σήμερα εκπέμπουν παράνομα. Ας αφήσουμε, όμως, την παρελθοντολογία και τις περιγραφικές συζητήσεις ή τις διαβεβαιώσεις ή τις ανταλλαγές επιχειρημάτων από την μια ή την άλλη πλευρά.
Για μας η πολιτική ουσία των όσων συμβαίνουν δημιουργεί σοβαρό πρόβλημα δημοκρατίας, χρηστής διαχείρισης του δημοσίου συμφέροντος και προστασίας των συλλογικών αγαθών. Σήμερα, λοιπόν, που μιλάμε, πρέπει η Κυβέρνηση να μιλήσει συγκεκριμένα. Και εγώ θα θέσω συγκεκριμένα ερωτήματα.
Με βάση όσα προτείνετε σήμερα, κύριε Υπουργέ, ποιοι ιδιοκτήτες έχουν ασυμβίβαστο για την κατοχή Μέσων Μαζικής Ενημέρωσης και για την ιδιότητα του συμβασιούχου ή του προμηθευτή του δημοσίου; Είναι υπαρκτοί, όσοι κινούνται στο χώρο των Μέσων Μαζικής Ενημέρωσης. Αυτοί που δεν έχουν πιστοποιητικό διαφάνειας, γιατί παίρνουν συμβάσεις από το δημόσιο και διατηρούν και ιδιοκτησίες στα Μέσα Μαζικής Ενημέρωσης; 
Προσφάτως, παρά την ανυπαρξία πιστοποιητικού διαφάνειας δόθηκε σύμβαση στον κ. Κόκκαλη, ενώ ξέρετε ότι εκκρεμούν υποθέσεις και ενώπιον της δικαιοσύνης. Δόθηκαν συμβάσεις στον κ. Λαμπράκη. Γιατί δεν αντιμετωπίζετε τα προβλήματα με το όνομά τους;
Ποιοι σήμερα από τους δραστηριοποιούμενους στα έργα, τις προμήθειες και τις συμβάσεις υπηρεσιών προς το Δημόσιο και στα Μέσα Μαζικής Ενημέρωσης, μετέχουν σε συγκροτήματα υπεράκτιων εταιρειών; Ποιοι ασκούν δραστηριότητα με υπεράκτιες εταιρείες και συμμετέχουν στην ιδιοκτησία των Μέσων Μαζικής Ενημέρωσης;
Αυτά τα ζητήματα είναι εκείνα στα οποία εμείς θα θέλαμε πολύ συγκεκριμένη απάντηση, για έναν επιπρόσθετο λόγο: Διότι στα άρθρα 1 κ.λπ. κύριε Υπουργέ, νομιμοποιούνται περιπτώσεις ορατής σχέσης πολιτικής και οικονομικής δραστηριότητας στην Ελλάδα. Λέτε "έχει ως δραστηριότητα, αποκλειστική ή μη την έκδοση ή την εκτύπωση εφημερίδων", δεν το περιορίζετε στην αποκλειστική δραστηριότητα, αλλά όλα εκείνα τα οποία προσθέτετε στη συνέχεια, δεν είναι τίποτα διαφορετικό, παρά υποδείξεις για την περιγραφή του νόμου, με ποιο τρόπο, δηλαδή θα περιγραφεί εκείνο, που ο προηγούμενος νόμος απαγόρευε ρητά ως ασυμβίβαστο. Το ασυμβίβαστο το κάνετε συμβατό.
Το απαγορευμένο το νομιμοποιείτε και στην ουσία, με την επινόηση του βασικού μετόχου, δίνετε τη δυνατότητα να μην υπάρχει έλεγχος. Με δεδομένο ότι δεν υπάρχει έλεγχος ούτε στις υπεράκτιες εταιρίες, καλούμεθα ουσιαστικά να ψηφίσουμε ένα νόμο, που και αυτός δεν θα εφαρμοστεί. Σε μια παρατεταμένη προεκλογική περίοδο η μη εφαρμογή του νόμου θα διογκώσει τη διαπλοκή. Στις συζητήσεις μας θα λοιδωρούμε αυτά τα νοσηρά φαινόμενα, αλλά στο όνομα της κομματικής πειθαρχίας αυτός ο νόμος θα ψηφιστεί. Υπάρχουν έντονες αντιδράσεις, μεταξύ όλων των Βουλευτών, γι΄ αυτό το νομοσχέδιο. Αυτό είναι το νομοσχέδιο, στο οποίο πριν από την κομματική πειθαρχία, θα έπρεπε να υπερασπιστούμε την ουσία την αυτονομία της δημοκρατικής πολιτικής ζωής του τόπου.
Δεν το πράττουμε. Είμαστε συνυπεύθυνοι, γιατί ο κόσμος θα μας το καταλογίσει αυτό. Εμείς σας λέμε να μην προχωρήσετε σε τέτοιες μεθοδεύσεις. Ουσιαστικά υποδεικνύετε στη διαπλοκή πώς θα μεταλλαχθεί και πώς θα μεταμφιεστεί.
ΠΡΟΕΔΡΕΥΩΝ (Κωνσταντίνος Βρεττός): Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Για τα 180 χρόνια από την Ελληνική Επανάσταση" είκοσι έξι μαθητές και δύο δάσκαλοι από το Β΄ Δημοτικό Σχολείο Άνω Λιοσίων και εξήντα εννέα μαθητές και τέσσερις δάσκαλοι από το 11ο Δημοτικό Σχολείο Λαμίας.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριοι συνάδελφοι, συζητάμε νόμο εκτελεστικό του Συντάγματος. Όταν συνεζητήθη το σχετικό άρθρο του Συντάγματος στην Επιτροπή Αναθεωρήσεως, προεδρεύοντας, ίσως και παρά τον Κανονισμό, είχα διακόψει και είχα επισημάνει δύο ή τρεις φορές ότι όπως διατυπώνεται η διάταξη έχει προβλήματα. 
Ένα από αυτά ήταν ότι εδώ έχουμε μια  διαμορφωμένη κατάσταση. Ξέρουμε ποια είναι η πραγματικότητα και ότι περίπου όλοι οι ιδιοκτήτες ή συνιδιοκτήτες ηλεκτρονικών μέσων ενημέρωσης και όχι μόνο, είναι με τον ένα ή με τον άλλο τρόπο και συναλλασσόμενοι με το δημόσιο. Είπα, λοιπόν, τι θα γίνει;
Ο κ. Μητσοτάκης τότε επέμεινε δυο τρεις φορές και είπε, δεν μας ενδιαφέρει, να πάψουν να είναι. Ήταν απόλυτος στη διατύπωσή του. Βεβαίως εμένα προφανώς με απασχολούσε όχι το συμφέρον των αγνώστων άλλωστε εις εμέ ιδιοκτητών Μέσων Μαζικής Ενημέρωσης, αλλά πώς θα ήταν συνταγματικά επιτρεπτό να γίνει αυτό, διότι ενείχε χαρακτήρα δήμευσης.  Πέρα όμως απ΄ αυτό, όλα αυτά συμβαίνουν διότι υπάρχει το προπατορικό αμάρτημα της Κυβερνήσεως Τζαννετάκη με τη σύμπραξη και του ΠΑΣΟΚ και όλων των κομμάτων, όταν παραχώρησαν κατά αντισυνταγματικό και προνομιακό τρόπο τις άδειες για τα κανάλια πανελλήνιας εμβέλειας στους ιδιοκτήτες άλλων μέσων ενημέρωσης.
Αυτό που θα έπρεπε να το έχουμε αποφύγει και να το απαγορεύουμε, για να μην υπάρχει δυνατότητα συγκέντρωσης της τεράστιας εξουσίας που παρέχουν ιδίως τα ηλεκτρονικά μέσα ενημέρωσης στα χέρια ολίγων, με κοινή ευθύνη όλων των κομμάτων συνετελέσθη. Τώρα ερχόμαστε εκ των υστέρων με συνταγματική διάταξη, η οποία μας δεσμεύει να νομοθετήσουμε, να δούμε πώς μπορούμε να αντιμετωπίσουμε το πρόβλημα.
Οι μεγάλες και οι πολλές αντιρρήσεις έχουν εκφραστεί για την έννοια του βασικού μετόχου. 
Καταρχήν για τη διαπλοκή μιλώντας γενικότερα, εγώ αποδέχομαι την άποψη ότι διαπλοκή δεν υπάρχει μόνο από μια μεριά. Αν υπάρχει -και στο μέτρο που υπάρχει- διαπλοκή είναι συνυπεύθυνοι οι πολιτικοί οι διαπλεκόμενοι είτε κυβερνητικοί είτε αντιπολιτευόμενοι. Και η διαπλοκή δεν γίνεται μόνο με τα μέσα ενημέρωσης και τους ιδιοκτήτες των Μέσων Μαζικής Ενημέρωσης. Κάλλιστα μπορεί να υπάρχει διαπλοκή και με άλλους επιχειρηματίες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το λέει ο όρος. 
ΦΟΙΒΟΣ ΙΩΑΝΝΙΔΗΣ: Εγώ δεν λέω ότι υπάρχει -γιατί αν το πω, θα πρέπει να μπορώ και να το αποδείξω- μιλώ γενικώς. Αλλά όπου υπάρχει η διαπλοκή, την ευθύνη πρωτίστως την  έχουν οι πολιτικοί. Οι businessmen κάνουν τη δουλειά τους. Και να θυμηθώ τι έλεγε ο δολοφονηθείς αείμνηστος Τζον Κένεντι για τους businessmen. Τους είπε san of the beach. Οι businessmen κάνουν τη δουλειά τους. Οι πολιτικοί θα πρέπει, επίσης, να κάνουν τη δουλειά τους και να προστατεύουν το δημόσιο συμφέρον. 
Βρισκόμαστε μπροστά σ' ένα συγκεκριμένο νομοσχέδιο που δεν μπορεί παρά να έρθει στη Βουλή, διότι το επιτάσσει το Σύνταγμα. Και  επειδή πολύς ο λόγος περί βασικού μετόχου, η έννοια του βασικού μετόχου περιέχεται στο Σύνταγμα. Από εκεί και πέρα, ο περαιτέρω προσδιορισμός της εννοίας του βασικού μετόχου νομίζω ότι γίνεται με αρκετή επιτυχία με τις διατάξεις του νομοσχεδίου. Πού το στηρίζω αυτό; Εκτός από την άποψή μου, καταρχήν και το ίδιο το Σύνταγμα στο  άρθρο 14 στην παράγραφο 9 τι λέει; "Η ιδιότητα του ιδιοκτήτη, του εταίρου, του βασικού μετόχου ή του διευθυντικού στελέχους επιχείρησης μέσων ενημέρωσης  είναι ασυμβίβαστη με την  ιδιότητα του ιδιοκτήτη, του εταίρου, του βασικού μετόχου ή του διευθυντικού στελέχους επιχείρησης που αναλαμβάνει έναντι του Δημοσίου  ή νομικού προσώπου  κλπ. Η απαγόρευση του προηγούμενου εδαφίου καταλαμβάνει και κάθε είδους παρένθετα πρόσωπα, όπως συζύγους, συγγενείς, οικονομικά εξαρτημένα άτομα ή εταιρείες. Νόμος ορίζει τις ειδικότερες ρυθμίσεις,". 
Ο νόμος που συζητούμε ορίζει τις ειδικότερες ρυθμίσεις. Επιπλέον επικαλούμενος και την έκθεση της Επιστημονικής Υπηρεσίας της Βουλής, σας λέω τι αναφέρει; "Παρατηρείται ότι η διάταξη αυτή του Συντάγματος εντάσσεται στο ευρύτερο πλαίσιο των διατάξεων του αναθεωρημένου Συντάγματος που αποσκοπούν άμεσα ή έμμεσα στην προστασία των δικαιωμάτων του ατόμου έναντι ιδιωτικών φορέων εξουσίας ή, γενικότερα, ιδιωτών". Περαιτέρω: "Ο βασικός μέτοχος" αποτελεί έννοια-κλειδί για την εφαρμογή των διατάξεων του σχεδίου νόμου, αποτελεί δε "έννοια μεταβλητή", το περιεχόμενο της οποίας εξαρτάται κάθε φορά από τη μετοχική διάρθρωση και την οργανωτική δομή της συγκεκριμένης επιχείρησης. Σκοπός του νομοθέτη είναι πράγματι να εντοπίζεται κάθε φορά ποιος ασκεί  και πώς ασκείται "ο ουσιαστικός, ή ο εν τοις πράγμασι έλεγχος της επιχείρησης". Κατά τούτο καθίσταται αναγκαίο να αντιμετωπιστεί και η περίπτωση της χρησιμοποίησης παρενθέτων φυσικών ή νομικών προσώπων -και δη υπερακτίων εταιρειών- με σκοπό την παράκαμψη των προβλεπομένων περιοριστικών διατάξεων". 
Τι σημαίνουν όλα αυτά; Ο νόμος μάλιστα καθιερώνει και αποκλειστική αρμοδιότητα του Συμβουλίου της Επικρατείας να κρίνει κάθε αμφισβήτηση που μπορεί να ανακύψει ακόμη και από τις αποφάσεις του Εθνικού Συμβουλίου Ραδιοτηλεόρασης. Και γιατί δεν θα εμπιστευτούμε να κρίνει όλα αυτά επί της ουσίας με βάση το σκοπό του νομοθέτη που ο σκοπός του νομοθέτη αναντίρρητα και του  συνταγματικού και του κοινού νομοθέτη είναι να προστατεύσει το πολίτευμα, να προστατεύσει τα ατομικά δικαιώματα των πολιτών από τη διαπλοκή -να χρησιμοποιήσω λέξη της μόδας- από την επιρροή, δηλαδή, που μπορούν να ασκούν χάρη των ιδιωτικών τους συμφερόντων οι ιδιοκτήτες των Μέσων Μαζικής Ενημέρωσης; Το Εθνικό Συμβούλιο  Ραδιοτηλεόρασης που ελπίζω σύντομα να συσταθεί, θα συσταθεί με απόφαση των τεσσάρων πέμπτων -ομοφώνως ενδεχομένως, όπως ελπίζω- της Διάσκεψης των Προέδρων. Πάντως, δεν θα είναι μονοκομματικής αντίληψης και σύνθεσης. Θα κληθεί κάθε φορά να κρίνει ad hoc για κάθε περίπτωση που θα φθάνει στα χέρια του και έχει την ευθύνη να κρίνει σωστά.
Και εν πάση περιπτώσει, κάθε προσφυγή θα ελέγχεται από το Συμβούλιο της Επικρατείας. Επομένως, δεν νομίζω ότι δικαιολογούνται οι ανησυχίες που εκφράζονται, ότι δηλαδή με το σχέδιο νόμου που συζητούμε δεν επιτυγχάνουμε αυτό που ο συνταγματικός νομοθέτης είχε ως σκοπό, θεσπίζοντας την παράγραφο 9 του άρθρου 14. 
Κύριοι συνάδελφοι, εγώ νομίζω ότι πέρα από τα σχέδια νόμου και πέρα από τις συνταγματικές διατάξεις, είναι θέμα ουσίας, νοοτροπίας και ευθύνης των πολιτικών. Οι πολιτικοί που είναι άξιοι του ονόματός τους δεν πρέπει να επιτρέπουν σε καμία περίπτωση -μιλώ γενικώς- να καθορίζονται οι αποφάσεις όχι από τους εκλεκτούς του λαού, αλλά από -καθ' όλα ενδεχομένως ικανούς ή αξιοπρεπείς- ιδιώτες, οι οποίοι όμως κήδονται πρωτίστως περί των ιδίων συμφερόντων. Και είναι υπόθεση εφαρμογής των διατάξεων. Διότι παραδείγματος χάριν και ο νόμος του 1995 πολλά ορθά προέβλεπε , όμως δεν εφαρμόστηκε.
Εγώ θέλω να πιστεύω ότι το Εθνικό Ραδιοτηλεοπτικό Συμβούλιο, όταν θα συγκροτηθεί θα ανταποκριθεί στην υψηλή αποστολή του. Και εν πάση περιπτώσει, η δυνατότητα του Συμβουλίου της Επικρατείας να κρίνει επί όλων αυτών των διατάξεων, αποτελεί εγγύηση έχοντας πρωτίστως προ οφθαλμών τον σκοπό του συνταγματικού νομοθέτη και του κοινού νομοθέτη, που είναι η προστασία του πολιτεύματος και γενικώς των ατόμων από τους κινδύνους που συνεπάγεται η συγκέντρωση μεγάλης εξουσίας σε λίγα χέρια και μάλιστα σε χέρια ιδιωτών που μπορεί να έχουν και συναλλαγές άλλου είδους με το δημόσιο, οι οποίες όμως απαγορεύονται. 
Το σχέδιο νόμου προβλέπει περί αυτού. Γι' αυτό και είμαι υπέρ του σχεδίου νόμου. Άλλωστε, είναι υποχρέωση της Βουλής μας βάσει του Συντάγματος να θεσπίσει σχετικό νόμο.
( Χειροκροτήματα από την πτέρυγα του  ΠΑΣΟΚ )
ΠΡΟΕΔΡΕΥΩΝ (Κωνσταντίνος Βρεττός): Λέτε ότι είναι καλός ο νόμος, αρκεί να τον εφαρμόσουμε.
Κύριε Κεδίκογλου, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Θα είμαι πολύ σύντομος. 
Είναι η αρχή της περιόδου κατά την οποία εισερχόμεθα στους βασικούς νόμους που απαιτούνται εκ του Συντάγματος. Και είναι θλιβερή η εικόνα ότι τόσο βασικοί νόμοι έρχονται να ψηφιστούν με τόσο μεγάλες συγκρούσεις, με τόσο μεγάλη αντίρρηση των κομμάτων. Οι βασικοί νόμοι του Συντάγματος έπρεπε να έρχονται σχεδόν με ομοφωνία. Αυτό είναι δηλωτικό και της ποιότητος κάποιων διατάξεων του Συντάγματος. 
Αυτή η διάταξη -του 14.Σ.9 κατ' εμέ νόθος- είναι παρείσακτος, κάτι που έχει επισημάνει και ο κ. Μητσοτάκης όταν έλεγε ότι η δεύτερη Βουλή κανονίζει και πως ό,τι και αν λέει η πρώτη, δεν λαμβάνεται υπόψη. Η δεύτερη Βουλή κανονίζει! Ουσιαστικά οι αναθεωρήσεις γίνονται με απλή πλειοψηφία αν έχουν ψηφιστεί με 180 ψήφους από την αποφασίζουσα την αναθεώρηση Βουλή. 
Και αυτό έγινε εδώ. Αυτή η διάταξη δεν υπήρχε στην προηγούμενη που αποφάσισε την Αναθεωρητική Βουλή, ούτε καν ως σκέψη δεν είχε έλθει. Τότε ίσχυε ο νόμος 2395 για τη ραδιοτηλεόραση. Και πραξικοπηματικώς ήλθε μια μέρα, όπως πολύ εύστοχα κατήγγειλε ο Πρόεδρος της Νέας Δημοκρατίας. Και όπως είπα προχθές η καταγγελία του ενείχε και την καταγγελία και κάποιων, οι οποίοι συνηγόρησαν στο να ψηφιστούν διατάξεις του Συντάγματος με αριθμό πλέον των εκατόν ογδόντα ψήφων και έτσι στη δεύτερη Βουλή να μην έχει ουσιαστικά κανένα δικαίωμα η μειοψηφία. 
Ο κ. Κωνσταντόπουλος επισήμανε κάτι. Και αυτός ο νόμος έτσι όπως είναι διατυπωμένος απλούστατα λέει τι πρέπει να κάνεις για να πάρεις σύμβαση με το δημόσιο δημοσιότητα, άσχετα από το ποιος είσαι. Προβάλλει το Ν/Σ την ιστορία του βασικού μετόχου και όλων αυτών των διατάξεων, αλλά για τους "παροικούντας την Ιερουσαλήμ" της αγοράς σήμερα και γνωρίζοντες την αγορά δεν υπάρχει τρόπος να ελέγξεις ποιος είναι ο μέτοχος σε μια εταιρεία.
 Δεν μιλάω για τις εταιρείες του δημοσίου τομέα. Αλίμονο είναι προς λύ6πη ότι χρειάσθηκε να μπαίνουν ακόμα στο νόμο! Μερικά πράγματα, είναι αυτονόητα. Αλλά να πούμε "ξέρετε η άλφα εταιρεία ελέγχει ή έχει σχέση με Μαζικό Μέσο Ενημέρωσης Τύπου, τηλεόρασης κλπ." αυτά νομίζω ότι ανήκουν στο χώρο της φαντασίας. Μόνο όσοι δεν γνωρίζουν ούτε τα στοιχειώδη οικονομικά πρωτοετούς οικονομικής σχολής μπορούν να τα υποστηρίζουν.
Απλούστατα είναι ένας τρόπος να δικαιολογηθεί ότι, ναι, θα έχεις την πολιτική δύναμη να με υποστηρίζεις κι εγώ σου υποδεικνύω τον τρόπο πώς να κάνεις τις συμβάσεις με το Δημόσιο. Ήταν εύστοχος πολύ η παρατήρηση του Προέδρου του Συνασπισμού της Αριστεράς και της Προόδου, αξιότιμου κ. Κωνσταντόπουλου, στο θέμα αυτό. 
Είναι, λοιπόν, ένας νόμος ο οποίος, δυστυχώς, εδραιώνει τη διαπλοκή και είναι λυπηρό ότι αυτή η διαπλοκή -τι θα κάνεις για να σου δίνω το ένα ή το άλλο- είναι συστατικό στοιχείο της δομής του πολιτεύματος, του Συντάγματος. Είναι φοβερό. Και βέβαια, δεν είναι μόνο εδώ η διαπλοκή. Βλέπετε ότι σήμερα λειτουργούν κόμματα και δεν υπάρχει νόμος περί κομμάτων, δεν υπάρχει νομιμοποίηση του κόμματος. Το τελευταίο σωματείο του πολιτιστικού συλλόγου έχει μία διαδικασία νομιμοποίησης, έχει το καταστατικό του, την εκπροσώπησή του κλπ. Σήμερα το τι είναι κόμμα δεν το ξέρουμε. Λέει ο νόμος ότι θα επιχορηγηθεί το κόμμα με τόσα δισεκατομμύρια δραχμές, από κει και πέρα πού πάνε τα χρήματα, πώς κινούνται, ποιες είναι οι κομματικές δαπάνες, κανείς δεν λέει. Η διαπλοκή είναι δομικό στοιχείο του πολιτεύματος και πέραν τούτου η διαπλοκή φαίνεται από το γεγονός ότι σε όλη τη διοίκηση δεν υπάρχει ελεγκτικός κλάδος. Στα Υπουργεία δεν υπάρχει ο κλάδος των επιθεωρητών δημοσίων έργων -το λέω, επειδή είστε πολιτικός μηχανικός, κύριε Πρόεδρε- δεν υπάρχει όμως στο Υπουργείο Δημοσίων Έργων. Υπάρχει Σώμα Επιθεωρητών Δημοσίων Έργων που κανείς δεν καταδέχεται να πάει να υπηρετήσει. Από τις πενήντα  θέσεις μόνο οι εννέα είναι καλυμμένες και αυτό το σώμα έχει προϊστάμενο πολιτικό πρόσωπο, το Γενικό Γραμματέα και βέβαια, όπου θέλει ο Γενικός Γραμματέας στέλνει για έλεγχο. Θα στείλει ο Γενικός Γραμματέας να ελεγχθούν οι υπηρεσίες των οποίων προϊσταται; Προς Θεού! Ποτέ! 
Όπως δεν υπάρχει επίσης έλεγχος, επιθεώρηση στο Υπουργείο Οικονομικών. Υπάρχει τυπικώς ως Διεύθυνση και συνεχώς συρρικνούται. Όπως είπα και άλλη φορά το ΣΔΟΕ λόγου χάρη, δεν υπάγεται σε καμία επιθεώρηση, που έχει αυταρχικότατες εξουσίες στα χέρια του. 
Είναι μία ατυχής έναρξη -και λυπούμαι πάρα πολύ γι' αυτό- ψήφισης εκτελεστικών νόμων. Ακόμα δε, θα αποδειχθεί στο μέλλον σύντομα, πόσο ατυχείς είναι οι διατάξεις που προβλέπουν για το παραμικρό όπως "νόμος ορίζει". Είπε προ ολίγου ο κύριος συνάδελφος ότι, ξέρετε, θα γίνει ανεξάρτητη αρχή, την οποία θα διορίσει η Διάσκεψη των Προέδρων. Τι είναι η Διάσκεψη των Προέδρων; Είναι ένα σώμα που προβλέπεται από τον Κανονισμό της Βουλής. Πώς γίνεται ο Κανονισμός της Βουλής; Με απλή πλειοψηφία της Βουλής. Αύριο αλλάζει ο συσχετισμός της Διάσκεψης των Προέδρων. Τι είναι; Συνταγματική διάταξη είναι; Το σύνταγμα με τη διάταξη αυτή καλείται να πειθαρχήσει στην απλή πλειοψηφία, στον κοινό νομοθέτη.  Το λέω, για να αντιληφθούμε, δηλαδή, πόσο η διαπλοκή είναι στον κορμό της κυβερνώσης σήμερα φατρίας, που υπάρχει στη χώρα μας, η οποία, θέλω να πιστεύω, γρήγορα ότι η φατρία θα πάρει το δρόμο της, θα καταρρεύσει. Οι συνάδελφοι του ΠΑΣΟΚ ως Βουλευτές και τα άλλα μέλη του ΠΑΣΟΚ -γιατί δεν έχει καμία σχέση με ΠΑΣΟΚ η σημερινή Κυβέρνηση, καμία σχέση με διακηρύξεις, θέσεις και αντιλήψεις κοινωνικές, εθνικές κλπ.- θα το συνειδητοποιήσουν και θα τη στείλουν εκεί που πρέπει. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο επίτιμος Πρόεδρος της Νέας Δημοκρατίας, κ. Μητσοτάκης.
ΚΩΝΣΤΑΝΤΙΝΟΣ ΜΗΤΟΤΑΚΗΣ: Αγαπητοί συνάδελφοι, έχω πει τα τελευταία χρόνια ότι δεν επιθυμώ να μιλώ για τη διαπλοκή, καίτοι είμαι ο "νονός" του όρου και πολλές φορές στο παρελθόν, όταν μόνος μιλούσα, έδωσα μάχες. 
Θα αρχίσω με μία γενική παρατήρηση. Με εξέπληξε, κύριε Υπουργέ -και  λέω το ότι με εξέπληξε, διότι είστε σεμνός στις εμφανίσεις σας στη Βουλή- ο τρόπος με τον οποίο απαντήσατε στον Αρχηγό του κόμματός μας, στον Αρχηγό της Αξιωματικής Αντιπολίτευσης, όταν τολμήσατε να πείτε ότι η Δεξιά, η Νέα Δημοκρατία είναι συνώνυμη  της διαπλοκής. Και στον ίδιο τόνο απήντησε στη συνέχεια και ο Πρωθυπουργός σας, ο οποίος βέβαια δεν μας κάνει την τιμή ποτέ να έρχεται σ' αυτήν την Αίθουσα, αλλού ασχολείται. 
Θα έλεγα, ότι το ΠΑΣΟΚ θα έπρεπε να είναι σεμνό, όταν ομιλεί για τη διαπλοκή και προπαντός όταν απευθύνεται στη Νέα Δημοκρατία, διότι είναι ιστορικά βεβαιωμένο, κύριοι συνάδελφοι, είτε αρέσει είτε δεν αρέσει στον κ. Σημίτη, ότι την Κυβέρνηση της Νέας Δημοκρατίας, που είχε πάρει το 47% του ελληνικού λαού, απόλυτα νόμιμη Κυβέρνηση, την ανέτρεψε η διαπλοκή και έφερε το ΠΑΣΟΚ στην εξουσία. 
(Χειροκροτήματα από την πτέρυγα της Νέας Δημοκρατίας)
Ο κ. Σημίτης είναι δημιούργημα των διαπλεκόμενων και δεν ξέρω αν μέσα του φαντάζεται ότι διευθύνει, κυβερνά αυτός και δεν κυβερνούν τα διαπλεκόμενα. Η δική μου αίσθηση είναι ότι τα διαπλεκόμενα σήμερα τον αντιμετωπίζουν με συγκατάβαση, ανάμεικτη με περιφρόνηση, όταν τολμά υποτίθεται να αντιστρατευτεί προς τα συμφέροντά τους.
Αλλά δε θα μιλήσω σ' αυτόν τον τόνο, κύριοι συνάδελφοι. Δεν μιλώ έτσι τα τελευταία χρόνια. Απλώς έκαμα αυτήν την παρατήρηση, γιατί χρειαζόταν μια απάντηση.  Εγώ θα πω άλλα σήμερα.
Κύριοι συνάδελφοι, υπήρχε νομοθεσία για τα διαπλεκόμενα. Το λέω για σας, τους συναδέλφους του ΠΑΣΟΚ. Υπήρχε νομοθεσία πλήρης. Τόμος ολόκληρος ήταν ο νόμος του κ. Βενιζέλου, ο οποίος προέβλεπε τα πάντα. Ο νόμος αυτός έμεινε ανεφάρμοστος, ίσως επειδή ήταν υπερβολικά λεπτομερειακός και ίσως υπερβολικά ακραίος. Είχαμε ένα πλήρη αλλά ανεφάρμοστο νόμο. Τα διαπλεκόμενα έκαναν τη δουλειά τους άνετα, είχαν γράψει στα παλαιότερα των υποδημάτων τους τον πολιτικό κόσμο και ο νόμος έμενε ανενεργός. 
Όταν ήρθε η Αναθεώρηση του Συντάγματος, εκεί όπου έγινε λαμπρά εργασία -το ξαναλέγω άλλη μια φορά- από εκλεκτούς συναδέλφους όλων των κομμάτων, χωρίς διάκριση, υπήρχε η ομόθυμη διάθεση να αλλάξουμε το Σύνταγμα κατά τέτοιο τρόπο που επιτέλους, όποιο νόμο κάνουμε να εφαρμοστεί, να μην κάνουμε πάλι άλλη μια φορά Σύνταγμα το οποίο θα προβλέψει νόμο για τα διαπλεκόμενα και ο νόμος αυτός να μείνει άγραφο χαρτί, ανεφάρμοστος. 
Από εκεί ξεκινήσαμε. Το ξέρουν καλά οι εκλεκτοί συνάδελφοι που παρίστανται. Αυτή ήταν η αγωνία μας, πώς θα κατοχυρώσουμε διακομματικά και συνταγματικά με ομόφωνη απόφαση, μια πολιτική που επιτέλους θα βάλει σε κάποια τάξη τα διαπλεκόμενα, ώστε να πάψουν να κυβερνούν την Ελλάδα.
Κύριοι συνάδελφοι, πρέπει να πω με λύπη ότι η Κυβέρνηση -το λέω αυτό για τους Βουλευτές του ΠΑΣΟΚ, διότι δεν φταίνε σε αυτό τα υπόλοιπα κόμματα- φρόντισε να κάνει ό,τι μπορεί, για να καταστήσει και τις νέες διατάξεις του Συντάγματος ανενεργές, για να ξαναμείνει πάλι το όνειδος του πολιτικού κόσμου ότι συμβιβάζεται απέναντι των διαπλεκομένων και δεν τολμά να τα αντιμετωπίσει.
Και θα πω συγκεκριμένα πράγματα, κύριε Υπουργέ. 'Εχετε δύο διατάξεις του Συντάγματος των άρθρων 14 και 15, οι οποίες προβλέπουν αλλαγές και έχετε και το άρθρο 101 Α, το οποίο προβλέπει τον τρόπο με τον οποίο συνιστώνται οι ανεξάρτητες αρχές και πώς λειτουργούν.
Ποια ήταν η βασική κατευθυντήρια γραμμή της Αναθεωρήσεως του Συντάγματος; Ήταν ότι θα περιλάβουμε ξεκάθαρες διατάξεις που θα προβλέπουν τα της διαπλοκής, ταυτόχρονα όμως ότι θα καθιερώσουμε ένα ανεξάρτητο υπερκομματικό όργανο που θα τις εφαρμόσει και θα ήταν το αποκλειστικά αρμόδιο. Και το όργανο αυτό ήταν το Εθνικό Συμβούλιο Ραδιοφωνίας και Τηλεόρασης, το οποίο θα εξελέγετο κατά υπερκομματικό τρόπο. Δεν ήταν η καλύτερη μέθοδος η οποία τελικά επεβλήθη εξαιτίας της παρεμβάσεως του κ. Κακλαμάνη -της ατυχέστατης παρέμβασης- και ήταν και αντίθετη προς την επιθυμία της Πλειοψηφίας της Βουλής, διότι εμείς θέλαμε να διορίζεται από την αρμοδία επιτροπή και όχι από τη Διάσκεψη των Προέδρων.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Εν πάση περιπτώσει και αυτό που έγινε απετέλεσε πρόοδο και υποτίθεται ότι πρώτη δουλειά της Κυβερνήσεως θα έπρεπε να είναι να ορίσει αυτό το Συμβούλιο Ραδιοφωνίας και Τηλεόρασης. Και λέει το Σύνταγμα ότι αυτό είναι αποκλειστικά αρμόδιο για την πολιτική που θα ασκηθεί.
Τι γίνεται στην Ελλάδα από τότε; Το έχω πει δέκα φορές, κύριε Υπουργέ, και κανείς δεν τόλμησε να μου πει ότι έχω άδικο. Αφήνετε το Εθνικό Συμβούλιο Ραδιοφωνίας να λειτουργεί υπό τη σημερινή του σύνθεση που είναι σαφώς αντίθετη προς το Σύνταγμα.
Άρα, εκδίδει αποφάσεις, οι οποίες δεν είναι ισχυρές. Ταυτόχρονα, παρεμβαίνετε εσείς ως Υπουργός, για να εγκρίνετε ή να μην εγκρίνετε τις αποφάσεις του, κάτι που ρητώς δεν έχετε το δικαίωμα να το κάνετε από το Σύνταγμα. Αντί να φέρετε γρήγορα το νόμο, ο οποίος θα προβλέψει πώς συγκροτούνται ανεξάρτητες αρχές και να φέρετε ένα νόμο που να καλύψει το σύνολο, ασχολείστε μόνο με το βασικό μέτοχο και φέρνετε μία διάταξη μόνο για το βασικό μέτοχο και αφήνετε τα άλλά όπως είναι σήμερα, για να λειτουργήσουν πότε; Κανείς Θεός δε γνωρίζει. Έτσι, ουσιαστικά διαιωνίζουμε το καθεστώς και αφήνουμε και πάλι την προσπάθεια στη μέση.
Κύριοι συνάδελφοι του ΠΑΣΟΚ, αν πράγματι θέλουμε να λύσουμε το πρόβλημα, ένας είναι ο έντιμος δρόμος. Θα προχωρήσουμε συνολικά εις την αντιμετώπιση του προβλήματος, δηλαδή θα προβλέψουμε, θα ψηφίσουμε το νόμο για τις ανεξάρτητες αρχές, κύριε Υπουργέ. Δεν φτάνει μόνο να οριστεί ένα αδιάβλητο, υπερκομματικό Εθνικό Συμβούλιο Ραδιοφωνίας και Τηλεόρασης. Πρέπει αυτό το Συμβούλιο να μην οπλισθεί μόνο από τις αρμοδιότητες. Τις έχει από το Σύνταγμα, θα επαναληφθούν από το νόμο. Πρέπει να αποκτήσει γραμματειακή στήριξη, ολόκληρο μηχανισμό. Κάποτε είχα πει ότι στη Γαλλία ένα ολόκληρο μέγαρο στεγάζει την αντίστοιχη υπηρεσία, για να μπορεί να παρακολουθεί και να ελέγχει. Να προβλέψετε τον τρόπο με τον οποίο θα συγκροτηθεί και θα λειτουργήσει και ταυτόχρονα να καλύψετε το σύνολο του προβλήματος, όπως γίνεται με τη διατύπωση του Συντάγματος, στο άρθρο 14, παράγραφος 9 και στο άρθρο 15, για να καλύψετε το σύνολο του θέματος και για να μπορεί από κει και πέρα να λειτουργήσει σωστά.
Εγώ προσωπικά το έχω πει και άλλη φορά: δεν συμμερίζομαι τις μεγάλες ανησυχίες για το βασικό μέτοχο. Δεν είναι εκεί το μεγάλο πρόβλημα. Το μεγάλο πρόβλημα είναι αλλού, διότι στο τέλος-τέλος κάποια μέριμνα εναντίον της υπερβολής, η οποία μπορεί να οδηγήσει στο αντίθετο άκρο, όπως απέδειξε ο νόμος Βενιζέλου, θα έπρεπε να ληφθεί. 
Όμως, υπάρχουν άλλα πράγματα, τα οποία είναι χτυπητά. Θα σας πω πρώτα αυτό που είχα την ευκαιρία να διατυπώσω και σε μία σύντομη παρατήρηση που έκανα από τη θέση μου σε συνάδελφο που μιλούσε. Υπάρχει το πρόβλημα του τι γίνεται με τα παρένθετα πρόσωπα και με τους συγγενείς.
 Όσοι συνάδελφοι έτυχε να μετέχουν στην Επιτροπή Αναθεωρήσεως του Συντάγματος γνωρίζουν καλώς ποιο ήταν το νόημα της επιτροπής. Είχαμε πει ότι εξαιρούνται οι συγγενείς και εννοούσαμε συζύγους και κατ' ευθείαν απογόνους ή το πολύ αδέλφια και επίσης άλλα παρένθετα πρόσωπα, τα οποία είχαν οικονομική εξάρτηση.
Τι έρχεται και λέει ο νόμος; Λέει για συγγενείς, εάν έχουν οικονομική εξάρτηση. Αν, όμως, ήταν αυτή η έννοια του Συντάγματος, κύριοι συνάδελφοι του ΠΑΣΟΚ, δεν είχε ανάγκη να αναφέρει χωριστά τους συγγενείς. Θα έλεγε "όλα τα πρόσωπα που έχουν οικονομική εξάρτηση". Εξάλλου δε, όσοι γνωρίζουν την Ελλάδα, γνωρίζουν την ελληνική οικογένεια, μπορεί ποτέ να αμφιβάλλουν ότι το παιδί θα εξυπηρετήσει τα συμφέροντα του πατέρα, έστω και αν έχει οικονομική αυτοδυναμία; Θα μπορούσε ποτέ να γίνει δεκτός ως αδιάβλητος μάρτυρας ή προπαντός ως δικαστής το παιδί ενός πατέρα; 
Κύριε Υπουργέ, δεν υπάρχει καμία αμφιβολία ότι αυτή η ερμηνεία, που δίνετε στο νόμο, αντίκειται προς το Σύνταγμα. Σας προειδοποιώ ότι δεν θα "σταθεί" και στα δικαστήρια, θα "πέσει". Εν πάση περιπτώσει, δημιουργεί ένα πρόβλημα, το οποίο είναι ανάγκη να το δούμε κατά πρόσωπο και να λυθεί.
Πιστεύω ότι η ονομαστικοποίηση των μετοχών, η οποία ισχύει και πρέπει να φτάσει μέχρι και το τελευταίο φυσικό πρόσωπο, προσκρούει αναντιρρήτως στη χρηματιστηριακή πρακτική στις off shore εταιρείες, στις υπεράκτιες. Ταυτόχρονα, όμως, κύριε Πρόεδρε και κύριοι συνάδελφοι, διερωτώμαι το εξής: Γιατί, δηλαδή, είναι ανάγκη αυτές οι επιχειρήσεις να έχουν μετόχους off shore εταιρείες; Είναι πουθενά γραμμένο ότι αυτό πρέπει να είναι υποχρεωτικό;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αυτό γίνεται στην Αμερική;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν γίνεται βεβαίως! 
Κύριοι συνάδελφοι, εάν θέλουμε, έχουμε όλες τις δυνατότητες να εφαρμόσουμε σωστά το Σύνταγμα. Πιστεύω ότι τίποτα ακόμα δεν χάθηκε, κύριε Υπουργέ, και επειδή έχω την άποψη ότι η τιμή του πολιτικού κόσμου παίζεται και δεν θέλω να δώσω τόνο οξύτητας και αντιδικίας -διότι έτσι μόνο τα διαπλεκόμενα υπηρετούμε, όταν μεταξύ μας αντιδικούμε πάνω σ' αυτό και κατηγορεί ο ένας τον άλλο. Πιστεύω ότι όλα τα πολιτικά κόμματα δεν επιθυμούν να είναι υποδουλωμένα στα οικονομικά συμφέροντα. Αυτή είναι η βαθύτατη πεποίθησή μου. Υπάρχουν, βεβαίως, και μεμονωμένοι άνθρωποι οι οποίοι είναι αδυνάτου χαρακτήρα και υποκύπτουν, αλλά δεν δέχομαι ότι η πλειοψηφία του πολιτικού κόσμου γίνεται ευχαρίστως δούλος των οικονομικών συμφερόντων. 
Γι' αυτό, θέλω ακόμα να ελπίζω ότι υπάρχει ακόμα περιθώριο συνεννόησης με τον κ. Σημίτη. Θέλω να ελπίζω ότι μπορούμε να συνεννοηθούμε με το ΠΑΣΟΚ. Με τους Βουλευτές είμαι σίγουρος 100% ότι μπορούμε να συνεννοηθούμε, γιατί το δοκιμάσαμε στην Επιτροπή Αναθεώρησης του Συντάγματος επιτυχώς! Θέλω να ελπίζω όμως ότι και με την ηγετική ομάδα μπορούμε να συνεννοηθούμε, για να ορίσουμε ένα αδιάβλητο Συμβούλιο Ραδιοφωνίας και Τηλεόρασης. Πρέπει να σταματήσετε αμέσως τη δραστηριότητα αυτού του συμβουλίου που έχετε, το οποίο αποτελεί ντροπή, γιατί το αφήνετε να λειτουργεί κατά τρόπο παράνομο, κύριε Υπουργέ. Δεν φταίτε εσείς, βεβαίως, γιατί κάνετε άχαρο έργο.
Από κει και πέρα, πρέπει να φέρετε ένα νόμο που να αντιμετωπίσει συνολικά το πρόβλημα, επί του οποίου δεν έχουμε κανένα λόγο να μην συμφωνήσουμε, όταν όμως ο νόμος είναι σωστός. Πρέπει να βάλουμε κάποια τάξη στο χάος ή να πάψουμε να συζητούμε το θέμα, κύριοι συνάδελφοι, διότι εγώ τουλάχιστον δεν θα ήθελα ύστερα απ' όσα συνέβησαν και την οδυνηρά εμπειρία που είχαμε και ύστερα από την αποτυχία του πολιτικού κόσμου -ή πάντως της Κυβερνήσεως με τους νόμους που αυτή έχει ψηφίσει- να εξευτελίσουμε και το καινούριο Σύνταγμα και, έτσι, να αποδείξουμε ότι τα διαπλεκόμενα είναι ισχυρότερα και του συνταγματικού νομοθέτη.
Θα είναι ντροπή για τον πολιτικό μας βίο! Εύχομαι και ελπίζω ότι αυτό δεν θα συμβεί!
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Η κ. Ντόρα Μπακογιάννη, Βουλευτής Αθηνών, ζητά ολιγοήμερη άδεια απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κύριος Υπουργός έχει το λόγο. Ορίστε, κύριε Υπουργέ, έχετε το λόγο.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, θα ήθελα λίγο χρόνο παραπάνω.
ΠΡΟΕΔΡΕΥΩΝ (Παναγιώτης Σγουρίδης): Κανονικά δικαιούσθε οκτώ λεπτά. Σας δίνω δέκα λεπτά, υπερβαίνοντας  τον Κανονισμό.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα ήθελα να πω κάτι επί της διαδικασίας. Και το λέω για τον κύριο Υπουργό. Καταλαβαίνω ότι συντρέχουν λόγοι οικονομίας του χρόνου, αλλά όταν έχουμε οκτώ λεπτά για έξι άρθρα που συζητάμε δεν είναι λίγος ο χρόνος;
Αν χρειαστεί λίγο χρόνο παραπάνω, ας του τον δώσουμε.
ΠΡΟΕΔΡΕΥΩΝ (Παναγιώτης Σγουρίδης): Τον Κανονισμό τον ψηφίσατε εσείς και όχι εγώ!
Εντάξει θα δώσουμε λίγο χρόνο παραπάνω.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κατ' αρχήν θα κάνω τρεις αναδιατυπώσεις, τις οποίες θα διαβάσω και θα τις καταθέσω για τα Πρακτικά. Οι τρεις αναδιατυπώσεις αφορούν τα έξι πρώτα άρθρα.
1. Στην περίπτωση δ΄ της παραγράφου 1 του άρθρου 1 προστίθεται τελευταίο εδάφιο ως εξής: 
"Η επιχείρηση η οποία έχει ως δραστηριότητα την παροχή υπηρεσιών πρόσβασης στο διαδίκτυο δεν θεωρείται επιχείρηση μέσων ενημέρωσης".
Αυτό το είχε ζητήσει ο κ. Μαντέλης και είχα δεσμευτεί στην επιτροπή ότι θα το δω. Πράγματι, το είδαμε και το επιλύσαμε, γιατί θα μπορούσε να δημιουργηθεί πρόβλημα.
2. Στην τρίτη σειρά της παρ. 3 του άρθρου 2 προστίθενται μετά τη λέξη "έχει" τρεις λέξεις ως εξής:
", άμεση ή έμμεση," 
3. Στην παράγραφο 3 του άρθρου 2 προστίθεται τελευταίο εδάφιο  ως εξής:
Υιοθετώ την πρόταση του κ. Σκυλλάκου.
"Επίσης, εξαιρούνται οι δημόσιες συμβάσεις που καταρτίζονται με επιχειρήσεις των οποίων βασικός μέτοχος είναι πολιτικό κόμμα που εκπροσωπείται στη Βουλή των Ελλήνων ή εκπρόσωπος αυτού, εκτός εάν στις επιχειρήσεις αυτές συμμετέχει άλλος βασικός μέτοχος που κατέχει τις ασυμβίβαστες ιδιότητες του άρθρου 3."
Αυτές, λοιπόν, είναι οι αναδιατυπώσεις, για να μην δημιουργηθούν προβλήματα εκεί που δεν υπάρχουν.
(Στο σημείο αυτό ο Υπουργός Τύπου και Μέσων Μαζικής Ενημέρωσης, κ. Χρήστος Πρωτόπαππας, καταθέτει τις προαναφερθείσες προσθήκες - αναδιατυπώσεις, οι οποίες έχουν ως εξής:
Προσθήκες - Αναδιατυπώσεις του Υπουργού Τύπου και ΜΜΕ
1. Στην περίπτωση δ΄ της παραγράφου 1 του άρθρου 1 προστίθεται τελευταίο εδάφιο ως εξής:
"Η επιχείρηση η οποία έχει ως δραστηριότητα την παροχή υπηρεσιών πρόσβασης στο διαδίκτυο δεν θεωρείται επιχείρηση μέσων ενημέρωσης".
2. Στην τρίτη σειρά της παρ. 3 του άρθρου 2 προστίθενται μετά τη λέξη "έχει" τρεις λέξεις ως εξής:
"άμεση ή έμμεση",
3. Στην παράγραφο 3 του άρθρου 2 προστίθεται τελευταίο εδάφιο ως εξής:
"Επίσης, εξαιρούνται οι δημόσιες συμβάσεις που καταρτίζονται με επιχειρήσεις των οποίων βασικός μέτοχος είναι πολιτικό κόμμα που εκπροσωπείται στη Βουλή των Ελλήνων, ή εκπρόσωπος αυτού, εκτός εάν στις επιχειρήσεις αυτές συμμετέχει άλλος βασικός μέτοχος που κατέχει τις ασυμβίβαστες ιδιότητες του άρθρου 3.").
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Αυτές είναι οι τρεις αναδιατυπώσεις που είχαν προκύψει μέσα από το διάλογο που έγινε. 
Θεωρώ ότι και σήμερα ο διάλογος ήταν πραγματικά σημαντικός και νομίζω ότι ήταν εξίσου σημαντικός με το διάλογο που έγινε επί της αρχής του νομοσχεδίου. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τα κόμματα θα αναγορεύονται σε βασικούς μετόχους εταιρειών; 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Όχι...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):  Είναι ευθύνη των κομμάτων να προσδιορίζουν τις δραστηριότητές τους. 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Υπάρχει όμως και η πραγματικότητα και μπορεί να δημιουργήσει σοβαρότατα προβλήματα, κύριε Πρόεδρε. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα έλεγα να ρυθμιστεί με άλλο τρόπο. 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Δεν βρήκα άλλο μέχρι τώρα. Αν βρούμε άλλο τρόπο θα το κάνουμε. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Νομίζω ότι και ο κ. Σκυλλάκος θα σας πει με άλλο τρόπο και όχι έτσι. 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Αν ο κ. Σκυλλάκος το επιθυμεί, να το αποσύρω. Δεν έχω κανένα πρόβλημα. Αλλά επαναλαμβάνω ότι μπορεί να δημιουργηθούν προβλήματα. Μπορεί, δηλαδή, αυτήν τη στιγμή να αφαιρεθεί και άδεια σταθμού. Δεν κερδίζουμε τίποτα εμείς. Το κάνω για λόγους σεβασμού των κομμάτων. Επαναλαμβάνω ότι δεν είναι δικό μας θέμα. 
Θεωρώ, λοιπόν, το διάλογο που έγινε ουσιαστικό και πραγματικά σημειώθηκαν πολλές και σημαντικές παρατηρήσεις και θα μου επιτρέψετε να σχολιάσω κάποιες απ' αυτές. 
Ο νόμος αυτός είναι υπέρ της δημοκρατίας, κύριοι συνάδελφοι, και υπέρ της διαφάνειας. Εγώ δεν θα πω μεγαλοστομία λέγοντας ότι τα λύνει όλα. Το πόσο θα τα λύσει, θα εξαρτηθεί από την εφαρμογή του και από τη μάχη που θα δοθεί για την εφαρμογή του. Όμως κάνει ένα μεγάλο κρίσιμο και αποφασιστικό βήμα. 
Πρέπει επίσης να επισημάνω ότι είναι ένας νόμος αυστηρός. Η Επιστημονική Επιτροπή της Βουλής εξέφρασε κάποιες προτάσεις για μείωση του πεδίου εφαρμογής του νόμου, γιατί είπε ότι μπορεί να δημιουργηθούν κάποια προβλήματα στην οικονομία. Εμείς, παρ' όλα αυτά, επιμένουμε αν και δεν είναι τελείως αναιτιολόγητες οι προτάσεις αυτές. Επιμένουμε γιατί θέλουμε να κλείσουμε τα παράθυρα και τις πόρτες καλά. Κάποιος είπε για κερκόπορτες. Ούτε κερκόπορτες ούτε παράθυρα ούτε δίαυλοι υπόγειοι υπάρχουν. Όταν μιλάμε για διαφάνεια, η διαφάνεια θα επιτευχθεί και θα επιτευχθεί με τη δουλειά, διότι θα είναι πολλή σημαντική, που θα γίνει για την εφαρμογή αυτού του νόμου. 
Στόχος μας, λοιπόν, είναι η διαφάνεια και δεν είναι μόνο το 5%. Να μην υποβαθμίζουμε το νόμο. Δεν μπορεί να λαμβάνει μόνο το όριο του 5% που όλοι γνωρίζουν σε μια οικονομία ανοιχτή ότι είναι μικρό. Λέει ότι όταν έχεις και κάτω από το 5% αλλά ασκείς εν τοις πράγμασι παρέμβαση στην επιχείρηση τότε εξομοιώνεσαι με το βασικό μέτοχο. Και λέει επίσης ότι όταν δεν έχεις  καμία μετοχή, αλλά τεκμαίρεται από μία σειρά ενέργειες και πράξεις και κινήσεις που γίνονται ότι ασκείς επιρροή στο Μέσο Μαζικής Ενημέρωσης για να λειτουργήσει υπέρ σου σε μια δημόσια σύμβαση, μπορείς με τις ανάλογες εγγυήσεις οι οποίες θα υπάρξουν να εξομοιωθείς και πάλι με το βασικό μέτοχο. 
Έχουν προβλεφθεί όλες οι πιθανές περιπτώσεις. Από κει και πέρα ποιες είναι οι αντιπροτάσεις που έγιναν; Είπαν ούτε μία μετοχή. Μα αυτό δεν γίνεται. Αυτό αποδεικνύεται ανεφάρμοστο. Δεν μπορεί να είναι ο μπάρμπα-Μήτσος, που έτυχε να έχει μια μετοχή ενός καναλιού και μια μετοχή κάποιας εταιρείας, εκπρόσωπος της διαπλοκής. Και επιτέλους πράγματι η διαπλοκή κάνει κακό, αλλά μεγαλύτερο κακό κάνει η υποκρισία όταν βολεύει τη διαπλοκή. Γιατί αυτό το περί μίας μετοχής είναι υποκρισία. Είναι πράγματα που δεν γίνονται. Και όταν σου λέω να κάνεις πράγματα που δεν γίνονται, σου λέω να μην κάνεις τίποτα. Σου λέω να αφήσεις τα πράγματα όπως είναι. Και αυτό βολεύει τη διαπλοκή. Διότι κάποιοι απ' αυτούς  που το υποστηρίζουν θέλουν και την πίτα ολόκληρη και το διαπλεκόμενο χορτάτο. Αυτός είναι ο στόχος τους. 
Άκουσα πολλές και ενδιαφέρουσες παρεμβάσεις τόσο από τον Πρόεδρο του Συνασπισμού όσο και από τον επίτιμο Πρόεδρο της Νέας Δημοκρατίας και θα ήθελα να δώσω κάποιες απαντήσεις. 
Δεν θέλω να γυρίσω στο παρελθόν, αλλά μπαίνω στον πειρασμό να πω ότι δεν ξέρω ποιο .ήταν εκείνο το σημείο της διαπλοκής που εννοεί ο επίτιμος Πρόεδρος της Νέας Δημοκρατίας ότι έριξε την κυβέρνησή του. 
Δεν ξέρω, κύριε Πρόεδρε, εάν εννοείτε τον τέως Υπουργό σας επί των Εξωτερικών για τον οποίο υπάρχουν πάρα πολλοί σήμερα στη Νέα Δημοκρατία οι οποίοι μάλιστα ζητούν να επιστρέψει. Αλλά εμάς δεν μας έφερε καμία διαπλοκή. Την Κυβέρνηση του Ανδρέα Παπανδρέου την έφερε ο ελληνικός λαός με το ανεπανάληπτο εκείνο 47% του 1993. Και την έφερε για να κυβερνήσει, για να μπει πράγματι μια τάξη στη χώρα και να προχωρήσει η χώρα και η κοινωνία της μπροστά. 
Από εκεί και πέρα θέλω να επισημάνω κάποια ζητήματα. Έχει οδηγήσει η Κυβέρνηση στην αναρχία τα ΜΜΕ; Δηλαδή υπήρχε τάξη κι εμείς επιφέραμε αναρχία; Μια στιγμή. Αν θυμάμαι καλά, πριν από δέκα χρόνια από σήμερα που μιλάμε έγινε η είσοδος των ιδιωτικών ραδιοφώνων και των ιδιωτικών τηλεοράσεων μέσα στο τοπίο. Πώς έγινε; Με ποιους κανόνες; Πράγματι με ένα νόμο που είχε ψηφίσει η Βουλή. Με μια Κυβέρνηση τότε όμως η οποία κάθε άλλο παρά ήταν δυνατή, όπως απεδείχθη. Και πώς έγινε; Στη λογική της πλήρους αναρχίας και ασυδοσίας. Ο καθένας έμπαινε όπως ήθελε, εφόσον ήθελε, με όποιον τρόπο ήθελε και όποιος και αν ήταν. Είναι έτσι ή όχι; Αν δεν είναι έτσι κάνω εγώ λάθος. Αν όμως είναι έτσι -και είναι- σημαίνει πρακτικά ότι τότε δημιουργήθηκε η αναρχία. Και την αναρχία αυτή εμείς προσπαθούμε -και σας το λέω με το χέρι στην καρδιά- κάτω από ιδιαίτερα δύσκολες συνθήκες, να θεραπεύσουμε.
Υπάρχει πρόβλημα με τις offe shore εταιρείες; Βεβαίως και υπάρχει πρόβλημα. Αλλά λειτουργούμε μέσα στην Ευρωπαϊκή Ένωση, λειτουργούμε μέσα σε μια παγκόσμια οικονομία και δεν μπορούμε να κάνουμε κινήσεις που δεν επιτρέπονται μέσα σ' αυτό το πλαίσιο και το γνωρίζουν όλοι πολύ καλά. Τι μπορούμε να κάνουμε; Να τις ελέγξουμε. Ναι, τις ελέγχουμε. Διότι αν δεν το κάναμε θα είχαν πάρει άδειες οι τηλεοπτικοί σταθμοί εθνικής εμβέλειας. Πολλοί εξ αυτών όπως γνωρίζετε παρουσίασαν εταιρείες offe shore ως μετόχους τους. Και δεν πήραν άδειες. Ξέρετε γιατί; Γιατί ζητήθηκε επιτέλους να μας πουν ποιοι είναι οι μέτοχοι των offe shore εταιρειών. Και αυτοί οι κύριοι ή οι κυρίες οι οποίοι εμφανιζόντουσαν ως μέτοχοι δεν είχαν τη δυνατότητα να αποδείξουν το πόθεν τους έσχες. 
Έγινε, λοιπόν, ο έλεγχος, δεν δόθηκαν οι άδειες, δεν πήραν άδειες αυτοί οι κύριοι οι οποίοι πίστευαν ότι μ' αυτόν τον τρόπο μπορούσαν να ξεπεράσουν τις επιταγές του νόμου. 
Πιστοποιητικά διαφάνειας θα δίδονται και ποιοι έχουν ασυμβίβαστο. Ανέφερε ο κύριος Πρόεδρος του Συνασπισμού ένα παράδειγμα με μια σύμβαση. Και αν είχε ψηφιστεί αυτός ο νόμος δεν θα μπορούσε να δοθεί το πιστοποιητικό σ' αυτήν την περίπτωση. Μιλάω ότι δεν θα μπορεί να δίδεται γενικότερα πιστοποιητικό για περιπτώσεις στις οποίες αποδεικνύεται ότι υπάρχουν σχέσεις. Εάν υπάρχουν βεβαίως, διότι δεν μπορεί να το ξέρει αυτό κανείς κάθε φορά. Και δεν θα μπορεί να υπογραφεί καμία σύμβαση χωρίς πιστοποιητικό διαφάνειας επί ποινή και ακυρότητας της σύμβασης, αλλά και δίωξης αυτού ο οποίος την υπογράφει.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):   Προβλεπόταν και στο νόμο του 1995 αυτό. 
ΣΑΒΒΑΣ ΤΣΙΤΟΥΡΙΔΗΣ: Εσείς τι κάνατε; 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Τσιτουρίδη, εμφανιστήκατε τώρα, με διακόπτετε κιόλας αλλά ας με ακούσετε και λίγο. Δεν ήσασταν δύο μέρες στη Βουλή. Αφήστε τους άλλους που ήταν να μιλήσουν. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, αφήστε το θέμα της διαδικασίας να το τηρεί το Προεδρείο. Εσείς μην αναφέρεστε στους συναδέλφους. Σας διέκοψε ο κ. Τσιτουρίδης, αλλά δεν σημαίνει ότι ο κ. Τσιτουρίδης δεν ήταν στην Αίθουσα. 
Παρακαλώ συνεχίστε.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Έρχομαι στο άρθρο 1. Ο κ. Λαφαζάνης έκανε μια παρατήρηση αλλά φοβάμαι ότι έχει πιάσει το θέμα ανάποδα και όχι σωστά. Το "αποκλειστικά ή μη" προστατεύει. Δεν δυσκολεύει. Διότι αν λέγαμε μόνο "αποκλειστικά"¨αυτό σημαίνει πρακτικά ότι όλες οι άλλες δραστηριότητες που υπάρχουν σε αυτούς τους επιχειρηματίες δεν θα ήγγιζαν στο πεδίο εφαρμογής του νόμου.
΄Οσον αφορά το εύρος του δημοσίου. Πιάνουμε όλο το εύρος του δημοσίου τομέα, αυτό που μπορεί να αποκληθεί δημόσιος τομέας.
Όταν η Κυβέρνηση πήρε την ευθύνη, μειώνοντας την παρέμβασή της σε μια σειρά επιχειρήσεις, να τις εξομειώσει ουσιαστικά με τις ιδιωτικές επιχειρήσεις και να τις βάλει να λειτουργήσουν ανταγωνιστικά μέσα σε μια ιδιωτική οικονομία και να υφίστανται τις συνέπειες του ανταγωνισμού, δεν μπορεί να αλλάζει γνώμη και να ξαναθέτει τις επιχειρήσεις αυτές μέσα στο δημόσιο τομέα αυθαίρετα και απαράδεκτα μέσα από μια τέτοια διάταξη. Ή η Εθνική Τράπεζα λειτουργεί με τις συνθήκες ανταγωνισμού και υφίσταται τις συνέπειες του ανταγωνισμού και ορίζει η ίδια τη διοίκησή της από τη γενική της συνέλευση ή η Εθνική Τράπεζα είναι δημόσιο και λειτουργεί σε ένα τελείως διαφορετικό περιβάλλον. Από τη στιγμή που επιλέξαμε το πρώτο, να είστε βέβαιος ότι θα εμμείνουμε στο πρώτο.
Ο κ. Λαφαζάνης έπρεπε να γνωρίζει επίσης ότι η ΕΡΤ δεν μπορεί να μετοχοποιηθεί. Και δεν μπορεί να μετοχοποιηθεί διότι οι πόροι της ΕΡΤ είναι εισφορές του ελληνικού λαού. Άρα δεν έχει καμία σχέση η παρατήρησή του.
Έκανε επίσης μία σωστή παρατήρηση ο επίτιμος Πρόεδρος της Νέας Δημοκρατίας για το θέμα του Εθνικού Συμβουλίου Ραδιοτηλεόρασης. Θέλω, όμως, να επισημάνω ότι αρμόδια για το διορισμό του νέου Εθνικού Συμβουλίου Ραδιοτηλεόρασης δεν είναι η Κυβέρνηση, είναι η Βουλή. Και αυτό το σημείωσα και στην προχθεσινή μου ομιλία. Της Κυβέρνησης δεν της πέφτει λόγος για το διορισμό του Εθνικού Συμβουλίου. Βεβαίως και αγωνιά για να γίνει ο διορισμός αυτός. Διότι τη Δευτέρα υπάρχει παραίτηση του προέδρου και πιθανόν και του αντιπροέδρου του Εθνικού Συμβουλίου Ραδιοτηλεόρασης. Και θα έχουμε ιδιαίτερα προβλήματα τα οποία εμείς θα υποστούμε. Από εκεί και πέρα εμείς εδώ είμαστε, στο ναό της δημοκρατίας, στο Κοινοβούλιο, και όλοι νομίζω θέλουμε, και θεωρώ ως ιδιαιτέρως θετική τη θέληση συνεργασίας την οποία επέδειξε ο επίτιμος Πρόεδρος της Νέας Δημοκρατίας, προκειμένου να βρεθεί ο τρόπος και να διοριστεί το νέο Εθνικό Συμβούλιο Ραδιοτηλεόρασης. Μια αρχή ανεξάρτητη, μία αρχή η οποία θα ελέγχει τα ασυμβίβαστα -και έχει μεγάλη σημασία αυτό- χωρίς καμία παρέμβαση, χωρίς κανένα δικαίωμα του Υπουργείου χωρίς καν να έχει λόγο, ούτε έλεγχο νομιμότητας πάνω σε αυτά τα ζητήματα, όπως επίσης και στις άδειες.
Όσον αφορά τα παρένθετα πρόσωπα, γιατί πολλή κουβέντα έγινε, ο νόμος περί οικογενειακής ευθύνης, ο οποίος δεν ισχύει ευτυχώς στην Ελλάδα, όλες αυτές οι διατάξεις περί οικογενειακής ευθύνης, είναι μεσαιωνικής εμπνεύσεως. Είναι διατάξεις οι οποίες είχαν θέση όταν υπήρχαν κοινωνικά υποβαθμισμένα άτομα στις οικογένειες και όταν ο πατέρας αφέντης ήταν ο μόνος ο οποίος αναγνωριζόταν ως κεφαλή της οικογενείας. Δόξα τω Θεώ, έχουμε φύγει από εκείνη την εποχή και έχουμε φύγει ανεπιστρεπτί. Και κανένας δεν έχει δικαίωμα να ζητάει να ξαναγυρίσουμε. Σε τελική ανάλυση δεν είναι "εξάρτημα" του αρχηγού κανένας μέσα στην οικογένειά του. Και το Σύνταγμά μας ρητώς αναφέρει, στο άρθρο 5 παρ. 1 ότι υπάρχει ως θεμελιώδες ατομικό δικαίωμα η ελεύθερη ανάπτυξη της προσωπικότητας και της συμμετοχής στην κοινωνική και οικονομική ζωή της χώρας του κάθε ατόμου. Και αυτό κανείς δεν μπορεί να το αμφισβητήσει. Μόνο νόμοι του Μεταξά επέβαλαν θεωρίες περί οικογενειακής ευθύνης σε ζητήματα που είχαν να κάνουν με την εκπαίδευση. Νόμοι, που βεβαίως οι περισσότεροι εξ αυτών έχουν καταργηθεί και έχουν κριθεί αντισυνταγματικοί κατά καιρούς από το Συμβούλιο της Επικρατείας. Θα επανέλθουμε στην οικογενειακή ευθύνη ή θα στηρίξουμε τη βασική αρχή πάνω στην οποία δουλεύει, κινείται η δημοκρατία μας και υπάρχει το Σύνταγμά μας; 
Να σας πω και κάτι άλλο. Προσέξαμε πάρα πολύ να κλείσουμε μία ακόμα πόρτα. Το ίδιο το πρόσωπο της οικογενείας πρέπει να αποδείξει, έχει το βάρος της αποδείξεως της δικής του αυτοτέλειας. Δεν είναι υποχρεωμένο το Εθνικό Συμβούλιο να αποδεικνύει ή να αναζητά αν αυτός έχει οικονομική αυτοτέλεια ή όχι. Ο ίδιος οφείλει να πάει στο Εθνικό Συμβούλιο και να ζητήσει να του αναγνωρίσουν, έχοντας επομένως το βάρος της αποδείξεως, τη δική του οικονομική αυτοτέλεια. Εγώ θα περίμενα να μας συγχαρείτε γι' αυτήν τη διάταξη. Διότι είναι σαφές πού ρίχνουμε το βάρος της ευθύνης.
Το νομοσχέδιο αυτό για το οποίο έγιναν πολλές παρατηρήσεις -ήταν λογικό να γίνουν- κατά τη γνώμη μας προωθεί την ποιότητα της δημοκρατίας μας. Δεν ξέρω αν ένα νομοσχέδιο ή οποιοσδήποτε νόμος αύριο αρκεί για να σώσει τον Τρώα Λαοκόοντα από τους όφεις που βγήκαν από τη θάλασσα για να προστατεύσουν τους Έλληνες κατά το μύθο. Μπορεί και να μην αρκεί να γίνει αυτό με νόμους και καταλαβαίνετε πολύ καλά τι εννοώ. Αλλά τουλάχιστον ο νόμος αυτός, η εφαρμογή του, το νέο Εθνικό Συμβούλιο Ραδιοτηλεόρασης και ελπίζω μετά από τη συζήτηση σ' αυτήν τη Βουλή, η στήριξη όλων μας, θα δώσει τη δυνατότητα να οπλίσουμε με το σπαθί το χέρι του Αλέξανδρου λίγο πριν κόψει το Γόρδιο Δεσμό. Και σ' αυτό το σημείο, να είστε βέβαιος ότι θα προσπαθήσουμε. Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. Ως νέος Αλέξανδρος, θα κόψετε το Γόρδιο Δεσμό! 
Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση" σαράντα τρεις μαθητές και μαθήτριες με τρεις δασκάλους από το 9ο Δημοτικό Σχολείο Βόλου. Επίσης σαράντα τρεις μαθητές και μαθήτριες με τέσσερις δασκάλους από το 14ο Δημοτικό Σχολείο Βόλου. 
Η Βουλή καλωσορίζει τα παιδιά.
(Χειροκροτήματα)
Εισηγητής στο νομοσχέδιο αυτό φυσικά εκ μέρους του ΠΑΣΟΚ είναι ο Βουλευτής Βόλου κ. Λεωνίδας Τζανής.
(Χειροκροτήματα)
Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κυρίες και κύριοι συνάδελφοι, ο κύριος Υπουργός ακολούθησε κατά γράμμα την τακτική του Πρωθυπουργού τις τελευταίες μέρες. Είναι απόρροια της δέσμευσης από την "απόφαση" της επικοινωνιακής τους ομάδας. Εν όψει των τεράστιων προβλημάτων που αντιμετωπίζει η Κυβέρνηση, της εσωστρέφειας, που είναι αποτέλεσμα της ανυπαρξίας πολιτικής, ο κ. Σημίτης, περισσότερο τις τελευταίες ημέρες, επιχειρεί να  κάνει εξαγωγή των προβλημάτων από το εσωτερικό του ΠΑΣΟΚ. Επιχειρεί επίσης να ρίξει τα βάρη σε οιονδήποτε άλλο εκτός απ' αυτόν και την Κυβέρνησή του. Την κριτική την υφίσταται από τα ίδια τα στελέχη του και σε καμία περίπτωση δεν μπορεί να κάνει την εξαγωγή αυτή. Γιατί υπαίτιος της όλης κρίσης που διέρχεται η Κυβέρνησή του και ο τόπος είναι ο ίδιος ο κ. Σημίτης.
Σε καμία, λοιπόν, περίπτωση δεν μπορεί να κάνει αυτού του είδους την εξαγωγή. 
Πολύ περισσότερο δεν μπορεί να κάνει αυτό που επιχείρησε να κάνει και στην Κοινοβουλευτική Ομάδα και προσπάθησε να κάνει τώρα και ο Κυβερνητικός Εκπρόσωπος και Υπουργός Τύπου και ΜΜΕ. Σε καμία περίπτωση δεν μπορεί να χρησιμοποιεί τα μεγάλα ζητήματα του Τόπου, εξωτερικά και εσωτερικά, για να τα θέτει  βορά στις μυλόπετρες κομματικών αντιπαραθέσεων. Αυτό επιχείρησε να κάνει σήμερα και ο Υπουργός Τύπου και ΜΜΕ. Δεν κοίταξε ποιο είναι το μεγάλο πρόβλημα που μας απασχολεί, το τεράστιο ζήτημα της διαφάνειας. Προσπάθησε να στρέψει το πρόβλημα προς άλλες κατευθύνσεις.
Θα θέσω τα ερωτήματα, όμως, όπως ακριβώς έχουν τούτη τη στιγμή εν όψει του συγκεκριμένου νομοσχεδίου. 
Πρώτα-πρώτα, κύριοι συνάδελφοι του ΠΑΣΟΚ -γιατί εσείς θα κληθείτε να ψηφίσετε αυτό το νομοσχέδιο- να ξεκαθαρίσουμε ένα πράγμα. Η αρχή της διαφάνειας, ως αρχή που πρέπει να διέπει κάθε τμήμα της κρατικής δράσης, είναι μία αρχή που έχει διπλή κατοχύρωση υπερκείμενη του τυπικού νόμου.
Πρώτον, προκύπτει από το ίδιο το Σύνταγμα, από σειρά διατάξεων, από την ίδια τη δημοκρατική αρχή, αλλά ιδίως από το άρθρο 5 παράγραφος 1 του Συντάγματος. Και δεύτερον, προκύπτει από το ίδιο το Ευρωπαϊκό Κοινοτικό Δίκαιο. Προκύπτει, λοιπόν, απ' αυτήν τη διπλή βάση η οποία επειδή υπέρκειται του κοινού τυπικού νόμου, αποτελεί δέσμευση για τον κοινό νομοθέτη. Σε καμία δε περίπτωση οιαδήποτε άλλη δέσμευση ή ρύθμιση δεν μπορεί να αποτελέσει εμπόδιο στην εφαρμογή της αρχής της διαφάνειας.
Άρα, όταν θεσμοθετούμε τη διαφάνεια, τη θεσμοθετούμε κατά συνταγματική επιταγή. Αυτό είναι κάτι το οποίο κανείς δεν μπορεί να αμφισβητήσει.
Δεύτερον, από σειρά εκτελεστικών νόμων -το είπαμε, κύριε Υπουργέ και απάντηση δεν πήραμε- του Συντάγματος που έπρεπε να ψηφισθούν και που έπρεπε να υπηρετούν τη διαφάνεια, προτιμήσατε να φέρετε εκείνον του βασικού μετόχου. Αφήσατε τόσους άλλους πίσω που αφορούν συνταγματικά δικαιώματα, που αφορούν ανεξάρτητες διοικητικές αρχές, που αφορούν τη δικαιοσύνη, που αφορούν -το τονίζω- την περίφημη εκείνη ρύθμιση η οποία σχετίζεται με τη μετάδοση των εργασιών της Βουλής και των επιτροπών της, αφήσατε όλα αυτά εκκρεμή και προτιμήσατε να φέρετε το θέμα του βασικού μετόχου. Γιατί; Γιατί αυτή η βιασύνη; 
Παρακαλώ πολύ πριν τελειώσει αυτό το νομοσχέδιο, ως την ερχόμενη Τρίτη, πείτε μας μέσα σ' αυτήν τη Βουλή πότε θα αρχίσει να εκπέμπει το κανάλι της Βουλής; Πότε θα μπορούν οι Βουλευτές τις εργασίες τους, τη συμπεριφορά τους, την προσφορά τους να τη μεταδίδουν στον Ελληνικό Λαό; Για να μπορεί να κρίνει ο Ελληνικός Λαός τι κάνουν και τι δεν κάνουν και όχι να εξαρτάται η παρουσία τους από την επιλογή ιδιωτικών Μέσων Μαζικής Ενημέρωσης. Πείτε το μας.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Εσείς μας το ζητήσατε. 
ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως. Και σας λέω, πείτε μας πότε θα λειτουργήσει το κανάλι της Βουλής, πότε θα φέρετε τον εκτελεστικό νόμο του 15 παράγραφος 2. Πότε; Θα μας το πείτε; Δεν φέρνετε τον εκτελεστικό νόμο του 15 παράγραφος 2. Φέρνετε το νόμο περί βασικού μετόχου.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Εσείς μας το ζητήσατε. Το έχω εδώ.
ΠΡΟΚΟΠΗΣ ΠΑΥΛΟΠΟΥΛΟΣ: Μην ξαναπείτε πάλι ανακρίβειες, κύριε Υπουργέ. Σας είπα, την τακτική του Πρωθυπουργού σας να μεταθέτετε τα προβλήματα από το εσωτερικό του ΠΑΣΟΚ προς τα έξω και να διαστρέφετε την πραγματικότητα. Mην την ακολουθείτε γιατί επιβαρύνει ακόμα περισσότερο τη θέση σας. Δεν ζητήσαμε το νόμο περί βασικού μετόχου. Ζητήσαμε το νόμο που αφορά τη μετάδοση των εργασιών της Βουλής. Αυτό ναι. Τα υπόλοιπα είναι στην κυριολεξία δικές σας επινοήσεις.
Έρχομαι στο θέμα το οποίο σχετίζεται με τον βασικό μέτοχο. Ουδείς αμφιβάλει ότι πρόκειται για την κερκόπορτα της διαπλοκής, για το Δούρειο Ίππο της διαπλοκής. Γι' αυτό και δεν μετείχαμε στη σχετική συζήτηση. Να μετρήσουμε τι; Πόση είναι η διαπλοκή; Το ξαναλέω: 'Οταν λες "5% διαπλοκή επιτρέπεται", είναι σαν να λες ότι ολίγη διαπλοκή δεν βλάπτει. Η διαπλοκή βλάπτει τη δημοκρατία είτε  πολλή είτε λίγη. Εν πάση περιπτώσει, όμως, είναι θέμα ποιοτικό, δεν είναι ποσοτικό. 
Ουδείς, επαναλαμβάνω, εμποδίζει αυτήν την Κυβέρνηση στο λίγο χρόνο που θα μείνει να αυξήσει το ποσοστό αυτό.
Και έρχομαι στο μείζον θέμα το οποίο σχετίζεται με την ονομαστικοποίηση των μετοχών και τις off shore εταιρίες, το οποίο υπαινίχθηκε ο κύριος Υπουργός.
Τον άκουσα να λέει σχετικά με το ότι οι off shore εταιρείες επιτρέπονται, ότι "τι να κάνουμε, επιτρέπονται γιατί αυτό επιβάλλει το Eυρωπαϊκό Kοινοτικό Δίκαιο και ο διεθνής περίγυρος τον οποίο ζούμε".
Λάθος, κυρίες και κύριοι συνάδελφοι του ΠΑΣΟΚ. Λάθος μέγα. Εκτός αν δεν γνωρίζει ο κύριος Υπουργός τι συμβαίνει στην πραγματικότητα.
Μίλησα προηγουμένως για την αρχή της διαφάνειας. Τι λέει η αρχή της διαφάνειας; Δίνει τη δυνατότητα σε κάθε κράτος -επειδή είναι και αρχή του Ευρωπαϊκού Κοινοτικού Δικαίου-, επικαλούμενο την αρχή της διαφάνειας σε συγκεκριμένους τομείς της κρατικής δράσης, να μην υπάρχουν off shore εταιρείες ή, αν υπάρχουν, να μπαίνουν μόνο υπό τον όρο ότι υποχρεούνται -και έχουν αυτή την υποχρέωση δεδομένη- να ανακοινώνουν πλήρως τη σύνθεση του μετοχικού τους κεφαλαίου. Ποιοι είναι οι τομείς αυτοί; Παραδείγματος χάρη ο τομέας που σχετίζεται με το ζήτημα του ξεπλύματος του βρώμικου χρήματος. 
Όταν υπάρχει ξέπλυμα βρώμικου χρήματος, μπορεί σε καμία χώρα της Ευρωπαϊκής Ένωσης, εν ονόματι του Ευρωπαϊκού Κοινοτικού Δικαίου, οιοσδήποτε να επικαλεστεί ότι έχει off shore εταιρεία και αυτή η off shore εταιρεία δεν θα δείξει ποιος είναι από πίσω; Βασική αρχή του Κοινοτικού Δικαίου επιβάλλει σ' αυτόν που θέλει να έχει off shore εταιρεία να ανακοινώνει ποια είναι η σύνθεση του μετοχικού κεφαλαίου. Το ίδιο πράγματα συμβαίνει και με τα Μέσα Μαζικής Ενημέρωσης.
Τα Μέσα Μαζικής Ενημέρωσης και τα ζητήματα των δημόσιων συμβάσεων είναι θέματα που αφορούν τη διαχείριση του δημόσιου χρήματος και την ποιότητα δημοκρατίας. Έχει όχι μόνο δυνατότητα αλλά υποχρέωση η Ελλάδα να επικαλείται έναντι παντός την ανάγκη να είναι διαφανής η σύνθεση του μετοχικού κεφαλαίου. Και αυτό, το τονίζω, προκύπτει από την αρχή της διαφάνειας. Και είναι συνταγματική και κοινοτική επιταγή για την Ελλάδα.
'Αρα, μην ξαναπεί κανείς σ' αυτήν την Αίθουσα ότι οι off shore εταιρείες και η αδιαφάνεια την οποία κρύβουν, καλύπτεται δήθεν πίσω από επιταγές οι οποίες προκύπτουν από το Ευρωπαϊκό Κοινοτικό Δίκαιο και από το Διεθνές Δίκαιο. Η Ελλάδα μπορεί να πει -και έχει υποχρέωση να το πει εν ονόματι συνταγματικών επιταγών, το τονίζω, όπως και επιταγών του Ευρωπαϊκού Κοινοτικού Δικαίου- ότι είτε απαγορεύονται οι off shore εταιρείες, αν δεν μπορεί να υπάρξει σε αυτές έλεγχος του μετοχικού κεφαλαίου μέχρι φυσικού προσώπου. Είτε ότι όταν παρεμβαίνουν off shore εταιρείες, αυτές υποχρεούνται σε κάθε στιγμή, όπως και στο ξέπλυμα του βρώμικου χρήματος, να ανακοινώνουν μέχρι φυσικού προσώπου, σε ποιον ανήκει το μετοχικό τους κεφάλαιο. Αυτό είναι μια αρχή την οποία όλοι γνωρίζουμε.
Κάτω από αυτές τις προϋποθέσεις λοιπόν, διερωτώμαι και λέω το εξής...
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Παυλόπουλε, αυτό που είπατε ισχύει. Θα σας το δώσω και γραπτώς.
ΠΡΟΚΟΠΗΣ ΠΑΥΛΟΠΟΥΛΟΣ: Τότε με συγχωρείτε πάρα πολύ. 
Στην περίπτωση αυτή θα σας ρωτήσω το εξής πολύ απλό: Τι το  χρειάζεστε το 5% του βασικού μετόχου; Γιατί κόπτεστε εδώ και μας λέτε ότι εισβάλλει κάποιος εργολάβος, παραδείγματος χάρη, στο μετοχικό κεφάλαιο των εταιρειών Mέσων Mαζικής Eνημέρωσης και με τον τρόπο αυτό δημιουργεί προβλήματα σ' αυτήν την εταιρεία; Αυτό είναι λάθος. Γιατί ισχύει η δυνατότητα της ονομαστικοποίησης μέχρι φυσικού προσώπου και του ελέγχου μέχρι φυσικού προσώπου ως προς το  ποιος ακριβώς είναι ο μέτοχος αυτός. 
Σας είπα και στην επιτροπή το λέω και τώρα εδώ, ποια είναι η λύση του προβλήματος: Την κύρωση να την υφίσταται εκείνος ο οποίος εισβάλλει στο μετοχικό κεφάλαιο του άλλου και όχι εκείνος που υφίσταται την εισβολή. Και με τον τρόπο αυτό κανένας δεν θα θελήσει να εισβάλει στο μετοχικό κεφάλαιο άλλου για να του δημιουργήσει προβλήματα. Αυτή την παράμετρο δεν την εξετάζετε.
Θα σας αποδείξω το πόσο αυτό το νομοσχέδιο είναι υποκριτικό διότι δεν λέει την αλήθεια. Λέτε βαρύγδουπα στο άρθρο 2 του σχεδίου νόμου "δημόσιες συμβάσεις που συνάπτονται με εταιρείες Mέσων Mαζικής Eνημέρωσης, είναι άκυρες". Και ερωτώ: Η ακυρότητα αυτή των δημόσιων συμβάσεων - και όταν λέμε δημόσιες συμβάσεις εννοούμε και συμβάσεις έργων, προμηθειών και συμβάσεις παροχής υπηρεσιών- αντιτάσσεται στο άρθρο 4 του ν. 2522/97; Δηλαδή αν υποθέσουμε ότι συναφθεί μια τέτοια σύμβαση και έρθει το θέμα στο Συμβούλιο Επικρατείας ή σε άλλο δικαστήριο και με αμετάκλητη απόφαση ακυρωθεί η σύμβαση αυτή, ισχύει το άρθρο 4 του ν. 2522 που λέει ότι στην περίπτωση αυτή ότι και αν ακυρωθεί η σύμβαση, αυτός που πήρε παρανόμως τη σύμβαση την εκτελεί μέχρι το τέλος και εκείνος ο οποίος την έχασε παίρνει την αποζημίωση;
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Αυτοδικαίως είναι άκυρη. Τι είναι αυτά που λέτε;
ΠΡΟΚΟΠΗΣ ΠΑΥΛΟΠΟΥΛΟΣ: Αφήστε τα αυτά, κύριε Υπουργέ.  Ρωτώ απλά και θέλω εδώ μέσα στα Πρακτικά να υπάρξει δέσμευση. Στο πλαίσιο της εφαρμογής του άρθρου 2 ισχύει ναι ή όχι το άρθρο 4 του ν. 2522/97;  Δεσμευθείτε εδώ και πείτε μας ότι το άρθρο 4 του ν. 2522/97 δεν ισχύει.  Αν μπορείτε πείτε μας ότι μια τέτοια σύμβαση με τα Μέσα Μαζικής Ενημέρωσης, δεν είναι απλώς και μόνο άκυρη.  Αλλά η ακυρότητα αυτή σημαίνει ότι λύεται η σύμβαση και δεν ισχύει το άρθρο 4 του ν. 2522/97.
Αν εκτελείται η σύμβαση μέχρι το τέλος, τότε μπορεί να υπάρχει αναγνώριση της ακυρότητας, αλλά κανένα διαπλαστικό αποτέλεσμα δεν επέρχεται. Αυτό είναι το μεγάλο θέμα. Εκεί αποδεικνύεται και η προχειρότητα και η υποκρισία του νομοσχεδίου. Είναι όχημα αδιαφάνειας, όχημα διαπλοκής. 'Οχι μόνο το καταψηφίζουμε, αλλά και το καταγγέλλουμε ευθέως. Η Νέα Δημοκρατία ως Κυβέρνηση θα το καταργήσει. Θα καθιερώσει την ονομαστικοποίηση μέχρι φυσικού προσώπου και την κατάργηση της δυνατότητας παρέμβασης των off shore εταιρειών, για να  υπάρχει αδιαφάνεια. 
Επίσης, θα ενισχύσει το Εθνικό Συμβούλιο Ραδιοτηλεόρασης για να μπορεί να κάνει εκείνο τον έλεγχο που απαιτείται, ώστε να επιβληθεί η διαφάνεια ως συνταγματική αρχή αλλά και ως αρχή που προβλέπεται από τις αρχές του Ευρωπαϊκού Δικαίου.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ο κύριος Υπουργός ζήτησε ούτε λίγο ούτε πολύ, τη δύναμη για να λειτουργήσει ως Μέγας Αλέξανδρος ο οποίος θα κόψει τον Γόρδιο Δεσμό. Κύριε Υπουργέ, η Κυβέρνηση, είτε από αδυναμία είτε από σκοπιμότητα, αρέσκεται να φτιάχνει Γόρδιους Δεσμούς σε κρίσιμους τομείς του δημοσίου συμφέροντος και μετά να παριστάνει τον Μέγα Αλέξανδρο, που αναζητά την σπάθη. 
Επειδή, έναντι της διαπλοκής, η Κυβέρνησή σας δεν είναι ο ισχυρός παράγοντας, που μπορεί να επιβληθεί, επειδή δεν μπορεί να διεκδικήσει έναντι της διαπλοκής ρόλο αποτελεσματικού ελέγχου και επιλογές ειλικρινούς ρύθμισης του ραδιοτηλεοπτικού τοπίου, υπέρ της δημοκρατίας και της διαφάνειας, καλό είναι να μιλήσουμε επί της ουσίας.
Λέτε, διατυπώνοντας μόνος σας το ρητορικό ερώτημα και απαντώντας ο ίδιος στον εαυτό σας: "υπήρχε τάξη πριν και η Κυβέρνηση καθιέρωσε και επέβαλε την αταξία;". 'Οχι, κύριε Υπουργέ. Εξ αρχής υπήρχε αταξία και η Κυβέρνηση διατήρησε την αναρχία και την ασυδοσία με την πολυνομία, με τη μέθοδο των διαδοχικών προσεγγίσεων, με τους νόμους που δεν εφαρμόστηκαν, με τις βαρύγδουπες δηλώσεις και διαβεβαιώσεις, που ξέρετε πώς τις αντιμετωπίζει ο ισχυρός που σ' αυτήν την περίπτωση είναι η διαπλοκή. 'Ολοι όσοι κραδαίνουν τη ρομφαία των νόμων, που θα λύσουν ξαφνικά το πρόβλημα, βρίσκονται μπροστά στη μεταχείριση που τους επιφυλάσσει η διαπλοκή, να χρησιμοποιεί αυτούς τους νόμους ως "περιτύλιγμα" των σχεδίων της και των μεθοδεύσεών της.
Η προηγούμενη νομοθεσία προέβλεπε έλεγχο υπέρ της διαφάνειας μέχρι 2,5% στη συγκέντρωση των μετοχών. 'Οταν το ανεβάζετε στο 5%, είναι αυτό υπέρ της διαφάνειας ή εις βάρος της; Επιπλέον ο νόμος που υπάρχει μέχρι σήμερα, ρυθμίζει όλα τα θέματα στα οποία αναφέρεται ο δικός σας νόμος. Δεν τον εφαρμόσατε. Εσείς ως Υπουργός Τύπου, δεν γνωρίζετε ότι περί το Ραδιοτηλεοπτικό Συμβούλιο φτιαχνόντουσαν νόμοι και το καλοκαίρι και μετά ετροποποιούντο εν όψει της αναθεώρησης; Οι συνεργάτες σας θα θυμούνται τις συζητήσεις, που γινόντουσαν το καλοκαίρι, εν όψει όλης αυτής της πολυνομίας.
Αταξία, αναρχία, ασυδοσία, που ενθαρρύνονται από ανεφάρμοστους νόμους. Ο νόμος τον οποίο φέρνετε είναι ένας νέος μανδύας της διαπλοκής, η οποία ουσιαστικά νομιμοποιείται. Καταργείτε όλα τα απόλυτα ασυμβίβαστα και κωλύματα της προηγούμενης νομοθεσίας και τα κάνετε σχετικά. Λέτε για τις off shore εταιρείες. Να σας θυμίσω πως όταν εζήτησα σ' αυτήν την Αίθουσα να ενεργοποιηθεί η Επιτροπή Ανταγωνισμού για να ελεγχθούν οι off shore  εταιρείες, ο κύριος Πρωθυπουργός εχλεύασε την άποψή μου λέγοντας ότι δεν ελέγχονται οι off shore εταιρείες. 
Και έρχεστε σήμερα και λέτε ότι οι off sore εταιρείες, οι οποίες δεν ελέγχονται κατά την άποψή σας, μπορεί να είναι μέθοδος δραστηριοποίησης στον τομέα των Mέσων Mαζικής Eνημέρωσης; Δεν γνωρίζετε ότι στην Ευρωπαϊκή Ένωση έχει ανοίξει ολόκληρος προβληματισμός για την κατάργηση αυτής της επιχειρηματικής δραστηριότητας, προκειμένου να αντιμετωπισθούν μια-δυο από τις λεγόμενες ασύμμετρες απειλές, όπως το ξέπλυμα χρήματος και η διασύνδεση μέσω off sore  εταιρειών, κυκλωμάτων τα οποία αναπτύσσονται σε τομείς οργανωμένου εγκλήματος; 
Οι off sore εταιρείες, σήμερα, έχει διαπιστωθεί ότι είναι πράγματι ο υπόγειος αγωγός, μέσω του οποίου ενισχύεται το ξέπλυμα χρήματος και η παραβίαση της αρχής να μη γίνεται καταχρηστική εκμετάλλευση της δεσπόζουσας θέσης, την οποία μπορεί κάποιος να κατακτά.
Τι σας λέμε λοιπόν; Ονομαστικοποίηση των μετοχών, όπως ίσχυε, εφαρμογή της νομοθεσίας, όχι επινόηση βασικού μετόχου, κατάργηση και απαγόρευση της δυνατότητας να μετέχουν στη δραστηριότητα των Μέσων Μαζικής Ενημέρωσης off sore εταιρείες. 
Και ακόμη σας λέμε κάτι.   Επικαλείστε ότι έχετε από το Σύνταγμα  υποχρέωση να φέρετε ένα νόμο που να αποφασίζει περί του βασικού μετόχου. Το ποια θα είναι η έννοια του βασικού μετόχου συζητάμε σήμερα. Δεν σας είπε το Σύνταγμα 5%. Εμείς και κατά τη συζήτηση της Αναθεώρησης του Συντάγματος είμαστε εναντίον αυτής της επινόησης, γιατί τη θεωρούμε μεθόδευση, αλλά το 5% είναι δική σας επιλογή, δεν είναι κατ' εφαρμογή του Συντάγματος. Και σας λέμε ότι αυτή η επιλογή  είναι που θα αποτελεί μεθόδευση.
Κύριε Υπουργέ, δεν είναι μονάχα το δημόσιο συμφέρον της πολιτικής και της δημοκρατίας, είναι και το δημόσιο συμφέρον της σωστής λειτουργίας της οικονομίας, γιατί ξέρετε ότι η διαπλοκή πλήττει την υγιή επιχειρηματικότητα. Ξέρετε ότι ο επιτήδειος που μπορεί να διαπλέκεται και να βρίσκει τον ομώνυμο πόλο της διαπλοκής εντός του πολιτικού συστήματος, υπερτερεί έναντι του οιουδήποτε άλλου και δεν υπάρχει υγιής ανταγωνισμός, αν είναι πολιτικός υπερτερεί έναντι άλλων συναδέλφων του. Θα δείτε στην παρατεταμένη προεκλογική περίοδο την εφαρμογή και την προβολή των μηχανισμών της διαπλοκής, τον τρόπο με τον οποίο θα επιλέγονται και σε τοπικό και σε περιφερειακό και σε κεντρικό επίπεδο οι εκλεκτοί, οι αρεστοί, οι επιθυμητοί, οι πρόθυμοι να έχουν αυτήν τη μορφή πολιτικής λειτουργίας. 
Κύριε Υπουργέ, ο νόμος σας θα ενισχύσει τη συναλλασσόμενη πολιτική. Και η συναλλασσόμενη πολιτική θα οδηγήσει σε ακόμη πιο ανίσχυρη δημοκρατία. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Θα μιλήσω μισό λεπτό για να μην υπάρχουν παρεξηγήσεις σε σχέση με την τροπολογία που ζητήσαμε.
Στο Σύνταγμα, μπήκαν ορισμένες ρυθμίσεις και ζητήσαμε να μη μπαίνουν εμπόδιο αυτές οι ρυθμίσεις στη λειτουργία των κομμάτων και στην ελεύθερη διάδοση των ιδεών. Κάτω απ' αυτήν τη συζήτηση, τότε ο κ. Βενιζέλος έκανε μια ερμηνευτική δήλωση ότι πολλές απ' αυτές τις διατάξεις που έχουν σχέση με τα μέσα ενημέρωσης που ανήκουν στα κόμματα και μια σειρά άλλες διατάξεις δεν ισχύουν για τα κόμματα. 
Τώρα έρχονται μια σειρά εκτελεστικοί νόμοι της Βουλής. 
Ένας εκτελεστικός νόμος είναι αυτός. Αυτήν τη στιγμή υπάρχει μια πραγματικότητα ότι εμείς έχουμε ένα σταθμό ραδιόφωνο και τηλεόραση τον "902" που το μεν ραδιόφωνο έχει άδεια λειτουργίας, η δε τηλεόραση δεν έχει πάρει άδεια, όπως δεν έχουν πάρει και οι άλλοι τηλεοπτικοί σταθμοί. Χρειαζόταν, λοιπόν, αυτή η διάταξη για να μη μπει σε αμφισβήτηση ακόμη και αυτή η άδεια η οποία δόθηκε στο ραδιοφωνικό σταθμό "902". Αυτόν το σκοπό έχει αυτή η διάταξη. Ελπίζουμε να το λύνει το ζήτημα. Θα θέλαμε να πιάνει όλα τα κόμματα, τουλάχιστον αυτά που είναι στη Βουλή και στην Ευρωβουλή. Να έχει υπόψη και η Ολομέλεια ότι ανάλογο πρόβλημα υπάρχει και για τα οικονομικά των κομμάτων και αργότερα όταν θα έρθει κάποιος νόμος εκτελεστικός για τα ασυμβίβαστα των Βουλευτών, κάπου εκεί μπορεί να εμπλέκει πάλι το ζήτημα με τα μέσα ενημέρωσης που ανήκουν σε κάποιο κόμμα. Αυτήν την έννοια έχει και δεν υπάρχει καμία άλλη σκοπιμότητα από πίσω.
 ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωαννίδης ζήτησε το λόγο για να δευτερολογήσει.
Ορίστε, κύριε Ιωαννίδη, έχετε το λόγο.
ΦΟΙΒΟΣ ΙΩΑΝΝΙΔΗΣ: Θα ήθελα ουσιαστικά να κάνω δύο νομοτεχνικές παρατηρήσεις. Στο άρθρο 1, στην παράγραφο δ', εκεί που αναφέρεται...
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Προς τι η αναταραχή, κύριοι συνάδελφοι; Μην ανησυχείτε. Δεν θα δευτερολογήσει ούτε ο κ. Κωστόπουλος ούτε ο κ. Τζανής.
ΦΟΙΒΟΣ ΙΩΑΝΝΙΔΗΣ: Αυτή η παράγραφος νομίζω ότι πρέπει να αλλάξει. Λέτε ότι "δεν θεωρούνται για την εφαρμογή του νόμου αυτού επιχειρήσεις Μέσων Ενημέρωσης". Δηλαδή, κάνουμε μία λογική αυθαιρεσία. Βεβαίως, η ρύθμιση είναι σωστή, αλλά, κατά τη γνώμη μου, πρέπει να αλλάξει διατύπωση. Διότι, η φράση "δεν θεωρούνται για την εφαρμογή του νόμου αυτού επιχειρήσεις Μέσων Ενημέρωσης" είναι σαν να βαφτίζουμε το "ψάρι" "κρέας" κ.ο.κ. 
Μπορούμε να πούμε "δεν υπάγονται στις ρυθμίσεις του παρόντος νόμου". Δηλαδή, μπορούμε ολοκληρωμένα να πούμε: "Η Ελληνική Ραδιοφωνία - Τηλεόραση Α.Ε., καθώς και οι συνδεδεμένες με αυτήν εταιρείες, κατά την έννοια του άρθρου 42Ε του κ.ν. 2190/20, δεν υπάγονται στις ρυθμίσεις του παρόντος νόμου". Διότι, αν πούμε ότι "δεν θεωρούνται για την εφαρμογή του νόμου αυτού επιχειρήσεις Μέσων Ενημέρωσης", τότε παραβιάζεται η λογική των επιχειρήσεων Μέσων Ενημέρωσης. Σκεφτείτε το λίγο.
Επίσης, στην παράγραφο 8 του άρθρου 1 αναφέρεται το "Εθνικό Συμβούλιο Ραδιοτηλεόρασης" και υπάρχει ο ορισμός του. Πρόκειται, δηλαδή, για  "Ανεξάρτητη Αρχή, τα μέλη της οποίας έχουν επιλεγεί σύμφωνα με το άρθρο 101Α του Συντάγματος και η οποία ασκεί τις αρμοδιότητές της και λειτουργεί σύμφωνα με το ν. 2863/2000". Μα, τον ορισμό αυτής της Ανεξάρτητης Αρχής τον δίνει το ίδιο το Σύνταγμα! Αυτό το κομμάτι δεν χρειάζεται! Το Σύνταγμα λέει επί λέξει ποιο είναι το Ραδιοτηλεοπτικό Συμβούλιο και ποια είναι η Ανεξάρτητη Αρχή!
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Όμως, οι νομικοί μου λένε ότι υπάρχει το σημερινό ΕΣΡ. Μήπως έτσι κατά λάθος παρατείνουμε τη θητεία αυτού; Είναι αυτό που είπε πριν ο κύριος Μητσοτάκης.
ΦΟΙΒΟΣ ΙΩΑΝΝΙΔΗΣ: Α, όχι! Εδώ μιλάμε για το μέλλον!
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Είναι λίγο τραβηγμένο, αλλά νομικοί είστε όλοι!
ΦΟΙΒΟΣ ΙΩΑΝΝΙΔΗΣ: Εάν πρόκειται περί αυτού, εγώ το θεωρώ περιττό! Επίσης, στο άρθρο 1, παράγραφος 2, εκεί που αναφέρεται "Ευρύτερος Δημόσιος Τομέας: α) οι υπηρεσίες που υπάγονται και εκπροσωπούνται από το νομικό πρόσωπο του δημοσίου συμπεριλαμβανομένων των ανεξαρτήτων αρχών", μπορεί να διατυπωθεί ως "οι υπηρεσίες που υπάγονται στο νομικό πρόσωπο του δημοσίου". Δηλαδή, πρέπει να αλλάξει η σειρά της διατύπωσης ως εξής: Οι υπηρεσίες  υπάγονται "στο νομικό πρόσωπο του δημοσίου" - όχι "από το νομικό πρόσωπο του δημοσίου"- "και εκπροσωπούνται από το νομικό πρόσωπο του δημοσίου". Η μεταβολή είναι φραστική.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για πέντε λεπτά, για να κλείσετε τη συζήτηση επί της ενότητας των άρθρων 1 έως 6.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Δεκτή η τελευταία παρατήρηση του κ. Ιωαννίδη. 
ΠΡΟΕΔΡΕΥΩΝ (Παναγιώτης Σγουρίδης): Επομένως, δέχεστε αυτήν την παρατήρηση. Θα ήθελα, όμως, να τη διατυπώσετε και να γραφεί στα Πρακτικά. 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Η αναδιατύπωση, λοιπόν, του άρθρου 1, παράγραφος 2, έχει ως εξής: "Ευρύτερος Δημόσιος Τομέας": α) οι υπηρεσίες που εκπροσωπούνται από το νομικό πρόσωπο του δημοσίου και υπάγονται στο νομικό πρόσωπο του δημοσίου".
ΠΡΟΕΔΡΕΥΩΝ (Παναγιώτης Σγουρίδης): Να γραφεί στα Πρακτικά αυτή η αναδιατύπωση στο άρθρο 1.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Στο άρθρο 1, παράγραφος 2, εδάφιο α'. 
Η άλλη παρατήρηση του κ. Ιωαννίδη είναι επίσης θετική. Για τα πρώτα έξι άρθρα είναι σωστή, αλλά λέω να το αφήσουμε όπως είναι, διότι έχουμε και άλλες διατάξεις για την ΕΡΤ, που είναι στην άλλη ενότητα, στις διατάξεις των άρθρων 7 έως 12 δηλαδή. Κι αν βάλουμε ότι δεν υπάγεται στο νόμο, κατά λάθος θα πάει και στα άρθρα 7 έως 12. Ο νόμος δεν είναι τα έξι πρώτα άρθρα. Επομένως, κύριε Ιωαννίδη, εάν συμφωνείτε, να την αφήσουμε.
ΦΟΙΒΟΣ ΙΩΑΝΝΙΔΗΣ: Συμφωνώ, κύριε Υπουργέ.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Επί της ουσίας, κύριε Πρόεδρε. Κατ' αρχήν θέλω να πω για τις σωστές παρατηρήσεις που έγιναν για τις off shore, ότι όλα αυτά που ζητάνε οι κύριοι συνάδελφοι, ισχύουν. Όλα αυτά που μας είπε ο κ. Παυλόπουλος, αλλά έθιξε και ο Πρόεδρος του Συνασπισμού, ισχύουν σε σχέση με τον έλεγχο των υπερακτίων εταιρειών. 
Θα διαβάσω για παράδειγμα τι ζητάει το Εθνικό Συμβούλιο Ραδιοτηλεόρασης, όταν κάποιος καταθέτει για ένα ραδιόφωνο ή τηλεόραση αίτηση, έχοντας μέσα off shore εταιρεία: Πιστοποίηση της σύνθεσης του μετοχικού κεφαλαίου. Έλεγχο για τη νομιμότητα των κεφαλαίων. Αντίγραφα του λογαριασμού όψεως και καταθέσεις των ποσών. Ονόματα καταθετών. Ισολογισμοί και οικονομικές καταστάσεις. Ανάλυση των λογαριασμών, συμμετοχές και χρεόγραφα. Ανάλυση του λογαριασμού, δάνεια. Πλήρη σύνθεση του μετοχικού της κεφαλαίου. Το χαρτί είναι υπογεγραμμένο από το Εθνικό Συμβούλιο Ραδιοτηλεόρασης...
ΠΡΟΕΔΡΕΥΩΝ (Παναγιώτης Σγουρίδης): Καταθέστε το στα Πρακτικά. 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): ...και είναι στη διάθεση του οιουδήποτε. Όλα αυτά ζητούνται από σήμερα που μιλάμε και θα ζητούνται από το Εθνικό Συμβούλιο Ραδιοτηλεόρασης για τον έλεγχο των off shore εταιρειών. Έγινε πλήρως αποδεκτή η παρατήρηση του κ. Παυλόπουλου. Τι πρόβλημα έχει; 
ΠΡΟΕΔΡΕΥΩΝ (Παναγιώτης Σγουρίδης): Να κατατεθεί στα Πρακτικά, κύριε Υπουργέ.
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Βεβαίως, κύριε Πρόεδρε.
Μας είπε ο κ. Παυλόπουλος ότι ουδέποτε έθεσαν θέμα επιτάχυνσης του νόμου. Διαβάζω απόσπασμα δηλώσεων του Προέδρου της Νέας Δημοκρατίας κ. Κωνσταντίνου Καραμανλή στις 12.2.2002: "Θυμίζω ότι μεταξύ των άλλων υπάρχουν πολύ σημαντικά θέματα" -τα είχε θέσει στον Πρόεδρο της Βουλής- "που πρέπει να ρυθμιστούν, όπως και το θέμα της ιδιοκτησίας και των ασυμβίβαστων στα Μέσα Μαζικής Ενημέρωσης. 
ΠΡΟΚΟΠΗΣ ΠΑΥΛΟΠΟΥΛΟΣ: Τα ασυμβίβαστα, όχι στα συμβατά. 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Ε, τώρα, κύριε Παυλόπουλε, ξέρω ότι είστε πολύ καλός στο πνεύμα, αλλά ατυχήσατε, διότι δεν θυμόσασταν την πρώτη επίσκεψη του Προέδρου σας στον Πρόεδρο της Βουλής. 
ΠΡΟΚΟΠΗΣ ΠΑΥΛΟΠΟΥΛΟΣ: Εγώ δεν θυμάμαι; Εσείς δεν αντιλαμβάνεστε τη διαφορά διαφάνειας και διαπλοκής. 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Θυμόσασταν μόνο τη δεύτερη επίσκεψη, είχατε ξεχάσει την πρώτη. Εγώ έψαξα στα αρχεία, τη βρήκα, ανταποκριθήκαμε στο αίτημά σας και επιταχύναμε...
ΠΡΟΚΟΠΗΣ ΠΑΥΛΟΠΟΥΛΟΣ: Αυτό καταλάβατε; 
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): ... τη διαδικασία του νόμου.
ΠΡΟΚΟΠΗΣ ΠΑΥΛΟΠΟΥΛΟΣ: Αυτό καταλάβατε;
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Παυλόπουλε!
ΠΡΟΚΟΠΗΣ ΠΑΥΛΟΠΟΥΛΟΣ: Θα τα πούμε την Τρίτη!
ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Βεβαίως, με χαρά! 
Από κει και πέρα σε σχέση με ορισμένα άλλα ζητήματα. Η Κυβέρνησή μας, κύριε Πρόεδρε, δεν θέλει την αναρχία και την πολυνομία. Γι' αυτό και βάζουμε τάξη στο τοπίο. Πήραμε την ευθύνη και υπογράψαμε τις άδειες των ραδιοφώνων με πολλές αντιδράσεις, καταγγελίες. Μας έστειλαν υπογραφές στο γραφείο μας εκείνοι οι οποίοι δεν είχαν επιλεγεί να πάρουν άδεια -και δεν ήμασταν εμείς που είχαμε επιλέξει να μην πάρουν άδεια, γιατί καμία παρέμβαση δεν ασκήσαμε- από το ίδιο το Εθνικό Συμβούλιο Ραδιοτηλεόρασης. Και παρ' όλα αυτά δεν σκεφθήκαμε ούτε προσωπικό ούτε πολιτικό κόστος. Υπογράψαμε την ομόφωνη απόφαση του Εθνικού Συμβουλίου Ραδιοτηλεόρασης, γιατί θέλουμε να μπει τάξη σ' αυτό το τοπίο και τολμάμε, ξέρουμε να τολμάμε όταν πρέπει. Και να είστε βέβαιος ότι δεν έχουμε να φοβηθούμε κανέναν, γιατί δεν χρωστάμε σε κανέναν!
Από κει και πέρα όμως, όλα αυτά τα οποία ειπώθηκαν σήμερα ήταν πράγματα που μας παρομοίωσαν κάποιοι σαν τον Μωάμεθ τον Πορθητή, που ψάχνουμε να βρούμε την Κερκόπορτα ή σαν τον Οδυσσέα για να βρούμε τον Δούρειο Ίππο ή να στείλουμε τα φίδια να κατασπαράξουν τον Λαοκόωντα με επίκληση στον Ποσειδώνα ... Αλλά τα πράγματα είναι ωραία να τα λέμε έτσι, όμως θα πρέπει να σκεφτούμε και πώς ήταν τότε που δεν παρεμβαίναμε ή τα έκαναν οι συνάδελφοι της Νέας Δημοκρατίας και πώς πάνε να γίνουν μ' αυτόν το νόμο.
Όσο και να ψάχνουμε να βρίσκουμε -γιατί ψάχνουμε να βρίσκουμε- ο νόμος αυτός δίνει τεράστιες δυνατότητες και για τις off shores να ελεγχθούν και για τα παρένθετα πρόσωπα να ελεγχθούν και για να μπει τάξη στο τοπίο. Τα λύνει όλα; Κανένας νόμος την ώρα που θα ψηφιστεί δεν τα λύνει όλα. Η μάχη για την εφαρμογή τους θα τα λύσει όλα. Αύριο θα έχουμε μία ανεξάρτητη αρχή. Ένα τεράστιο όπλο στα χέρια μας.
 Μ' αυτήν την αρχή αν συνεργαστούμε όλοι, έξω και πέρα από κομματικές σκοπιμότητες, έξω και πέρα από μοίρασμα πίτας και νομής κάποιας παρέμβασης στο χώρο αυτό και με τη χρήση αυτού του νόμου, να είστε βέβαιοι ότι μετά από κάποιο χρονικό διάστημα θα έχουμε καταλάβει και μόνοι μας ότι κάναμε ένα αποφασιστικό βήμα. Και όσες ψηφοφορίες και να προκαλέσουμε, κύριε Παυλόπουλε, η αλήθεια παραμένει: 'Οτι ο νόμος κάνει ένα αποφασιστικό βήμα, ότι ο νόμος προωθεί την ποιότητα της δημοκρατίας, ότι ο νόμος στην εφαρμογή του θα αποδείξει και την ορθότητά του.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 έως και 6 και εισερχόμαστε στην ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Κύριοι συνάδελφοι, έχει υποβληθεί αίτηση ονομαστικής ψηφοφορίας από τους Βουλευτές της Νέας Δημοκρατίας επί του άρθρου 3, της οποίας το κείμενο έχει ως εξής:
"ΑΙΤΗΣΗ ΔΙΕΞΑΓΩΓΗΣ ΟΝΟΜΑΣΤΙΚΗΣ ΨΗΦΟΦΟΡΙΑΣ
Οι υπογράφοντες Βουλευτές ζητούμε τη διεξαγωγή ονομαστικής ψηφοφορίας επί του άρθρου 3 του υπό συζήτηση σχεδίου νόμου "Περιορισμοί στην σύναψη δημοσίων συμβάσεων με πρόσωπα που δραστηριοποιούνται ή συμμετέχουν σε επιχειρήσεις μέσων ενημέρωσης και άλλες διατάξεις".
Οι αιτούντες Βουλευτές
1. Παυλόπουλος Προκόπης
2. Δεικτάκης Γεώργιος
3. Γαρουφαλιάς Γεώργιος
4. Πάππας Βασίλειος
5. Σπύρου Σπυρίδων
6. Τασούλας Κωνσταντίνος
7. Λαμπρόπουλος Ιωάννης
8. Λυκουρέζος Αλέξανδρος
9. Τσιτουρίδης Ιωάννης
10. Αλογοσκούφης Αλέξανδρος
11. Δαβάκης Αθανάσιος
12. Κωστόπουλος Δημήτριος
13. Κεφαλογιάννης Μανώλης
14. Λαφαζάνης Παναγιώτης
15. Κωνσταντόπουλος Νικόλαος
16. Βλάχος Γεώργιος
17. Μπούρας Αθανάσιος
18. Τατούλης Πέτρος
19. Καλαντζής Γεώργιος
20. Μακρή Ζέττα
21. Λέγκας Νικόλαος
22. Ταλιαδούρος Σπύρος
23. Βασιλείου Θεόφιλος
24. Νεράντζης Αναστάσιος
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Παυλόπουλος, παρών.
Ο κ. Δεικτάκης, παρών.
Ο κ. Γαρουφαλιάς, παρών.
Ο κ. Πάππας, παρών.
Ο κ. Σπύρου, παρών.
Ο κ. Τασούλας, παρών.
Ο κ. Λαμπρόπουλος, παρών.
Ο κ. Λυκουρέζος, παρών.
Ο κ. Αλογοσκούφης, παρών.
Ο κ. Δαβάκης, απών.
Ο κ. Κωστόπουλος, παρών.
Ο κ. Κεφαλογιάννης, παρών.
Ο κ. Λαφαζάνης, παρών.
Ο κ. Κωνσταντόπουλος, παρών.
Ο κ. Βλάχος, παρών.
Ο κ. Μπούρας, παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10') λεπτά, σύμφωνα με τον Κανονισμό.
(Δ Ι Α Κ Ο Π Η )
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.
Κύριοι συνάδελφοι, η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων "Κύρωση της από 19 Απριλίου 2002 Πράξης Νομοθετικού Περιεχομένου "Απαγόρευση πραγματοποίησης δοκιμασιών ή προσομοιώσεων εξετάσεων από φροντιστήρια ή άλλους ιδιωτικούς φορείς".
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο Παρασκευή 24 Μαΐου 2002 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης των Βουλευτών της Νέας Δημοκρατίας προς τους Υπουργούς Αιγαίου, Οικονομίας και Οικονομικών, Ανάπτυξης, Εμπορικής Ναυτιλίας, σύμφωνα με την ημερήσια διάταξη.
Λύεται η συνεδρίαση.
Ώρα λήξης:  14.36΄
Ο   ΠΡΟΕΔΡΟΣ                             ΟΙ    ΓΡΑΜΜΑΤΕΙΣ




5
ΣΥΝΕΔΡΙΑΣΗ 23-5-2002   ΣΕΛ.


