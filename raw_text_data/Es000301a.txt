Τετάρτη 1 Μαρτίου 2000 (πρωί)
ΣΥΝΕΔΡΙΑΣΗ  ƒΖ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών.
2. Ανακοινώνεται ότι τη συνεδρίαση παρακολουθούν μαθητές από: το 7ο Γυμνάσιο Ιλίου, το Γυμνάσιο Αγίου Στεφάνου, το Λύκειο Αναβρύτων και το Παπαστράτειο Γυμνάσιο Αγρινίου.
3. Αίτηση Εισαγγελικής Αρχής για την άρση της ασυλίας του Βουλευτή Ι.Θωμόπουλου.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
Γ. ΝΟΜΟΘΕΤΙΚΗ ΕΡΓΑΣΙΑ 
Συζήτηση επί της αρχής του σχεδίου νόμου του Υπουργείου Πολιτισμού: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004 Α.Ε.", προστασία Ολυμπιακών Συμβόλων και Σημάτων και άλλες διατάξεις".
ΟΜΙΛΗΤΕΣ 
Επί του σχεδίου νόμου του Υπουργείου Πολιτισμού: 
ΑΓΓΟΥΡΑΚΗΣ Χ.
ΔΗΜΑΡΑΣ Ι.
ΠΑΠΑΔΗΜΗΤΡΙΟΥ Ε.
ΠΑΠΑΖΩΗ Ε.
ΠΕΤΡΑΛΙΑ-ΠΑΛΛΗ Φ.
ΣΑΡΡΗΣ Δ.
ΣΠΥΡΙΟΥΝΗΣ Κ.
ΤΣΟΒΟΛΑΣ Δ.

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ  ƒΖ'
Τετάρτη 1 Μαρτίου 2000 (πρωί)
----------------------
Αθήνα, σήμερα την 1η Μαρτίου 2000, ημέρα Τετάρτη και ώρα 10.54' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Δ' Αντιπροέδρου αυτής κ. ΝΙΚΟΛΑΟΥ ΚΑΤΣΑΡΟΥ.
ΠΡΟΕΔΡΕΥΩΝ (Νικόλαος Κατσαρός): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29.2.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΣΤ' συνεδριάσεώς του, της 29ης Φεβρουαρίου 2000 σε ό,τι αφορά την ψήφιση στο σύνολο του σχεδίου  νόμου:  1) "Κύρωση της Κοινής Σύμβασης για την ασφάλεια της διαχείρισης αναλωθέντων καυσίμων και την ασφάλεια της διαχείρισης ραδιενεργών αποβλήτων".
2) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για οικονομική, επιστημονική και τεχνική συνεργασία στον τομέα της γεωργίας και των τροφίμων".
3) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για συνεργασία στον τομέα της κτηνιατρικής".
4) "Κύρωση της Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Τσεχικής Δημοκρατίας για συνεργασία στο στρατιωτικό πεδίο".
5) "Κύρωση του Μνημονίου Κατανόησης μεταξύ της Κυβέρνησης της Δημοκρατίας της Ελλάδος και της Κυβέρνησης του Βασιλείου της Σουηδίας για συνεργασία στον αμυντικό τομέα".
6) "Κύρωση της Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τυνησίας".
7) "Κύρωση της Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Σλοβακικής Δημοκρατίας για συνεργασία στο στρατιωτικό πεδίο".
Παρακαλείται ο κύριος Γραμματέας να ανακοινώσει τις αναφορές προς το Σώμα: (Ανακοινώνονται προς το Σώμα από τον κ. Χαράλαμπο Αγγουράκη, Βουλευτή Αθηνών τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής) ΠΡΟΕΔΡΕΥΩΝ (Νικόλαος Κατσαρός): Εισερχόμαστε στη συμπληρωματική ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Μόνη συζήτηση επί της αρχής, των άρθρων και του συνόλου του σχεδίου νόμου: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004 Α.Ε.", προστασία Ολυμπιακών Συμβόλων και Σημάτων και άλλες διατάξεις".
Σύμφωνα με την απόφαση της Διασκέψεως των Προέδρων θα συζητηθεί και θα ψηφιστεί σήμερα η αρχή του νομοσχεδίου και θα διατεθούν άλλες δύο συνεδριάσεις για τη συζήτηση και την ψήφιση των άρθρων.
Ο Γραμματέας της Κοινοβουλευτικής Ομάδας της Νέας Δημοκρατίας κ.   Δήμας, ορίζει ως Κοινοβουλευτική Εκπρόσωπο τη Βουλευτή Αργολίδας κ.  Παπαδημητρίου.
Ο Κοινοβουλευτικός Εκπρόσωπος του ΚΚΕ κ. Κολοζώφ, ορίζει ως Κοινοβουλευτικό Εκπρόσωπο τον κ. Χαράλαμπο Αγγουράκη.
Ο Πρόεδρος του ΔΗ.Κ.ΚΙ. κ.Τσοβόλας, ορίζει ως ειδικό αγορητή τον Βουλευτή κ. Ιωάννη Δημαρά.
Ο εισηγητής του ΠΑ.ΣΟ.Κ. κ. Σαρρής έχει το λόγο.
ΔΗΜΗΤΡΙΟΣ ΣΑΡΡΗΣ: Κυρίες και κύριοι συνάδελφοι, η ανάληψη από τη χώρα μας της διοργάνωσης των Ολυμπιακών Αγώνων 2004 αποτέλεσε τον τερματισμό μιας μακράς και επίπονης πορείας της πατρίδας μας, από την εποχή της Μελίνας Μερκούρη, για την υλοποίηση ενός τολμηρού ονείρου, την ανάληψη των Ολυμπιακών Αγώνων και παράλληλα αποτελεί την αφετηρία μιας ηράκλειας προσπάθειας που αναλαμβάνουμε για την άψογη διοργάνωσή τους από την Ελλάδα, την κοιτίδα του πολιτισμού και του ολυμπισμού, τη διοργάνωση της Ολυμπιάδας του ελληνικού μέτρου, με τρόπο αντάξιο των Ολυμπιακών μας παραδόσεων.
Είναι γεγονός ότι η ανάληψη από τη χώρα μας των Ολυμπιακών Αγώνων αποτελεί ταυτόχρονα μια μεγάλη ευκαιρία, αλλά και μια μεγάλη ευθύνη.  Οπωσδήποτε αποτέλεσε για τους γνωρίζοντες πρόσωπα και πράγματα γύρω από την Ολυμπιακή οικογένεια, ευχάριστη έκπληξη το γεγονός της ανάθεσης της διοργάνωσης των Ολυμπιακών Αγώνων, από την ΔΟΕ στην Αθήνα, ιδιαίτερα για μας που είχαμε λάβει μέρος ως αντιπροσωπεία, στο Τόκιο, όπου χάσαμε την Ολυμπιάδα του 1996.
Το ότι η ανάληψη δημιούργησε ευχάριστα συναισθήματα είναι αυτονόητο γιατί εύλογο είναι το γεγονός της μεγάλης τιμής που επιδαψίλευε η ΔΟΕ στη χώρα μας. Η έκπληξη όμως, που προκάλεσε προέρχεται από την διαπίστωση ότι η ΔΟΕ, με αυτήν την ιστορική της απόφαση, έκανε ένα ύστατο λυτρωτικό, για το μέλλον του Ολυμπισμού, βήμα και για την ίδια, με την κατάδυσή της στην καθαρτήρια κολυμβήθρα του Σιλωάμ του ελληνικού αρχαίου πνεύματος και του Ολυμπιακού ιδεώδες στη χώρα που τους γέννησε.
Είναι δηλαδή μια αναγεννητική προσπάθεια σωτηρίας του ολυμπιακού πνεύματος, που πλανήθηκε τις τελευταίες δεκαετίες σε σκοτεινές ατραπούς, τραυματίστηκε καίρια από πολιτικές συγκρούσεις, την εμπορευματοποίηση και το ντόπινγκ και πριν από λίγο καιρό από την αποκάλυψη χρηματισμού μελών της, τα οποία τελικά τιμωρήθηκαν και τέθηκαν εκτός της ολυμπιακής οικογένειας.
Το νομοσχέδιο το οποίο εισάγεται σήμερα στην ελληνική Βουλή προς ψήφιση, αφορά την ίδρυση εταιρείας για το Ολυμπιακό Χωριό του 2004. Το Ολυμπιακό Χωριό κατά τη διάρκεια των Ολυμπιακών Αγώνων θα ικανοποιήσει τις ανάγκες για στέγαση, σίτιση, ψυχαγωγία, ιατρική περίθαλψη των αθλητών και των ξένων αντιπροσωπειών, στη δε μεταολυμπιακή περίοδο προβλέπεται από τον ν. 2730/99 να λειτουργήσει ως πρότυπος οικιστικός πυρήνας και πολεοδομικό κέντρο.
Με απόφαση δε της διϋπουργικής Επιτροπής "Ολυμπιάδα 2004" αποφασίστηκε η ανάθεση στον Οργανισμό Εργατικής Κατοικίας της κατασκευής του Ολυμπιακού Χωριού και των συνοδευτικών αυτού εγκαταστάσεων στη θέση Λεκάνες του Δήμου Αχαρνών Αττικής. Σε συνέχεια της απόφασης αυτής και σύμφωνα με τα οριζόμενα στο άρθρο 24 του ν. 2741/99 καταρτίσθηκε σύμβαση μεταξύ του Ο.Ε.Κ. και της "Οργανωτικής Επιτροπής των Ολυμπιακών Αγώνων Αθήνα 2004 Α.Ε.", με την οποία προσδιορίστηκαν οι υποχρεώσεις και τα δικαιώματα των μερών για την έγκαιρη και απρόσκοπτη εκτέλεση του έργου του Ολυμπιακού Χωριού.
Για να επιτευχθεί η απαραίτητη ευελιξία και ταχύτητα στη λήψη των σχετικών αποφάσεων στην κατασκευή, επίβλεψη και εν γένει παρακολούθηση του όλου έργου, κρίνεται αναγκαία η δημιουργία ανώνυμης εταιρείας στα πλαίσια του Ο.Ε.Κ. εποπτευόμενης από τον Υπουργό Εργασίας και Κοινωνικών Ασφαλίσεων, η οποία θα λειτουργεί χάριν του δημοσίου συμφέροντος και κατά τους κανόνες της ιδιωτικής οικονομίας. Η στελέχωση της εταιρείας θα γίνει τόσο με απόσπαση εξειδικευμένου προσωπικού που ήδη απασχολείται στα πλαίσια του Ο.Ε.Κ., όσο και με πρόσληψη του αναγκαίου για τη λειτουργία της εταιρείας προσωπικού.
Σημειώνεται ότι παρόμοια δυνατότητα παρασχέθηκε στον Ο.Ε.Κ. με το άρθρο 7 του ν. 1387/83 και με το π.δ. 186/83 για τις ανάγκες ανέγερσης του "Ηλιακού Χωριού". Επίσης, στα πλαίσια του Υπουργείου Δικαιοσύνης ιδρύθηκε η "ΘΕΜΙΣ ΚΑΤΑΣΚΕΥΑΣΤΙΚΗ Α.Ε.", η οποία λειτουργεί με το ίδιο νομοθετικό καθεστώς και έχει σκοπό τη μελέτη, κατασκευή, επισκευή κλπ., δικαστικών κτιρίων και σωφρονιστικών καταστημάτων.
Τα βασικά σημεία που αναφέρονται στην υπό ίδρυση εταιρεία είναι τα εξής: - Για την εταιρεία ορίζεται χρόνος διάρκειας της εταιρείας μέχρι τις 31.12.2006, οπότε η εταιρεία διαλύεται, κάθε περιουσιακό της στοιχείο περιέρχεται στον Ο.Ε.Κ. και το μεν αποσπασμένο προσωπικό επανέρχεται στις οργανικές του θέσεις, το δε λοιπό απολύεται, με καταβολή των τυχόν προβλεπομένων από το νόμο αποζημιώσεων.
- Η εποπτεία της εταιρείας, πέραν εκείνης που προβλέπεται από τις γενικές διατάξεις των ανωνύμων εταιρειών, ασκείται από τον Υπουργό Εργασίας και Κοινωνικών Ασφαλίσεων, ο οποίος κατά την άσκηση της αρμοδιότητας αυτής και πέραν των προβλεπομένων στις επόμενες παραγράφους του παρόντος άρθρου: α) Εγκρίνει τις οικονομικές καταστάσεις, καθώς και την έκθεση διαχείρισης που υποβάλλει το διοικητικό συμβούλιο στη Γενική Συνέλευση της εταιρείας.
β) Καταρτίζει με απόφασή του το καταστατικό αυτής και εγκρίνει τις τυχόν τροποποιήσεις αυτού.
γ) Εγκρίνει τον οργανισμό λειτουργίας της.
δ) Ενημερώνεται για την πορεία των εργασιών της.
ε) Δικαιούται να προκαλέσει έκτακτο διαχειριστικό έλεχο από τριμελή ελεγκτική επιτροπή, αποτελούμενη από δικαστικούς λειτουργούς του Ελεγκτικού Συνεδρίου.
Σκοπός της εταιρείας είναι η εκπόνηση μελετών, η ανάθεση της σύνταξης μελετών ή η συμμετοχή στην εκπόνηση μελετών που σχετίζονται με την ανέγερση του Ολυμπιακού Χωριού και των συνοδευτικών αυτού εγκαταστάσεων στη θέση Λεκάνες του Δήμου Αχαρνών του Νομού Αττικής, οι οποίες θα χρησιμοποιηθούν για την τέλεση των Ολυμπιακών Αγώνων και μετά την τέλεση των Ολυμπιακών Αγώνων ως πρότυπος οικιστικός πυρήνας και πολεοδομικό κέντρο.
Επίσης, άλλος σκοπός της εταιρείας είναι η δημοπράτηση και η ανάθεση της κατασκευής του παραπάνω έργου με αυτοχρηματοδότηση ή συγχρηματοδότηση, προκειμένου να κατασκευαστουν σ' αυτό κάθε είδους κτιριακά συγκροτήματα, κτίρια ή κτίσματα τα οποία θα εξυπηρετούν τις ανάγκες στέγασης, σίτισης, άθλησης, ιατρικής περίθαλψης, ψυχαγωγίας και εκπλήρωσης θρησκευτικών καθηκόντων τόσο των αθλητών που θα λάβουν μέρος στους Ολυμπιακούς και Παραολυμπιακούς Αγώνες του 2004 όσο και των οικιστών-δικαιούχων του Ο.Ε.Κ., οι οποίοι θα κατοικήσουν το Ολυμπιακό Χωριό, μετά τη λήξη των Ολυμπιακών Αγώνων.
Ακόμα, η διαμόρφωση των ελευθέρων κοινοχρήστων χώρων πρασίνου του Ολυμπιακού Χωριού, η κατασκευή δρόμων πρόσβασης, πεζόδρομων, ποδηλατοδρόμων και εν γένει κάθε είδους έργων υποδομής του Ολυμπιακού Χωριού.
Η συντήρηση, επισκευή, μετασκευή, η αναδιαρρύθμιση τόσο των κατοικιών του Ολυμπιακού Χωριού, όσο και των κτιριακών συγκροτημάτων, κτιρίων, εν γένει κτισμάτων και ελευθέρων χώρων που υπάρχουν σ' αυτό, ώστε μετά τη λήξη των Ολυμπιακών Αγώνων να εξυπηρετούν τις ανάγκες της μεταολυμπιακής χρήσης του οικισμού.
Η σύναψη κάθε είδους συμβάσεων με το δημόσιο ή με οποιοδήποτε φυσικό ή νομικό πρόσωπο δημοσίου ή ιδιωτικού δικαίου σχετικό με την κατασκευή και επίβλεψη κατασκευής του Ολυμπιακού Χωριού, τη διαχείρηση, εκμετάλλευση, μίσθωση και προσωρινή παραχώρηση της χρήσης των οικιών, κτιριακών συγκροτημάτων, κτιρίων και εν γένει κατασκευών του Ολυμπιακού Χωριού, καθώς και των ελευθέρων πόρων αυτού.
Ακόμη, σημειώνεται ότι ο Ο.Ε.Κ. δεν εκχωρεί στην προς σύσταση εταιρεία δημοσία εξουσία, δηλαδή δικαιώματα από την απαλλοτρίωση, από την πώληση της έκτασης, από τους τίτλους των ιδιοκτησιών από τα δικαιώματα της αναθέτουσας και επιβλέπουσας αρχής.
Η πρός σύσταση εταιρεία υπόκειται στις διατάξεις των κοινοτικών οδηγιών 92/50 και 93/37.
Στο άρθρο 2, γίνεται η αναφορά για την προστασία των Ολυμπιακών Συμβόλων και Σημάτων. Με τις ρυθμίσεις του άρθρου, συμπληρώνονται οι διατάξεις του άρθρου 3 του ν. 2598/1998, που αφορούν τη χρήση Ολυμπιακών Συμβόλων και Σημάτων, προκειμένου να ενισχυθεί το παρεχόμενο πλαίσιο προστασίας.
'Ως Ολυμπιακά Σύμβολα και Σήματα νοούνται όλα τα προστατευόμενα αγαθά, σύμφωνα με τις διατάξεις του άρθρου 3 του ν. 2598/1998, καθώς και όσα συναφή σε αυτά θα προβλεφθούν με κοινή υπουργική απόφαση, σύμφωνα με την εξουσιοδότηση που παρέχεται στους Υπουργούς Πολιτισμού και Δικαιοσύνης.
H διάταξη προβλέπει ότι η νομιμότητα κάθε χρήσης των Ολυμπιακών Συμβόλων και Σημάτων αποδεικνύεται αποκλειστικά με δύο τρόπους: Με σχετική έγγραφη συμφωνία του χρήστη με την "Οργανωτική Επιτροπή Ολυμπιακών Αγώνων - Αθήνα 2004 Α.Ε.".
Με νόμιμο παραστατικό που θα προσυπογράφεται απαραίτητα από την "Αθήνα 2004". Ο περιορισμός της απόδειξης για τη νόμιμη ισχύει και σε όσες διαδικασίες επιτρέπονται αποδεικτικά μέσα που δεν καλύπτουν τους όρους του νόμου.
Εισάγεται, επίσης, συντρέχουσα κατά τόπον αρμοδιότητα για την εκδίκαση αγωγής, για παράλειψη και αποζημίωση του δικαστηρίου στην περιφέρεια του οποίου η "Αθήνα 2004" έχει την έδρα της και προβλέπεται κατώτατο ποσό για ικανοποίηση της ηθικής βλάβης οι τριακόσιες χιλιάδες (300.000) δραχμές.
Οι αιτήσεις ασφαλιστικών μέτρων εισάγονται και εξετάζονται από τα μονομελή πρωτοδικεία, ενώ σχετική αρμοδιότητα έχει και το δικαστήριο στην περιφέρεια του οποίου η "Αθήνα 2004" έχει την έδρα της.
Επίσης, καταργείται η υποχρέωση άσκησης της κύριας αγωγής μέσα σε τακτή προθεσμία.
Σε ό,τι αφορά στην ποινική μεταχείριση των περιπτώσεων παράνομης χρήσης των Ολυμπιακών Συμβόλων και Σημάτων, χωρίς να αυξάνονται τα όρια των ποινών που προβλέπονται από τη διάταξη του άρθρου 28 παράγραφος 1 του ν. 2239/1994, η τυπικότητα του αδικήματος μετά την υιοθέτηση αποκλειστικού αποδεικτικού μέσου, επιτρέπει την εισαγωγή των υποθέσεων στα Μονομελή Πλημμελειοδικεία.
Επίσης, η εισαγγελική αρχή ακολουθεί υποχρεωτικά την αυτόφωρη διαδικασία.
Στο άρθρο 3 του παρόντος νόμους, με την παράγραφο 1 του άρθρου αυτού, συνιστάται θέση αντιπροέδρου του διοικητικού συμβουλίου και προσδιορίζονται οι αρμοδιότητές του, αντιμετωπίζονται προβλήματα νόμιμης συγκρότησης του διοικητικού συμβουλίου στην περίπτωση αποχώρησης μέλους κατά το πρότυπο της διάταξης της παραγράφου 5 του άρθρου 13 του ν. 2690/1999 για τα συλλογικά όργανα της διοίκησης και τέλος, διευκρινίζονται οι όροι για την εφαρμογή της γενικής διάταξης της παραγράφου 3 του άρθρου 22 του κ.ν. 2190/1920.
Με την παράγραφο 2 του άρθρου αυτού δίνεται η δυνατότητα για την έκδοση κοινής υπουργικής απόφασης σε ό,τι αφορά την καταβολή αμοιβής στους ολυμπιακούς υπευθύνους.
Με τις παραγράφους 3 και 4 του άρθορυ αυτού εξειδικεύονται οι αρμοδιότητες της Ειδικής Γραμματείας Ολυμπιακών Αγώνων 2004, διευκρινίζεται ότι οι μετακλητοί υπάλληλοι που απασχολούνται στη γραμματεία, εξομειούνται από την άποψη του υπηρεσιακού καθεστώτος με τους μετακλητούς υπαλλήλους των γραφείων υπουργών και καθορίζεται η διαδικασία των αποσπάσεων.
Με την παράγραφο 5 του άρθρου αυτού παρέχεται εξουσιοδότηση για τη σύσταση νομικού συμβουλίου στην Οργανωτική Επιτροπή των Ολυμπιακών Αγώνων και προσδιορίζεται η σύνθεση, ο τρόπος συγκρότησης και οι αρμοδιότητές του. Η ανάγκη για τη σύσταση νομικού συμβουλίου από εγνωσμένου κύρους νομομαθείς ανέκυψε εν όψει των σημαντικών νομικών ζητημάτων που θα προκύψουν στο μέλλον σε σχέση με την οργάνωση και τη διεξαγωγή των Ολυμπιακών Αγώνων του 2004 στην Αθήνα. Το συμβούλιο αυτό θα παρέχει στην οργανωτική επιτροπή των Ολυμπιακών Αγώνων μείζονα εχέγγυα νομιμότητας κατά τους χειρισμούς από αυτήν δυσχερών και σύνθετων προβλημάτων, συμβάλλοντας έτσι στην επίτευξη των στόχων της.
Στο άρθρο 4. Με την παράγραφο 1 του άρθρου αυτού καταργείται η υποχρέωση τήρησης ενιαίας κλίμακας, ένα προς χίλια, για όλα τα σχέδια γενικής διάταξης των Ολυμπιακών εγκαταστάσεων και των έργων υποστήριξής τους και παρέχεται αντίστοιχα η δυνατότητα προσαρμογής τους προς το μέγεθος και την ειδική φύση κάθε συγκεκριμένου έργου. Πρόκειται για τεχνικού χαρακτήρα τροποποίηση με την οποία διευκολύνεται και εξειδικεύεται η κατάρτιση των ειδικών σχεδίων ολοκληρωμένης ανάπτυξης των περιοχών υποδοχής ολυμπιακών έργων που προβλέπεται από το άρθρο 3 του ν.2730/1999.
Με την παράγραφο 2 του άρθρου αυτού εισάγεται τροποποίηση της παραγράφου 9 του άρθρου 3 του ν. 2730/1999 και παρατείνεται σε δεκαοκτώ μήνες ο αρχικός χρόνος των πέντε μηνών, που είχε ορισθεί για την ολοκλήρωση των εκκρεμών διαδικασιών σχεδιασμού και οικιστικής οργάνωσης των περιοχών υποδοχής ολυμπιακών έργων, ώστε να παρασχεθεί ικανό διάστημα για την απρόσκοπτη τελείωσή τους. Η ρύθμιση αυτή κρίνεται αναγκαία για τα έργα Σχινιά και Ριζαρείου.
Με την παράγραφο 3 του ίδιου άρθρου 4 αποσαφηνίζεται και διευκρινίζεται η εφαρμογή των διατάξεων του ν. 2730/1999, ώστε να μην παρουσιαστούν ερμηνευτικά προβλήματα κατά την εφαρμογή τους σε ό,τι αφορά προσωρινές αθλητικές εγκαταστάσεις κύριας και βοηθητικής χρήσης στις περιοχές και τους χώρους υποδοχής των ολυμπιακών έργων.
Ειδικότερα προβλέπεται η εκπόνηση μελετών για τις προσωρινές εγκαταστάσεις, επιτρέπονται οι παρεκκλίσεις που ισχύουν για τα κτίρια της Γενικής Γραμματείας Αθλητισμού σε ό,τι αφορά ύψος, ποσοστό κάλυψης κλπ. Οι παρεκκλίσεις αυτές δεν τροποποιούν το ρυθμιστικό, καθώς αφορούν τις προσωρινές εγκαταστάσεις, οι οποίες μετά το τέλος των Ολυμπιακών Αγώνων θα μετακινηθούν. Προβλέπεται η έκδοση ειδικής άδειας από το ΥΠΕΧΩΔΕ, ώστε να καλυφθεί το κενό του ΓΟΚ σε ό,τι αφορά σε προσωρινές εγκαταστάσεις του μεγέθους των pavillons του Πολυδύναμου, δηλαδή των περιπτέρων του Πολυδύναμου. Με την άδεια αυτή καθορίζονται θέματα στατικής ασφάλειας, οι απαιτούμενες μελέτες, ο χρόνος απομάκρυνσης κ.λπ.
Με την παράγραφο 4 του ίδιου άρθρου τροποποιούνται οι γενικοί και ειδικοί όροι και οι περιορισμοί δόμησης για την περιοχή του Κέντρου Πολλαπλών Αθλητικών Χρήσεων στο Φάληρο (θέση Ιπποδρόμου). Ειδικότερα μειώνεται το ποσοστό κάλυψης στο 35% και ο συντελεστής δόμησης στο 0,4.  Με την παράγραφο 5 του ίδιου άρθρου, με την οποία συμπληρώνεται η παράγραφος 1 του άρθρου 24 του ν. 2741/1999, επεκτείνεται η δυνατότητα αναγκαστικής απαλλοτρίωσης ακινήτων ή σύστασης επί αυτών εμπραγμάτων δικαιωμάτων για την κατασκευή πολιτιστικών κτιρίων και εγκαταστάσεων, καθώς και για την εν γένει εκτέλεση έργων που εξυπηρετούν τη διοργάνωση της Πολιτιστικής Ολυμπιάδας.
Με την παράγραφο 6 του ίδιου άρθρου συμπληρώνεται το άρθρο 12 του ν. 2730/1999 και ρυθμίζεται το θέμα της αυτοδίκαιης λύσης συμβάσεων και σχέσεων που αφορούν ακίνητα του δημοσίου, τα οποία προορίζονται άμεσα ή έμμεσα για την εκτέλεση έργων ή εγκαταστάσεων για την τέλεση των Ολυμπιακών Αγώνων και είναι μισθωμένα ή κατέχονται με οποιαδήποτε συμβατική ή εξωσυμβατική σχέση.
Προϋπόθεση για την αυτοδίκαιη λύση αποτελεί η σχετική τρίμηνη προειδοποίηση από την "Αθήνα 2004" ή τους αναδόχους εκτέλεσης των έργων και προβλέπεται ειδικά καταβολή αποζημίωσης προς τους εκμισθωτές που αποβάλλονται. Ρυθμίζεται επίσης η διαδικασία δικαστικής επίλυσης των σχετικών διαφορών.
Με την ίδια παράγραφο δίνεται η δυνατότητα της χρήσης των ακινήτων του δημοσίου μέχρι την έναρξη κατασκευής του ολυμπιακού έργου για δημόσιους σκοπούς ή σκοπούς δημόσιας ωφέλειας (παραδείγματος χάριν, χώρος στάθμευσης Μετρό, ανάγκες σχετικά με τα ολυμπιακά έργα κλπ.).
Με την παράγραφο 7 του ίδιου άρθρου δίνεται η δυνατότητα στην Οργανωτική Επιτροπή "Αθήνα 2004" να παρεμβαίνει προσθέτως χωρίς προδικασία σε δίκες που αφορούν την προετοιμασία και την τέλεση των Ολυμπιακών Αγώνων στις περιπτώσεις που έχει άμεσα ή έμμεσα έννομο συμφέρον.
Με την παράγραφο 8 τροποποιούνται οι διατάξεις του ν. 2730/1999 οι οποίες αναφέρονται στο Ολυμπιακό Κέντρο Ραδιοτηλεόρασης, ώστε να αφορούν και στο Ολυμπιακό Κέντρο Τύπου. Η διάταξη αυτή κρίνεται αναγκαία, ώστε να ληφθεί υπόψη ο τροποποιηθείς σχεδιασμός για το IBC/MPC μετά την πρόσφατη επίσκεψη της ΔΟΕ.
Με την παράγραφο 9 του άρθρου αυτού ρυθμίζονται τα θέματα ανάληψης από τον ΟΔΙΕ της αρμοδιότητας κατασκευής του Ολυμπιακού Κέντρου Πολλαπλών Αθλητικών Εγκαταστάσεων και των συνοδευτικών του εγκαταστάσεων στο Φάληρο, θέση Ιπποδρόμου.
Με την παράγραφο 10 του ίδιου άρθρου παρέχεται η ευχέρεια στην "Οργανωτική Επιτροπή των Ολυμπιακών Αγώνων-Αθήνα 2004 Α.Ε." να διαθέσει χρηματικά ποσά για την κάλυψη δαπανών και εξόδων απαλλοτριώσεων και κατασκευής έργων και εγκαταστάσεων που εκτελούνται από τη Γενική Γραμματεία Αθλητισμού για την εξυπηρέτηση της τέλεσης των Ολυμπιακών Αγώνων του 2004.
Με την παράγραφο 11 του ίδιου άρθρου καθορίζονται οι προϋποθέσεις και η διαδικασία ανάθεσης της κατασκευής τεχνικών έργων και εγκαταστάσεων που εξυπηρετούν τη διεξαγωγή των Ολυμπιακών Αγώνων του 2004 σε Υπουργεία και δημόσιες υπηρεσίες, καθώς και σε φορείς του ευρύτερου δημόσιου τομέα.  Στην ουσία με την παράγραφο αυτή προσφέρεται το νομικό πλαίσιο για την εξειδίκευση της κυβερνητικής απόφασης για τη μεταφορά ολυμπιακών αθλητικών έργων ευθύνης ΟΕΟΑ "Αθήνα 2004", σε Υπουργεία και φορείς του δημοσίου.
Επιπρόσθετα με τις προτεινόμενες διατάξεις δίνεται η δυνατότητα στα Υπουργεία και τις δημόσιες υπηρεσίες που θα αναλάβουν την ευθύνη της κατασκευής τεχνικών έργων και εγκαταστάσεων που εξυπηρετούν την τέλεση των Ολυμπιακών Αγώνων του 2004, με σκοπό την έγκαιρη περάτωση των έργων αυτών, να συστήσουν ειδικές υπηρεσίες δημόσιων έργων με κοινή απόφαση των Υπουργών Περιβάλλοτος, Χωροταξίας και Δημοσίων 'Εργων και Πολιτισμού και του κατά περίπτωση αρμόδιου Υπουργού, δηλαδή χωρίς τη διαδικασία έκδοσης προεδρικού διατάγματος που προβλέπει το άρθρο 5 του ν. 677/1977.
Τέλος με την παράγραφο 12 του άρθρου αυτού συμπληρώνεται η σύνθεση της Εθνικής Επιτροπής Ολυμπιακών Αγώνων 2004 με την συμμετοχή εκπροσώπου του Εθνικού Συμβουλίου Νεολαίας.
Αναφορικά τώρα με τα υπόλοιπα άρθρα, τα οποία θα έχουμε την ευκαιρία να συζητήσουμε και στην κατ' άρθρον συζήτηση. Με το άρθρο 5 δίνεται η δυνατότητα στην Γ.Γ.Α. να οργανώσει, κατά το αντίστοιχο των Ειδικών Υπηρεσιών (Ε.Υ.Δ.Ε.) ή εταιρειών του Υπουργείου Περιβάλλοντος Χωροταξίας και Δημοσίων 'Εργων, υπηρεσία με αποκλειστικό αντικείμενο την υλοποίηση των έργων που της έχουν ανατεθεί ή θα της ανατεθούν αναφορικά με το πρόγραμμα των Ολυμπιακών Αγώνων του 2004.
'Αρθρο 6. Με την παράγραφο 1 του άρθρου αυτού επεκτίνεται ο σκοπός της ανώνυμης εταιρείας για την προβολή της ελληνικής πολιτιστικής κληρονομιάς.
Με το άρθρο 7 γίνεται έναρμόνιση της ελληνικής νομοθεσίας με την οδηγία 96/9/ΕΟΚ του Ευρωπαϊκού Κοινοβουλίου και του Συμβουλίου της 11ης Μαρτίου 1996 σχετικά με τη νομική προστασία των βάσεων δεδομένων.
Με το ίδιο άρθρο προβλέπονται οι ειδικές ρυθμίσεις για τον Οργανισμό Πνευματικής Ιδιοκτησίας και δίδεται η νομοθετική εξουσιοδότηση, ώστε να μπορεί να εναρμονίζεται η ελληνική νομοθεσία με τις κοινοτικές οδηγίες, αποφάσεις, κανονισμούς και συστάσεις για θέματα πνευματικής ιδιοκτησίας και συγγενικών δικαιωμάτων με απόφαση των Υπουργών Πολιτισμού και Εθνικής Οικονομίας ή άλλων τυχόν κατά περίπτωση αρμόδιων Υπουργών.
'Αρθρο 8. Εδώ η Αρχή Προστασίας Δεδομένων στο πλαίσιο της αρμοδιότητας που της ανέθεσε ο νομοθέτης να παρακολουθεί την εφαρμογή του νόμου και να επισημαίνει τις αναγκαίες νομοθετικές μεταβολές στη νομοθεσία για την προστασία προσωπικών δεδομένων, διαπίστωσε ότι είναιθ επιβεβλημένη η τροποποίηση ορισμένων διατάξεων του ν. 2472/97, καθώς και του Κώδικα Πολιτικής Δικονομίας.
Οι προτάσεις της αρχής αφορούν την -νομοτεχνικού και ουσιαστικού χαρακτήρα- τροποποίηση ορισμένων διατάξεων, την απλοποίηση ορισμένων -κυρίως γραφειοκρατικών- προϋποθέσεων και διαδικασιών και τη ρύθμιση ορισμένων διοικητικών θεμάτων Αρχής.
Αυτά ρυθμίζει το άρθρο8.
'Αρθρο 9. Με την 4386/2.7.1999 απόφαση της διϋπουργικής Επιτροπής Αποκρατικοποιήσεων, που δημοσιεύθηκε στο αριθμ. 1379/16.7.1999, τεύχος Β Φύλλο Εφημερίδος της Κυβερνήσεως, προβλέπεται μεταξύ άλλων, όσον αφορά μόνο τη δημόσια εγγραφή για πώληση μετοχών του ΟΤΕ που λαμβάνει χώρα στην Ελλάδα στην οποία συμμετέχουν ιδιώτες και θεσμικοί επενδυτές, να παρασχεθεί ως κίνητρο διακράτησης μία δωρεάν μετοχή του ΟΤΕ για κάθε δέκα μετοχές με την προϋπόθεση, ότι οι ιδιώτες ή θεσμικοί επενδυτές διακρατούν για χρονική περίοδο έξι μηνών από τις ημερομηνίες υπογραφής των συμβάσεων αναδοχής τις δέκα αυτές μετοχές.
Το άρθρο 10 περιλαμβάνει ότι με την απόφαση του Υπουργού των Οικονομικών υπ' αριθμ. 2/36389/0004/26.6.1999 (ΦΕΚ 1359Β') συστάθηκε επιτροπή για την ενημέρωση των συνταξιοδοτικών κωδίκων του δημοσίου. Και ακόμη γίνεται μεταγλώττιση κειμένων των συνταξιοδοτικών κωδίκων του δημοσίου στη δημοτική γλώσσα.
Με το άρθρο 11 εναρμονίζεται η ελληνική νομοθεσία με το Κοινοτικό Δίκαιο (πρωτογενές και παράγωγο).
Με τη ρύθμιση του άρθρου 12 ερμηνεύεται ότι η αληθής έννοια των διατάξεων της παραγράφου 9, του άρθρου 30, του ν. 1558/1985 και του άρθρου 11 του ν. 1943/91 περί στελέχωσης γραφείων γενικών γραμματέων, περιλαμβάνει και το γενικό γραμματέα του ΕΟΤ, ο οποίος κατά τη ρητή διάταξη της παραγράφου 9, του άρθρου 1, του ν. 2160/93 εξομειούται πλήρως με το γενικό γραμματέα του Υπουργείου.
Κυρίες και κύριοι συνάδελφοι, με τις παραπάνω παρατηρήσεις, που όμως θα έχουμε την ευκαιρία να πούμε περισσότερα κατά τη συζήτηση των άρθρων, εισηγούμαι την υπερψήφιση της αρχής του παρόντος νομοσχεδίου. Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ) ΠΡΟΕΔΡΕΥΩΝ (Νικόλαος Κατσαρός): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "Πεντακόσια χρόνια έντυπης παράδοσης του Νεοελληνισμού", πενήντα οκτώ μαθητές και τρεις συνοδοί του 7ου γυμνασίου Ιλίου, τρίτης εκπαιδευτικής περιφέρειας Αθηνών.
(Χειροκροτήματα) Η κ. Φάνη Πετραλιά, εισηγήτρια της Νέας Δημοκρατίας, έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κυρίες και κύριοι συνάδελφοι, βλέπω πόσο άδεια είναι η Αίθουσα. Μάλιστα διαπιστώνω ότι είμαστε τρεις κυρίες Βουλευτές! Εάν δε κάποιος έβλεπε έτσι το Κοινοβούλιο, θα νόμιζε πλέον ότι στο Κοινοβούλιο οι γυναίκες υπερτερούν! Που να γνωρίζει όμως την αλήθεια.  ΠΡΟΕΔΡΕΥΩΝ (Νικόλαος Κατσαρός): Το κακό κ. Πετραλιά, είναι ότι σας παρακαλούν οι άντρες να είστε υποψήφιες, αλλά δεν δέχεστε. Αυτό είναι το περίεργο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, δεν είναι έτσι. Μπορούμε όμως να κάνουμε εδώ μια μεγάλη συζήτηση εκτός θέματος...
ΠΡΟΕΔΡΕΥΩΝ (Νικόλαος Κατσαρός): Αν κρίνω φυσικά από τη δική μου περιφέρεια.
ΦΑΝΗ ΠΕΤΡΑΛΙΑ-ΠΑΛΛΗ: Ναι, αλλά μη ξεχνάτε ότι στις θέσεις επιρροής, δύναμης και αναγνωρισιμότητας το σύστημα είναι φτιαγμένο έτσι ώστε, όταν πρόκειται να μπει άνδρας ή γυναίκα, είναι βέβαιο στους δύο μνηστήρες ποιος μνηστήρας θα επικρατήσει. 'Ετσι είναι.
ΠΡΟΕΔΡΕΥΩΝ (Νικόλαος Κατσαρός): Είστε περισσότερες οι γυναίκες από τους άνδρες.
ΦΑΝΗ ΠΕΤΡΑΛΙΑ-ΠΑΛΛΗ: Ελπίζουμε σ' αυτήν την εκλογή, το εκλογικό σώμα να καταλάβει,  το γυναικείο τουλάχιστον και το ανδρικό, ότι το 52% του ελληνικού λαού και του εκλογικού σώματος είναι γυναίκες και δεν μπορεί να στέλνουν μόνο 6% στη Βουλή.
ΙΩΑΝΝΗΣ ΔΗΜΑΡΑΣ: Παραπάνω απ' το μισό του ουρανού! 
ΦΑΝΗ ΠΕΤΡΑΛΙΑ-ΠΑΛΛΗ: Στα λόγια, κύριε Δημαρά. 'Επεα πτερόεντα! 
ΠΡΟΕΔΡΕΥΩΝ (Νικόλαος Κατσαρός): Ελπίζω να σας ακούσουν οι γυναίκες. 
ΦΑΝΗ ΠΕΤΡΑΛΙΑ-ΠΑΛΛΗ: Το ελπίζουμε. Πάντως, εμείς που είμαστε εδώ πρέπει να πω απ' όλα τα κόμματα, ξεκινήσαμε μια προσπάθεια, ανοίξαμε κάποιους δρόμους και τώρα περιμένουμε τους νεότερους να ανοίξουν λεωφόρους.
Κυρίες και κύριοι συνάδελφοι, διαβάζοντας αυτό το νομοσχέδιο αναρωτήθηκα και θέτω ενώπιον σας αυτήν την απορία μου τι τίτλο μπορεί άραγε να δώσει κανείς σ' αυτό το συγκεκριμένο νομοθέτημα. Διότι ρυθμίζει θέματα Ολυμπιακού Χωριού, θέματα πολιτιστικής Ολυμπιάδας, θέματα βάσεων προσωπικών δεδομενων, θέματα πολιτικής δικονομίας, θέματα μετοχών του ΟΤΕ, θέματα διανομής δωρεάν μετοχών επιχειρήσεων δημοσίου, θέματα τουρισμού, θέματα επιστροφής ΦΠΑ στους αγρότες, θέματα διαγραφής στεγαστικών δανείων, θέματα κατασκευής γκαράζ και πάρκιγκ, θέματα του Μουσείου Σύγχρονης Τέχνης, θέματα της φορολόγησης των τόκων, των ομολόγων που αγοράζουν οι ομογενείς. Και βέβαια, δεν ξέρω μέχρι τέλους της συζήτησης, τι άλλο θα συμπεριλάβει το συγκεκριμένο νομοσχέδιο τι δηλαδή θα κάνει η προεκλογική ευσπλαχνία της Κυβέρνησης, ώσπου να πάει το νομοθέτημα αυτό στο Τυπογραφείο.
Ο μόνος, λοιπόν, τίτλος που μπόρεσα να βρω για να βάλω σ' αυτό το νομοθέτημα δεν είναι νομικός. Είναι εμπορικός: "Εκπτώσεις, γενική διάλυση, τέλος εποχής".
Κύριε Πρόεδρε, διάλυση του Κανονισμού της Βουλής και εδώ υπάρχει ευθύνη της Βουλής. Δεν χρειάζεται να σας υπενθυμίσω βέβαια το άρθρο 85 παράγραφος 2 και το άρθρο 88 παράγραφος 3 που απαγορεύουν τα νομοσχέδια και οι τροπολογίες να συμπεριλαμβάνουν άσχετες διατάξεις.
Διάλυση της κοινής λογικής. Διότι ακόμα ούτε ο Μπέκετ δεν θα μπορούσε να συνδυάσει ένα τέτοιο θα έλεγα ποτ πουρί διάταξεων.
Διάλυση της πολιτικής δεοντολογίας, που τουλάχιστον ανέκαθεν -και αυτό συνέβαινε με όλες τις κυβερνήσεις- σέβεται τις τελευταίες μέρες της λειτουργίας της Βουλής προ των εκλογών και αποφεύγει τέτοιου είδους ρουσφετολογία.
Διάλυση, τέλος καθε ίχνους, εικόνας εκσυγχρονισμού που η Κυβέρνηση ισχυρίζεται ότι υπηρετεί.
'Εχω μεγάλη απορία και δεν ξέρω αν ο Πρωθυπουργός έχει πάρει είδηση, αν έχει διαβάσει αυτό το νομοσχέδιο και αν συμφωνεί. Θέλω πάντως να τον διαβεβαιώσω ότι αυτό το νομοσχέδιο είναι πραγματικά ένα συλλεκτικό κομμάτι.
Αν στο μέλλον θα θέλουν να δώσουν ένα παράδειγμα προεκλογικού ρουσφετιού, θα μπορούν άνετα να το επικαλεστούν το συγκεκριμένο νομοσχέδιο. Φεύγοντας το ΠΑΣΟΚ αφήνει ένα συλλεκτικό κομμάτι ρουσφετολογίας. 'Οσο για το επιχείρημα του επείγοντος που προβάλλει η Κυβέρνηση και που αναφερεται και στην εισηγητική έκθεση σε σχέση με τους Ολυμπιακούς Αγώνες του 2004, σε σχέση δηλαδή με το πρώτο και δεύτερο άρθρο του νομοσχεδίου, δεν είναι απλώς έωλο, είναι και αστείο.
Επί τριάντα μήνες η Κυβέρνηση κοιμάται ή κάνει πως κοιμάται. Και τώρα τριάντα μέρες προ των εκλογών ένιωσε ξαφνικά η Κυβέρνηση το επείγον της υποθέσεως. Αυτό είναι ο προσδιορισμός της υποκρισίας και του φαρισαϊσμού.  Ακόμα και ο ίδιος ο Σάμαραγκ που ανησυχεί για τις καθυστερήσεις, είπε πριν από λίγες μέρες στο Σίδνεϊ ότι περιμένει ένταση των προσπαθειών "μετά τις εκλογές", υποδεικνύοντας έτσι ότι κατά την προεκλογική περίοδο δεν θα έπρεπε να προωθηθούν αμφιλεγόμενα ζητήματα του 2004.
Είναι, λοιπόν, ηλίου φαεινότερον ότι το νομοσχέδιο αυτό άλλους προεκλογικούς σκοπούς εξυπηρετεί.
Από τη συζήτηση στην επιτροπή την περασμένη εβδομάδα αποχωρίσαμε, όταν διαπιστώσαμε, ότι η κυβερνητική πλειοψηφία ήταν αποφασισμένη να περάσει αυτό το "φαντεζί", το προεκλογικό νομοσχέδιο "κουρελού", αγνοώντας και καταπατώντας κάθε κανονισμό και κάθε κοινοβουλευτική δεοντολογία. Δεν θελήσαμε να νομιμοποιήσουμε τη διαδικασία.
Σήμερα βρισκόμαστε εδώ, όχι γιατί πιστεύουμε ότι θα πείσουμε την Κυβέρνηση να αλλάξει, αλλά γιατί σεβόμαστε τους θεσμούς και γιατί θέλουμε για πάρα πολλούς ιστορικούς και ουσιαστικούς λόγους που μερικοί από αυτούς θα φανούν ίσως αργότερα μετά τις εκλογές να καταγραφεί η άποψή μας στα Πρακτικά.
Επί της ουσίας τώρα θα πω τα εξής: Δυστυχώς, δεν μπορούμε να συζητήσουμε επί της αρχής. Επί ποιας αρχής να συζητήσουμε; Κύριε Πρόεδρε της Βουλής, το νομοσχέδιο αυτό έχει δεκαεφτά αρχές. 'Αρα, επί ποιας αρχής να συζητήσουμε; Πρέπει δηλαδή να κάνουμε συζήτηση επί δεκαεπτά αρχών.
Ας πάμε στο Ολυμπιακό χωριό που δίνει και τον τίτλο σ' αυτό το νομοσχέδιο. Κατ' αρχάς δεν συμφωνούμε για τη σύσταση μίας ακόμα εταιρείας  μέσα στον Οργανισμό της Εργατικής Κατοικίας για το Ολυμπιακό Χωριό. Υποτίθεται ότι ύστερα από τρία χρόνια αναζητήσεων, μελετών, αναβολών, παλινοδιών, ερευνών, η Κυβέρνηση κατέληξε να αναθέσει στον ΟΕΚ την κατασκευή του χωριού επειδή ακριβώς ο ΟΕΚ έχει κατασκευαστική εμπειρία, έχει τη γνώση.
Με το νομοσχέδιο που φέρνει η Κυβέρνηση του ΠΑΣΟΚ προς ψήφιση, ο ΟΕΚ φτιάχνει άλλη μία εταιρεία, γίνεται δηλαδή απλός μεσάζοντας και όχι μόνο αυτό. Ο ΟΕΚ ειδικά με την παράγραφο 13 του πρώτου άρθρου μπορεί να ιδρύει όσες εταιρείες θέλει για την εκπλήρωση του σκοπού αυτού. Ξέρετε τί σημαίνει αυτό κύριοι συνάδελφοι; 'Οτι ο ΟΕΚ μπορεί να δημιουργήσει μία εταιρεία για το μπετόν, μία εταιρεία για το γκαζόν, μία εταιρεία για τα πόμολα, μία εταιρεία για τα σίδερα και ότι άλλο θέλει. Του δίνεται αυτή η δυνατότητα.
Θα έλεγα ότι ο στόχος είναι ένας και μοναδικός, η διάχυση των ευθυνών και την ώρα που θα πρέπει ή την ώρα που θα γίνουν κάποιες έρευνες, την ώρα που θα πρέπει να κριθούν όλοι να μην υπάρχει κανένας υπεύθυνος.
Υπεύθυνη κατά το νόμο είναι λοιπόν η Οργανωτική Επιτροπή των Αγώνων του 2004. Αυτή ανέθεσε την κατασκευή του χωριού στον ΟΕΚ, ο ΟΕΚ στην εταιρεία που φτιάχνετε σήμερα και να είσαστε βέβαιοι ότι αν αυτός ο νόμος ισχύσει η εταιρεία αυτή θα κάνει αναθέσεις κατασκευών και προμηθειών σε δεκάδες άλλες εταιρείες.
Για να ελέγξει κανείς τόσο την ποιότητα όσο και το κόστος θα πρέπει να έχει πυξίδα μέσα σ' αυτό το λαβύρινθο των εταιρειών που θα δημιουργηθούν και βέβαια ποτέ δεν πρόκειται να εντοπιστεί κάποιος, ακόμα και αν υπάρξουν τρανταχτές ενδείξεις αδιαφάνειας ή ατασθαλιών. Το πολύ πολύ να υποδειχθεί κανένας αλλοδαπός εργάτης που δεν θα έχει βάψει καλά κάποιον τοίχο ή δεν θα έχει σκάψει κάποιον αγωγό.
Εμείς, η Νέα Δημοκρατία, κατηγορούμε την Κυβέρνηση ότι στήνει ένα μηχανισμό αδιαφάνειας, που με σκοπιμότητα μάλιστα ιδρύεται "στο παρά πέντε" και τον οποίο προικοδοτείτε με αρμοδιότητες αναθέσεων.
Η κυρία Υπουργός είπε στην επιτροπή απ' ό,τι διαβάζω στα Πρακτικά -γιατί η Νέα Δημοκρατία είχε αποχωρήσει από την επιτροπή- ότι απευθείας ανάθεση θα γίνει μόνο όταν προκύψει έκτακτη κατάσταση που δεν δημιουργεί ο ίδιος ο ενδιαφερόμενος. Μπορεί να καταλάβει ο οποιοσδήποτε ότι ουσιαστικά....
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Με συγχωρείτε, αυτό το λέει η κοινοτική νομοθεσία.
ΦΑΝΗ ΠΕΤΡΑΛΙΑ-ΠΑΛΛΗ: Επιτρέψτε μου να τελειώσω και μετά θα απαντήσω. Θέλω, λοιπόν, να πω εδώ ότι η κυρία Υπουργός κάνοντας αυτήν την αναφορά με κομψότητα, είπε ότι ο χρόνος -που είναι αντικειμενικός παράγοντας φυσικά- θα καθορίσει τις αναθέσεις. Μα, επί τρία χρόνια αυτό ακριβώς εμείς φωνάζουμε, ότι αφήσατε τα πράγματα να κυλήσουν μέχρι την  τελευταία στιγμή, ώστε αναγκαστικά να οδηγηθούμε σε απευθείας αναθέσεις. Αυτό φωνάζουμε επί τρία ολόκληρα χρόνια.
Μέσα στο φάκελο της διεκδίκησης αναγράφεται καθαρότατα ότι χρειάζονται εβδομήντα μήνες, για να γίνει το Ολυμπιακό Χωριό. Ο προκάτοχος της κυρίας Υπουργού κ. Βενιζέλος, είχε πει πριν από δύο χρόνια ότι το Ολυμπιακό Χωριό θα είναι έτοιμο -την εποχή εκείνη μετρώντας το χρόνο- δύο μήνες πριν από τους Ολυμπιακούς Αγώνες.
Βέβαια τι συμβαίνει ειλικρινά και πραγματικά μεταξύ  του Οργανισμού 2004 και του ΟΕΚ, φαίνεται και από το γεγονός ότι στην Επιτροπή Μορφωτικών Υποθέσεων, όταν εκλήθησαν οι φορείς, δεν προτάθη να κληθεί ο Πρόεδρος του ΟΕΚ ο κ.Ιωαννίδης, ο οποίος είχε κάνει χρήση, ιδιαιτέρως έντονη τον προηγούμενο μήνα, των Μέσων Μαζικής Ενημέρωσης και του ραδιοφώνου διατυπώνοντας τη διαφωνία του και ακόμη λέγοντας ότι πρόκειται να παραιτηθεί.
Με το νόμο που ψηφίσατε για τον Οργανισμό 2004 στη Βουλή δίνονταν η δυνατότητα σ' αυτόν τον Οργανισμό να κάνει θυγατρικές εταιρείες. Δεν μπορώ να καταλάβω αφού επρόκειτο έτσι και αλλιώς να κάνετε θυγατρική εταιρεία του ΟΕΚ, γιατί την εταιρεία αυτή δεν την έκανε ο Οργανισμός 2004; Bεβαίως, το ερώτημα το κάνω για να πάρω απάντηση. Είμαι πολύ περίεργη να δω αν θα τολμήσετε να δώσετε απάντηση, γιατί παροικούμε την Ιερουσαλήμ και κάποια πράγματα τα γνωρίζουμε.
'Εχουμε μια έντονη διαφωνία με τις προσλήψεις και με τον τρόπο των προσλήψεων στην εταιρεία.
Με το άρθρο 3 και συγκεκριμένα με την παράγραφο 3 συνιστάται μια απέραντη ολυμπιακή γραφειοκρατία μέσα στη γραφειοκρατία του δημοσίου.               Δεδομένου δε ότι οι Ολυμπιακοί Υπεύθυνοι, οι επιτροπές και οι δαπάνες εργασίας θα είναι αμειβόμενοι, αντιλαμβάνεσθε, κύριοι συνάδελφοι, ότι τα επόμενα χρόνια μέσα στο δημόσιο θα δημιουργηθούν δυο κατηγορίες υπαλλήλων: Οι ολυμπιακοί αμειβόμενοι και οι κοινοί με χαμηλότερες αποδοχές.
Μέχρι σήμερα με τα νομοθετήματα και τις όποιες αποφάσεις έχουν υπογραφεί, υπήρχαν για το κάθε θέμα είκοσι τρεις φορείς αρμόδιοι. Με το νέο νομοθέτημα οι φορείς αυτοί θα γίνουν τριάντα μία, τριάντα δύο.  Δηλαδή, αντί να φτάσουμε σ' ένα σημείο να έχουμε ένα πιο ευέλικτο όργανο και να προχωρήσουν κάποια πράγματα, πάλι και εδώ δημιουργείται μια ολυμπιακή γραφειοκρατία με ολυμπιακούς υπαλλήλους με μεγάλες αποδοχές. Αντιλαμβάνεσθε τι πρόκειται να γίνει μέσα στις δημόσιες υπηρεσίες.  Διαφωνούμε επίσης και με τη ρύθμιση της παραγράφου 4 του άρθρου 4 που με το πρόσχημα της προσωρινότητας καταργεί τις απαιτούμενες οικοδομικές άδειες. Θα μου πείτε βέβαια ότι ήλθαν οι δήμαρχοι και είπαν κάποια πράγματα.
Πρέπει όμως να σας πω ότι εγώ πήγα και πρακολούθησα το δημοτικό συμβούλιο του Δήμου Καλλιθέας. Τα όσα ακούστηκαν εκεί, δεν είχαν και πάρα πολύ σχέση με αυτά που είπε εδώ ο Δήμαρχος.
Οι εντολές που πήρε ο δήμαρχος δεν ήταν ακριβώς αυτά που ήρθε και είπε εδώ. Αλλά ό,τι και να είναι, εγώ θα επιμείνω και θα πω -και το γνωρίζουμε- ότι ειδικά σε αυτήν τη χώρα, ουδέν μονιμότερον του προσωρινου. Δεν διαφωνούμε με τις ελαφριές κατασκευές. Αν ανατρέξετε στα Πρακτικά, θα δείτε ότι τότε που ήμουν εισηγήτρια στον πρώτο νόμο, ακριβώς αυτό είπα, ότι η διεθνής πρακτική στις αθλητικές διοργανώσεις και τις κατασκευές, είναι ελαφριές κατασκευές. Δεν μπορούμε να γεμίσουμε μπετόν όλο το Λεκανοπέδιο. 'Αλλο όμως αυτό και άλλο να μην υπάρχουν οι απαιτούμενες οικοδομικές άδειες. Γιατί θα θυμίσω, ότι δεν δεσμεύθηκε η Κυβέρνηση, όταν ρωτήσαμε στην Εθνική Επιτροπή τι θα γίνει με τη μετά-Ολυμπιακή χρήση. Ναι μεν ειπώθηκε ότι θα γίνει ένα συνεδριακό κέντρο, αλλά δεν το είδαμε ούτε στο επίσημο δελτίο του Υπουργείου Πολιτισμού ούτε ακούσαμε δέσμευση από αρμόδιους Υπουργούς σε ερωτήσεις που έχουμε κάνει. Ελπίζω από το Βήμα της Βουλής να ακούσουμε τους αρμόδιους Υπουργούς να δεσμεύονται για το τι θα γίνει η μετά-Ολυμπιακή χρήση στο Δέλτα του Φαλήρου, όταν θα έχουν τελειώσει οι Ολυμπιακοί Αγώνες.
Και έρχομαι στη σύσταση της Πολιτιστικής Εταιρείας για τη διαχείριση της Πολιτιστικής Ολυμπιάδας, η οποία ανατίθεται στον Υπουργό Πολιτισμού και σε διορισμένα από τον Υπουργό όργανα. Οι φορείς οι οποίοι παράγουν πολιτισμό, απουσιάζουν εντελώς. Και εδώ βέβαια θα ήθελα να ρωτήσω την αρμόδια Υπουργό, η Πολιτιστική Ολυμπιάδα ποιο θα είναι το ποσοστό που θα πάρει από τα τετρακόσια πενήντα δισεκατομμύρια. Γιατί ακούσαμε χθες αναρμόδιο Υπουργό να το λέει. Ξέρετε, υπάρχει αυτό το κυνήγι του σταυρού και τα εσωκομματικά προβλήματα της Κυβέρνησης όπου πλέον φέραμε και τον Υπουργό Εθνικής Οικονομίας τον κ. Παπαντωνίου να βρίσκεται με τους πολιτιστικούς φορείς σε μεγάλη εκδήλωση και να τάζει τετρακόσια πενήντα δισεκατομμύρια χωρίς να είναι παρούσα η αρμόδια Υπουργός. Δηλαδή αυτή η φαγωμάρα που έχετε μέσα στην Κυβέρνηση δεν μας ενοχλεί, αλλά τουλάχιστον να μην την πληρώνει ούτε ο ελληνικός λαός, ούτε να την πληρώνουν και οι διάφοροι φορείς. Εγώ περιμένω από την κυρία Υπουργό να μου πει γι' αυτά τα τετρακόσια πενήντα δισεκατομμύρια. Αυτό το ποσό θα έλυνε όλα τα προβλήματα. 'Ολα θα γίνονταν. Και εδώ θα βάζατε κουλοχέριδες για να δώσουν εβδομήντα δισεκατομμύρια για τους Ολυμπιακούς Αγώνες και την Πολιτιστική Ολυμπιάδα; Θα καταστρέφατε την ελληνική νεολαία για να δώσετε εβδομήντα δισεκατομμύρια, όπως έλεγε ο νόμος, ενώ είχε ο κ. Παπαντωνίου στο συρτάρι τετρακόσια πενήντα δισεκατομμύρια για τον πολιτισμό και δεν τα δίνατε; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Από το Κοινοτικό Πλαίσιο Στήριξης είναι αυτά. Μάθετε κάτι σωστά, κυρία Πετραλιά! 
ΦΑΝΗ ΠΕΤΡΡΑΛΙΑ-ΠΑΛΛΗ: Θα ήθελα, λοιπόν, εδώ να ρωτήσω την κυβέρνηση από τα τετρακόσια πενήντα δισεκατομμύρια τα οποία θα πάνε στους πολιτιστικούς φορείς, πόσα θα πάνε στην Πολιτιστική Ολυμπιάδα, εκτός βέβαια αν θα πρέπει να αναφερθώ με ερώτηση στον κ.  Παπαντωνίου για να πάρω την απάντηση. Διαφωνούμε, λοιπόν, και με τους αδιαφανείς τρόπους στελεχώσεως και διαχείρισης.
Κύριε Πρόεδρε, προβληματίζομαι γιατί σέβομαι ιδιαίτερα και τον κύριο Πρόεδρο και εσάς και όλο το Προεδρείο της Βουλής. Είσαστε άνθρωποι που έχετε δώσει πραγματικά την εικόνα ότι αγωνίζεστε για τους θεσμούς. Είναι πολύ σημαντική η θέση σας. Είσαστε άτεγκτοι ως προς τους θεσμούς. Αλλά τι να πω εγώ γι' αυτό το νομοσχέδιο από εδώ και κάτω; Είναι μια συρραφή ποικίλων και άσχετων προεκλογικών παροχών. Δηλαδή, εγώ θα περίμενα όταν αυτό το νομοσχέδιο κατατέθηκε στην Ολομέλεια ...
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) Επιτρέψτε μου λίγο ακόμη άλλωστε δεν βλέπω να υπάρχει και ιδιαίτερο ενδιαφέρον από κανέναν, ει μη μόνο, από την Κυβέρνηση που έχει να εξοφλήσει προεκλογικά γραμμάτια.
Αυτό που ήθελα να πω είναι, πώς δέχθηκε η Διάσκεψη των Προέδρων να περάσει ένα τέτοιο νομοσχέδιο. Με το άρθρο 9 προσφέρετε δωρεάν μετοχές του ΟΤΕ και άλλων δημοσίων υπηρεσιών. Με το άρθρο 13 επιστρέφει η Κυβέρνηση ΦΠΑ στους αγρότες, αφού βέβαια επί ενάμιση χρόνο τους ενέπαιξε.  Με το άρθρο 14 διαγράφονται ή αναστέλλονται στεγαστικά δάνεια. Το άρθρο 15 είναι μία ουρά του μετρό. Το άρθρο 16 είναι για το Μουσείο Σύγχρονης Τέχνης, το οποίο φαίνεται ότι παρά τις αρχικές θέσεις της Κυβέρνησης, θα γίνει τελικά στη Ρηγίλλης στο Αρχαίο Λύκειο του Αριστοτέλη.
'Ολα αυτά που λεγόντουσαν από την Κυβέρνηση μέχρι σήμερα περί καταστροφής, ξαφνικά ξεχάστηκαν και πρέπει να γίνει εκεί το Μουσείο; Δεν μπορεί να γίνει σε μία υποβαθμισμένη περιοχή του Λεκανοπεδίου στη Δυτική Αττική, ώστε να αναβαθμισθεί όλη η περιοχή; Αν είναι δυνατόν να επιβαρύνουμε το κέντρο της Αθήνας! (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) Με το άρθρο 16 απαλλάσσονται από τη φορολογία εισοδήματος οι κάτοικοι εξωτερικού που έχουν ομόλογα ελληνικού δημοσίου. Οι τόκοι αυτοί φορολογούνται αυτοτελώς στο εσωτερικό.
Κύριε Πρόεδρε, θα σας διηγηθώ τώρα μία αληθινή ιστορία.
ΠΡΟΕΔΡΕΥΩΝ (Νικόλαος Κατσαρός): Κύρια Πετραλιά, συνήθως οι ιστορίες διαρκούν.
ΦΑΝΗ ΠΕΤΡΑΛΙΑ-ΠΑΛΛΗ: Δεν θα διαρκέσει πολύ, κύριε Πρόεδρε. Είναι πολιτική ιστορία. Πρέπει να την πω και για την τιμή των όπλων σε αυτήν την άδεια Αίθουσα.
Κάποτε προ πολλών δεκαετιών σε κάποιον Υπουργό πήγε κάποιος κ. Νικολόπουλος για κάποιο ρουσφέτι. 'Ηταν για κάποιο διορισμό. Ο κύριος Υπουργός υπέγραψε το διορισμό και στην απόφαση έγραψε από κάτω "και ό,τι άλλο θέλει ο κ. Νικολόπουλος". Είτε από απροσεξία είτε επίτηδες, κάποιος υπάλληλος έστειλε στο Εθνικό Τυπογραφείο αυτούσια την απόφαση του Υπουργού, η οποία έγραφε από κάτω "και ό,τι άλλο θέλει ο κ.  Νικολόπουλος". Η απόφαση αυτή είναι τυπωμένη σε Φ.Ε.Κ. του Εθνικού Τυπογραφείου. Αυτό το γεγονός αναφερόταν επί πολλές δεκαετίες στη Βουλή.  Το νομοσχέδιο, λοιπόν, που φέρατε σήμερα, μπορεί να μην περιέχει το όνομα του κ. Νικολόπουλου, αλλά έχει δεκάδες φωτογραφικές διατάξεις προεκλογικής τακτοποίησης ποικίλων εκκρεμοτήτων. Λυπάμαι που θα το πω, αλλά για ένα τόσο μεγάλο ζήτημα όπως αυτό των Ολυμπιακών Αγώνων, όταν θέλουν στο μέλλον να πουν ότι ένας νόμος είναι ρουσφετολογικός, θα λένε "Ολυμπιακό Χωριό και άλλες διατάξεις".
Η Νέα Δημοκρατία δεν πρόκειται να ψηφίσει επί της αρχής αυτό το νομοσχέδιο, διότι δεν μπορούμε να ψηφίσουμε επί δεκαεπτά αρχών ένα νομοσχέδιο.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" εβδομήντα μαθητές και πέντε συνοδοί καθηγητές από το Γυμνάσιο Αγίου Στεφάνου Πρώτης Εκπαιδευτικής Περιφέρειας Αττικής.
(Χειροκροτήματα από όλες τις πτέρυγες) Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Αγγουράκης έχει το λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, προκαταβολικά θα ήθελα να πω ότι εμείς καταψηφίζουμε το υπό συζήτηση σχέδιο νόμου και επί της αρχής και επί των άρθρων. Και αυτό, διότι πρώτα από όλα, προκαλεί εντύπωση το γεγονός ότι τη στιγμή που τα σύννεφα του πολέμου πληθαίνουν απειλητικά στην περιοχή, αντί η ελληνική Βουλή να ασχολείται με το πώς θα σταματήσει αυτή η εξέλιξη και πώς θα αποτραπεί μεγαλύτερη εμπλοκή μας και πώς θα φύγουν οι στρατιώτες μας από το Κόσσοβο, συζητάμε σημαντικά ζητήματα που έχουν σχέση με την οργάνωση και τη διεξαγωγή των Ολυμπιακών Αγώνων.
Με αυτήν την έννοια είναι αντιφατικά τα πράγματα και από μια άποψη είναι και τραγικά.
Σε ό,τι αφορά το σχέδιο νόμου θεωρούμε απαράδεκτο το γεγονός  ότι πάλι σε ένα σχέδιο νόμου γίνεται αναφορά σε μια σειρά από άρθρα που δεν έχουν καμία σχέση με το αντικείμενο και μια σειρά από διατάξεις  οι οποίες δεν έχουν σχέση και αυτές μεταξύ τους. Είναι μια πάγια τακτική της Κυβέρνησης αλλά πρέπει να πω ότι τέτοια έκταση δεν είμαστε συνηθισμένοι να βλέπουμε.
'Οσον αφορά το νομοσχέδιο, το κύριο κομμάτι του αναφέρομαι στο Ολυμπιακό Χωριό, στις τροποποιήσεις και αλλαγές που έχουν σχέση με τους προηγούμενους νόμους που ρύθμιζαν ζητήματα των Ολυμπιακών Αγώνων και το άλλο κομμάτι που αναφέρεται στη συγκρότηση της εταιρείας για την προστασία της πολιτιστικής κληρονομιάς.
Επιτρέψτε μου να σας πω ότι εμείς έχουμε έντεκα τουλάχιστον λόγους και θα αναφερθώ συγκεκριμένα ποιοι είναι αυτοί για να καταψηφίσουμε επι της αρχής το συγκεκριμένο  σχέδιο νόμου.
Πρώτα από όλα θεωρούμε ότι με αυτό το σχέδιο νόμου  επιχειρούνται πολύ σοβαρές παρεμβάσεις αν θέλετε στο νομικό πλαίσιο  που διήπε τη διοργάνωση των Ολυμπιακών Αγώνων  στους προηγούμενους δύο νόμους και σε μια σειρά από άλλες διατάξεις  και οι παρεμβάσεις αυτές γινονται σε μια ακόμη χειρότερη σε μια ακόμη πιο επικίνδυνη σε μια ακόμη πιο άσχημη κατεύθυνση απ' ό,τι ήδη οι προηγούμενοι νόμοι ρύθμιζαν.
Θεωρούμε δηλαδη ότι με τις ρυθμίσεις που εμπεριέχονται στο συγκεκριμένο σχέδιο νόμου δίνονται ακόμη μεγαλύτερες δυνατότητες για συνταγματικές, αν θέλετε, και νομικές παραβιάσεις, όσον αφορά τους όρους περιβαλλοντικής προστασίας και γενικότερα την απαίτηση και την ανάγκη της Αθήνας και ευρύτερα της Αττικής για προστασία των χώρων του πρασίνου.
Σε σχέση με αυτόν θα ήθελα να θυμίσω στην Κυβέρνηση ότι η υπόθεση της χωροθέτησης του ίδιου του Ολυμπιακού Χωριού δεν έχει τελειώσει ακόμα και θα ήθελα για άλλη μια φορά να καταγγείλλω την παρέμβαση του κυρίου Υπουργού ΠΕΧΩΔΕ ο οποίος παρεμβαίνοντας στο Συμβούλιο Επικρατείας ζήτησε το θέμα αυτό της χωροθέτησης του Ολυμπιακού Χωριού να μην συζητηθεί από το αρμόδιο 5ο Τμήμα αλλά από την Ολομέλεια του Συμβουλίου Επικρατείας. Βεβαίως θα μου πείτε ότι με βάση τους προηγούμενους νόμους και εφόσον πρόκειται για ολυμπιακά έργα έχει το δικαίωμα να το κάνει. Αλλά εδώ ακριβώς είναι το πρόβλημα που θέτουμε εμείς, όταν λέμε ότι με ορισμένες διατάξεις του νέου νόμου τέτοιου είδους πρακτικές θα γενικευθούν με οποιοδήποτε αρνητικό και ολέθριο αποτέλεσμα  θα έχει αυτό για το περιβάλλον της Αθήνας και ευρύτερα της Αττικής. Αυτό αφορά και το Ολυμπιακό Χωριό, αυτό αφορά και το θέμα του Ιππόδρομου, αυτό αφορά και ζητήματα που έχουν σχέση το Φαληρικό Δέλτα, αφορά βεβαίως ακόμη και ζητήματα που έχουν σχέση με το χώρο του Ελληνικού.
Το δεύτερο στοιχείο που διακρίνουμε εμείς στο σχέδιο νόμου  είναι ότι επιτείνει αν θέλετε  τη στενή διαπλοκή του κράτους, της κρατικής μηχανής με τα ιδιωτικά συμφέροντα και το ιδιωτικό κεφάλαιο, μια διαπλοκή, όμως, που λειτουργεί ακόμη πιο αποφασιστικά προς όφελος του ιδιωτικού κεφαλαίου, που λειτουργεί ακόμα πιο αποφασιστικά σε μια επιχείρηση, αν θέλετε, που βεβαίως έχει μετατρέψει τη διεξαγωγή των Ολυμπιακών Αγώνων του 2004 σε μια κερδοσκοπική επιχείρηση χωρίς όρους και όρια, επιτρέψτε μου να χρησιμοποιήσω αυτήν τη λέξη. Και λέω ότι, παρά τις διαβεβαιώσεις περί του γεγονότος ότι η "ΑΘΗΝΑ 2004" δεν θα έχει καμία σχέση με την εμπορευματοποίηση και την κερδοσκοπία, όσον αφορά τους Ολυμπιακούς  Αγώνες, τι άλλο μπορεί να εξυπηρετούν τέτοιου είδους ρυθμίσεις όπως π.χ.  η δημιουργία μιας νέας ανώνυμης εταιρείας στον ΟΕΚ όπου επίφαση είναι η κατασκευή του Ολυμπιακού Χωριού, το φιλέτο και το ζουμί βρίσκεται στη λεγόμενη διεθνή ζώνη.
Τι άλλο από μια πιο άμεση εμπλοκή της ίδιας της κρατικής μηχανής, μπορεί να διαβλέψει κανείς στη δημιουργία ειδικών υπηρεσιών δημοσίων έργων σε όλα τα Υπουργεία, όπου πολύ φοβόμαστε ότι μετά τις εκλογές θα έρθει και ένα σχέδιο νόμου, το οποίο θα μετατρέπει αυτές τις ειδικές υπηρεσίες δημοσίων έργων, ενδεχομένως σε εταιρείες, καθ' ότι όσο υπάρχει το επιχείρημα πως ότι είναι ιδιωτικό, είναι ευέλικτο και αποδοτικό, άρα ότι είναι δημόσιο δεν μπορεί να αποδώσει; Γιατί, λοιπόν, να μη μετατραπούν και αυτές οι υπηρεσίες σε κατασκευαστικές εταιρείες, όπως έγινε και στην περίπτωση που σας είπα, στο Ολυμπιακό Χωριό και άλλες περιπτώσεις; Τι άλλο από εμπλοκή και ακόμα πιο έντονη διείσδυση του ιδιωτικού και κερδοσκοπικού κεφαλαίου είναι παραδείγματος χάρη η διάταξη που λέει ότι και οι εγκαταστάσεις που θα αξιοποιηθούν στα πλαίσια της Πολιτιστικής Ολυμπιάδας, εμπίπτουν στους γενικούς όρους που εφαρμόζονται για τα ολυμπιακά αθλητικά έργα; Να σημειώσω εδώ ότι ειδικά για τα ολυμπιακά αθλητικά έργα έγιναν αρκετές "εκπτώσεις", όπως γνωρίζετε, ακριβώς γιατί υποτίθεται ότι ήταν όροι του φακέλου που είχε καταθέσει η χώρα μας στη Διεθνή Οργανωτική Επιτροπή ή εν πάση περιπτώσει, αν θέλετε, γιατί είναι πολύ σημαντικό γεγονός ότι μια φορά στα τόσα χρόνια γίνονται Ολυμπιακοί Αγώνες στη χώρα μας και εν πάση περιπτώσει να κάνουμε ορισμένες εκπτώσεις.
Αναρωτιέμαι γιατί πρέπει και οι κατασκευές, που θα είναι απαραίτητες στα πλαίσια των πολιτιστικών ολυμπιάδων, να έχουν ακριβώς την ίδια μεταχείριση, όταν γνωρίζουμε πολύ καλά ότι ειδικά για τα έργα αυτά ενδιαφέρονται πάρα πολύ οι ιδιώτες κατασκευαστές; Υπάρχουν βεβαίως ρυθμίσεις -και το λέω αυτό και ως γενική ρύθμιση-για το γεγονός ότι με διατάξεις του συγκεκριμένου σχεδίου νόμου η Κυβέρνηση δίνει στον εαυτό της το δικαίωμα να κάνει μεταθέσεις, διορισμούς και ανάθεση μελετών ή έργων σε εργαζόμενους του δημοσίου, αλλά και άλλους, με όρους που η ίδια θα καθορίζει -οικονομικούς όρους εννοώ- ακόμα και με όρους πρόσληψης. Δεν υπάρχουν πουθενά διατάξεις για τον 2190 ή για οτιδήποτε άλλο.
Αυτό πραγματικά δείχνει ότι βρισκόμαστε μπροστά σε μία μεγάλη επιχείρηση, αν θέλετε, αξιοποίησης του κρατικού μηχανισμού για ρουσφετολογικούς, θα έλεγα εγώ, λόγους, πάντα υπό την επίκληση της επιτάχυνσης των διαδικασιών για την αποπεράτωση, για να προλάβουν τις προθεσμίες που σχετίζονται με τη διοργάνωση των Ολυμπιακών Αγώνων.
Πέρα από αυτό όμως, υπάρχουν σοβαρές παρεμβάσεις και στο ίδιο το οργανωτικό πλαίσιο, το υπάρχον μέχρι στιγμής, όσον αφορά την προετοιμασία των Ολυμπιακών Αγώνων. Υπάρχουν μία σειρά από οργανωτικές ρυθμίσεις -θα τις δούμε- υπάρχει όμως και μία διατύπωση που μας έκανε μεγάλη εντύπωση.  Το γεγονός ότι τώρα έρχεται η Κυβέρνηση και φέρνει συγκεκριμένη διάταξη, με την οποία υποχρεώνει τους πάντες που εμπλέκονται με τα όργανα της Ολυμπιάδας, από τον Πρόεδρο της Οργανωτικής Επιτροπής μέχρι τον τελευταίο υπάλληλο, ο οποίος εμπλέκεται σε διαγωνισμούς, σε εκτέλεση έργων κλπ., να υποβάλει δήλωση των περιουσιακών του στοιχείων. Γιατί το κάνετε αυτό;  'Οταν συζητούσαμε τους σχετικούς νόμους και μάλιστα τον πρώτο νόμο για τη συγκρότηση της Ανώνυμης Εταιρείας "ΑΘΗΝΑ 2004" και όταν είχαμε πει τότε στον κύριο Υπουργό ότι ο λόγος που συγκροτείται ανώνυμη εταιρεία είναι για να αποφύγετε το δημόσιο λογιστικό, να αποφύγετε το Ελεγκτικό Συνέδριο, να αποφύγετε αυστηρές διαδικασίες αναθέσεων, δόθηκε η γνωστή απάντηση περί ευελιξίας και ότι εν πάση περιπτώσει υπάρχουν όλες οι εγγυήσεις για να μη συμβεί τίποτα στραβό.
Εάν υπήρχαν όλες οι εγγυήσεις, γιατί είναι ανάγκη να υπάρχει αυτή η διάταξη και γιατί είναι ανάγκη για τους ίδιους λόγους, δηλαδή, αποφυγή του δημόσιου λογιστικού, αποφυγή του Ελεγκτικού Συνεδρίου, αποφυγή των διαδικασιών αναθέσεων, να δημιουργείτε την εταιρεία στον Οργανισμό Εργατικής Κατοικίας και να δημιουργείτε πάλι μία παρόμοια εταιρεία, η οποία θα είναι και αυτή για τη διαχείριση της πολιτιστικής κληρονομιάς;  Και εκεί θα βάλετε εκ των υστέρων διατάξεις, που θα λέτε ότι οι εμπλεκόμενοι στις εταιρείες αυτές υποχρεώνονται να καταθέσουν εκθέσεις με τα περιουσιακά τους στοιχεία;  Ξέρετε, κύριε Υπουργέ, αυτό είναι ένα επιμέρους ζήτημα, δεν είναι το πιο σημαντικό.
Το πιο σημαντικό για μας είναι ότι, εφόσον επιχειρείται μία αναδιοργάνωση, συμπλήρωση, πείτε την όπως θέλετε, των διαδικασιών για την οργάνωση των Ολυμπιακών Αγώνων, οφείλατε στοιχειωδώς να δώσετε ορισμένες εξηγήσεις. Οφείλατε στοιχειωδώς να εξηγήσετε τι λειτούργησε, τι δεν λειτούργησε, τι δεν απέδωσε και γιατί το σχήμα που προκρίνεται τώρα, δηλαδή, ο διορισμός των ολυμπιακών υπευθύνων και η ενίσχυση, αν θέλετε, του ρόλου της επιτροπής δίπλα στο διϋπουργικό συμβούλιο, στη διϋπουργική επιτροπή...
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μου επιτρέπετε, κύριε Αγγουράκη; ΧΑΡΑΛΑΜΠΟΣ ΑΓΓΟΥΡΑΚΗΣ: Στο τέλος της ομιλίας μου, αν θέλετε, κυρία Υπουργέ.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Οι ολυμπιακοί υπεύθυνοι είχαν οριστεί από τον προηγούμενο νόμο το Μάη.
ΧΑΡΑΛΑΜΠΟΣ ΑΓΓΟΥΡΑΚΗΣ: Ωραία. Τότε, αν έχουν οριστεί από τον προηγούμενο νόμο, γιατί νομοθετούμε, αναρωτιέμαι. Αν όλα είναι λυμένα, δεν καταλαβαίνω γιατί νομοθετούμε. Είναι προφανές ότι κάτι υπάρχει. Και υπάρχει κάτι που αφορά τη λειτουργία, το συντονισμό, που εσείς οι ίδιοι λέτε στο σχέδιο νόμου. Και να μην υπήρχε εν πάση περιπτώσει τέτοια ανάγκη, τουλάχιστον ένας στοιχειώδης απολογισμός θα ήταν όχι απλώς σημαντικός, αλλά αναγκαίος.
'Οσον αφορά τα συγκεκριμένα άρθρα, εμείς καταψηφίζουμε βεβαίως το άρθρο 1, με το οποίο αποφασίζεται η δημιουργία της ανώνυμης εταιρείας Ολυμπιακό Χωριό. Καταψηφίζουμε το συγκεκριμένο άρθρο, γιατί θεωρούμε ότι οι όροι που  μπαίνουν στη λειτουργία του Οργανισμού Εργατικής Κατοικίας, τόσον όσον αφορά την ίδια την κατασκευή του Ολυμπιακού Χωριού αυτού καθ' εαυτού, όσο πολύ περισσότερο και οι όροι για τις διάφορες κατασκευές και τις διάφορες υπηρεσίες στη διεθνή ζώνη, θα οδηγήσουν τελικά στον ενταφιασμό του Οργανισμού Εργατικής Κατοικίας, θα οδηγήσουν στο να μην μπορέσει μετά την Ολυμπιάδα του 2004 ο οργανισμός αυτός να εκτελέσει το κοινωνικό του έργο, που είναι η παροχή φθηνής κατοικίας με κλήρωση, όπως είναι γνωστό, στους δικαιούχους.
Το λέμε αυτό γιατί πρώτα απ' όλα, πρέπει να τονίσουμε για μια φορά ακόμη ότι υπάρχουν πολύ σοβαρές δεσμεύσεις στη σύμβαση που έχει ήδη υπογραφεί μεταξύ της "ΑΘΗΝΑ 2004" και του Οργανισμού Εργατικής Κατοικίας.  Με την ευκαιρία αυτή θέλω να πω ότι υπήρχε μία διόρθωση στο σχέδιο νόμου, από την οποία εγώ δεν κατάλαβα, εάν η σύμβαση της 10ης Νοεμβρίου 1999 μεταξύ της "ΑΘΗΝΑ 2004" και του Οργανισμού Εργατικής Κατοικίας ισχύει ή αν πρόκειται να υπάρχει νέα σύμβαση, γιατί με τη διόρθωση που δόθηκε εκ μέρους της κυρίας Υπουργού φαίνεται ότι θα υπάρξει νέα σύμβαση.  Εν πάση περιπτώσει, εγώ δεν ξέρω ποιοι θα είναι οι όροι αυτής της νέας σύμβασης. Αυτό που γνωρίζω, όμως, είναι ότι οι δαπάνες χρεώνονται στον Οργανισμό Εργατικής Κατοικίας. Ο Οργανισμός Εργατικής Κατοικίας είναι υποχρεωμένος να τροφοδοτεί την εταιρεία με τα κεφάλαια που θα είναι αναγκαία για το Ολυμπιακό Χωριό και για την ελεύθερη ζώνη.
Η εταιρεία η οποία κατασκευάζεται -είναι σημαντικό- δεν είναι ούτε καν του Οργανισμού Εργατικής Κατοικίας, αλλά είναι μία εταιρεία η οποία βρίσκεται υπό τον απόλυτο και άμεσο έλεγχο του Υπουργού Εργασίας και Κοινωνικών Ασφαλίσεων, ο οποίος έχει διάφορες δικαιοδοσίες. Ακόμα και οι συμβάσεις που θα κάνει η εταιρεία είναι υπό την επίβλεψή του, έχει την  αρμοδιότητα να εγκρίνει το καταστατικό και μια σειρά από άλλες ρυθμίσεις. Ο Οργανισμός Εργατικής Κατοικίας θα εκπροσωπείται με κάποιο τρόπο στο διοικητικό συμβούλιο της νέας εταιρείας.
Είναι επίσης αναγκαίο να πω ότι αυτή η εταιρεία θα είναι μία εταιρεία, η οποία θα διέπεται από τους κανόνες της ιδιωτικής οικονομίας και βεβαίως δεν θα υπάγεται στον έλεγχο του Ελεγκτικού Συνεδρίου και δεν θα διέπεται από τους κανόνες του δημόσιου λογιστικού. Θα λειτουργεί με βάση τους κανόνες των ανωνύμων εταιρειών, θα ιδρύει άλλες εταιρείες και θα συνάπτει κάθε είδους συμβάσεις με άλλες εταιρείες σε όλα τα αντικείμενα του έργου. Είναι, δηλαδή, μια εταιρεία ευέλικτη, για να χρησιμοποιήσουμε και εμείς αυτόν τον όρο που υπάρχει στην εισηγητική έκθεση.
Ο Οργανισμός Εργατικής Κατοικίας ο οποίος απέναντι στην εταιρεία "ΑΘΗΝΑ 2004" έχει δεσμευθεί επί ποινή προστίμων να παραδώσει εγκαίρως το έργο και σύμφωνα με τις προδιαγραφές των μελετών και χωρίς να γνωρίζει το συνολικό κόστος -αυτό είναι το πολύ σημαντικό- από την εταιρεία "Ολυμπιακό Χωριό Α.Ε." στην οποία εκχωρείται το αντικείμενο του Οργανισμού Εργατικής Κατοικίας, δεν έχει απολύτως καμία εγγύηση.
Δια νόμου ορίζεται ότι ο Οργανισμός Εργατικής Κατοικίας απέναντι στην εταιρεία που δημιουργείται, δηλαδή, την ανώνυμη εταιρεία, στερείται οποιασδήποτε εγγύησης. Υποχρεώνεται μόνο να καταβάλει τα κεφάλαια. Παρά τα όσα ισχυρίζεσθε στο σχέδιο νόμου, εμείς πιστεύουμε ότι ο Οργανισμός Εργατικής Κατοικίας δεν θα ασκεί τον ουσιαστικό έλεγχο στις αποφάσεις της εταιρείας "Ολυμπιακό Χωριό". Ο ουσιαστικός έλεγχος, όπως  είπα και πριν, θα ασκείται από τον Υπουργό Εργασίας που θα καταρτίσει το καταστατικό της εταιρείας και θα έχει την ευχέρεια να ρυθμίζει πολύ σημαντικά θέματα, όπως είναι τον τρόπο συγκρότησης του διοικητικού συμβουλίου, τον τρόπο αύξησης του μετοχικού κεφαλαίου, να εποπτεύει τις συμβάσεις κλπ.
Και μη μου πείτε ότι με την περάτωση του έργου τα περιουσιακά στοιχεία της εταιρείας θα περάσουν στον Ο.Ε.Κ., διότι θα σας πω ότι τα περιουσιακά στοιχεία και τα χρέη της εταιρείας θα περάσουν στον Ο.Ε.Κ., πολύ περισσότερο που ακόμα δεν είναι γνωστό το ύψος του συγκεκριμένου έργου ακριβώς.
Με την ευκαιρία αυτή θα ήθελα να πω ότι οι άλλες ρυθμίσεις που υπάρχουν στο σχέδιο νόμου δημιουργούν σοβαρές ανησυχίες ως προς τις διαδικασίες ανάθεσης των διαφόρων έργων για τους Ολυμπιακούς Αγώνες, οι οποίες διαδικασίες θα γίνουν με επίκληση της ανάγκης να προλάβουμε τις προθεσμίες, κάτι όμως που θα αυξήσει το κόστος ενδεχομένως, των συγκεκριμένων κατασκευών. Γι' αυτόν το λόγο κι'όλας με δυσκολία μέχρι στιγμής υπάρχει και μια συγκεκριμένη κοστολόγηση για το πόσο θα στοιχίσουν όλα αυτά τα πράγματα.
Στη συνέχεια βεβαίως διαφωνούμε με τις ρυθμίσεις που αφορούν τα θέματα των προσωρινών κατασκευών. Εμείς δεν βλέπουμε να υπάρχει καμιά εγγύηση στο σχέδιο νόμου ότι οι προσωρινές κατασκευές θα φύγουν μετά το τέλος των Ολυμπιακών Αγώνων και γι'αυτό θεωρούμε ότι και τα όσα ειπώθηκαν στην επιτροπή ως ενισχυτικά των προσωρινών κατασκευών δεν μπορούν να είναι εγγυήσεις ότι πράγματι μετά τον τερματισμό των Ολυμπιακών Αγώνων δεν θα τις δούμε αυτές να νομιμοποιούνται.
Θα ήθελα, επίσης να σημειώσω, ότι δεν μπορεί να θεωρηθεί ικανοποιητικό το γεγονός ότι μειώθηκαν οι συντελεστές δόμησης όσον αφορά τις κατασκευές του Κέντρου Πολλαπλών Χρήσεων στο χώρο του Ιπποδρόμου. Εδώ το αίτημα είναι σοβαρό -το είδαμε χθες στην επιτροπή- και πιστεύουμε ότι υπάρχει ακόμη ο χρόνος και πρέπει η Κυβέρνηση να βρει άλλη λύση γι'αυτό το κέντρο. Ο χώρος στον Ιππόδρομο πρέπει να μείνει με συντελεστή δόμησης μηδέν. Ξέρω ότι υπάρχει το αντεπιχείρημα ότι ο δήμος θέλει να κατασκευάσει κλπ. αλλά εν πάση περιπτώσει οι συντελεστές αυτοί που χρειάζονται για αθλητικό κέντρο, ή για πισίνα, σε καμία περίπτωση δεν είναι στο ύψος του μειωμένου συντελεστή δόμησης που προτείνατε.
Δεν μπορώ να μην αναφερθώ επί τροχάδην και στην περιπέτεια του Οργανισμού Διεξαγωγής Ιπποδρομιών (ΟΔΙΕ). Εδώ έχουμε φοβερά πράγματα.  'Ερχεται εκ των υστέρων η Κυβέρνηση να νομιμοποιήσει ένα διαγωνισμό που έκανε ο Ο.Δ.Ι.Ε. για την Καλλιθέα, αλλά και για το Μαρκόπουλο και για τη Θεσσαλονίκη. Δεν είχε το δικαίωμα ο Ο.Δ.Ι.Ε. να διεξάγη έναν τέτοιο διαγωνισμό, διότι δεν ήταν στη δικαιοδοσία του η εκτέλεση δημοσίων έργων, όπως και γενικά δεν καταλαβαίνουμε γιατί είναι ανάγκη και ο Ο.Δ.Ι.Ε. να μετατραπεί σε μια εταιρεία, η οποία κατασκευάζει και η οποία, βεβαίως, θα γονατίσει από τις μεταολυμπιακές χρήσεις που θα υπάρξουν, είτε στην Καλλιθέα είτε στο Μαρκόπουλο, ή ακόμα και στη Θεσσαλονίκη.
Φεύγει, δηλαδή ο ΟΔΙΕ από το συγκεκριμένο χαρακτήρα που είχε όλα αυτά τα χρόνια. Και αυτός έχει τη δυνατότητα να δημιουργεί εταιρείες, να συνάπτει συμβάσεις κλπ. με διάφορους, με ό,τι αυτό συνεπάγεται.
Υπάρχουν επίσης σοβαρά ζητήματα που πραγματεύεται το σχέδιο νόμου όσον αφορά άλλα θέματα και αναφέρομαι κυρίως στις τροπολογίες. Θα μιλήσω μετά συγκεκριμένα.
Εν πάση περιπτώσει, όμως, στις τροπολογίες θα ήθελα για άλλη μία φορά να τονίσω τη διαφωνία μας με την εκχώρηση του χώρου της Ριζαρείου Σχολής για την κατασκευή του πολιτιστικού της κέντρου της κ. Γουλανδρή. 'Εχουν πληθύνει οι αντιδράσεις και οι αντιθέσεις των κατοίκων. Πιστεύουμε ότι υπάρχουν χώροι στην Αθήνα, όπου μπορεί να γίνει αυτό το κέντρο.  Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο ειδικός αγορητής του ΔΗ.Κ.ΚΙ., κ.
Δημαράς έχει το λόγο.
ΙΩΑΝΝΗΣ ΔΗΜΑΡΑΣ: Κυρίες και κύριοι συνάδελφοι, πριν ακόμη ανακοινωθεί επισήμως η ημερομηνία του χρόνου διεξαγωγής των εκλογών, ήδη διαπιστώνουμε ότι έσπευσε η Βουλή των Ελλήνων μία εβδομάδα πριν να ανακηρύξει αυτήν την ημερομηνία σήμερα με την εικόνα που παρουσιάζει το ελληνικό Κοινοβούλιο και μάλιστα όταν πρόκειται να ψηφιστεί ένα νομοσχέδιο μεγίστης σημασίας για την πατρίδα μας.
Η Ελλάδα δίνει εξετάσεις. Δίνει εξετάσεις στην παγκόσμια κοινότητα σε σχέση βέβαια και σε αναφορά με τη διεξαγωγή των Ολυμπιακών Αγώνων. Τι είναι αυτό άραγε που σήμερα "επιτρέπει" στο ελληνικό Κοινοβούλιο να παρουσιάζει αυτήν την εικόνα; Είναι η παραμονή διεξαγωγής των εκλογών.  
ΚΥΡΙΑΚΟΣ ΣΠΥΡΙΟΥΝΗΣ: 'Οχι σήμερα μόνο.
ΙΩΑΝΝΗΣ ΔΗΜΑΡΑΣ: Κόμματα και πρόσωπα ανιχνεύοντας τις επιθυμίες του ελληνικού λαού, προσδοκώντας να αφουγκραστούν τα αιτήματα και τους προβληματισμούς του βρίσκονται έτσι και αλλιώς κοντά του και για να τον πείσουν και για να είναι ισχυροί στη νέα περίοδο. Και καλά κάνουν κατά τη γνώμη μου.
Αυτό σημαίνει τι; 'Οπως ακριβώς υποστηρίξαμε και στην επιτροπή όταν ήρθε το θέμα του Ολυμπιακού Χωριού για συζήτηση, είναι ένα καθαρά  προεκλογικό πυροτέχνημα της Κυβέρνησης του ΠΑΣΟΚ και του κ. Σημίτη.                 Ανυπομονούντες έσπευσαν μία εβδομάδα πριν διαλυθεί το ελληνικό Κοινοβούλιο να φέρουν ένα νομοσχέδιο για να ψηφιστεί στη Βουλή και επειδή παρατήρησε κάτι πριν λίγο ο αγαπητός κατά τα άλλα στρατηγός, θέλω να του πω ότι αν γινόταν ψηφοφορία τώρα, θα είσαστε μειοψηφία. Και είναι αλήθεια αυτό που σας λέω.
ΠΡΟΕΔΡΕΥΩΝ (Νικόλαος Κατσαρός):Μην μετράτε καθόλου, κύριε Σπυριούνη. 
ΙΩΑΝΝΗΣ ΔΗΜΑΡΑΣ: Επομένως λοιπόν, δεν είναι μία πομφόλυγα ενός επιχειρήματος λεκτικού, είναι μία πραγματικότητα. Η έκκλησή μου και η προσέγγιση στην πραγματικότητα που βιώνω και εγώ, όπως και εσείς είναι ότι βρισκόμαστε σε προεκλογική περίοδο. Είναι αλήθεια.
Χθες είχα την τύχη να βρεθώ σε μία εκδήλωση για την υποστήριξη της υποψηφιότητας του αγαπημένου όλων μας Μίκη Θεοδωράκη, ως υποψηφίου για το Νόμπελ Ειρήνης που θα γίνει το Δεκέμβριο. Διεπίστωσα -γι' αυτό είμαι ευτυχής- ότι τη στιγμή κατά την οποία ομονοούντες οι πανέλληνες βρέθηκαν στο πλευρό μπροστά και πίσω, κάλυψαν απολύτως αυτήν την υποψηφιότητα στον εξαιρετικό και αγαπημένο μας Μίκη Θεοδωράκη.
Οι Ολυμπιακοί Αγώνες θα μπορούσαν να είναι επίσης ένα σημείο αναφοράς των πανελλήνων που ομονοούν, συμφωνούν, προσδοκούν επιθυμούν δημιουργούν και παρεμβαίνουν.
ΚΥΡΙΑΚΟΣ ΣΠΥΡΙΟΥΝΗΣ: Αφού δεν θέλετε.
ΙΩΑΝΝΗΣ ΔΗΜΑΡΑΣ: Ε, τώρα εντάξει! Δεν έχετε παρακολουθήσει καλά τότε ούτε τις δηλώσεις μας ούτε τις εισηγήσεις μας και στις επιτροπές και δημοσίως και στο Κοινοβούλιο.
Παραμένοντας στην αρχική σκέψη ότι εκείνο το οποίο βαραίνει κυρίως και σηματοδοτεί τη σημερινή νεοελληνική πραγματικότητα είναι οι εκλογές, θα μου επιτρέψετε μία αναφορά σε αυτές καθώς νομιμοποιήθηκαν απολύτως και όλοι οι άλλοι συνάδελφοι που βρέθηκαν πριν από εμένα στο Βήμα να κάνουν μια μικρή αναφορά.
Αναρωτήθηκα καιρό και περισσότερο αυτές τις μέρες αν αυτές οι εκλογές είναι ένα σούπερ μάρκετ και αν οι πολιτικοί βρίσκονται στα ράφια ή όχι με όλα όσα συμβαίνουν, με όλα όσα ζούμε και όλα όσα διαδραματίζονται.  Ξεκίνησα -επιτρέψτε μου την αναφορά στο ενικό- να προβληματίζομαι και να ανησυχώ περισσότερο, όταν διάβασα σε μια έγκριτη εφημερίδα ένα άρθρο με τον τίτλο "Ψωνίστε Κυβέρνηση"! Για σκεφτείτε! Δηλαδή; Μήπως υπονοείται ότι ιστορικά έχει έρθει η ώρα να ψωνίσουμε και πατρίδα; Μήπως άραγε βιώνουμε την τραγική ώρα όπου η πατρίδα αναδεικνύεται ισότιμη ενός ωνητού προϊόντος; Μήπως στα νοσηρά και διεστραμένα μυαλά των εξουσιών πατρίδα και προϊόν μπορεί να εκτιμηθούν ως ίδια μεγέθη; Σίγουρα πολλοί εκ των εξουσιαστών θα ήθελαν η ψήφος μας στις προσεχείς εκλογές να είναι αντικείμενο αγοραπωλησίας ενός καταναλωτικού προϊόντος. Η πατρίδα μας όμως, ο πολιτισμός, οι αξίες, οι αρχές, τα ήθη και τα έθιμα είναι καταναλωτικά προϊόντα; Επομένως ποιοι και γιατί άραγε επιδιώκουν να αντικαταστήσουν την ευθύνη και την αυτογνωσία του ψηφοφόρου με την επιθυμία για την αγορά ενός εσώρουχου ή ενός φαγώσιμου προϊόντος;  Κυρίες και κύριοι συνάδελφοι, η ευθύνη που μας αντιστοιχεί και την οποία πρέπει να υπερασπιστούμε είναι μία και μόνο. Η επιλογή του κόμματος και των προσώπων σίγουρα δεν βρίσκεται σε σούπερ μάρκετ. Είναι βαθιά ριζωμένη στις εντολές των προπατόρων και απευθύνεται ως αίτημα στα παιδιά και στα εγγόνια μας. 'Οπως κανείς δεν μπορεί διαστροφικά να ψωνίζει Κυβέρνηση, δεν μπορεί να ψωνίζει πατρίδα, έτσι ακριβώς δεν μπορεί να θεωρεί και το κόμμα και το πολιτικό πρόσωπο ως εμπορικό προϊόν. Η ιστορική επιταγή είναι συγκεκριμένη και αδιαμφισβήτητη. Αυτή η πατρίδα είναι δική τους και δική μας. Με αυτήν τη συναίσθηση ευθύνης, που οφείλουμε όλοι να έχουμε, θα πρέπει να πορευθούμε στις εκλογές που έρχονται.
Και για να περάσω στην κατ' αρχήν συζήτηση του νομοσχεδίου που έχουμε σήμερα σε εμβόλιμη συνεδρίαση μάλιστα, θέλω να σας πω ότι δύο βδομάδες πριν από τη διάλυση της Βουλής έρχεται αυτό το νομοσχέδιο. Γιατί άραγε τόση βιασύνη; Καταγγείλαμε και στην επιτροπή, όπου συνεζητήθη το θέμα, ως ηθική πολιτική αταξία, το λιγότερο, αυτό που επεχείρησε η Κυβέρνηση. Υπάρχουν μία σειρά ζητημάτων στα οποία μπορούμε να αναφερθούμε και να διατυπώσουμε λεπτομερέστερα τις ενστάσεις και τις αντιρρήσεις μας. Και δεν ξεχνώ το γεγονός ότι Υπουργοί της Κυβέρνησης στις επιτροπές, που συζητήθηκαν παρόμοια θέματα σε σχέση με τους Ολυμπιακούς Αγώνες, όταν ακόμη η κ.  Παπαζώη, δεν ήταν Υπουργός Πολιτισμού, είχαν διατυπώσει το φόβο και είχαν πει ότι είναι επικίνδυνο το γεγονός ότι υπάρχει πολυδιάσπαση των αρμοδιοτήτων και αυτή θα αποδειχθεί ως η αχίλλειος πτέρνα για την οργάνωση και τη διεξαγωγή των ολυμπιακών έργων.
Αναφέρομαι μάλιστα ειδικά σε αυτό και συμμερίζομαι την ανησυχία της κ. Υπουργού, η οποία την Κυριακή που πέρασε σε μια συνέντευξή της, σε μια επιστολή που έστειλε στον κύριο Πρωθυπουργό -δεν ξέρω αν την έχει αρνηθεί, αλλά έτσι έχουν τα πράγματα- ανησυχεί και η ίδια για το εάν και κατά πόσο θα μπορέσει η χώρα να ανταποκριθεί και στα χρονικά όρια για τη διεξαγωγή των Ολυμπιακών Αγώνων, αλλά και κυρίως αν θα μπορέσει οργανωτικά να ανταποκριθεί σε ένα τεράστιο εθνικό εγχείρημα.
Δίνουμε εξετάσεις στην παγκόσμια κοινότητα.
Θέλω επίσης να πω ότι σ'αυτό το ουσιαστικά πολυνομοσχέδιο, που έρχεται για συζήτηση στη Βουλή, υπάρχουν ρυθμίσεις με τα άρθρα που δεν αφορούν διόλου το θέμα των Ολυμπιακών Αγώνων. Απλά έρχεται η Κυβέρνηση, λίγο πριν από τις εκλογές, να ικανοποιήσει κάποια κοινωνικά στρώματα και πρόσωπα. Κομματική δηλαδή είναι η παρέμβαση, η οποία επιχειρείται και εν τέλει βεβαίως δεν έχω την αυταπάτη ότι το νομοσχέδιο θα ψηφιστεί. Και εκείνο το οποίο γεννά σε εμένα τουλάχιστον μεγάλες απορίες είναι πώς ο κύριος Πρωθυπουργός το περασμένο Σαββατοκύριακο αναφερόμενος σε ρύθμιση αγροτικών υποθέσεων, λες και το αγροτικό πρόβλημα λύνεται με μία παροχή, είπε ότι η Κυβέρνηση έχει αποφασίσει δεκαέξι δισεκατομμύρια να επιστραφούν ως μέρος του ΦΠΑ στους αγρότες. Και πώς το ήξερε αυτό ο κύριος Πρωθυπουργός; Η τροπολογία για τη ρύθμιση του ΦΠΑ, επιστροφή δηλαδή, στους αγρότες, ήρθε ως τροπολογία στην επιτροπή, δεν την έχει ακόμα ψηφίσει η Βουλή και όμως ο κύριος Πρωθυπουργός το ανακοινώνει ως απόφαση της Κυβέρνησης. Είναι δείγμα άραγε αλαζονείας και αυταρχισμού; Μα και βεβαίως είναι. Γιατί αν αυτή η Βουλή, για οποιονδήποτε λόγο έλεγε όχι σ'αυτήν την επιστροφή, τι θα γινόταν; Πώς θα μπορούσε το θέμα να ρυθμιστεί, λοιπόν, της επιστροφής των δεκαέξι δισεκατομμυρίων πριν ακόμα η Βουλή αποφασίσει, γιατί η ρύθμιση έρχεται με τροπολογία την οποία έχουν καταθέσει δύο Υπουργοί, ο κ. Λαλιώτης, αν δεν κάνω λάθος, και ο κ.  Παπαντωνίου; Επομένως θα πρέπει με σεβασμό να αντιμετωπίσουμε τον τρόπο με τον οποίο ασκείται η πολιτική στην πατρίδα μας σήμερα. Και αν θέλουμε να υποστηρίξουμε και να υπερασπιστούμε τη λειτουργία της Κοινοβουλευτικής Δημοκρατίας, θα πρέπει αντιστοίχως να είμαστε και υπεύθυνοι και ηθικά ακέραιοι, όσον αφορά τις λειτουργίες αυτού καθεαυτού του δημοκρατικού πολιτεύματος.
Και γιατί λέω ότι η υπόθεση ξεπερνά τα όρια της δυνατότητας των Βουλευτών που σήμερα βρίσκονται στη Βουλή; Μα, γιατί εκτός του πολυνομοσχεδίου-σκούπα, αυτού που έρχεται για να ψηφιστεί και θα ψηφιστεί βέβαια -το βέβαια αν θέλετε είναι με έναν επικριτικό τρόπο διατυπωμένο-έρχονται και άλλες διακόσιες τροπολογίες.
Τι γίνεται, λοιπόν; 'Εχουμε πει πολλές φορές ότι η Βουλή έχει καταντήσει να είναι βιομηχανία παραγωγής νομοσχεδίων και άρθρων και τροπολογιών που ικανοποιούν φίλους μας και πρόσωπα και χώρους κοινωνικούς. Αλλά κάποτε πρέπει αυτή η υπόθεση να σταματήσει και να αναλάβει ο καθένας την ευθύνη του.
Ο θεσμικός ρόλος του Βουλευτή, κυρίες και κύριοι συνάδελφοι, κατά την εκτίμησή μου τουλάχιστον είναι η συμμετοχή του στο νομοθετικό έργο -αυτό είναι αντικειμενική παρατήρηση- έστω και αν ακόμα αρνητικά αποφαίνεται για όποιο νομοσχέδιο ή για όποιο άρθρο. 'Ετσι νομιμοποιείται δηλαδή, και με την άρνησή του ακόμα, η λειτουργία του κοινοβουλευτικού έργου.
Εν προκειμένω συμβαίνει τι όμως; Ουσιαστικά καταργείται ο θεσμικός ρόλος του Βουλευτή, με την αίσθηση και τη βεβαιότητα υπεροχής που έχουν οι Βουλευτές της Πλειοψηφίας. Και για να μη συμπεριλάβω όλους τους Βουλευτές στον ίδιο χώρο και στην ίδια εκτίμηση, θα πω ότι εν πάση περιπτώσει "της Κυβέρνησης".
Υπάρχει μια τροπολογία Υπουργών που έχει έρθει, εκτός του ΦΠΑ, που έρχεται σε ένα νομοσχέδιο άσχετο εντελώς. Υπάρχει και άλλη. Αν δεν κάνω λάθος είναι δύο ακόμα οι τροπολογίες που έρχονται, για να ρυθμιστούν θέματα άσχετα με το νομοσχέδιο που ψηφίζουμε σήμερα.
Υπάρχει ένα αίτημα για τη μείωση του συντελεστή δόμησης, αν και μέχρι το 0,4 που έφθασε το νομοσχέδιο θεωρείται ως ένα βήμα προόδου. Αλλά υπάρχει αίτημα όχι μόνο της επιτροπής για τη διάσωση του χώρου του ιπποδρόμου, αλλά και διατυπωθέν αίτημα από το Δήμαρχο Καλλιθέας κατά τη διάρκεια της επιτροπής, όταν συνεζητείτο η υπόθεση, να μειωθεί έτι περαιτέρω ο συντελεστής.
Noμίζω ότι μπορείτε να βρείτε τρόπο να συμφωνήσετε, αν έχετε αυτήν την επιθυμία και τη θέληση. Υπάρχουν τροπολογίες, τις οποίες θα συζητήσουμε.  'Ομως, η θέση του Δημοκρατικού Κοινωνικού Κινήματος είναι ότι δεν ψηφίζει κατ'αρχήν το νομοσχέδιο αυτό και δεν πρόκειται να παρέμβει στην κατ' άρθρον συζήτηση, για ένα και μοναδικό λόγο, γιατί νομιμοποιεί έτσι και με την άρνηση -την ενδεχόμενη που θα έχει- τη δυνατότητα στην Κυβέρνηση να εισηγείται στο νομοθετικό Σώμα ένα νομοσχέδιο που περιλαμβάνει σειρά διατάξεων, που θα μπορούσαν να είναι ξεχωριστά νομοσχέδια.
Επιγραμματικά: Εμείς καταψηφίζουμε το νομοσχέδιο και επί της αρχής και επί των άρθρων και είμαστε εδώ για να συζητήσουμε τις τροπολογίες που έχουν έρθει στην επιτροπή, αλλά και εκτός επιτροπής, εντός χρόνου ή εκτός χρόνου, όπως λέμε.
ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρίες και κύριοι συνάδελφοι, το πρόβλημα των Ολυμπιακών Αγώνων έχει εθνική διάσταση. Σ'αυτό συμφωνούμε όλοι μας. 'Οταν αυτή η συμφωνία υλοποιείται και εκφράζεται σε συγκεκριμένη συμπεριφορά, σε συγκεκριμένες πράξεις, τότε πράγματι προσλαμβάνει τη δικαίωση, που δικαιούται ο χαρακτηρισμός.
Κύριε συνάδελφε, έχω παρακολουθήσει τη διαδικασία θεσμοθέτησης του πλαισίου, συγκρότησης οργάνων, προπαρασκευής της όλης διαδικασίας, που αφορά την προετοιμασία και την εκτέλεση των Ολυμπιακών Αγώνων. Με θλίψη και πικρία θα σας πω ότι διαπίστωσα πανταχώθεν διάσταση λόγων και έργων, διάσταση σκέψης και πράξης.
Είναι σύνηθες, βέβαια, το φαινόμενο στην πολιτική μας ζωή και παρά τις συγκλονιστικές αλλαγές στις συνθήκες και αναμφισβητήτως στην προώθηση της πολιτικής ωρίμανσης στην πατρίδα μας, το πρόβλημα της σκόπιμης αντίθεσης, πέρα από τα όρια που επιβάλει η διαλεκτική της δημοκρατίας, που οδηγεί σε γόνιμες συνθέσεις, είναι χαρακτηριστικό νόσημα της πολιτικής μας ζωής, το λέγω λίγο ωμά. Αυτό εντείνεται ειδικά την προεκλογική εποχή. Η ψηφοθηρία και στην πατρίδα μας δεν έχει όρια. Η ψηφοθηρική επιδίωξη νοθεύει την αλήθεια και την ειλικρίνεια που οφείλουμε στα πράγματα, που οφείλουμε στις σχέσεις μας, που οφείλουμε στις συνεργασίες μας.
'Ενα δεύτερο σημείο που θέλω να θίξω είναι το εξής: Θα συμφωνήσω απολύτως με το συνάδελφό μου του ΔΗ.Κ.ΚΙ., αλλά εάν είχαμε εξασφαλισμένη τη συναίνεση, τα πράγματα θα ήταν πολύ καλύτερα. Πιθανώς να ευθύνεται και η κυβερνητική πλευρά. Βεβαίως, απεχθάνομαι μονίμως το απόλυτο του καλού και το απόλυτο του κακού. Αν είχαμε τη σεμνότητα να συνειδητοποιήσουμε τα λάθη που πιθανώς εμφιλοχώρησαν μέσα στην καλή θέλησή μας για την αρτιότερη εικόνα όλης αυτής της προετοιμασίας και αν υπήρχε η συναίνεση δεν έχω καμιά αμφιβολία ότι η όλη εικόνα θα ήταν σαφώς καλύτερη. Θα εξασφαλίζονταν οι παράγοντες και οι παράμετροι που καθορίζουν σημαντικά την αρτιότητα αυτής της προσπάθειας και θα ήταν αναμφισβητήτως πιο ισχυρά τα θεμέλια του μεγάλου εθνικού έργου που αναλαμβάνουμε για το 2004.
Η θεσμική πλαισίωση, ο εμπλουτισμός της σκέψης μέσα σ'αυτό το πλαίσιο, η έντονη προετοιμασία, ο σεβασμός στον σπουδαίο παράγοντα του χρόνου που μπαίνει με ιδιαίτερη βαρύτητα στην εξέλιξη αυτής της ιστορίας  μαζί με τη συναίνεση και τη συνεργασία είναι οι σπουδαιότεροι παράγοντες.           Τι έκανε η Κυβέρνηση στο ενδιάμεσο διάστημα για να τους εξασφαλίσει; 'Εθεσε ένα μηχανισμό θεσμών και οργάνων, συγκρότησης ειδικών δομών κλπ.   στη διάθεση  του χρόνου και των εργασιών και την εξασφάλιση της βεβαιότητας ότι πορευόμαστε χρονικά και ουσιαστικά προς την επιτυχία αυτής της, μεγάλης σπουδαιότητας, επιδίωξη.
Το θεσμικό πλαίσιο εκάλυψε όλες εκείνες τις θεσμικές προϋποθέσεις από τη γενική και κατευθυντήρια γραμμή μέχρι τη συγκρότηση ειδικών οργάνων και την εξασφάλιση ειδικών διαδικασιών. Νομίζω ότι εξασφάλισε μια πληρότητα που μας δίνει το δικαίωμα να πιστεύουμε ότι χρονικά και ουσιαστικά θα πορευθούμε προς αυτόν το μεγάλο αντικειμενικό σκοπό με επιτυχία.
Επιτρέψτε μου να σας πω με το σεβασμό που οφείλω σε σας και σ' αυτήν την Αίθουσα ότι τυχαίνει να είμαι φιλέλληνας, διότι έχω διαβάσει λίγη ιστορία στη ζωή μου, αγαπητέ κύριε Δημαρά. Ο 'Ελληνας έχει φυλετικές εύνοιες τέτοιες που να μην τον φοβάσαι. Μπορεί να επιτελέσει και τα πιο θαυμαστά έργα. Με αυτήν την εμπιστοσύνη θεμελιώνω την πεποίηθηση και όχι απλώς την ελπίδα ότι όλα θα πορευθούν άριστα ότι όλα αύριο θα είναι καλύτερα σ'αυτή την εθνική προσπάθεια. Πιστεύω ότι όλα τα κόμματα και όλοι οι παράγοντες που θα κληθούν να συμβάλλουν σ'αυτήν την εθνική εκπλήρωση, δηλαδή στην επιτέλεση εθνικού καθήκοντος, θα ανταποκριθούν στα πράγματα.
Δυο κουβέντες για το νομοσχέδιο. Αναμφισβητήτως το αδικεί η εικόνα του Κοινοβουλίου. Θα συμφωνήσω σε πολλά πράγματα, με το συνάδελφο ο οποίος έχει έναν πλούτο εσωτερικό και μια καλοσύνη εσωτερική, όπως όλοι μας για να μην αδικήσω κανέναν.
Το νομοσχέδιο έρχεται να συμπληρώσει τους σχετικούς νόμους που αποτελούν τη θεσμική πλαισίωση της προσπάθειας. Περιλαμβάνει 18  άρθρα που μπορούμε να τα χαρακτηρίσουμε, να τα ομαδοποιήσουμε σε δυο βασικές κατηγορίες. Η πρώτη ομάδα καλύπτει τύποις και ουσία το Ολυμπιακό Χωριό και ό,τι σχετικό συνδέεται μ'αυτό. Είναι η ομάδα των άρθρων 1 έως και 6.  Τα υπόλοιπα άρθρα από το 7 έως το 17, καλύπτουν μια σειρά από μη συναφή ως επί το πλείστον θέματα. Ερχόμαστε τώρα να κριτικάρουμε την έλλειψη συσχέτισης προς το νομοσχέδιο κάποιων άσχετων διατάξεων.
To επείγον κάποιων καταστάσεων είναι σύνηθες φαινόμενο στο Κοινοβούλιο. Επιβάλλει πολλές φορές να ενσωματώνονται στα νομοσχέδια και άσχετες διατάξεις. Και πιστεύω ότι αυτό ικανοποιεί την πραγματική ανάγκη αντιμετώπισης κάποιων επειγουσών καταστάσεων. 'Αρα, ενώ φαίνεται ότι έχει μία αποκόλληση από το πλαίσιο του συζητούμενου νομοσχεδίου, αν αναλύσει κανείς τη σπουδαιότητα των ασυναφών φερομένων διατάξεων, θα συμφωνήσει ότι μέσα στη δεοντολογία του Κοινοβουλίου δικαιολογείται η ενσωμάτωση αυτών των διατάξεων.
Το νομοσχέδιο με το πρώτο του μέρος καλύπτει κυρίως την αντιμετώπιση των αναγκών, των διαδικασιών, της στελέχωσης, της δομής, του συντονισμού και όλων των επιβαλλομένων υποχρεώσεων που απορρέουν από τον απώτατο στρατηγικό σκοπό της επιδίωξης να επιτύχουμε  στους Ολυμπιακούς Αγώνες.  Επί της αρχής, χωρίς καμία επιφύλαξη, ψηφίζω το νομοσχέδιο.   Ευχαριστώ.
ΠΡΟΕΔΡΕΥΩΝ (Νικόλαος Κατσαρός): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νεοελληνισμού" τριάντα ένας μαθητές και μαθήτριες με τρεις συνοδούς καθηγητές από το Λύκειο Αναβρύτων.
Η κυρία Υπουργός Πολιτισμού έχει το λόγο.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, κυρίες και κύριοι συνάδελφοι, είναι λογικό να υπάρξουν κρίσεις που επηρεάζονται, πιστεύω, από το κλίμα των ημερών, ένα κλίμα που έχει οπωσδήποτε και ένα χαρακτήρα προεκλογικό. Θα ήθελα όμως να αναρωτηθώ, αναφερόμενη κυρίως σε αυτά που είπε η κ. Πετραλιά, αν το νομοσχέδιο -ευτυχώς δεν το χαρακτήρισαν έτσι οι υπόλοιποι εισηγητές- είναι ένα νομοσχέδιο προεκλογικών ρουσφετιών. Εγώ δεν έχω τίποτε άλλο από το να ρωτήσω ορισμένα πράγματα.
Η ανάληψη από τον Οργανισμό Εργατικής Κατοικίας του έργου του Ολυμπιακού Χωριού είναι προεκλογικό ρουσφέτι και σε ποιον; Θυμίζω ότι υπάρχει σύμφωνη γνώμη του Διοικητικού Συμβουλίου του ΟΕΚ, που εκτός από τον εκπρόσωπο, που πολιτικά ανήκει στο ΚΚΕ, όλοι συμφώνησαν για την ανάληψη του Ολυμπιακού Χωριού, γιατί πρόκειται ουσιαστικά για μία αναβάθμιση των κατοικιών που προσφέρονται στους εργαζομένους και για μία πραγματική ευκαιρία να δημιουργηθεί ένας πρότυπος οικισμός και μάλιστα όταν ένα κομμάτι του θα χρηματοδοτηθεί και από προγράμματα της Ευρωπαϊκής 'Ενωσης αλλά και από χρηματοδότηση του κράτους, σε ό,τι αφορά τα επιπλέον που ζητούνται από ένα τρέχοντα οικισμό του ΟΕΚ.
Πρόκειται για προεκλογικό ρουσφέτι η ανάγκη για την προστασία των ολυμπιακών συμβόλων και σημάτων από την παράνομη χρήση τους; Είναι προεκλογικό ρουσφέτι η θεσμοθέτηση αποφάσεων που αφορούν στη λειτουργία του ΑΘΗΝΑ 2004; Η επέκταση των απαλλοτριωτικών διατάξεων και για πολιτιστικές ανάγκες των Ολυμπιακών Αγώνων είναι προεκλογικό ρουσφέτι και προς ποιους; Να μας το πουν.
Θα αναφερθώ στα θέματα που έχουν να κάνουν με τις διατάξεις που πράγματι δεν σχετίζονται με το νομοσχέδιο, αλλά που είναι διατάξεις τελείως ανώδυνες. 'Αλλωστε στην κ. Πετραλιά και στη Νέα Δημοκρατία, που απουσίαζε από τη συζήτηση στη διακομματική επιτροπή, έχω να πω ότι πολλά κόμματα συμφώνησαν σε αυτές τις διατάξεις. Είναι ρουσφετολογικό και μάλιστα προεκλογικό πυροτέχνημα η εναρμόνιση  της ελληνικής νομοθεσίας με τη νομική προστασία των βάσεων των δεδομένων; 'Η ενημέρωση των συνταξιοδοτικών κωδίκων κατά τη μεταφορά τους από την καθαρεύουσα στη δημοτική; 'Η μία σειρά από άλλες διατάξεις; Και για να αναφερθώ και στην άλλη διάταξη για το 'Ιδρυμα του Βασίλη και της Ελίζας Γουλανδρή, που όπως ξέρετε θα κατασκευάσει ένα Μουσείο Σύγχρονης Τέχνης; Εδώ πραγματικά έπεσα από τα σύννεφα, γιατί άκουσα την κ. Πετραλιά ως εισηγήτρια να λέει την τεράστια ανακρίβεια, που σημαίνει ότι δεν έχει διαβάσει τη σχετική ρύθμιση, ότι πρόκειται να κατασκευαστεί στο χώρο της Ρηγίλλης και του Λυκείου. Προφανώς νομοθετούμε επειδή δεν πρόκειται να κατασκευαστεί σε αυτόν το χώρο.
Απλώς θα ήθελα να θυμίσω στην κ. Πετραλιά, επειδή είπε ότι καλό είναι το σχετικό μουσείο, του οποίου η κατασκευή θα κοστίσει δεκαοκτώ δισεκατομμύρια (18.000.000.000), ότι πρόκειται για μελέτη του μεγάλου αρχιτέκτονα Πέι και ότι επιπλέον η συλλογή που το 'Ιδρυμα Βασίλη και Ελίζας Γουλανδρή θα βάλει στο σχετικό μουσείο, υπολογίζεται ότι είναι γύρω στα τετρακόσια εκατομμύρια (400.000.000) δολάρια. Πιστεύω ότι πρόκειται για μία τεράστια ευκαιρία της χώρας μας. Να θυμίσω ότι η χωροθέτηση, οι όροι δόμησης και όλα τα σχετικά δόθηκαν στο 'Ιδρυμα Βασίλη και Ελίζας Γουλανδρή επί εποχής της Νέας Δημοκρατίας το 1990. Φαίνεται ότι το αγνοείτε, όταν σήμερα προτείνετε να μεταφερθεί το μουσείο, όπως είπατε, σε υποβαθμισμένη περιοχή του λεκανοπεδίου. Δεν πιστεύω ότι είναι η επίσημη θέση της Νέας Δημοκρατίας αυτή. Αλλά, τέλος πάντων, αυτά τα λέω για να δείξω πόσο τελικά το κλίμα των ημερών φαίνεται ότι επηρέασε τις απόψεις της εισηγήτριας της Αξιωματικής Αντιπολίτευσης.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι η ίδια η μελέτη του Πέι ΕΛΙΣΑΒΕΤ ΠΑΠΑΖΩΗ (Υπουργός Πολιτισμού):  Το ξέρετε εσείς καλύτερα.
Εσείς δεν ξέρατε πού γίνετε. Τώρα ξέρετε αν γίνετε διά διπλής αντιστροφής. Η κ. Παπαδημητρίου θα με καταλάβει. Εφαρμόζεται στο οικόπεδο η ίδια μελέτη του Πέι.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι η ίδια μελέτη; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Με την άδεια του Πέι. Νομίζω ότι δεν είναι αυτό το θέμα μας.
ΦΑΝΗ ΠΕΤΡΑΛΙΑ-ΠΑΛΛΗ: Πολύ σοβαρό είναι.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ευχαρίστως να σας εξηγήσω, να σας δώσω τα σχέδια, να δείτε ότι με ευθύνη του Πέι έχει φτιαχτεί μία αντίστοιχη μελέτη.
ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Αλλο μελέτη και άλλο αντιστροφή.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού):  Σας είπα ότι εφαρμόζεται στο οικόπεδο αυτό. Αν θέλετε, να τα πούμε. Να μας πει επιτέλους η Νέα Δημοκρατία, αν συμφωνεί ή όχι. Γιατί οι επίσημες δηλώσεις σας είναι  τελείως διαφορετικές. Επιτέλους, συμφωνείστε τουλάχιστον με το κόμμα σας.  Μπορεί να μη συμφωνείτε μαζί μας, αλλά να συμφωνήσετε με το κόμμα σας και την επίσημη θέση του.
Θα ήθελα να πω και μερικά άλλα από αυτά που αναφέρθηκαν, όπως ότι ο κ. Σάμαραγνκ μας έκανε την υπόδειξη, όπως λέει η κ.  Πετραλιά εμμέσως πλην σαφώς, μετά τις εκλογές να περάσουμε αυτές τις ρυθμίσεις. Πώς το ξέρετε αυτό; Και από που ως που ο κ. Σάμαρανγκ θα κάνει υποδείξεις στην ελληνική Βουλή και Κυβέρνηση για το πότε θα περνάμε τις ρυθμίσεις που οφείλουμε να περάσουμε  για τα ολυμπιακά έργα και για άλλα ζητήματα που έχουν να κάνουν με τους Ολυμπιακούς Αγώνες; Αντίθετα, στην tele-conferance που είχαμε με την εκτελεστική επιτροπή της ΔΟΕ αναφερθήκαμε ότι τις επόμενες εβδομάδες θα περάσει η ρύθμιση για το Ολυμπιακό Χωριό και ήταν κάτι που χαιρετίστηκε πολύ θετικά, όπως είναι φυσικό. Αυτό που ζητάει ο κ. Σάμαρανγκ και η εκτελεστική επιτροπή και η συντονιστική επιτροπή που παρακολουθεί το έργο του ΑΘΗΝΑ 2004 είναι να επιταχυνθούν οι διαδικασίες και όχι να καθυστερούν.
Είπατε επίσης ότι φτιάχνουμε άλλη μια εταιρεία. Ποιες είναι αυτές οι πολλές εταιρείες που φτιάξαμε για τους Ολυμπιακούς Αγώνες και δεν τις έχουμε πάρει και είδηση; Ο Ο.Ε.Κ. φτιάχνει την εταιρεία η οποία θα έχει σαν αποκλειστικό της αντικείμενο να κάνει τη μελέτη. Θα ήθελα να θυμήσω ότι ο Ο.Ε.Κ.  πραγματοποιεί αυτήν τη στιγμή ενενήντα δύο παρεμβάσεις σε ολόκληρη τη χώρα. Είναι φανερό ότι είναι ιδιαίτερα επιβαρημένος. Και όλοι συμφωνούμε ότι αυτό το έργο πρέπει να γίνει εγκαίρως και με τον καλύτερο δυνατό τρόπο. Γι' αυτό συστήνει μια ανώνυμη εταιρεία που του ανήκει, η οποία θα πάει...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Σε τι ποσοστό; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Σε ποσοστό 100% ανήκει στον Ο.Ε.Κ. Είναι μια μετοχή που ανήκει στον Ο.Ε.Κ. για λόγους προφανείς ότι θα εξειδικευθεί και θα ασχοληθεί αποκλειστικά με αυτό το θέμα.
Θα ήθελα να διευκρινίσω και ένα άλλο ζήτημα. 'Ενα από τα πολλά -δεν θα ήθελα να τα χαρακτηρίσω, αλλά ομολογώ ότι δεν αποτελούν τιμή για την εισηγήτρια της Νέας Δημοκρατίας- ψεύδη που έχουν λεχθεί είναι ότι αυτή η εταιρεία θα γίνει ο μηχανισμός με τον οποίο θα γίνονται απευθείας αναθέσεις.
Εξήγησα πολύ αναλυτικά στην επιτροπή, κυρία Πετραλιά, και επιτέλους διαβάστε ορισμένα πράγματα -μπορεί να αποχωρείτε από την επιτροπή, αλλά να μη σας τα φτιάχνουν όλα οι σύμβουλοί σας- ότι αυτή η ανώνυμη εταίρεια, επειδή πρόκειται για μία μη κερδοσκοπική και μη εμπορική εταιρεία και επειδή ο ιδιοκτήτης της είναι ο Ο.Ε.Κ., ακολουθεί τις διατάξεις των κοινοτικών οδηγιών για τα δημόσια έργα. Μέσα σ' αυτές τις διατάξεις προβλέπεται για όλα τα δημόσια έργα -και αυτό, κυρία Πετραλιά, οφείλετε να το γνωρίζετε, γιατί ασχολείστε με αυτά τα ζητήματα- η δυνατότητα της απευθείας ανάθεσης. 'Ομως αυτή η δυνατότητα προβλέπεται μόνο αν υπάρχει κάποιος λόγος εκτός από υπαιτιότητα του φορέα. Στην περίπτωση αυτή θα ήταν υπαιτιότητα του φορέα, αν υποχρεωνόταν να πάει σε απευθείας ανάθεση.  Λέω λοιπόν ότι με καμία από τις προβλεπόμενες διαδικασίες δεν μπορεί να πάει σε απευθείας ανάθεση η ανώνυμη εταιρεία που έχει φτιάξει ο ΟΕΚ, είτε για μελέτες είτε για κατασκευές είτε για οτιδήποτε άλλο.
Μέχρι σήμερα δεν μπορεί κανείς να μας κατηγορήσει ότι εμμένουμε, παρά τη στενότητα του χρόνου, σε διαδικασίες οι οποίες είναι βαριές και δύσκολες, τις οποίες δεν είμαστε υποχρεωμένοι να τις ακολουθούμε όπως παραδείγματος χάρη για το θέμα του αρχιτεκτονικού διαγωνισμού. Πουθενά δεν υποχρεώνεται η Κυβέρνηση ή ο Ο.Ε.Κ. να κάνει αρχιτεκτονικό διαγωνισμό και μάλιστα διεθνή. Ο λόγος για τον οποίον κάνουμε αρχιτεκτονικό διαγωνισμό είναι, όπως ξέρετε, γιατί θέλουμε πραγματικά αυτός ο οικισμός να είναι πρότυπος. Αυτή είναι η δέσμευσή μας απέναντι στην Αττική, αυτή είναι η δέσμευσή μας απέναντι στην Ελλάδα, αυτή είναι η δέσμευσή μας σαν μια Κυβέρνηση που θέλει η οποιαδήποτε παρέμβαση, που έχει μια έμμεση έστω σχέση με το δημόσιο, να είναι μια παρέμβαση θετική. Και γι' αυτό έχουμε επωμισθεί μακρύτερες διαδικασίες, δυσκολότερες διαδικασίες. Είναι διαδικασίες, όμως, που θα δώσουν πιστεύω μια πρότυπη πραγματικά παρέμβαση για την Αττική.
Αναφερθήκατε επίσης σε διάφορα πράγματα, τα οποία δεν θα τα χαρακτηρίσω, ότι θα φτιαχτούν άλλες εταιρείες για το γκαζόν, τα κουφώματα κλπ. Εγώ πιστεύω ότι πρέπει να σοβαρευτούμε. Η δυνατότητα που υπάρχει στην ανώνυμη εταιρεία για το Ολυμπιακό Χωριό να φτιάξει μια άλλη εταιρεία, αφορά και μόνο το θέμα της διεθνούς ζώνης.
Στο θέμα της διεθνούς ζώνης, όπου πράγματι μπαίνουν εμπορικής φύσεως χρήσης, όπως ξέρετε, και οι οποίες δεν θα παραμείνουν στην ιδιοκτησία του Ολυμπιακού Χωριού, δεν θα παραμείνουν στον Ο.Ε.Κ.  -ως ιδιοκτησία μπορεί να παραμείνουν στον Ο.Ε.Κ., αλλά ως αξιοποίηση δεν μπορούν να μείνουν-εκεί πραγματικά μπορεί να προβλεφθεί η δυνατότητα με κάποια τράπεζα ή κάποιες τράπεζες να κάνει συμφωνία ο Ο.Ε.Κ. Αυτό αφορά αυτή η δυνατότητα.
Λέτε ότι στήνουμε μηχανισμούς αδιαφάνειας. Από πού προκύπτει αυτό επιτέλους; Οι καταγγελίες πρέπει να έχουν μια στοιχειώδη βάση.
Αντίθετα στήνουμε μηχανισμούς, με τους οποίους εξασφαλίζουμε την αναγκαστική για μας διαφάνεια. Και για οποιαδήποτε κυβέρνηση την αναγκαστική διαφάνεια σε ό,τι αφορά τα δημόσια έργα και πρόκειται για ένα τέτοιο δημόσιο έργο.
Ολυμπιακοί υπεύθυνοι. Ανακαλύψαμε σήμερα, όταν έχουμε μιλήσει στην Εθνική Επιτροπή -κυρία Πετραλιά, παρευρίσκεσθε και κάνετε μάλιστα και πολύ μεγάλες παραστάσεις εκεί- όχι απλώς για τους ολυμπιακούς υπευθύνους, αλλά σας έχουμε δώσει και τα ονόματά τους, περί τίνος πρόκειται. Πρόκειται περί του γεγονότος ότι έχουμε ανάγκη κάτι το οποίο εσείς οι ίδιοι είχατε καταγγείλει διάφορες φορές. 'Εχουμε ανάγκη σε κάθε Υπουργείο να υπάρχει ένας ο οποίος είναι υπεύθυνος, για να μπορούμε να συνεργαζόμαστε σε θέματα που εμπλέκονται τα διάφορα Υπουργεία. Προφανώς εμπλέκονται όλα τα Υπουργεία. 'Οταν έχει κανένας να λύσει θέματα κυκλοφορίας, μεταφορών, θέματα ασφάλειας, θέματα υγείας, θέματα φιλοξενίας, δεν είναι φανερό ότι εμπλέκεται το σύνολο των Υπουργείων; Και μάλιστα μιλήσατε για ολυμπιακή γραφειοκρατία και παχυλούς μισθούς, όταν αυτό το οποίο προβλέπεται είναι μία αμοιβή για τη συμμετοχή τους σε αυτές τις ομάδες εργασίας, οι οποίες συστήνονται για το κάθε αντικείμενο.
Για το θέμα των προσωρινών κατασκευών.
Δεν ήσασταν στην Επιτροπή Μορφωτικών Υποθέσεων, που συζητούσαμε το θέμα. Δεν απαιτείται καμία οικοδομική άδεια. Εμείς θεσμοθετούμε διαδικασίες, όπως μελέτη περιβαλλοντικών επιπτώσεων, ενώ πρόκειται -και είναι σαφώς ρητά διατυπωμένο μέσα στο νόμο -για προσωρινές κατασκευές και μια άδεια από το ΥΠΕΧΩΔΕ. Δεν υπάρχει ανάγκη καμίας άδειας για την τοποθέτηση προσωρινών κατασκευών, οι οποίες θα αποχωρήσουν μετά τους Ολυμπιακούς Αγώνες.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ποιος τα λέει αυτά; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Εκεί όπου υπάρχουν οι νόμοι, κυρία Παπαδημητρίου.
ΠΡΟΕΔΡΕΥΩΝ (Νικόλαος Κατσαρός): Κυρία Παπαδημητρίου, θα πάρετε το λόγο αμέσως. Επομένως θα αντικρούσετε ό,τι πει η κυρία Υπουργός αμέσως, μην τη διακόπτετε.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν κατασκευάζει ο Ο.Δ.Ι.Ε.
Ακούστηκε ότι κατασκευάζει ο Ο.Δ.Ι.Ε. ή ακούστηκε ότι με αυτές τις ρυθμίσεις, που περνάμε, νομιμοποιούμε τον Ο.Δ.Ι.Ε. για να κάνει το διαγωνισμό κλπ. Στην πρόσκληση ενδιαφέροντος που έκανε ο Ο.Δ.Ι.Ε. η αναφορά που γινόταν σε ό,τι αφορά τις εγκαταστάσεις που θα γίνουν στο χώρο του ιπποδρόμου, ήταν μία δυνατότητα ανοικτή, τίποτε περισσότερο. Και όπως ξέρετε οι φάσεις που ακολουθούν είναι ότι γίνεται μία επιλογή από τους ενδιαφερόμενους και από εκεί και πέρα τους τίθενται οι πραγματικοί όροι του διαγωνισμού μεταξύ τους.
Για την Πολιτιστική Ολυμπιάδα. Ανακαλύψατε επίσης τη σύσταση ανώνυμης εταιρείας και που είναι οι φορείς που παράγουν πολιτισμό. Μα, δεν γνωρίζετε ότι υπάρχει μια ανώνυμη εταιρεία από το 1997 για την προώθηση των πολιτιστικών αγαθών με ιδιοκτήτη το ταμείο αρχαιολογικών πόρων; Αυτό που κάνουμε στη συγκεκριμένη ρύθμιση είναι να επεκτείνουμε το αντικείμενο αυτής της ανώνυμης εταιρείας, ιδιοκτησίας του ταμείου αρχαιολογικών πόρων, και να βάλουμε μέσα και το θέμα της Πολιτιστικής Ολυμπιάδας.  Επαναλαμβάνουμε υποχρεωτικά όσα υπήρχαν στην αντίστοιχη ρύθμιση και προσθέτουμε κάποια ζητήματα, τα οποία πραγματικά δεν είχαν επιλυθεί, όπως το θέμα της απόσπασης και το θέμα της πρόσληψης υπαλλήλων για την ανώνυμη εταιρεία. 'Ηταν ένας από τους λόγους για τους οποίους η ανώνυμη εταιρεία δεν μπορούσε να υλοποιηθεί. Δεν υπήρχε αναφορά τέτοια στο προηγούμενο νομοθέτημα του 1997.
'Αλλα πράγματα τα οποία μπερδεύονται και δεν έχουν καμία σχέση μεταξύ τους. 'Ακουσα ότι εξήγγειλε ο κ. Παπαντωνίου τετρακόσια πενήντα δισεκατομμύρια για πολιτιστικούς φορείς. Μα, μιλάτε για το Γ' Κοινοτικό Πλαίσιο Στήριξης. Το έχουμε αναφέρει δέκα φορές. Δεν πρόκειται ούτε για πολιτιστικούς φορείς, πρόκειται για ένα μεγάλο αντικείμενο που αφορά την πολιτιστική μας κληρονομιά, δηλαδή τη συντήρηση και την ανάδειξη μνημείων των αρχαιολογικών μας χώρων, των μουσείων και ένα κομμάτι που αφορά υποδομές στο σύγχρονο πολιτισμό, όπως είναι το Μουσείο Σύγχρονης Τέχνης, η Εθνική Λυρική Σκηνή, η Κρατική Σχολή Ορχηστρικής Τέχνης, μία σειρά, δηλαδή, από έργα τα οποία αφορούν τον πολιτισμό.
Δεν καταλαβαίνω γιατί ο κ. Παπαντωνίου, αρμόδιος μάλιστα για το Γ' Κοινοτικό Πλαίσιο Στήριξης, δεν δικαιούται να αναφερθεί στα τετρακόσια πενήντα δισεκατομμύρια (450.000.000.000) δραχμές, που γενναιόδωρα η Κυβέρνηση αποφάσισε να δώσει στον τομέα του πολιτισμού.
Δεν καταλαβαίνω γιατί του το απαγορεύετε και γιατί αυτό υποδεικνύει φαγωμάρα μεταξύ του κ. Παπαντωνίου και της Υπουργού Πολιτισμού. Μήπως υπονοείτε ότι ο κ. Παπαντωνίου θα ήθελε να γίνει Υπουργός Πολιτισμού; Πιστεύω ότι δεν το φαντάζεται και ούτε φιλοδοξεί να γίνει κάτι τέτοιο.  
ΦΑΝΗ ΠΕΤΡΑΛΙΑ-ΠΑΛΛΗ: Μην υποτιμάτε το Υπουργείο σας.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Απλώς διευκρινίζω, κυρία Πετραλιά, ότι τα στοιχεία τα έδωσα εγώ στον κ. Παπαντωνίου.
ΦΑΝΗ ΠΕΤΡΑΛΙΑ-ΠΑΛΛΗ: Μην το θεωρείτε μικρό. Θεωρείτε μικρό το Υπουργείο σας, γι'αυτό δεν πάει καλά.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Για το Μουσείο Σύγχρονης Τέχνης αναφέρθηκα πριν.
Θα ήθελα επίσης να πω μερικά συμπληρωματικά πράγματα. Να θυμίσω ότι το Ολυμπιακό Χωριό μετά τους Ολυμπιακούς Αγώνες θα είναι η μόνιμη κατοικία δέκα χιλιάδων περίπου ανθρώπων, δικαιούχων του Ο.Ε.Κ.  Προβλέπονται διαμερίσματα με δύο και τρία υπνοδωμάτια, χώροι πρωτοβάθμιας και δευτεροβάθμιας εκπαίδευσης, παιδικοί σταθμοί, χώροι κοινωνικής πρόνοιας, πρωτοβάθμιας περίθαλψης, εκκλησία, χώροι άθλησης και εμπορικές χρήσεις στο επίπεδο της γειτονιάς.
Πραγματικά, είναι ένας πρότυπος οικισμός, όπως φιλοδοξούμε να είναι, μετά από το Ολυμπιακό Χωριό, κάθε οικισμός του Οργανισμού Εργατικής Κατοικίας, αλλά και κάθε παρέμβαση σε ένα αστικό περιβάλλον.
'Ηδη έχει κηρυχθεί η απαλλοτρίωση των χιλίων διακοσίων πενήντα στρεμμάτων. Εδώ είναι η απάντηση προς τον κ. Αγγουράκη, ο οποίος δεν μας τιμά τώρα με την παρουσία του, για το ότι δεν είναι σίγουρο το πού θα πάει τελικά το Ολυμπιακό Χωριό.
Σας λέω ότι μέχρι τις 15 Απριλίου θα υπάρχουν από τον αρχιτεκτονικό και πολεοδομικό διαγωνισμό οι προσφορές, η αξιολόγηση μέχρι τα τέλη Μαϊου και πιστεύουμε ότι ο διεθνής διαγωνισμός για την κατασκευή του χωριού θα γίνει το Δεκέμβριο του 2000 ή τον Ιανουάριο του 2001 με παράδοσή του το Φεβρουάριο του 2004.
'Εχει υπογραφεί η σύμβαση μεταξύ της εταιρείας "ΑΘΗΝΑ 2004" και Ο.Ε.Κ. και αυτή η σύμβαση εξειδικεύεται. Επειδή ήταν σύμβαση-πλαίσιο, έπρεπε πρώτα να γίνουν αυτές οι ρυθμίσεις που προβλέπονται σήμερα με το νόμο, για να μπορέσουμε κατόπιν να εξειδικεύσουμε περαιτέρω τη σύμβαση.  'Οσον αφορά τον υπερτοπικό πόλο του χώρου του Ιπποδρόμου, ακούστηκε από τον κ. Αγγουράκη ότι καλό θα ήταν να είναι ένας χώρος πρασίνου.  Θυμίζω ότι πρόκειται για διακόσια τριάντα στρέμματα, τα οποία συμπληρώνονται με τη λύση που δόθηκε με αυτό το διεθνές εργαστήριο, που έγινε με αρχιτέκτονες και πολεοδόμους. Η λύση η οποία δίνεται, όπως ξέρετε, ενοποιεί το χώρο του Φαληρικού Δέλτα με το χώρο του Φαληρικού 'Ορμου, διότι υπογειοποιείται ένα κομμάτι της Συγγρού, ακριβώς εκεί που καταλήγει στο χώρο του Φαληρικού Δέλτα και ταπεινώνεται το υπόλοιπο κομμάτι που αφορά το χώρο του Φαληρικού 'Ορμου.
Στην πραγματικότητα, λοιπόν, πρόκειται για πεντακόσια εβδομήντα στρέμματα περίπου, εκ των οποίων το μεγαλύτερο κομμάτι τους πρόκειται να είναι ένας ελεύθερος χώρος.
Νομίζω ότι σαν υπερτοπικός πόλος έχουμε δεσμευθεί και δεν έχουμε κανένα πρόβλημα να ξαναδεσμευθούμε δημόσια. 'Αλλωστε οι περιορισμοί που υπάρχουν στο νόμο που περάσαμε το Μάιο για τα ολυμπιακά έργα, δείχνουν, προς αυτήν την κατεύθυνση, ότι πρόκειται, σε συνεργασία και με την Τοπική Αυτοδιοίκηση, να σχεδιάσουμε εκεί, στη διάρκεια αυτής της τετραετίας, τις παρεμβάσεις που θα γίνουν μετά τους Ολυμπιακούς Αγώνες, παρεμβάσεις που θα σχετίζονται με συνεδριακά κέντρα, με εκθεσιακούς χώρους και με πολιτιστικούς χώρους.
Σημειώνω εδώ ότι η Καλλιθέα είναι ο πιο πυκνοκατοικημένος δήμος.  'Εχει, κατά δήλωση του δημάρχου της, κάλυψη πρασίνου μόλις 1,5%, δηλαδή εβδομήντα στρέμματα. Με το έργο αυτό θα υπάρχουν εκατόν εξήντα στρέμματα πάρκου στο χώρο του Ιπποδρόμου και τριακόσια δέκα στρέμματα πάρκου στο Φαληρικό 'Ορμο.
Θα προσπαθήσω να είμαι σύντομη, κύριε Πρόεδρε, γιατί πιστεύω ότι τα περισσότερα από αυτά, που ήθελα να αναφέρω, έχουν ήδη αναφερθεί.
Θα κλείσω λοιπόν καλώντας τους συναδέλφους, όπως άλλωστε έκαναν κάποιοι από τα κόμματα που παρακολούθησαν τις εργασίες της διακομματικής επιτροπής, να ψηφίσουν τουλάχιστον τα βασικά άρθρα αυτού του νομοσχεδίου, που είναι σίγουρο ότι σαν νομοσχέδιο περιέχει τις βασικές μας ανάγκες για την τρέχουσα εξυπηρέτηση των Ολυμπιακών Αγώνων και περιέχει και κάποιες άλλες διατάξεις, που είχαν το χαρακτήρα του επείγοντος.
Προηγουμένως, παραδείγματος χάρη, συνεννοήθηκα με τις συναδέλφους μου από τη Νέα Δημοκρατία για μία τροπολογία η οποία πρόκειται να συζητηθεί αύριο, όταν θα συζητούμε τα άρθρα, η οποία αναφέρεται στο γεγονός ότι πρέπει να αναβληθεί ο χρόνος κρίσης των αξιωματικών των Ενόπλων Δυνάμεων, διότι συμπίπτει με τις ημερομηνίες των εκλογών.
Νομίζω ότι όλες οι διατάξεις, οι οποίες έχουν συμπεριληφθεί, είναι διατάξεις μίας Βουλής, η οποία θα κλείσει για δύο περίπου μήνες και επομένως υπάρχουν κάποιες εκκρεμότητες, οι οποίες πρέπει να λυθούν. Δεν έχουν καμία σχέση με ρουσφέτια, καμία προσωπική διάταξη, καμία διάταξη δεν υπάρχει που να αφορά πρόσωπα ή κατηγορίες ατόμων, από τις γνωστές διατάξεις οι οποίες υπογράφονται συλλήβδην από πάρα πολλά κόμματα στη Βουλή.
Σας ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, με την ευκαιρία αυτού του νομοσχεδίου θα ήθελα να επισημάνω ορισμένα πράγματα σε σχέση με την όλη πρόοδο της διαδικασίας και των έργων για την τέλεση των Ολυμπιακών Αγώνων του 2004.
Πριν από δύο περίπου χρόνια -και περισσότερο ίσως- η Κυβέρνηση κατά τρόπο πομπώδη έφερε ένα νομοσχέδιο, για να ρυθμίσει τα των Ολυμπιακών Αγώνων και μεταξύ των άλλων ψήφισε και διάταξη, με την οποία θεσμοθέτησε το Εθνικό Συμβούλιο, για το οποίο η διάταξη αναφέρει ότι συμμετέχουν σ' αυτό οι Αρχηγοί των κομμάτων, οι εκπρόσωποι των κομμάτων και μια σειρά άλλων παραγόντων, θεσμικοί ή και προσωπικότητες.
'Οπως συνηθίζει η Κυβέρνηση και ο κύριος Πρωθυπουργός με το επικοινωνιακό του επιτελείο, μετά την ψήφιση του νόμου έκανε τη μία και μοναδική τυπική εναρκτήρια σύγκλιση αυτού του Εθνικού Συμβουλίου στην Ολυμπία. Μάλιστα πήγαμε όλοι οι Αρχηγοί των κομμάτων πιστεύοντας κάποιοι, βέβαια λαθεμένα, ότι η Κυβέρνηση θέλει να λειτουργήσει πράγματι αυτό το Συμβούλιο, ώστε να συσπειρωθούν όλες οι πολιτικές, κοινωνικές, αθλητικές δυνάμεις, για να εφαρμοσθούν σωστές διαδικασίες, να γίνει σωστός προγραμματισμός, να γίνει σωστή προβολή μέσα και έξω από την Ελλάδα και πολλά άλλα ζητήματα.
Θυμάμαι ότι τότε, μεταξύ των άλλων που παραβρέθηκαν, ήμουν και εγώ ως Αρχηγός κόμματος. 'Ηταν και οι Αρχηγοί των περισσοτέρων άλλων κομμάτων.  Είχα επισημάνει σε εκείνον τον εναρκτήριο χαιρετισμό πως ελπίζουμε ότι θα λειτουργήσει αυτό το Συμβούλιο και ότι τελικά θα προωθηθούν τα έργα με κανονικές διαδικασίες, με διαφάνεια και δεν θα είναι το Εθνικό Συμβούλιο ένα τυπικό όργανο για να καλύπτει ενδεχόμενες αδιαφανείς, ίσως και παράνομες διαδικασίες απευθείας ανάθεσης έργων.
Γιατί είχαμε επισημάνει και τότε σε εκείνη τη μοναδική συνεδρίαση -γιατί έκτοτε δεν έγινε άλλη μέχρι σήμερα- ότι δεν θα ανεχθούμε οποιεσδήποτε ηθελημένες ή αθέλητες καθυστερήσεις, που θα οδηγήσουν τελικά στην απευθείας ανάθεση, κατά την εξαιρετική διάταξη που υπάρχει στη νομοθεσία μας, εκτέλεσης αυτών των μεγάλων έργων ύψους τρισεκατομμυρίων σε κάποιους συγκεκριμένους. Και είχαμε επισημάνει γιατί δεν πρέπει οι Ολυμπιακοί Αγώνες στην κοιτίδα του Ολυμπισμού, στη χώρα μας να είναι σαν εκείνους που διοργανώθηκαν σε άλλες χώρες, που έγιναν αντικείμενο εμπορευματοποίησης και εκμετάλλευσης.
Δυστυχώς ήταν προφητικά εκείνα τα λόγια τότε, γιατί μέχρι σήμερα δεν συκλήθηκε καθόλου το Εθνικό Συμβούλιο. Ακούγονται φωνές από υπεύθυνους αθλητικούς παράγοντες αλλά και άλλους που διαπιστώνουν, παρά την προσπάθεια συγκάλυψης από την πλευρά της Κυβέρνησης, της κυρίας Υπουργού και του Υφυπουργού, ότι έχουμε αδικαιολόγητες καθυστερήσεις. Φτάσαμε ήδη στο 2000 και δεν έχουν προχωρήσει βασικά έργα, με αποτέλεσμα η Κυβέρνηση με αποκλειστική της ευθύνη, μετά και από τις αλλεπάλληλες αλλαγές φορέων ανάληψης και προώθησης των έργων, να μας οδηγεί -φοβούμαστε- για έργα σημαντικά, των Ολυμπιακών Αγώνων, με τη δικαιολογία του κατεπείγοντος, γιατί καθυστερούν επί τόσα χρόνια διαδικασίες σε απευθείας αναθέσεις, κάτι που αν συμβεί, από τώρα το καταγγέλλουμε ότι θα είναι μεθοδευμένη ενέργεια, ώστε μέσα από τις διαπλοκές με μεγάλα εκδοτικά και οικονομικά συγκροτήματα να ανατεθούν αυτά τα έργα σε συγκεκριμένους ανθρώπους, συγκεκριμένες εταιρείες μέσα ή έξω από την Ελλάδα.
Θεωρούμε, λοιπόν, απαράδεκτη τη μη σύγκληση του Εθνικού Συμβουλίου αλλά και άλλων οργάνων. Εμείς δηλώνουμε ότι δεν πρόκειται να συμβάλουμε σε φιέστες της Κυβέρνησης, ούτε στη συγκάλυψη τέτοιων σκοπιμοτήτων είτε με δικαιολογίες είτε με προσχήματα διάφορης μορφής γιατί, βλέπουμε ότι αυτές οι εκλογές της 9ης του Απρίλη παίρνουν άλλη διάσταση, χοντραίνει το πράγμα της αντιπαράθεσης με ανέντιμο πολιτικό και αντιδημοκρατικό τρόπο παίζονται ισχυρά συμφέροντα αντιμαχομένων, στο εσωτερικό και στο εξωτερικό, εκδοτικών και οικονομικών συγκροτημάτων, τεχνικών εταιρειών, που οδηγούν σε υποβάθμιση περαιτέρω του πολιτικού βίου της χώρας του πολιτικού συστήματος και των θεσμών. Κρίνονται απ' αυτές τις εκλογές τρισεκατομμύρια δραχμές, έργα, προμήθειες λόγω Ολυμπιακών Αγώνων και βέβαια Γ' Κοινοτικού Πλαισίου Στήριξης, γι' αυτό και γίνεται αυτή η υποβάθμιση της πολιτικής.
Θέλουμε από την κυρία Υπουργό στη Βουλή, που είναι ο κατ' εξοχήν αντιπροσωπευτικός δημοκρατικός θεσμός, να μας πει με λεπτομέρεια, πού βρίσκονται τα έργα για τους Ολυμπιακούς Αγώνες του 2004, γιατί υπάρχουν αυτές οι καθυστερήσεις, ποιες διαδικασίες θα εφαρμοστούν ή ποιες διαδικασίες εφαρμόστηκαν και αν έγιναν διαγωνισμοί για τα μεγάλα έργα. Θα γίνουν διαγωνισμοί; Το αρχικό πρόγραμμα και το χρονοδιάγραμμα τηρείται; Και αν δεν τηρείται, γιατί και σε ποιο σημείο δεν τηρείται.
Γιατί άκουγα και το Γιώργο το Βασιλακόπουλο, γνωστός για το ήθος του στο χώρο αυτόν του αθλητισμού, σε διάφορα μέσα ενημέρωσης να είναι πραγματικός καταπέλτης για πολλά πράγματα. Και επιβεβαιώνεται τώρα με αυτό το νομοσχέδιο -σε ορισμένα- για διορισμούς προσώπων σε διάφορα συμβούλια.
Τελικά φοβάμαι ότι η διαπλοκή έχει προχωρήσει σε τέτοιο μεγάλο βαθμό, που τελικά, οι Ολυμπιακοί Αγώνες στη χώρα, αν δεν παρθούν έγκαιρα μέτρα θα γίνουν χειρότερο αντικείμενο εμπορευματικής εκμετάλλευσης από ό,τι έγιναν στο Λος 'Αντζελες και οπουδήποτε αλλού.
Είχα την ευκαιρία να επισκεφθώ το Δεκέμβριο του 1998 την Αυστραλία επίσημα. Και επισκέφθηκα και την πολιτική ηγεσία και την υπηρεσιακή ηγεσία που είχε αναλάβει τη διεξαγωγή των Ολυμπιακών Αγώνων που θα γίνουν φέτος στην Αυστραλία. Με πήγαν και στις εγκαταστάσεις επί αρκετές ώρες.  Είδα τι είχε γίνει μέχρι το Δεκέμβριο του 1998 εκεί που υπολείπονταν άλλα δύο χρόνια για να γίνουν οι αγώνες και βλέποντας τώρα το σημείο που βρισκόμαστε, πραγματικά ανησυχώ πάρα πολύ.
Γι'αυτό και υποψιάζομαι -και μάλιστα βάσιμα, γιατί μας δώσατε εσείς το δικαίωμα να υποψιαζόμαστε- ότι τελικά αυτές οι καθυστερήσεις ίσως να κρύβουν την πολιτική πρόθεση να ανατεθούν απευθείας με τη δικαιολογία του κατ'επείγοντος. Τι να κάνουμε; Χάθηκε αυτός ο χρόνος, από εδώ και πέρα τι πρέπει να γίνει. Είναι γνωστά αυτά τα τερτίπια. Είναι γνωστά τα κόλπα αυτά, όταν θέλεις να ευνοήσεις κάποιους και μάλιστα οικονομικά ισχυρούς.  Θέλουμε, λοιπόν, απάντηση σε όλα αυτά τα προβλήματα, γιατί διαφορετικά θα είσθε υπόλογοι απέναντι στον Ελληνισμό, στον ελληνικό λαό, αλλά και θα συμβάλετε στην κοιτίδα του Ελληνισμού, στην Ελλάδα, να μετατραπεί η ολυμπιακή ιδέα σε αντικείμενο εκμετάλλευσης κάποιων, οι οποίοι είναι εκείνοι που λυμαίνονται, δυστυχώς, αυτά τα τελευταία ιδίως έντεκα χρόνια και τα κοινοτικά προγράμματα και τα εθνικά προγράμματα, αλλά και την πραγματική ελληνική οικονομία και το μόχθο και τον ιδρώτα της πλειοψηφίας του ελληνικού λαού. Περιμένουμε συγκεκριμένη απάντηση εδώ στη Βουλή και όχι έξω στα διάφορα κανάλια και στα διάφορα ραδιόφωνα.  
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, το λόγο, παρακαλώ.
ΠΡΟΕΔΡΕΥΩΝ (Νικόλαος Κατσαρός): Δεν θέλετε να ακούσετε και την κ.
Παπαδημητρίου, να απαντήσετε μετά και να κλείσετε τη συζήτηση; ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μήπως φύγει ο κ.Τσοβόλας και δεν ακούσει την απάντηση.
ΠΡΟΕΔΡΕΥΩΝ (Νικόλαος Κατσαρός): 'Οπως θέλετε.
Ορίστε, κυρία Υπουργέ, έχετε το λόγο.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ευχαριστώ, κύριε Πρόεδρε.
Θα ήθελα λίγο να ενημερώσω τον Πρόεδρο του ΔΗ.Κ.ΚΙ. για μερικά προφανή και γνωστά πράγματα.
Πρώτα απ'όλα το Εθνικό Συμβούλιο, που δεν λέγεται Εθνικό Συμβούλιο, λέγεται Εθνική Επιτροπή, έχει συγκληθεί έξι φορές. 'Εχει συγκληθεί έξι φορές και μάλιστα οι τρεις φορές είναι τον τελευταίο χρόνο. Πιθανόν εκ των υστέρων θα πείτε, σε επίπεδο Αρχηγών. Κοιτάξτε, όμως, η Εθνική Επιτροπή είναι ένας χώρος στον οποίο γίνεται πραγματικά έργο. 'Εχουμε φτιάξει επιτροπές, συζητάμε, οργανωνόμαστε κλπ. Νομίζω, ότι δεν είναι απλώς ένα forum στο οποίο θα μπορεί το κάθε κόμμα να λέει, αν θέλετε, τις γενικές του κριτικές.
Από εκεί και πέρα, έχει υπάρξει ενημέρωση της Επιτροπής Μορφωτικών Υποθέσεων, έχουν υπάρξει επερωτήσεις στη Βουλή. Μάλιστα η τελευτία ήταν πρόσφατα μια μεγάλη επερώτηση. Νομίζω ότι έχουν υπάρξει μια σειρά από ευκαιρίες για ενημέρωση, ιδιαίτερα μάλιστα στο θέμα των έργων.
Θα ήθελα εδώ απλώς να επαναλάβω ορισμένα πράγματα. Με απίθανη λεπτομέρεια μπορούμε να σας ενημερώσουμε για τα θέματα των έργων.  'Αλλωστε και η διυπουργική επιτροπή και το "ΑΘΗΝΑ 2004" είναι, όπως ξέρετε, στη διάθεσή σας για οποιαδήποτε ενημέρωση. Αλλά εδώ μέσα στη Βουλή έχουμε ενημερώσει και την Επιτροπή Μορφωτικών Υποθέσεων και μέσα από τις επερωτήσεις συγκεκριμένα.
Δεν υπάρχει καμία καθυστέρηση σ' ό,τι αφορά τα έργα. Ποτέ δεν ισχυριστήκαμε ότι τα έργα θα ξεκινήσουν πριν από την αρχή του 2001.                 Χρειάζονται διαδικασίες έγκρισης και ωρίμανσης. Ιδιαίτερα δε, έχουμε αποφασίσει ότι αυτά τα έργα δεν είναι και τόσο σημαντικά. Να θυμίσω εδώ ότι περίπου το 20% της ετήσιας παραγωγής κατοικιών στην Αττική αντιστοιχεί με το Ολυμπιακό Χωριό, που είναι μακράν το μεγαλύτερο έργο. 'Οπως ξέρετε, το 75% των ολυμπιακών εγκαταστάσεων ήδη υπάρχουν στην Αττική. Επομένως το κρίσιμο ζήτημα των Ολυμπιακών Αγώνων, δεν είναι τα έργα. Το κρίσιμο ζήτημα των Ολυμπιακών Αγώνων είναι το συνολικότερο πρόβλημα της οργάνωσης μιας τεράστιας, πραγματικά, επιχείρησης, η οποία θα συμβεί για ένα δεκαπενθήμερο. Και εκεί χρειαζόμαστε, πραγματικά, εμπειρίες και γνώσεις και από άλλες περιοχές.  'Οπως ξέρετε έχουμε κάνει ήδη μία συμφωνία με το Σίδνεϊ για το πέρασμα όλης αυτής της εμπειρίας.  Δεν υπάρχουν λοιπόν αδικαιολόγητες καθυστερήσεις. 'Αλλωστε υπάρχει το γνωστό μάστερ -πλαν και κάθε τρίμηνο η συντονιστική επιτροπή της ΔΟΕ παρακολουθεί σημείο προς σημείο την πορεία του κάθε επί μέρους προγράμματος, γιατί τα προγράμματα είναι είκοσι οκτώ. 'Ενα από αυτά τα είκοσι οκτώ προγράμματα είναι το θέμα των έργων.
Με το θέμα των απευθείας αναθέσεων. Δεν ήσαστε στη Βουλή, αλλά το επανέλαβα πάρα πολλές φορές. Δεν υπάρχει καμιά περίπτωση να προχωρήσουμε σε απευθείας αναθέσεις, πριν από όλα, διότι δεν νομιμοποιούμαστε με βάση την κοινοτική και την εθνική νομοθεσία.
Είπα πριν ότι η δικαιολογία του κατεπείγοντος, που προβλέπεται στην  κοινοτική νομοθεσία, είναι μόνο εάν δεν υπάρχει η υπαιτιότητα του φορέα ο οποίος δημιούργησε την καθυστέρηση. Και εδώ, εάν είχαμε μία τέτοια περίπτωση, πραγματικά θα είχαμε υπαιτιότητα του φορέα. Και επομένως καμία ανάθεση, ούτε μελέτης ούτε κατασκευής, δεν πρόκειται να γίνει απευθείας.  Γίνεται με βάση το Κοινοτικό Δίκαιο σαν κανονικά δημόσια έργα, χωρίς καμία διαδικασία του κατεπείγοντος.
Αντίθετα -και εδώ θα ήθελα με πολλή χαρά να σας ενημερώσω για ο,τιδήποτε θέλετε συγκεκριμένο, για όση ώρα θέλετε και μια που η περίοδος είναι και δύσκολη και αυτήν την περίοδο, όποτε το ζητήσετε, δηλώνω ότι είμαι στη διάθεσή σας- αντίθετα ακολουθούνται διαδικασίες, οι οποίες είναι πολύ βαρύτερες από αυτές που προβλέπονται για τρέχοντα έργα. Διαδικασίες μελετών περιβαλλοντικών επιπτώσεων, ειδικών προεδρικών διαταγμάτων, ειδικών ρυθμίσεων με γενικά πολεοδομικά σχέδια κλπ., δηλαδή πολύ βαρύτερες διαδικασίες. Και αυτές όντως μας έχουν καθυστερήσει. Μας έχουν καθυστερήσει, αλλά πιστεύουμε ότι οποιαδήποτε παρέμβαση γίνει σ' αυτήν την πόλη, θα γίνει προς όφελός της. Οι Ολυμπιακοί Αγώνες δεν είναι μόνο μία μεγάλη αθλητική διοργάνωση. Συγχρόνως είναι και η μέγιστη ευκαιρία για μας, για να αλλάξουμε την Αττική και την Αθήνα και θα το πετύχουμε. Σας ευχαριστώ.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):  Κύριε Πρόεδρε, αν μου επιτρέπετε για μισό λεπτό.
ΠΡΟΕΔΡΕΥΩΝ (Νικόλαος Κατσαρός): 'Εχω στο Βήμα την κ. Παπαδημητρίου. Αν είναι για μια κουβέντα, δεν θα έχει αντίρρηση και η κ. Παπαδημητρίου.  ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):  Ζητώ συγγνώμη από την κ. Παπαδημητρίου, την οποία εκτιμώ και το ξέρει. 'Ομως, θα πω μόνο μια κουβέντα.
ΠΡΟΕΔΡΕΥΩΝ (Νικόλαος Κατσαρός): Παρακαλώ.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):  Κυρία Υπουργέ, εγώ δεν μίλησα για την Εθνική Επιτροπή. Μίλησα για το Εθνικό Συμβούλιο, που συμμετέχουν οι Αρχηγοί των κομμάτων της χώρας μας, που συνήλθε μία φορά στην Ολυμπία και καμία άλλη φορά. Δεν πήραμε ποτέ πρόσκληση.
Δεύτερον, έχω υπόψη μου -θα τα πει, πιστεύω, και η κ.  Παπαδημητρίου, πήρε μάλιστα και το φως της δημοσιότητας επιστολή ανησυχίας που στείλατε εσείς προς τον κύριο Πρωθυπουργό.
Τρίτον, έχω επίσης υπόψη μου το εξής για το Δέλτα του Φαλήρου. Πήγα στο ανοιχτό Δημοτικό Συμβούλιο και όλοι, ανεξάρτητα από κόμματα, έθεσαν το μεγάλο πρόβλημα και για το συντελεστή δόμησης, και για το πρόγραμμα που καθυστερεί τελείως κλπ. και όλα αυτά. Επομένως είναι σε πλήρη αντίθεση με αυτό που λέτε.
ΠΡΟΕΔΡΕΥΩΝ (Νικόλαος Κατσαρός): Ορίστε, κυρία Παπαδημητρίου, έχετε το λόγο.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, με συγχωρείτε. 
ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, θα απαντήσετε μετά. 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ελπίζω να είναι παρών ο κ. Τσοβόλας, για να ακούσει.
ΠΡΟΕΔΡΕΥΩΝ (Νικόλαος Κατσαρός): Ορίστε, κυρία Παπαδημητρίου, έχετε το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Με πρόλαβε ο Πρόεδρος του ΔΗΚΚΙ, κυρία και κύριοι συνάδελφοι, γιατί πραγματικά φαίνεται προβληματισμένη η κυρία Υπουργός και φαντάζομαι ότι ο λόγος είναι ακριβώς ότι διέρρευσε και πληροφορηθήκαμε όλοι με κάθε επισημότητα -και αυτό πιστεύω ότι σας τιμά πράγματι- ότι κάνετε και τον Πρωθυπουργό κοινωνό των προβληματισμών σας σε σχέση με την ανικανότητα πλέον συντονισμού αυτού του μεγάλου εθνικού έργου, που λέγεται Ολυμπιάδα 2004. Και θέλατε, τέλος πάντων, να δηλώσετε ότι είσαστε λιγότερο υπεύθυνη γι αυτό το μπάχαλο.
Γιατί, κυρία Υπουργέ, όντως πρόκειται περί μπαχάλου και ένα τρίτο, τέταρτο, πέμπτο νομοσχέδιο, ένας καινούριος τρόπος να βλέπουμε τα πράγματα σήμερα, το αποδεικνύει.
Και μπαίνω στην ουσία ξεκινώντας από τα άρθρα 6 και πέρα. Εντάξει. Τροποποιείστε κάποιους νόμους, αλλά να δούμε πώς τους τροποποιείτε.  Εναρμονίστε την οδηγία 96/9 της ΕΟΚ, τροποποιείστε τον κώδικα της πολιτικής δικονομίας. Αλλά δεν μπορώ να καταλάβω γιατί όλα αυτά θα έπρεπε να τα κάνετε φέρνοντας την προτελευταία εβδομάδα, προ της διάλυσης της Βουλής ένα νομοσχέδιο, που θα χειροκροτούσαμε εάν επιτέλους επρόκειτο να υιοθετήσουμε ένα εθνικό οργανόγραμμα, γι' αυτό το μπάχαλο. Δηλαδή δεν υπάρχει άνθρωπος στην οργανωτική επιτροπή, δεν υπάρχει έντιμος, έξυπνος, ικανός, τεχνοκρατικά προσεγγίζων το ζητούμενο, πολιτικό πρόσωπο, δικηγόρος, γραμματέας, ή αρχιτέκτονας που να μην έχει αγανακτήσει με τη μη λειτουργία όλων των υποφορέων αυτού του μεγάλου φορέα. Και κατ'αρχάς πρέπει να μας καθορίσετε τι σημαίνει "θα έφταιγε ο φορέας".  Ποιος είναι αυτός ο φορέας που τελικά θα έφταιγε, για να ξέρουμε και ποιος είναι υπεύθυνος; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα σας απαντήσω.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα μου απαντήσετε, γιατί έχω πάρα πολλές ερωτήσεις να σας κάνω και, αν θέλετε, σημειώνετε.
Είπατε στην κ. Πετραλιά ότι φαίνεται ότι δεν έχει διαβάσει το νομοσχέδιο. Δεν είναι και πολύ ευπρεπές να λέγεται αυτό από γυναίκα σε γυναίκα Βουλευτή, μια κι εγώ υποστηρίζω ότι οι γυναίκες είναι ευπρεπέστερες σε αυτό το "ίδρυμα". Και αποδεικνύεται όμως ότι είχε απόλυτα δίκιο η κ. Πετραλιά όταν σας μίλησε για το ρόλο στο νομοθέτημα αυτό, του ΟΕΚ. Και είπατε, όχι, θα είναι ιδιοκτήτης ο ΟΕΚ και δεν θα μεταβιβάζει. Με συγχωρείτε, μήπως δεν έχετε διαβάσει εσείς το νομοθέτημά σας; Είναι στην παράγραφο 13 του άρθρου 1, "προς εκπλήρωση του σκοπού της η εταιρεία μπορεί να ιδρύει άλλες εταιρείες ή να συμμετέχει σε εταιρείες".
Επιπλέο στο προηγούμενο νομοσχέδιο του κ. Παπαϊωάννου ψηφίσαμε τη δυνατότητα συμμετοχής του ΟΕΚ σε ποσοστό, αν θυμάμαι καλά, 22% ή 27%, δεν έχω το νόμο μαζί μου. Αυτό δεν το καταργείτε στις καταργούμενες διατάξεις. Πείτε μας, τελικά, τι ισχύει γιατί είπατε και το άλλο, που αποδεικνύει ότι έχει δίκιο η κ. Πετραλιά. Είπατε ότι θα είναι εθνικοί οι πόροι, δηλαδή θα είναι πόροι ΟΕΚ (και ιδιοκτησία ΟΕΚ και μεταφορά στους δικαιουμένους από τον ΟΕΚ), το στέρεο των εργατικών -κάποια στιγμή κατοικιών, ενώ οι άλλοι χώροι, είπατε, θα χρηματοδοτηθούν από κοινοτικούς πόρους.
Εσείς το είπατε, παρακαλώ, δείτε τα Πρακτικά της Βουλής, να τα βρείτε.  Είπατε επί λέξει "τα επιπλέον που χρειάζονται για να λειτουργήσει ένας οικισμός", δηλαδή οι εκκλησίες, τα εμπορικά καταστήματα, τα παράλληλα έργα; Ποια δηλαδή; Μου λέτε τι θα χρηματοδοτήσει; Εννοείτε τους δρόμους και τις πλατείες; Εννοείτε έργα κοινωφελή; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μπορώ να σας απαντήσω; 
ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Οχι, θα μου απαντήσετε, όταν έρθει η ώρα.
Αλλά να δεσμεύεστε. Θα χρηματοδοτηθούν από κοινοτικούς πόρους. Και στο νομοσχέδιό σας γράφετε για χρηματοδότηση και για συγχρηματοδότηση. Να μας πείτε από ποιους, προς ποιους.
Εδώ τίθεται ένα μέγιστο θέμα. 'Εχει υπάρξει μία τροπολογία του Υπουργού κ. Παπαϊωάννου, που αφορά σε ακύρωση πρόβλεψης των νόμων βάσει των οποίων πολεοδομούν και το Υπουργείο και οι μελετητές και οι πολίτες αυτής της χώρας, που θέλει να υπάρχει εισφορά σε γη, σε χρήμα, δηλαδή να υπάρχει επιβάρυνση των ακινήτων για την απόκτηση και τη λειτουργία κοινωνικής γης. Αυτό έγινε προσπάθεια για να αρθεί. Το πολέμησα. Παρενέβη και ο κ. Κακλαμάνης. Αλλά ήρθη κάποια άλλη στιγμή, που δεν το πήραμε χαμπάρι.
'Εχουμε, λοιπόν, ένα κομμάτι γης πολύ μεγαλύτερο από αυτό που προέβλεπαν οι άλλες τέσσερις ανταγωνίστριες πόλεις, λαμβανομένου υπόψη του συντελεστού, βέβαια. Μιλάμε τεχνικά. Διαβάζεται ευκρινέστατα μέσα από το νομοθέτημά σας, ότι για τέταρτη φορά, προσπαθούμε να το παρακάμψουμε, αλλά εκεί τελειώνουμε: ο ΟΕΚ θα κρατήσει το στερεό που λέγεται εργατικές κατοικίες. Τα υπόλοιπα θα έρθουν οι "αετονύχηδες" αποκτώντας γη, που δεν έχει εισφέρει τίποτα ως γη κοινωνική, δεν έχει πληρώσει ούτε "χρήμα" ούτε "γη" και θα τους συγχρηματοδοτήσει η Ευρωπαϊκή 'Ενωση και οι πόροι των Ελλήνων...
Πρέπει αυτό να διευκρινιστεί και να πάρετε πίσω αυτό το νομοσχέδιο. Αν τελικά καταλήγετε σ'αυτήν την οργανωτική δομή της επιχείρησης, αντιλαμβάνομαι ότι είναι δύσκολο να καταλήξετε κάπου, ώστε να γνωρίζει ο ελληνικός λαός ή τουλάχιστον η ελληνική Βουλή τι πράττετε. Αυτήν τη στιγμή είναι το σοβαρότερο θέμα για το οποίο "σκούζει" η Νέα Δημοκρατία δύο χρόνια.
'Εχουμε, λοιπόν, ένα κομμάτι γης χωρίς εισφορά σε γη, χωρίς εισφορά σε χρήμα, όπου τα πάντα τα προσφέρει το κράτος.  Τα χρηματοδοτεί ο ελληνικός λαός και τελικά αποδίδονται με ποιον τρόπο σε ποιους; Γι'αυτό καθυστερούν όλα; Φαίνεται ότι έχετε πολύ περίεργες απόψεις για τις υποχρεώσεις της πολιτείας, του Υπουργείου σας αλλά και του 'Ελληνα κατασκευαστή έναντι του νόμου.
Ποιος σας είπε ότι δεν χρειάζεται οικοδομική άδεια για προσωρινές κατασκευές; Δεν ξέρω με ποιον ΓΟΚ ασκήσατε εσείς επάγγελμα. Ο ΓΟΚ με τον οποία ήσκησα εγώ επάγγελμα στο άρθρο 18 λέει ότι και για το ικρίωμα του μπογιατζή χρειάζεται άδεια. Ευκολότερη άδεια, αλλά άδεια.
Ποιος σας είπε ότι μπορούμε να κάνουμε πλήρη ακύρωση και του οικοδομικού κανονισμού και των οφειλών μας προς το κοινωνικό σύνολο, επειδή, δήθεν, οι κατασκευές είναι προσωρινές; Εάν όντως είναι προσωρινές, δεν πρέπει να περιγραφεί η διάρκεια αυτής της προσωρινότητας; Ως προς τις προσωρινές κατασκευές το 2000, ως εκ της φύσης των υλικών τους, θα μπορούσαν να χαρακτηρισθούν μονιμότερες των μονίμων κτίσματα.  Δηλαδή, οτιδήποτε είναι "κουμπωτό" στην ελληνική θεώρηση είναι προσωρινό; Πόσα χρόνια υπάρχει ο Πύργος του 'Αϊφελ; Κυρία Παπαζώη, πραγματικά πιστεύω ότι εσείς προσωπικά είσαστε "εκτός παιχνιδιού" και σας τιμά αυτό. Αλλά όλες οι έννοιες της προσωρινότητας, του "άρπα κόλλα", και του επείγοντος κάτι κρύβουν από πίσω, κάτι έκρυβαν στη αρχική βούλησή τους, ή κάτι καινούριο μπήκε καθ'οδόν. Γνωρίζουμε τις ακόρεστες ορέξεις όλων των ανθρώπων που σας στηρίζουν, κυρίως εν όψει των επερχομένων εκλογών. Πάρτε λοιπόν αυτό το νομοσχέδιο πίσω, για να μην εκτίθεται αυτή η Βουλή και όλοι εμείς ως πρόσωπα και ως κόμματα.  Δεν μπορεί μέχρι την τελευταία στιγμή να παίζουμε θέατρο σκιών.  "Αναδιαρθρώνεται η Αθήνα 2004 και η ειδική γραμματεία Ολυμπιακών 'Εργων". Τελικά, πώς δουλεύει αυτή η εταιρεία; Ποιος δουλεύει σ'αυτήν την εταιρεία; Ποιος ορίζει αυτήν την εταιρεία; Ποια είναι η δική σας αρμοδιότητα; Ποια είναι η αρμοδιότητα κάποιου άλλου; Ποια είναι του προέδρου; Ποια είναι του αντιπροέδρου; Πώς προσελήφθησαν όσοι προσελήφθησαν; Το μόνο που βρίσκουμε κοιτώντας αυτούς είναι η κοινή προέλευση από το ίδιο διαπλεκόμενο περιβάλλον.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 'Ελεος!  Πιστεύω ότι δεν τιμά κανένα μας τούτη την ώρα να φέρνουμε ένα τέτοιο νομοσχέδιο εδώ στη Βουλή.
Είπατε πως δεν υποχρεώνεται η Κυβέρνηση να κάνει αρχιτεκτονικό διαγωνισμό. Με συγχωρείτε, δεν σας υποχρεώνουν οι δεσμεύσεις σας; Θυμάστε με πόση αυταρέσκεια είχε ανακοινωθεί όλες τις φορές στην επιτροπή από τον κ. Βενιζέλο ο αρχιτεκτονικός διαγωνισμός; Και λέτε σήμερα ότι θα πάρετε μάθημα από το Σίδνεϋ; Η πρώτη πράξη του Σίδνεϋ ήταν να καλέσει τους πέντε καλύτερους αρχιτέκτονες της γης και να πάρει...
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Εχετε δει το έργο του Σίδνεϋ; 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν λειτουργούμε εσείς και εγώ εδώ ως μηχανικοί. Λειτουργούμε ως πολιτικοί. Εκείνο που είναι ξέρω είναι ότι φώναξαν τον Κουλ Χάας και (KoolHaas) του είπαν "έλα βοήθα". Εσάς σας έστειλε γράμμα και ακόμα περιμένει απάντηση.
Ξεκινήσατε το Ολυμπιακό Χωριό, κάνατε ένα διαγωνισμό και κανείς δεν κατάλαβε γιατί ακυρώθηκε αυτός ο διαγωνισμός. Τον ενδέκατο ή δωδέκατο μήνα 1999, επανέρχεστε με πρόσκληση ενδιαφέροντος αναμένοντας τον Απρίλιο τα masterplan. Και αυτό δεν είναι έντιμο, διότι ο έχων ήδη συμμετάσχει με πρόσκληση σας, στον πρώτο διαγωνισμό, έχει πλεονέκτημα. Αν κάποιος προσφύγει στην Ευρωπαϊκή 'Ενωση και στις υπηρεσίες ανταγωνισμού θα σας καθυστερήσει, εκτός αν αυτό θέλετε για να φτάσετε στο σημείο να "μη φταίει ο φορέας". Και να μας πείτε ποιος είναι αυτός ο φορέας που πότε φταίει και πότε δεν φταίει.
Χθες στην Αίγλη, αν δεν απατώμαι, μοιράσατε σε ηθοποιούς -στους οποίους χρωστάτε δόση επιχορήγησης  δύο -τριών ετών- τετρακόσια πενήντα δισ. εκατομμύρια (450.000.000.000) από το Πακέτο Πρόντι για τον πολιτισμό. Δυσαρεστηθήκατε από την κυρία Πετραλιά που υπαινίχθει τι πραγματικά κάνατε εσείς και τι ο κ. Παπαντωνίου.
Πέστε στη Βουλή -σας ρώτησα και στη συζήτηση της επερώτησής μας- τι υπέρβαση έκανε ο κ. Βενιζέλος μοιράζοντας "πολιτιστικούς" πόρους στην "κολοπετινίτσα" και σε φιλικούς πολιτιστικούς συνδέσμους. Σας κατήγγειλα ότι έχετε ήδη και εσείς μπει στην υπέρβαση, ότι έχετε ξεπεράσει το πλαφόν.
Είπατε εδώ ότι υπογειοποιείται η Συγγρού. Πότε θα γίνει αυτό; Εσείς δεν μπορείτε να κάνετε ένα οργανόγραμμα -σανό δεν μπορούμε να μοιράσουμε σ' αυτόν τον τόπο- και θα υπογειοποιήσετε τη Συγγρού για το 2004; Κάντε  μια παρουσίαση στον εαυτό σας, μεταξύ σας, εσείς τα στελέχη του ΠΑ.ΣΟ.Κ.  Αυτό που κάνατε προς Πρωθυπουργό, κάντε το σε ένα σχεδιάγραμμα. Θα δείτε ότι θα έχετε κάθε λόγο να απεύχεσθε να εκλεγείτε, διότι θα γελοιοποιήσετε και τους εαυτούς σας, αλλά, δυστυχώς, και τη χώρα. Θα επανέλθω στη συζήτηση των άρθρων.
Θα ήθελα να θίξω λίγο τα θέματα που αφορούν στο Ολυμπιακό Χωριό. Δεν είναι σαφές ποια εδάφια καταργούνται και πια εδάφια μένουν.  Παραδείγματος χάρη στο άρθρο 3 παράγραφος 1, εδάφια γ' και δ' θεωρώ ότι ακυρώνεται, αφαιρείται το κομμάτι, που αφορά στον υπερτοπικό πόλο Φαλήρου, όπου ο συντελεστής από 0,5% γίνεται 0,35%. Μόνο αυτό αφαιρείται; 'Αρα τα υπόλοιπα παραμένουν; Και έχετε το Ολυμπιακό Χωριό με συντελεστή 0,5% ενώ μας είχατε πει ότι θα είναι 0,4%; Αυτό το έχετε πει δεκαπέντε φορές στη Βουλή.
Κάθε φορά που κάτι τροποποιείται, αλλάζουν οι συντελεστές. Δεν ξέρουμε αν ο συντελεστής είναι και σε περιοχή που είναι δάσος. Ούτε αυτό έχει διευκρινιστεί. Και για να μην είναι διευκρινίσιμο -που δεν κατάλαβα γιατί- αφαιρείτε, στις καταργούμενες διατάξεις, την ανάγκη ύπαρξης ενός σχεδίου γενικής διάταξης υπό κάποια κλίμακα, 1:1000. Δηλαδή αυτό το σχέδιο γενικής διάταξης χωρίς κλίμακα πώς θα γίνει; 'Εχετε κανέναν άλλο τρόπο εσείς να παρουσιάζετε σχέδια εάν δεν είναι υπό κάποια κλίμακα τα σχέδια; 'Οταν ακυρώνεται η παράγραφος 9 στο άρθρο 3 που λέει "εκκρεμείς διαδικασίες σχεδιασμού και οικιστικής οργάνωσης, σύμφωνα με τις διατάξεις που τις διέπουν" και δίνετε τις δυνατότητες της προηγούμενης πρόβλεψης για πέντε μήνες, ειδάλλως, αν αυτή η προθεσμία είναι άπρακτη, θα  απαιτηθούν και τα τάδε πράγματα, και το επεκτείνετε στους δεκαοκτώ μήνες.  Δηλαδή, καταργείτε κάθε ελεγκτική αρχή. Είναι στο άρθρο 3 παράγραφος 9. Τους πέντε μήνες που χρειαζόσασταν για να γίνει ταχύτατα μια διαδικασία, τους κάνετε δεκαοκτώ από σήμερα.
'Αρα τα αναφερόμενα μετά απ'αυτή την αλλαγή, για τροποποίηση του Γενικού Πολεοδομικού Σχεδίου, για έκδοση προεδρικού διατάγματος κλπ.  είναι πια ανενεργά. Και μιλάτε για περιβαλλοντικές μελέτες.
Ποιά περιβαλλοντική μελέτη απαιτείται; Απαιτείται περιβαλλοντική έκθεση. Και αυτό, εν πάση περιπτώσει, που  πέρασε από τη Βουλή ήταν για να διευκολύνει τη διαδικασία. Εσείς αφήσατε όλο το χρόνο άπρακτο. Και σήμερα, απευθύνεσθε στην κ. Πετραλιά και στην Εθνική Αντιπροσωπεία και λέτε, περιβαλλοντικές μελέτες, περιβαλλοντικοί όροι. Ποιος θα τους βάλει αυτούς; Με ποια διαδικασία; Πότε; Εδώ τις καταργείτε αυτές τις διαδικασίες και τολμάτε και λέτε ότι γνωρίζετε τις υποχρεώσεις σας απέναντι στην Αττική και στην Αθήνα; Προσβλέπετε σε μια καινούρια γειτονιά της Αθήνας, μια καινούρια πόλη δέκα χιλιάδων κατοίκων, που σας πληροφορώ ότι μαζί με όλο το εμπορευματικό κέντρο των συνεταίρων του ΟΕΚ, που ήδη έχουμε αρχίσει να αναγνωρίζουμε στην αθηναϊκή κοινωνία, δεν θα είναι δέκα χιλιάδες, θα είναι πολύ παραπάνω, χωρίς δυνατότητα πρόσβασης ούτε σε κάποια κέντρα δουλειάς ούτε προς τη σημερινή Αθήνα και την προγραμματιζόμενη. Αυτό θεωρείτε ότι είναι υποχρέωσή σας απέναντι στην Αθήνα; Θεωρείτε ότι έτσι που υπερφορτώνετε την Αθήνα και με την κακίστη επιλογή του Ολυμπιακού χωριού εκεί, υπηρετείτε την Αθήνα; Θεωρείτε ότι όταν το δίνετε σε ένα συνεταίρο παμφάγο, όχι μόνο  στον ΟΕΚ, (όπως φαίνεται από το σημερινό νομοσχέδιο πια ανάγλυφα) υπηρετείτε την Αθήνα;  Πιστεύω ότι η Αθήνα, η πρωτεύουσα στην οποία φαίνεται ότι έχετε στηρίξει τους εκλογικούς σας στόχους, πρέπει με τη βοήθεια όλων των πτερύγων της Βουλής, κύριε συνάδελφε του ΔΗ.Κ.ΚΙ., να ενημερωθεί ότι ενταφιάζεται το μέλλον της Αθήνας μ'αυτές τις επιλογές σας. Και δεν θα μείνω -ποτέ δεν "κολλάω" ούτε κυνηγάω μάγισσες εγώ- στο τι νταραβέρι διαπλοκής υπάρχει πίσω απ'αυτά τα έργα.
Θεωρώ ότι η ανικανότητα που έχετε για διαχείριση, σε σχέση με τους Ολυμπιακούς, υποβιβάζει την ποιότητα ζωής της Αθήνας. Και έρχεστε ανερυθρίαστα και μας λέτε "έχετε υποχρεώσεις στην Αθήνα". Ποια Αθήνα; Την Αθήνα για την οποία ο κ. Λαλιώτης υπέγραψε ότι είναι στους στόχους και στις εκτιμήσεις του Οργανισμού της Αθήνας η εξάπλωση όταν είναι ακριβώς το αντίθετο; Στην Αθήνα για την οποία έχετε κάνει κουρελόχαρτο τον Οργανισμό της Αθήνας και το νόμο που τον εμπεριέχει; Στην Αθήνα που όλοι μας φωνάζουμε ότι υπηρετείται από αθηνοκεντρικές νοοτροπίες, όταν πιστεύω ότι εδώ κατοικούν οι δυστυχέστεροι των Ελλήνων; Και πρέπει κάποια στιγμή να το αρθρώσουμε με δικαιοσύνη.
Κυρία Υπουργέ, πράγματι θέλει γενναίο ψάξιμο το άρθρο για το Ολυμπιακό χωριό και οι καταργούμενες διατάξεις που κάποιοι ετοίμασαν και σας έφεραν να υπογράψετε και σεις και οι άλλοι Υπουργοί σας. Θεωρώ ότι γίνεται ουσιαστική καταστρατήγηση. Θεωρώ ότι αποφεύγεται από δω και πέρα κάθε ελεγκτική δύναμη, θεωρώ ότι για κάποιους ετοιμάζεται τηγάνι. Το καταγγέλλουμε σήμερα, θα το καταγγέλλουμε πάντα και δεν θα το επιτρέψουμε να γίνει μεθαύριο, που θα ορκιστούμε κυβέρνηση. Ευχαριστώ.
( Χειροκροτήματα από την πτέρυγα της Νέας Δημοκρατίας ) ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Πεντακόσια Χρόνια 'Εντυπης Παράδοσης του Νέο ελληνισμού", της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εβδομήντα δύο μαθητές και τρεις συνοδοί-καθηγητές από το πρώτο τμήμα του Παπαστρατείου Γυμνασίου Αγρινίου, καθώς επίσης και εβδομήντα τρεις μαθητές και τρεις συνοδοί-καθηγητές από το δεύτερο τμήμα του Παπαστρατείου Γυμνασίου Αγρινίου.
Η Βουλή τους καλωσορίζει.
( Χειροκροτήματα απ'όλες τις πτέρυγες ) Κυρία Υπουργέ, θέλετε το λόγο για να απαντήσετε; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Οχι τώρα, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Εισερχόμεθα στο στάδιο των δευτερολογιών.
Η κ. Πετραλιά έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, να κλείσουμε τη συνεδρίαση. 
ΠΡΟΕΔΡΕΥΩΝ (Παναγιώτης Σγουρίδης): Από σας εξαρτάται. Θα πρέπει να ξέρετε ότι το Προεδρείο είναι υποχρεωμένο όσο ζητάνε το λόγο οι Βουλευτές και οι Υπουργοί να τους τον δίνει.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Εννοούσα να απαντήσει αύριο η κυρία Υπουργός. 
ΦΑΝΗ ΠΕΤΡΑΛΙΑ-ΠΑΛΛΗ: Η κυρία Υπουργός συνηθίζει μονίμως είτε στην Αίθουσα της Βουλής είτε στην Εθνική Επιτροπή,αλλά και ακόμη και εκτός Βουλής,οσάκις αναφέρεται σε εμένα να χρησιμοποιεί εκφράσεις που ουσιαστικά υποτιμούν εκείνη και όχι εμένα. Χρησιμοποιεί κατά κόρον βαριά επίθετα ή διάφορες άλλες εκφράσεις. Σήμερα αρκετές φορές μίλησε για ψεύδη της κ. Πετραλιά. Το προσωποποιεί κιόλας.
Πρέπει να πω ότι σχεδόν όλα αυτά που αποκαλεί ψεύδη,είναι τα όσα η κ. Παπαζώη διέρρευσε στον "ΕΠΕΝΔΥΤΗ", με την επιστολή την οποία έστειλε στον Πρωθυπουργό. Τα περισσότερα απ' αυτά είναι εκείνα που η ίδια αποκαλεί όταν αναφέρεται σε εμένα, ως ψεύδη.
Δεν έχω πάρει συγκεκριμένες απαντήσεις στα ερωτήματα που της έχω κάνει. Η κυρία Υπουργός αρκέστηκε να πει ότι καλό θα ήταν να γνωρίζω το νομοσχέδιο και να μην αρκούμε στα όσα μου λένε οι σύμβουλοί μου. Απ' ό,τι αποδείχθηκε στη συνέχεια η κ. Παπαζώη ούτε ανάγνωση του νομοσχεδίου δεν είχε κάνει. Δεν γνωρίζει καν τι έχει φέρει στη Βουλή.
Και Θέλω να πω, ότι η κυρία Υπουργός ήταν αυτή που ήρθε στην επιτροπή με είκοσι οκτώ συμβούλους, δύο για κάθε άρθρο, και όχι εμείς εδώ.  
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Ενα ακόμη ψεύδος.
ΦΑΝΗ ΠΕΤΡΑΛΙΑ-ΠΑΛΛΗ: Θα ήθελα επίσης να ρωτήσω, για να γίνουν κάποιες διευκρινίσεις. Θα ήθελα να δεσμευθεί ως προς τη μεταολυμπιακή χρήση του χώρου του ιπποδρόμου. Δεν άκουσα γι' αυτό απολύτως τίποτα. Ακόμη πρέπει να μας διευκρινίσει τι σημαίνει προσωρινές κατασκευές και πώς εννοούνται αυτές μέσα από απ' αυτό το νομοσχέδιο.
'Οσον αφορά το διαγωνισμό, όπου είπε ότι δεν χρειάζεται να γίνει αρχιτεκτονικός διαγωνισμός για το Ολυμπιακό Χωριό, αλλά η κυβέρνηση κατά παραχώρηση θα δώσει αυτήν τη δυνατότητα βάσει του νόμου, θέλω να ακούσω από την Υπουργό γιατί ο Σύνδεσμος Ελλήνων Μελετητών και ο Σύνδεσμος Ελλήνων Αρχιτεκτόνων αρνούνται να μετάσχουν σ' αυτό το νέο διαγωνισμό.  Ακόμη ποτέ δεν πήραμε επαρκείς απαντήσεις γιατί ακυρώθηκε ο πρώτος διαγωνισμός. Πιστεύω ότι και για την  ιδία την κυρία Υπουργό και για την Κυβέρνηση, θα πρέπει να πουν στη Βουλή το γιατί, διότι είναι υποχρέωση τους να γνωρίζει η Εθνική Αντιπροσωπεία, τι ακριβώς συνέβη, διότι πάρα πολλά γράφονται στις εφημερίδες. Δεν πρέπει να πλανάται καμία σκιά, εκτός αν υπάρχει.
Ως προς τον προϋπολογισμό δεν υπάρχει τίποτα. Για ποιο master plan μας μίλησε η κυρία Υπουργός. Ο κ. Μπακούρης πριν από λίγο καιρό στην τελευταία Εθνική Επιτροπή, σε δικό μου ερώτημα, απήντησε ότι δεν είναι το τελικό master plan αυτό που ισχύει τώρα.
Στα όσα μας είχαν στείλει σημειώματα και χαρτιά για την Εθνική Επιτροπή του Ιανουαρίου υπήρχε μέσα το παλαιό master plan. Δεν υπήρχε σύγχρονο master plan. Υπήρχε το master plan, το οποίο είχε δημιουργηθεί λίγο μετά τη διεκδίκηση.
Θεωρώ ότι υπάρχει κάτι άλλο, πάρα πολύ σημαντικό, από τα όσα είπε η κυρία Υπουργός και επίσης, εδώ ζητώ διευκρίνιση. Η κυρία Υπουργός είπε κάτι και αναφέρομαι στη διεθνή ζώνη, που η διεθνής ζώνη είναι το φιλέτο σε όλη την ιστορία και μάλιστα, κάπου αναφέρεται περί αυτοχρηματοδότησης για το Ολυμπιακό Χωριό. Κάνω μια παρένθεση τώρα, για να επανέλθω στη διεθνή ζώνη. Ποια αυτοχρηματοδότηση; Εδώ προσελήφθη σύμβουλος η Price Water House για να φέρει τους χρηματοδότες και ελύθη η σύμβαση με την Price Water House αφού δόθηκε και σπαταλήθηκε από το ελληνικό κράτος και από το 2004 ένα δισεκατομμύριο (1.000.000.000) δραχμές -αυτή ήταν η αμοιβή της Price Water House- χωρίς να φέρει ούτε ένα χρηματοδότη και ούτε μία δραχμή.
Και επειδή αναφέρθηκε πριν η κυρία Υπουργός, βεβαίως μη γνωρίζουσα να απαντήσει οριστικά και θετικά στα όσα τη ρωτήσαμε, και είπε, όσον αφορά το Ολυμπιακό Χωριό, ότι εμείς έχουμε αντιρρήσεις για τον Οργανισμό της Εργατικής Κατοικίας, θα της θυμίσω και ας διαβάσει τα Πρακτικά, ότι εγώ τουλάχιστον είχα αναφερθεί την προτελευταία φορά στην επιτροπή και είχα πει ότι θεωρώ σωστό να πάει στον Οργανισμό Εργατικής Κατοικίας. Δηλαδή, είναι μια έξυπνη, καλή πράξη αν θέλετε, υπό τους όρους που θα πήγαινε.  Γιατί; Διότι είναι γνωστό ότι η κ. Τζαβέλλα, ο κ. Μπακούρης πήγαν στις Βρυξέλλες, προσπάθησαν να βρουν πόρους, δεν βρήκαν τους πόρους. Παρ' όλο που επέστρεψαν και είπαν σε συνέντευξη τύπου ότι έφεραν τριακόσια εβδομήντα δισεκατομμύρια (370.000.000.000) για τα αθλητικά έργα, αυτό δεν επετεύχθη. Και βεβαίως, ειπώθηκε ότι επειδή η κ. Διαμαντοπούλου έχει το πακέτο το κοινωνικό, θα μπορούσε να βρει τους πόρους για να κάνει η Κυβέρνηση το Ολυμπιακό Χωριό, ακριβώς επειδή δεν βρέθηκαν οι χρηματοδότες εκείνοι που θα έδιναν για το Ολυμπιακό Χωριό. 'Αλλο ο Ο.Ε.Κ. ως ο αρμόδιος φορέας να κατασκευάσει το χωριό και άλλο αυτό που σήμερα συζητούμε εδώ, δηλαδή τη δημιουργία μιας άλλης ή πολλών άλλων εταιρειών από τον Ο.Ε.Κ., ο οποίος πλέον είναι ο μεσάζων δημιουργίας εταιρειών, οι οποίες θα προχωρήσουν σε απευθείας αναθέσεις, λόγω του επείγοντος και λόγω του χρόνου.
Εκείνο όμως για το οποίο επιθυμώ ιδιαιτέρως να έχω μία δέσμευση της Υπουργού, είναι διότι άκουσα ότι χρησιμοποίησε σε ένα σημείο, όσον αφορά δηλαδή τη διεθνή ζώνη, τις λέξεις "ως ιδιοκτησία μπορούν να παραμείνουν στον Ο.Ε.Κ.". Αυτό ήταν η πιο βαριά κουβέντα που ακούστηκε εδώ μέσα και επ'αυτού θέλω τώρα απάντηση. Τι πάει να πει "μπορούν να παραμείνουν"; Εδώ είχε γίνει ολόκληρη συζήτηση και υπήρχε η ρητή διαβεβαίωση από το 2004 σε δική μου ερώτηση ότι ιδιοκτήτης της διεθνούς ζώνης θα είναι ο Ο.Ε.Κ. Το πιο βαρύ, λοιπόν, και το πιο σοβαρό από όσα συζητούμε εδώ μέσα, είναι η λέξη "μπορούν" την οποία χρησιμοποίησε η κυρία Υπουργός. 'Οταν υπάρχει η λέξη "μπορούν" σημαίνει ότι από κει και πέρα όλα γίνονται για τη διεθνή ζώνη. Είναι γνωστό ότι είναι το φιλέτο, είναι γνωστό ότι στο φάκελο διεκδίκησης μιλούμε για τη διεθνή ζώνη, για τριάντα χιλιάδες τετραγωνικά μετρά, ενώ με το συντελεστή δόμησης από τον προηγούμενο νόμο και βάσει των διαιρέσεων ή και των πολλαπλασιασμών, η ζώνη αυτή αντί για τα τριάντα χιλιάδες τετραγωνικά μέτρα, φθάνει στα ενενήντα χιλιάδες τετραγωνικά μέτρα. Χρειάζονται τριάντα χιλιάδες, τα υπόλοιπα εξήντα με το "μπορούν" δείχνει και για ποιο λόγο η Κυβέρνηση έφερε αυτό το νομοσχέδιο προεκλογικά, διότι θα πω και πάλι, έπρεπε να ξοφλήσει τα γραμμάτιά της.  
ΠΡΟΕΔΡΕΥΩΝ (Παναγιώτης Σγουρίδης): 'Εχω τη τιμή να ανακοινώσω στο Σώμα ότι από την εισαγγελική αρχή διεβιβάσθη η αίτηση στη Βουλή  για την άρση της ασυλίας του Βουλευτή κ. Ιωάννη Θωμόπουλου.
Παραπέμπεται στην αρμόδια Διαρκή Επιτροπή.
Κυρία Υπουργέ, θέλετε να μιλήσετε; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μάλιστα, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Υπουργέ, έχετε το λόγο.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα ξεκινήσω από τα διάφορα ζητήματα τα οποία έθεσε η κ. Παπαδημητρίου. Βεβαίως δεν μπορώ να πω ότι είναι ζητήματα αυτά, αλλά κρίσεις του τύπου ότι  όλα είναι μπάχαλο και δεν ξέρει κανένας  ποιός κάνει τι κλπ. Τι να κάνουμε, κυρία Παπαδημητρίου, που εσείς κρίνετε ότι είναι μπάχαλο; Δεν το κρίνει όμως αυτό η υπεύθυνη συντονιστική επιτροπή της ΔΟΕ, η οποία όμως...
ΦΑΝΗ ΠΕΤΡΑΛΙΑ-ΠΑΛΛΗ: Ε, όχι! 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κυρία Πετραλιά, εσείς τα δηλώνετε. Εσείς είστε στο μυαλό του κ. Σάμαρανκ του κ. Ρόγκ μόνο που σε κάθε δημόσια δήλωσή τους διαψεύδουν αυτά τα ψευδή που εσείς πραγματικά διασπείρετε στον Τύπο. Αυτό γίνεται κάθε φορά. Ξέρετε ότι σε κάθε δημόσια δήλωσή τους απλώς διαψεύδουν αυτά που εσεις εκ των προτέρων  και λέω εσείς...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ο κ. Ρόγκ είναι  εκπρόσωπος του ελληνικού κράτους; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Παπαδημητρίου και κυρία Πετραλιά. Μην διακόπτετε. Σας άκουσε με θρησκευτική ευλάβεια η κ. Παπαζώη. Επιτέλους -τόσα χρόνια θητεύουμε σε αυτήν την Αίθουσα- ας την αφήσουμε να πει την άποψή της.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Λέω λοιπόν το ποιος κρίνει. Θα θυμίσω  στην κ. Πετραλιά διάφορες απόψεις της, οι οποίες κατά καιρούς έχουν δει το φως της δημοσιότητος και μάλιστα μετ' επιτάσεως.  Μέχρι πριν από ένα εξάμηνο μας λέγατε  ότι θα υπάρχει μια καθυστέρηση στο Ολυμπιακό Χωριό έξι μήνες. Το είχατε μετρήσει εσείς, ξέρατε τις διαδικασίες ξέρατε τα πάντα ! Αυτό το εγκαταλείψατε.Στη συνέχεια...
ΦΑΝΗ ΠΕΤΡΑΛΙΑ-ΠΑΛΛΗ: Ο κ. Βενιζέλος το είχε πει.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Είχατε πει  για έξι  μήνες μετά. Αυτή ήταν η πρώτη εκδοχή από αυτές που έχω παρακολουθήσει εγώ.
Στη συνέχεια μιλήσατε για διαφάνεια στην προηγούμενη φάση. Ευτυχώς τώρα φαίνεται ότι το εγκαταλείψατε αυτό.
ΦΑΝΗ ΠΕΤΡΑΛΙΑ-ΠΑΛΛΗ: Απαντήσετε στα ερωτήματα, κυρία Υπουργέ, και αφήστε τα αυτά.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Πετραλιά! 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα απαντήσω σε ότι νομίζω ότι είναι σκόπιμο να απαντήσω, κυρία Πετραλιά, και βεβαίως...
ΦΑΝΗ ΠΕΤΡΑΛΙΑ-ΠΑΛΛΗ: 'Εχετε υποχρέωση να απαντήσετε στα ερωτήματα! 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, μπορώ να συνεχίσω; 
ΠΡΟΕΔΡΕΥΩΝ (Παναγιώτης Σγουρίδης): Βεβαίως.
Θα απαντήσει με αυτό που νομίζει ότι απαντάει.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Επειδή ανέχθηκα -και το  λέω έτσι σαφώς και αφορά αυτό εσάς, κυρία Πετραλιά- τα ψεύδη...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ και εσας κυρία Υπουργέ.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): ...τα οποία πραγματικά διαδίδετε στις εφημερίδες πάρα πολύ συχνά απλώς δηλώνω σήμερα ότι σταματάω να τα ανέχομαι και τίποτε περισσότερο. Και αναφέρομαι συστηματικά στα ψεύδη τα οποία εσείς έχετε πει. Το τελευταίο ψεύδος σας ήταν το θέμα των είκοσι οκτώ συμβούλων. Μετρήσατε και τους δημοσιογράφους, οι οποίοι υπήρχαν στην Αίθουσα.
Να απαντήσω τώρα ορισμένα συγκεκριμένα θέματα. Είναι σαφές ποιος έχει την ευθύνη των Ολυμπιακών Αγώνων. Την ευθύνη την Ολυμπιακών Αγώνων την έχει η  οργανωτική επιτροπή "ΑΘΗΝΑ 2004". Δεν έχει υποχρεωτικά την ευθύνη για παράδειγμα, των έργων. Αυτό προβλέπεται και από τον ιδρυτικό νόμο της οργανωτικής επιτροπής όπου προβλεπόταν  ότι μπορεί να φτιάξει μια ανώνυμη εταιρεία και για το θέμα των ολυμπιακών έργων. Προβλέπεται όμως και από το γεγονός  ότι όπως ξέρετε ένα μικρό κομμάτι των έργων  ανέλαβε, ένα μεγάλο κομμάτι τη Γενική Γραμματεία Αθλητισμού και επομένως δεν τίθεται ζήτημα  σε ό,τι αφορά τα ολυμπιακά έργα ποιος θα τα φτιάξει.'Αλλωστε δεν θα τα έφτιαχνε η οργανωτική επιτροπή "ΑΘΗΝΑ 2004". Απλώς θα τα μελετούσε και μέσα από την εταιρεία, την οποία θα έφτιαχνε θα προκήρυσσε την κατασκευή τους αυτό που θα κάνει σήμερα ο ΟΕΚ και οι δύο ειδικές υπηρεσίες  που φτιάχνουν το ΥΠΕΧΩΔΕ και η Γενική Γραμματεία Αθλητισμού.  Δεν καταλαβαίνω, λοιπόν, ποιο είναι το μπέρδεμα στο θέμα των Ολυμπιακών Αγώνων.
Αυτό το οποίο αποφασίστηκε -και πιστεύω ότι αποφασίστηκε πάρα πολυ σωστά-  είναι ο Οργανισμός Εργατικής Κατοικίας να αναλάβει το Ολυμπιακό Χωριό. Αυτό νομίζω ότι ήταν κάτι που χαιρετίστηκε από τους περισσότερους και κυρίως χαιρετίστηκε με ιδιαίτερη χαρά από το διοικητικό συμβούλιο του Οργανισμού Εργατικής Κατοικίας, το οποίο όπως ξέρετε αποτελείται από εκπροσώπους των εργαζομένων.
Θεωρήθηκε πραγματικά ένα δώρο προς τον ΟΕΚ. Και εδώ θα ήθελα να διευκρινίσω τι εννοώ ότι ένα τμήμα των έργων, που θα γίνουν στο Ολυμπιακό Χωριό θα χρηματοδοτηθούν από Κοινοτικούς πόρους. 'Εχουμε τα δίκτυα υποδομής, επειδή πρόκειται για έναν οικισμό και τα βασικά, κεντρικά δίκτυα, τα οποία θα καταλήξουν στο συγκεκριμενο χωριό. Αν επρόκειτο για  μία άλλη περίπτωση, ο ΟΕΚ θα ανελάμβανε το κόστος αυτών των δικτύων.                Εμείς έχουμε συμφωνήσει με την Ευρωπαϊκή 'Ενωση και θα εντάξουμε στο Γ' Κοινοτικό Πλαίσιο Στήριξης το δίκτυο αυτών των υποδομών, τις προσβάσεις.            Και επειδή πρόκειται για έναν πρότυπο οικισμό και θέματα, όπως ο κλιματισμός για παράδειγμα, η δημιουργία μικροκλίματος μπορούν να χρηματοδοτηθούν από το Γ' Κοινοτικό Πλαίσιο Στήριξης, όπως η Πολυκλινική που θα γίνει και άλλες βεβαίως κατασκευές, τα σχολεία κλπ. Δίκτυα, λοιπόν, υποδομών, ειδικές προδιαγραφές που χρησιμοποιούν και ήπιες μορφές ενέργειας και άλλα συμπληρωματικά έργα όπως οι πολυκλινικές, τα σχολεία κλπ.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Από περιβαλλοντικούς πόρους; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Παρεμβάσεις σε οικισμούς, οι οποίες βεβαίως μπορεί να προέρχονται από περιβαλλοντικούς πόρους. Στο συγκεκριμένο κομμάτι έχει γίνει μία ανάλυση, που μπορεί να χρηματοδοτηθεί...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Την έχετε; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν την έχω μαζί μου. Νομίζω ότι δεν συζητούσαμε αυτό. Ευχαρίστως να σας τη δώσουμε.
ΠΡΟΕΔΡΕΥΩΝ (Παναγιώτης Σγουρίδης): Μπορεί να τη φέρει αύριο και να τη δείτε.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Οπως επίσης και το θέμα της μετασκευής από τη χρήση τους, ως χώρους, που θα στεγάσουν τους αθλητές, σε χώρους οι οποίοι θα μετατραπούν σε κατοικίες εργαζομένων. Αυτό το κόστος το αναλαμβάνει το ελληνικό κράτος. 'Εχουμε υπολογίσει ότι είναι επτά έως δέκα δισεκατομμύρια δραχμές. Είναι, λοιπόν επ' ωφελεία του ΟΕΚ γιατί πραγματικά  αφ' ενός μεν θα δημιουργήσει έναν πρότυπο οικισμό, αφ' ετέρου  δε ένα κόστος αυτού του πρότυπου οικισμού θα δοθεί είτε απο το ελληνικό κράτος, είτε από πόρους του Κοινοτικού Πλαισίου Στήριξης.  Δεύτερο ζήτημα για τη διεθνή ζώνη και γι' αυτό το μέγιστο ζήτημα, που είχε η διατύπωσή μου. Συνηθίζω να είμαι απολύτως ακριβής σ' αυτά που λέω και λέω το εξής: Ο ΟΕΚ σήμερα με τους δικούς του κανονισμούς και τις δικές του ρυθμίσεις μπορεί να πουλάει οτιδήποτε έχει στη διάθεσή του. Το κομμάτι της διεθνούς ζώνης μπορεί να πουλήσει οτιδήποτε έχει στη διάθεσή του. Αν έχει κατασκευάσει δηλαδή για παράδειγμα ένα μαγαζί στον αντίστοιχο οικισμό, μπορεί να το πουλήσει σε κάποιον ιδιώτη ή να το δώσει με μία άλλη μορφή να χρησιμοποιείται. Δεν είναι υποχρεωμένος να το κρατήσει ως δική του ιδιοκτησία.
Σε ό,τι αφορά τώρα τη διεθνή ζώνη: Η διεθνής ζώνη είναι ένα εμπορικό κομμάτι στη συνέχειά της. Αυτό το ξέρουμε. Με τα Ολυμπιακά θα είναι ένα εμπορικό κομμάτι. Και επειδή μέσα στο Ολυμπιακό Χωριό θα έχουν προβλεφθεί και μικρές εμπορικές χρήσεις, δεν θα συνδέεται υποχρεωτικά μόνο με τη λειτουργία του Ολυμπιακου Χωριού, διότι οι μικρές αυτές χρήσεις έχουν συμπεριληφθεί μέσα στο ίδιο το Ολυμπιακό Χωριό.
ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Εχω ψηφίσει αυτό το άρθρο στο νόμο.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Ετσι είναι. Μάθετε πώς γίνονται τα Ολυμπιακά Χωριά.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μου επιτρέπετε; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να τελειώσω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν δέχεται τη διακοπή.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν θέλω άλλη διακοπή, κύριε Πρόεδρε, σας παρακαλώ πολύ, γιατί ανακαλύπτουμε πυρίτιδα από ανθρώπους που δεν έχουν εντρυφήσει σε συγκεκριμένα ζητήματα.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι σαφείς οι προθέσεις με την ψήφο μας, κυρία Υπουργέ...
ΠΡΟΕΔΡΕΥΩΝ (Παναγιώτης Σγουρίδης): 'Οταν μιλάτε εκτός μικροφώνου, δεν πρόκειται να γραφούν στα Πρακτικά.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τι είπατε για την πυρίτιδα; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Οτι ανακαλύπτουμε την πυρίτιδα διάφορες φορές.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τότε αυτό να το πείτε για τον εαυτό σας. 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Συνεχίζω και λέω ότι η διεθνής ζώνη, της οποίας η γη ανήκει στον ΟΕΚ, είναι αμφίβολο αν το Διοικητικό του Συμβούλιο θελήσει να χρηματοδοτήσει για μελλοντική εκμετάλλευση την κατασκευή της διεθνούς ζώνης. Γι' αυτό προβλέπεται μέσα ρητά και ξεκάθαρα ότι είναι δυνατόν η καινούρια εταιρεία να δημιουργήσει είτε μία νέα εταιρεία όπου θα υπάρξει συγχρηματοδότηση για τη διεθνή ζώνη, για την οποία, όπως σας είπα, δεν είναι σίγουρο το τι θα αποφασίσει τελικα το Δ.Σ. του ΟΕΚ.
Ο ιδιοκτήτης είναι ο Οργανισμός Εργατικής Κατοικίας.
ΦΑΝΗ ΠΕΤΡΑΛΙΑ- ΠΑΛΛΗ: 'Αρα τα πουλάει σε ιδιώτες.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μπορεί να πουλήσει, μπορεί να συγχρηματοδοτήσει την κατασκευή της και να υπάρξει χρήστης μετά, μπορεί να υπάρχουν όλα αυτά, τα οποία πιστεύω ότι στη δική σας αντίληψη, για τη λειτουργία της κοινωνίας και της οικονομίας, είναι απόλυτα συμβατά, εκτός αν η Νέα Δημοκρατία έχει γυρίσει σε αντιλήψεις Κ.Κ.Ε.
ΦΑΝΗ ΠΕΤΡΑΛΙΑ-ΠΑΛΛΗ: Δηλαδή ο Ο.Ε.Κ. μπορεί να πουλήσει σε οποιονδήποτε.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Βεβαίως ο Ο.Ε.Κ. έχει διοικητικό συμβούλιο...
ΠΡΟΕΔΡΕΥΩΝ (Παναγιώτης Σγουρίδης): Κυρία Πετραλιά, σας παρακαλώ. Εξάλλου οι διακοπές σας δεν γράφονται στα Πρακτικά, αφού δεν μιλάτε στο μικρόφωνο.
ΦΑΝΗ ΠΕΤΡΑΛΙΑ-ΠΑΛΛΗ: Απλώς ήθελα να καταλάβω. Την πήρα την απάντηση. 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ο Οργανισμός Εργατικής Κατοικίας έχει διοικητικό συμβούλιο, το οποίο μπορεί να διαχειριστεί, όπως εκείνο πιστεύει το θέμα της διεθνούς ζώνης. Δεν υπάρχει τίποτα το περίεργο σ' αυτό και τίποτα το μεμπτό. Είναι ιδιοκτησία του και όπως κάθε ιδιοκτησία του μπορεί να τη διαχειριστεί, όπως εκείνο νομίζει και στο θέμα της συγχρηματοδότησης της κατασκευής και στο θέμα της περαιτέρω αξιοποίησής της.
Σε ό,τι αφορά τα ζητήματα, που αναφέρατε για την επιστολή που έστειλα στον Πρωθυπουργό, προφανώς είναι ένα ακόμα ψεύδος, κυρία Πετραλιά, το ότι τη διοχέτευσα εγώ στον Τύπο. Γιατί να τη διοχετεύσω; Δεν βρίσκω κανένα λόγο και μάλιστα, όταν αυτή η επιστολή ήταν η αιτία που δεκαπέντε μέρες πριν βγει στον Τύπο, έγινε σύσκεψη, με την προεδρία του Πρωθυπουργού, η οποία δεν ήταν καθόλου κρυφή και της οποίας τα αποτελέσματα ανακοινώθηκαν από μένα και στη συνέχεια από τον κ. Ρέππα στον Τύπο. Αυτό αφορούσε ζητήματα για παράδειγμα της μεταφοράς του αεροδρομίου, που υπάρχει στο χώρο του Μαραθώνα, όπου πρόκειται να γίνει το κολυμβητήριο, ζητήματα που σχετίζονται με θέματα της κυκλοφορίας και των μεταφορών, τα οποία πρέπει και αποφασίσαμε ότι θα γίνει μία ειδική διοικητική υπηρεσία στο Υπουργείο Μεταφορών, για να αναλάβει το συντονισμό αυτών των προβλημάτων. Διότι, όπως ξέρετε, εμπλέκονται πολλοί φορείς σε αυτό το θέμα και όχι μόνο Υπουργεία. Επίσης, αφορούσε ζητήματα που έχουν να κάνουν με τις συγχρηματοδοτήσεις.
'Ηταν, λοιπόν, μία σειρά από ζητήματα τα οποία λύθηκαν στη σύσκεψη με τον Πρωθυπουργό. Αυτό ζήτησα από τον Πρωθυπουργό, να γίνει σύσκεψη μεταξύ των Υπουργών, για να λυθούν ζητήματα που οι υπηρεσίες από μόνες τους δεν έλυναν.
Για το θέμα της μεταολυμπιακής χρήσης στο Φαληρικό Δέλτα, το είπα πριν, δεν ξέρω όμως αν λείψατε από την Αίθουσα. Κατ' αρχήν οι χρήσεις είναι καθορισμένες από το νόμο του Μαϊου και οι χρήσεις αυτές είναι ξεκάθαρες. Αποκλείουν καζίνο, ξενοδοχεία, γραφεία και προβλέπουν ότι μπορεί για παράδειγμα, όπως έχουμε δηλώσει πάρα πολλές φορές, να γίνει εκεί ένα συνεδριακό και εκθεσιακό κέντρο, όπως επίσης και πολιτιστικές υποδομές.
'Οπως ξέρετε, εξετάζουμε την περίπτωση να φτιάξουμε εκεί το Μουσείο Σύγχρονης Τέχνης. Είναι μία από τις εκδοχές τις οποίες εξετάζει η αντίστοιχη επιτροπή και είναι κάτι το οποίο επιθυμεί ο Δήμος της περιοχής. Επίσης, ο Δήμος της περιοχής έχει ζητήσει να γίνει ένα κολυμβητήριο, να γίνει ένα κλειστό γυμναστήριο κλπ.
Σε ό,τι αφορά την προσωρινότητα των εγκαταστάσεων -αυτό αφορά την κυρία Παπαδημητρίου- υπάρχει κενό στο Γ.Ο.Κ. Αυτό το κενό στο Γ.Ο.Κ., που θα μας επέτρεπε να κάνουμε αυτές τις μεγάλες εγκαταστάσεις, γιατί πρόκειται για μεγάλες εγκαταστάσεις, προσωρινές μεν, ρητά προσωρινές με την έννοια ότι και μέσα στο νόμο λέγεται ότι ρητά μεταφέρονται, φεύγουν από το συγκεκριμένο χώρο, αλλά υπάρχει κενό στο Γ.Ο.Κ. Υπάρχουν οι διαδικασίες που προβλέπουν για τις προσωρινές μικρές εγκαταστάσεις. Δεν είναι μία μικρή εγκατάσταση αυτή που θα μπορούσαμε να τις χρησιμοποιήσουμε και να μη συζητούμε καθόλου εδώ. Δεν θέλαμε όμως να κάνουμε κάτι τέτοιο. Επειδή ακριβώς πρόκειται για μεγάλες προσωρινές εγκαταστάσεις, γι' αυτό προβλέπουμε μελέτη περιβαλλοντικών επιπτώσεων, που δεν προβλέπεται σε καμία προσωρινή εγκατάσταση.
ΕΛΙΣΑΒΕΤ ΠΑΠΑΔΗΜΗΤΡΙΟΥ:  'Εκθεση, όχι μελέτη.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Προβλέπουμε μελέτη περιβαλλοντικών επιπτώσεων, που δεν προβλέπεται σε καμία προσωρινή εγκατάσταση. Επιτέλους αναγνωρίστε μας ότι επιβαρύνουμε τον εαυτό μας με διαδικασίες, προκειμένου να εξασφαλίσουμε πραγματικά την καλύτερη δυνατή χρήση των χώρων,στους οποίους παρεμβαίνουμε, έστω και προσωρινά.  Προβλέπουμε, λοιπόν, μέσα από το νόμο μελέτη περιβαλλοντικών επιπτώσεων και επιπλέον ειδική διάταξη για αδειοδότηση από το Υ.ΠΕ.ΧΩ.Δ.Ε., αντί να αξιοποιήσουμε τις διατάξεις,που υπάρχουν για τις προσωρινές εγκαταστάσεις, οι οποίες υπάρχουν και στον προηγούμενο νόμο.  Στον προηγούμενο νόμο γίνεται αναφορά στις προσωρινές εγκαταστάσεις, αλλά θεωρούμε χρέος μας και ευαισθησία μας -είναι σαφές ότι προκύπτει από ευαισθησία αυτή η ανάγκη- να βάλουμε κάποιες παραπάνω διατάξεις.  Αναγνωρίστε μας...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Το έχετε από το Συμβούλιο της Επικρατείας. 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Το Συμβούλιο της Επικρατείας επιβάλλει μελέτη περιβαλλοντικών επιπτώσεων για προσωρινές εγκαταστάσεις; Μην τρελλαθούμε τώρα! 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Γνωρίζετε ότι μπορεί να σας ακυρώσει. ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Τέλος, σε ό,τι αφορά την παρέμβαση του κ. σοβόλα για το Εθνικό Συμβούλιο, νομίζω ότι κανείς κατανοεί τι σημαίνει σήμερα, λίγες μέρες πριν από τις εκλογές, να αναφερόμαστε στο Εθνικό Συμβούλιο και στην ανάγκη σύγκλισής του, ενώ βεβαίως θα μπορούσε αυτό να γίνει τον τελευταίο ενάμιση χρόνο που έχει να συγκληθεί το Εθνικό Συμβούλιο. Νομίζω, λοιπόν, ότι δεν χρειάζεται παραπάνω απάντηση σε ό,τι αφορά την παρέμβαση του Προέδρου του ΔΗ.Κ.ΚΙ. Δεν νομίζω ότι υπάρχουν άλλα ζητήματα.
ΠΡΟΕΔΡΕΥΩΝ (Παναγιώτης Σγουρίδης): Κυρία Παπαδημητρίου, αν έχετε κάτι, στην τριτολογία σας και στο κλείσιμο, μπορείτε να πείτε ό,τι θέλετε και να συμπληρώσετε.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, νομίζω ότι θα έπρεπε να συνεχίσουμε αύριο, αλλά επειδή με προκάλεσε η κυρία Υπουργός με την ανακάλυψη της πυρίτιδας, θα ήθελα να της απαντήσω ότι όπως είπα -και αυτό το λέω γιατί θέλω να γραφτεί στα Πρακτικά- ότι η πυρίτηδα  είναι δικό σας, ΠΑΣΟΚικό εργαλείο και όχι δικά μας. 'Οπως τα επιχειρήματά της, ως προς την πρόβλεψη άρθρων του Γ.Ο.Κ., για μικρές κατασκευές και όχι για μεγάλες. Της επιτρέπουν έτσι να βλέπει κενό νόμου και να παίρνει κάποιες αποφάσεις για περιβαλλοντικές μελέτες και οτιδήποτε άλλο θέλει να πει.  Θέλω να σταθώ κυρίως σε ένα θέμα και να σας παρακαλέσω να μη συμπεριληφθεί αύριο στη συζήτησή μας. 'Ηταν σαφές με χίλιους τρόπους και στην τροπολογία που έφερε ο κ. Παπαϊωάννου ότι οι μη στεγαστικοί των αθλητών κατ'αρχάς και μετά των οικογενειών του Ο.Ε.Κ. χώροι, δηλαδή τα στερεά πέραν των κατοικιών, αφορούν μόνο σε χρήσεις στήριξης της λειτουργίας αυτών των μονάδων μετα- ολυμπιακά.
Μη μας φέρνετε διεθνείς ζώνες, ντόπιες ζώνες και ιστορίες, διότι σαφέστατα δικαιώνετε τις υποψίες μας από την πρώτη μέρα μέχρι σήμερα.   Εκτός αν κάτι άλλο άλλαξε καμία νύκτα και δεν το πήραμε και αυτό χαμπάρι. Ούτε μπορείτε να λέτε ότι δεν θα καθοριστούν από τώρα οι τρόποι πώλησης και οι τρόποι συνυπολογισμού της γης, που χαρίζει ο 'Ελληνας πολίτης.
Και αν εσείς πιστεύετε ότι φιλελευθερισμός είναι "τέντα-ρέντα όλα", κάνετε λάθος. 'Εχετε πάρει λάθος μαθήματα από τους υποστηρικτές σας.  Φιλελευθερισμός πάει να πει μελέτη και έλεγχος εις όφελος του πολίτη, όχι εις βάρος του πολίτη και του περιβάλλοντός του.
Πέφτετε έξω, κυρία Υπουργέ. Ξέρω πως προσωπικά εσείς είστε έντιμη.   Σας παρακαλώ να ξαναδείτε με αξιόπιστους συμβούλους σας πολύ καλά αυτό το θέμα. Από την αρχή βοά ο τεχνικός κόσμος ότι όλοι έχουν συστρατευτεί για να δουν τι θα βγάλουν από αυτήν την ιστορία του Ο.Ε.Κ. Μην εκχωρείτε τα πάντα.
ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο για πέντε λεπτά για να κλείσουμε τη συζήτηση.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κυρία Παπαδημητρίου, η διεθνής ζώνη είναι μέσα στις υποχρεώσεις μας...
ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Αλλο λειτουργική.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Με συγχωρείτε, η Διεθνής Ζώνη είναι ξεχωριστό τελείως πράγμα. Μάλιστα το Ολυμπιακό Χωριό ξέρετε, έχει γύρω του μία περίφραξη και η Διεθνής Ζώνη είναι έξω από την περίφραξη.  Είναι, λοιπόν, καθορισμένο, είναι μέσα στις υποχρεώσεις μας ότι πρέπει να φτιάξουμε Διεθνή Ζώνη. Δεν πρόκειται ούτε για εφεύρεση ούτε για κανένα κόλπο με το οποίο, αν θέλετε, θα παραχωρήσουμε σε κάποιους ιδιώτες κάποια πράγματα.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Λειτουργικά.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Εξ αρχής υπάρχει το Ολυμπιακό Χωριό και ένα ξεχωριστό έργο που λέγεται Διεθνής Ζώνη, το οποίο όμως είναι κοντά στο Ολυμπιακό Χωριό.
Προβληματιστήκαμε πάρα πολύ αν η Διεθνής Ζώνη θα έπρεπε να μην αναληφθεί από τον Οργανισμό Εργατικής Κατοικίας. Και ο Οργανισμός Εργατικής Κατοικίας είχε πρόβλημα να αναλάβει τη Διεθνής Ζώνη, διότι ακριβώς μπαίνει σε διαδικασίες εμπορικών ιστοριών τις οποίες δεν έχει ξαναχειριστεί. 'Εχει χειριστεί σε πολύ μικρότερη κλίμακα.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Εκτός Βουλής προβληματιστήκατε; ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Νομίζω ότι έχουμε ενημερώσει πάρα πολλές φορές και την Εθνική Επιτροπή και όποιον ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Εχουμε νομοθετήσει μία έκταση, που αφορά και τα δύο ...
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Με συγχωρείτε, μπορώ να τελειώσω; 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Παρακαλώ.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Στο συγκεκριμένο νομοσχέδιο για τα ολυμπιακά έργα αναγράφεται και το Ολυμπιακό Χωριό και η Διεθνής Ζώνη. Η Διεθνής Ζώνη πάντοτε είναι ξεχωριστό κομμάτι.
Επειδή η διαδικασία της απαλλοτρίωσης αφορούσε το σύνολο του χώρου και ο ΟΕΚ ανέλαβε αυτήν τη διαδικασία της αγοράς είναι φυσικό το Διοικητικό Συμβούλιο του ΟΕΚ, που αποτελεί έναν οργανισμό, όπως είπα, που αφορά τους εργαζόμενους και διοικείται από τους εργαζόμενους, να αποφασίσει στη συνέχεια πώς θα χειριστεί το θέμα της Διεθνούς Ζώνης.
Από πού και ως πού το κράτος θα παρέμβει για να καθορίσει στον ΟΕΚ τι θα κάνει μετά με ένα κομμάτι της περιουσίας του. Δεν το καταλαβαίνω, δεν το κατανοώ. Δεν πρόκειται ούτε για νεοφιλελευθερισμό, πρόκειται...  
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τον τζάμπα συντελεστή δόμησης από το σπίτι τους τον έφεραν οι εργαζόμενοι; 'Η μήπως ...
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Είσαστε εναντίον του να πάρουν και κάποια προνόμια και κάποια περαιτέρω έσοδα οι εργαζόμενοι; Ο Οργανισμός...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Απόλυτα. Εις βάρος του περιβάλλοντος της Αθήνας; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Γιατί εις βάρος του περιβάλλοντος; Νομίζω ότι κανένας δεν είχε αντίρρηση, εκτός από κάποια ομάδα οικολόγων. Δεν νομίζω ότι είχατε αντίρρηση για τη χωροθέτηση στο συγκεκριμένο χώρο και του Ολυμπιακού Χωριού και της Διεθνούς Ζώνης.  
ΕΛΙΣΑΒΕΤ ΠΑΠΑΔΗΜΗΤΡΙΟΥ: Είχαμε...
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Εντάξει, τότε συμφωνήστε μεταξύ σας γιατί η κ. Πετραλιά έχει αντίρρηση για το Ελληνικό, τώρα εσείς έχετε αντίρρηση για το συγκεκριμένο χώρο. Να αποφασίσει η Νέα Δημοκρατία  
ΕΛΙΣΑΒΕΤ ΠΑΠΑΔΗΜΗΤΡΙΟΥ: Η κ. Πετραλιά και εγώ θέλαμε τη δυτική Αττική. Αυτό είπε η Νέα Δημοκρατία.
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Τέλος πάντων ανεξαρτήτως του τι θέλατε, δεν αποφασίζετε εσείς, τι να κάνουμε; Λοιπόν, λέω το εξής πολύ απλό, ότι η Διεθνής Ζώνη πρόκειται να κατασκευαστεί με το σχήμα που θα αποφασίσει ο Οργανισμός Εργατικής Κατοικίας και στη συνέχεια μετά τους Ολυμπιακούς Αγώνες -γιατί η υποχρέωση του Οργανισμού Εργατικής Κατοικίας είναι να μας δώσει αυτό που έχουμε ανάγκη στους Ολυμπιακούς αγώνες- θα διαχειριστεί τα περιουσιακά του στοιχεία, έτσι όπως νομίζει. Και είμαστε υπερήφανοι γιατί υποστηρίζουμε τον Οργανισμό Εργατικής Κατοικίας και για να αποκτήσει έναν πρότυπο οικισμό με χρηματοδότηση εν μέρει, όπως είπα, και της Ευρωπαϊκής 'Ενωσης -και δεν είναι καθόλου κακό αυτό, εγώ το θεωρώ πολύ θετικό- και για να αποκτήσει ένα περιουσιακό στοιχείο, όπως είναι η Διεθνής Ζώνη, το οποίο θα το διαχειριστεί έτσι όπως το συμβούλιό του -οι εργαζόμενοι του οποίου αποτελούν την πλειοψηφία- αποφασίσει στη συνέχεια.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Πολιτισμού: "'Ιδρυση εταιρείας "ΟΛΥΜΠΙΑΚΟ ΧΩΡΙΟ 2004 Α.Ε.", προστασία Ολυμπιακών Συμβόλων και Σημάτων και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΑΝΗ ΠΕΤΡΑΛΙΑ-ΠΑΛΗ: Κατά πλειοψηφία.
ΙΩΑΝΝΗΣ ΔΗΜΑΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Πολιτισμού: "'Ιδρυση εταιρείας "ΟΛΥΜΠΙΑΚΟ ΧΩΡΙΟ 2004 Α.Ε.", προστασία Ολυμπιακών Συμβόλων και Σημάτων και άλλες διατάξεις" έγινε δεκτό κατά πλειοψηφία επί της αρχής.
Στο σημείο αυτό, κύριοι συνάδελφοι, δέχεστε να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.06', λύεται η συνεδρίαση για σήμερα ημέρα Τετάρτη 1 Μαρτίου 2000 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων, β) συζήτηση και λήψη απόφασης σύμφωνα με το άρθρο 62 του Συντάγματος, για την αίτηση άρσεως της ασυλίας του Βουλευτή κ. Παναγιώτη Καμμένου, σύμφωνα με την ειδική ημερήσια διάταξη και γ) νομοθετική εργασία, συνέχιση της συζήτησης επί των άρθρων, της τροπολογίας για τις εκλογικές δαπάνες των Βουλευτών, η οποία έχει κατατεθεί και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Εκπαίδευση των ατόμων με ειδικές εκπαιδευτικές ανάγκες και άλλες διατάξεις", σύμφωνα με την ημερήσια διάταξη.
Ο ΠΡΟΕΔΡΟΣ                                  ΟΙ ΓΡΑΜΜΑΤΕΙΣ 

