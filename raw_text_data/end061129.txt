     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Γ΄
     ΣΥΝΕΔΡΙΑΣ ΛΓ΄
     Τετάρτη 29 Νοεμβρίου 2006
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. Ανακοινώνεται ότι τη συνεδρίαση παρακολουθούν μαθητές, από τη Γεννάδιο Σχολή, το Γυμνάσιο Αιγείρας Αχαΐας, το Α΄ Επαγγελματικό Λύκειο Σοφάδων Καρδίτσας και το 7ο Γυμνάσιο Βόλου, σελ.
     3. Επί Προσωπικού Θέματος, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Ανακοίνωση του δελτίου επικαίρων ερωτήσεων της Πέμπτης 30 Νοεμβρίου 2006, σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     1. Συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας», σελ.
     2. Κατάθεση Εκθέσεως Διαρκούς Επιτροπής:
     Η Διαρκής Επιτροπή καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ, σχετικά με το κοινό φορολογικό καθεστώς για τις συγχωνεύσεις, διασπάσεις εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις», σελ.
     
     ΟΜΙΛΗΤΕΣ
     Α. Επί Προσωπικού θέματος:
     ΑΓΓΕΛΟΠΟΥΛΟΣ Ν., σελ.
     ΚΟΥΤΣΟΥΚΟΣ Ι., σελ.
     ΤΣΙΤΟΥΡΙΔΗΣ Σ., σελ.
     ΧΡΙΣΤΟΦΙΛΟΠΟΥΛΟΥ Π., σελ.
     
     Β. Επί του σχεδίου νόμου του Υπουργείου Απασχόλησης και Κοινωνικής Προστασίας:
     ΑΓΓΕΛΗΣ Α., σελ.
     ΑΓΓΕΛΟΠΟΥΛΟΣ Ν., σελ.
     ΑΝΤΩΝΑΚΟΠΟΥΛΟΣ Π., σελ.
     ΑΡΓΥΡΗΣ Ε., σελ.
     ΒΑΓΙΩΝΑΣ Γ., σελ.
     ΒΑΡΒΑΡΙΓΟΣ Δ., σελ. 
     ΓΙΑΚΟΥΜΑΤΟΣ Γ., σελ.
     ΓΚΑΤΖΗΣ Ν., σελ.
     ΖΩΗΣ Χ., σελ.
     ΚΑΡΑΜΑΡΙΟΣ Α., σελ.
     ΚΑΡΑΜΠΙΝΑΣ Κ., σελ.
     ΚΑΡΑΣΜΑΝΗΣ Γ., σελ.
     ΚΑΡΠΟΥΖΑΣ Α., σελ.
     ΚΑΣΤΑΝΙΔΗΣ Χ., σελ.
     ΚΙΛΤΙΔΗΣ Δ., σελ.
     ΚΟΥΤΣΟΥΚΟΣ Ι., σελ.
     ΛΕΒΕΝΤΗΣ Α., σελ.
     ΜΑΝΟΥΣΟΥ-ΜΠΙΝΟΠΟΥΛΟΥ Α., σελ.
     ΜΑΝΩΛΗΣ Ι., σελ.
     ΜΠΑΝΤΟΥΒΑΣ Μ., σελ.
     ΜΠΟΛΑΡΗΣ Μ., σελ.
     ΞΥΡΟΤΗΡΗ-ΑΙΚΑΤΕΡΙΝΑΡΗ Α., σελ.
     ΠΑΝΑΓΙΩΤΟΠΟΥΛΟΣ Π., σελ.
     ΠΑΠΑΓΕΩΡΓΙΟΥ Α., σελ.
     ΠΑΠΑΓΕΩΡΓΙΟΥ Γ. (Εύβοιας), σελ.
     ΠΑΠΑΚΩΣΤΑ Α., σελ.
     ΠΑΥΛΙΔΗΣ Α., σελ.
     ΠΡΩΤΟΠΑΠΑΣ Χ., σελ.
     ΡΑΠΤΗ Σ., σελ.
     ΣΑΜΠΑΖΙΩΤΗΣ Δ., σελ.
     ΣΓΟΥΡΙΔΗΣ Π., σελ.
     ΣΟΥΡΛΑΣ Γ., σελ.
     ΤΣΙΠΛΑΚΗΣ Κ., σελ.
     ΤΣΙΤΟΥΡΙΔΗΣ Σ., σελ.
     ΤΣΙΟΓΚΑΣ Δ., σελ.
     ΦΟΥΣΑΣ Α., σελ.
     ΦΡΑΓΚΙΑΔΟΥΛΑΚΗΣ Ε., σελ.
     ΧΑΙΔΟΣ Χ., σελ.
     ΧΡΙΣΤΟΦΙΛΟΠΟΥΛΟΥ Π., σελ.
     ΧΩΜΑΤΑΣ Ι., σελ.
     ΧΩΡΕΜΗΣ Α., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΛΓ΄
     Τετάρτη 29 Νοεμβρίου 2006 
     Αθήνα, σήμερα στις 29 Νοεμβρίου 2006, ημέρα Τετάρτη και ώρα 10.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση και μάλιστα στην ώρα της. Αυτό θα ισχύει και για το μέλλον και γι΄ αυτό, κύριοι Βουλευτές και κύριοι Υπουργοί, παρακαλείστε να βρίσκεστε εδώ την ώρα που προβλέπει η ημερήσια διάταξη.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 28 Νοεμβρίου 2006 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΒ΄ συνεδριάσεώς του, της Τρίτης 28 Νοεμβρίου 2006, σε ό,τι αφορά την ψήφιση στο σύνολο των σχεδίων νόμων: α) «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις» και β) «Κύρωση της Συμφωνίας Συνεργασίας μεταξύ της Ευρωπαϊκής Κοινότητας και των κρατών-μελών της και του Κράτους του Ισραήλ, για την ανάπτυξη ενός Παγκόσμιου Δορυφορικού Συστήματος Πλοήγησης (GNSS) για μη στρατιωτικούς σκοπούς».)
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Κωνσταντίνο Τσιπλάκη, Βουλευτή Σερρών, τα ακόλουθα:
     Α. KATΑΘΕΣΗ ΑΝΑΦΟΡΩΝ
     1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η επανεξέταση της διαχείρισης της περιουσίας του Πανεπιστημίου Πατρών Αχαΐας.
     2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Πανελλήνια Επαγγελματική Ένωση Εργαστηριακών Γιατρών Βιοπαθολόγων – Κυτταρολόγων - Παθολογοανατόμων ζητεί τη μείωση του φορολογικού συντελεστή των μελών της.
     3) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Σύλλογος Γονέων και Κηδεμόνων του Μουσικού Σχολείου Σιάτιστας ζητεί την πλήρωση των κενών θέσεων για τα μαθήματα Μουσικής Παιδείας.
     4) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία η Ένωση Τεχνικών της Ελληνικής Ραδιοφωνίας ζητεί την ένταξη των μελών της στο Τ.Σ.Π.Ε.Α.Θ..
     5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία η “AGROINVEST Α.Ε.Β.Ε.” ζητεί να επιδοτηθεί για επενδυτικές δραστηριότητες.
     6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Νομάρχης Φθιώτιδας ζητεί την αποφυγή επανάληψης του διαγωνισμού εκποίησης του εργοστασίου «SOYLIS».
     7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Κυκλάδων ζητεί τη συνέχιση της χρηματοδότησης και λειτουργίας των προνοιακών δομών.
     8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Κυκλάδων ζητεί την επέκταση των δρομολογίων του ηλεκτρικού σιδηροδρόμου και του μετρό, σε συνδυασμό με τις ώρες άφιξης των πλοίων.
     9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Ομοσπονδία Ναξιακών Συλλόγων διαμαρτύρεται για τη διακοπή της ακτοπλοϊκής γραμμής «ΣΑΝΤΟΡΙΝΗ – ΝΑΞΟΣ – ΠΑΡΟΣ – ΣΥΡΟΣ».
     10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Κυκλάδων ζητεί την τροποποίηση των δρομολογίων πλοίων.
     11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Πανελλήνια Επαγγελματική Ένωση Εργαστηριακών Γιατρών Βιοπαθολόγων – Κυτταρολόγων - Παθολογοανατόμων ζητεί τη μείωση του φορολογικού συντελεστή των μελών της.
     12) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Δήμος Ασωπού Λακωνίας ζητεί την αποζημίωση των παραγωγών εσπεριδοειδών του Νομού Λακωνίας, που είχαν μειωμένη παραγωγή.
     13) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με  την οποία η κ. Ταβουλάρη Πολυξένη ζητεί τη διαγραφή του χρέους της, από επιδότηση ελαιολάδου.
     14) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο κ. Κυριαζόπουλος Ιωάννης διαμαρτύρεται για την καθυστέρηση της σύνδεσης φυσικού αερίου για χρήση στην κεντρική θέρμανση σε πολυκατοικίες.
     15) Οι Βουλευτές Β΄ Αθηνών και Α΄ Αθηνών κ.κ. ΑΝΤΩΝΗΣ ΣΚΥΛΛΑΚΟΣ και  ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία το Σωματείο Εργαζομένων Καζίνο – Ξενοδοχείου και Τελεφερίκ Πάρνηθας ζητεί τον εκσυγχρονισμό του κτηριακού συγκροτήματος του Καζίνο Πάρνηθας.
     16) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί τη δημιουργία και στελέχωση νέων σύγχρονων διαβητολογικών ιατρείων στα νοσοκομεία της χώρας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 425/24-10-06 ερώτηση της Βουλευτού  κ. Μαρίας Δαμανάκη δόθηκε με το υπ’ αριθμ. Φ90022/25937/2011/10-11-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην ανωτέρω σχετική ερώτηση, που κατατέθηκε στη Βουλή από τη Βουλευτή κ. Μαρία Δαμανάκη, αναφορικά με την κάλυψη από τα ασφαλιστικά ταμεία της χορηγίας των αιμοστατικών φαρμάκων, σας γνωρίζουμε τα ακόλουθα:
     Με την αριθ. Υ4α/οικ.1320/3-2-1998 (ΦΕΚ 99 Β΄) Υπουργική Απόφαση, ορίστηκε το ημερήσιο ενοποιημένο κλειστό νοσήλιο των νοσοκομείων, που καταβάλλουν οι ασφαλιστικοί οργανισμοί και το οποίο αντιστοιχεί στο ημερήσιο ενοποιημένο κλειστό νοσήλιο του παθολογικού τομέα Γ΄ θέσης και ανέρχεται στο ποσό των 58,7 € (20.000 δρχ.).
     Σύμφωνα με την ίδια απόφαση (παρ. 2β), δεν περιλαμβάνεται στο ανωτέρω νοσήλιο, κάθε φάρμακο του οποίου το κόστος υπερβαίνει το 70% του ημερήσιου ενοποιημένου κλειστού νοσηλίου του παθολογικού τομέα Γ΄ θέσης, δηλαδή τα 41,1 €.
     Το αιμοστατικό φάρμακο των 570 €, που αναφέρεται στην ερώτηση, εμπίπτει στις διατάξεις της παρ. 2β της ανωτέρω Υπουργικής Απόφασης και ως εκ τούτου, η καταβολή του γίνεται στους ασφαλισμένους χωριστά από την παροχή του νοσηλίου των νοσοκομείων.
     Τέλος και όσον αφορά τα θέματα της τιμολόγησης και της υπερτίμησης των αιμοστατικών φαρμάκων, αρμόδιο να απαντήσει είναι το Υπουργείο Υγείας και Κοινωνικής Αλληλεγγύης, το οποίο είναι συναποδέκτης της ερώτησης.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     2. Στην με αριθμό 473/25-10-06 ερώτηση του Βουλευτή  κ. Ιωάννου Μπούγα δόθηκε με το υπ’ αριθμ. 7017/4/6566/14-11-06 έγγραφο από τον Υπουργό  Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ι. Μπούγας, σας γνωρίζουμε ότι βασικό στοιχείο της σύγχρονης αντεγκληματικής πολιτικής που εφαρμόζουμε είναι η αποκέντρωση της αστυνομικής δράσης και η συνεργασία μεταξύ Αστυνομίας και πολιτών και στο πλαίσιο αυτό επιδιώκουμε μία αμφίδρομη επικοινωνία με την κοινωνία. Για την προώθηση της ουσιαστικότερης συμμετοχής της κοινωνίας των πολιτών στις προσπάθειες αντιμετώπισης των εγκληματικότητας σε Δήμους και Κοινότητες άνω των 3000 κατοίκων, με διάταξη του άρθρου 16 του ν. 2713/1999, καθιερώθηκε ο θεσμός των Τοπικών Συμβουλίων Πρόληψης της Παραβατικότητας, τα οποία ανήκουν αποκλειστικά στην αρμοδιότητα των Δήμων και Κοινοτήτων, ενώ με την ενίσχυση και συνδρομή των κατά τόπους αστυνομικών Υπηρεσιών ο θεσμός επεκτείνεται διαρκώς. Σήμερα έχουν ιδρυθεί 104 Τοπικά Συμβούλια Πρόληψης της Παραβατικότητας σε Δήμους της χώρας.
     Η Ελληνική Αστυνομία συμμετέχει ενεργά στα Συμβούλια αυτά, με εκπρόσωπό της, εφόσον προηγηθεί σχετικό αίτημα και ενισχύει με κάθε μέσον τους Ο.Τ.Α. που τα συγκροτούν, με στόχο την καλύτερη οργάνωση και εκπλήρωση της αποστολής τους. Επίσης, από το Υπουργείο μας, εκδόθηκε η προβλεπόμενη από τις ανωτέρω διατάξεις Υπουργική Απόφαση, με την οποία καθορίζονται τα θέματα λειτουργίας των Συμβουλίων, συνεργασίας αυτών με τις αρμόδιες αρχές και φορείς, καθώς και κάθε άλλη αναγκαία λεπτομέρεια που αφορά τη λειτουργία τους.
     Για την αναβάθμιση του θεσμού των Τοπικών Συμβουλίων Πρόληψης της Παραβατικότητας, με τις διατάξεις του άρθρου 13 του ν. 3387/2005, συστάθηκε και λειτουργεί στο Υπουργείο μας Κεντρικό Συμβούλιο Πρόληψης της Παραβατικότητας (ΚΕ.Σ.Π.Π.Α.), το οποίο στελεχώνεται από ειδικούς εmστήμονες εγνωσμένου και διεθνούς κύρους, με κύρια αποστολή το συντονισμό των δραστηριοτήτων των Τοπικών Συμβουλίων Πρόληψης της Παραβατικότητας και την παροχή προς αυτά επιστημονικών κατευθύνσεων.
     Επισημαίνεται ότι το ΚΕ.Σ.Π.Π.Α. αποδίδει ιδιαίτερη σημασία στη λειτουργία των Κοινωνικών Υπηρεσιών των Δήμων, καθώς και στη συνεργασία αυτών με τους κοινωνικούς φορείς (Κέντρα Πρόληψης, ΟΚΑΝΑ, ΚΕΘΕΑ, ΜΚΟ κ.ο.κ.), για την υποστήριξη των νέων, αλλοδαπών και ανέργων. Οι δράσεις αυτές θα έχουν ως αποτέλεσμα την αποσυμφόρηση του έργου των Δήμων και της Αστυνομίας, καθώς και την καταπολέμηση των αιτιών της ανεργίας και της φτώχειας. Για την επίτευξη των σκοπών του εν λόγω θεσμού, είναι απαραίτητη η διασύνδεσή του με τις Κοινωνικές Υπηρεσίες των Δήμων.
     Αναφορικά με τις δραστηριότητες του ΚΕ.Σ.Π.Π.Α., μεταξύ άλλων, πρέπει να σημειωθεί η σύνταξη και δημοσίευση προσφάτως του βιβλίου με τίτλο : «Για να νιώθουμε ασφαλείς μέσα σε μια κοινωνία ενεργών πολιτών. Πρακτικό Εγχειρίδιο για τη νόμιμη προστασία του πολίτη από την καθημερινή παραβατικότητα». Στο έργο αυτό περιέχονται συμβουλές στους πολίτες για το πώς να αποφεύγουν ή έστω να περιορίζουν τη θυματοποίησή τους, οδηγίες για τη σύσταση και τη λειτουργία Τοπικών Συμβουλίων Πρόληψης της Παραβατικότητας, ιδέες και προτάσεις για τις παρεμβάσεις στις οποίες μπορούν να προβαίνουν τα Τοπικά Συμβούλια, ώστε να μειώσουν, κατά το δυνατόν, την παραβατικότητα στις περιοχές τους, καθώς και καταγραφή χρήσιμων διευθύνσεων και τηλεφώνων για έγκαιρη επίλυση προβλημάτων που μπορούν να οδηγήσουν στην παραβατικότητα. Με το περιεχόμενο του ανωτέρω βιβλίου, καθώς και με άλλες χρήσιμες πληροφορίες εγκληματολογικού ενδιαφέροντος δημιουργήθηκε και δημοσιοποιήθηκε η ιστοσελίδα www.niotho-asfalis.gr.
     Επίσης, την 17-5-2006 στο Πανεπιστήμιο Αθηνών συνδιοργανώθηκε ημερίδα με θέμα «Το πρόβλημα της παραβατικότητας των ανηλίκων στην Ελλάδα σήμερα και εφικτοί τρόποι αντιμετώπισής του», με τη συμμετοχή της Κεντρικής Ένωσης Δήμων και Κοινοτήτων Ελλάδος (ΚΕΔΚΕ), του Υπουργείου μας, του Εργαστηρίου Ποινικών και Εγκληματολογικών Ερευνών του Πανεπιστημίου Αθηνών και της Ελληνικής Εταιρείας Εγκληματολογίας. Στην ημερίδα έλαβαν μέρος, μεταξύ άλλων, εκπρόσωποι της ΚΕΔΚΕ και των Δήμων, όπου έχουν συσταθεί τέτοια Συμβούλια, μέλη του ΚΕ.Σ.Π.Π.Α., καθώς και επιστήμονες που έχουν ασχοληθεί ιδιαιτέρως με το θέμα αυτό. Στη διάρκεια της ημερίδας αυτής διανεμήθηκε τρίπτυχο με χρήσιμες πληροφορίες για τους σκοπούς και τη λειτουργία των Τοπικών Συμβουλίων Πρόληψης της Παραβατικότητας. Σύντομα δε πρόκειται να εκδοθούν σε βιβλίο οι εισηγήσεις της ημερίδας.
     Ακόμη, υλοποιήθηκε, στο μέτρο του δυνατού, η καταγραφή των νεότερων τάσεων που απαντώνται σε ευρωπαϊκό και διεθνές επίπεδο, αναφορικά με την πρόληψη του εγκλήματος και ειδικότερα της μικροεγκληματικότητας με την ενεργό συμμετοχή των Ο.Τ.Α., αλλά και των πολιτών. Παράλληλα δε, εκπροσωπήθηκε η χώρα μας στο Ευρωπαϊκό Δίκτυο για την Πρόληψη του Εγκλήματος (EUCPN, δηλαδή EU Crime Prevention Network) και άρχισαν να αξιοποιούνται οι αντίστοιχες εμπειρίες πρόληψης της παραβατικότητας από άλλες χώρες της Ευρώπης.
     Πέραν αυτών, τους μήνες Απρίλιο-Μάιο του τρέχοντος έτους διοργανώθηκαν ομιλίες από μέλη του Συμβουλίου, προς εκπροσώπους της Τοπικής Αυτοδιοίκησης σε μεγάλες πόλεις της περιφέρειας (Θεσσαλονίκη, Πάτρα, κ.λπ.), με θέμα τη σύσταση και λειτουργία Τοπικών Συμβουλίων στους Δήμους της χώρας. Στο πλαίσιο δε αυτό υπάρχει συνεχής συνεργασία με την ΚΕΔΚΕ, καθώς και με το Υπουργείο Εσωτερικών, Δημόσιας Διοίκησης και Αποκέντρωσης. Αποτέλεσμα της συνεργασίας αυτής υπήρξε, μεταξύ άλλων, η θεσμοθέτηση των Τοπικών Συμβουλίων Πρόληψης της Παραβατικότητας, με άμεση μάλιστα ισχύ, από τον νέο Κώδικα Δήμων και Κοινοτήτων (άρθρο 84 ν. 3463/2006). Παράλληλα δε παρακολουθείται και ενισχύεται το έργο των Τοπικών Συμβουλίων Πρόληψης της Παραβατικότητας.
     Προκειμένου ο θεσμός των εν λόγω Συμβουλίων να γίνει ευρύτερα γνωστός στους πολίτες, το ΚΕ.Σ.Π.ΠΑ. κάλεσε για το σκοπό αυτό ειδικούς επιστήμονες του Πανεπιστημίου της Indianapolis, οι οποίοι και παρουσίασαν πρόγραμμα τηλεοπτικών και ραδιοφωνικών spots, ενώ διανεμήθηκε και έντυπο υλικό (τρίπτυχο), μέσω λογαριασμών ΔΕΗ, ΟΤΕ, COSMOTE κ.λπ. για την ευαισθητοποίηση της κοινής γνώμης.
     Οι προαναφερόμενες δράσεις έχουν ως αποτέλεσμα να γίνει ευρύτερα γνωστός στη χώρα μας ο θεσμός των Τοπικών Συμβουλίων Πρόληψης της Παραβατικότητας και να αρχίσει να λειτουργεί με ουσιαστικότερο τρόπο, ενώ ταυτόχρονα, μέσω του ευρωπαϊκού φορέα EUCPN, άρχισαν να αξιοποιούνται οι αντίστοιχες εμπειρίες πρόληψης της παραβατικότητας από άλλες χώρες της Ευρώπης.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     3. Στην με αριθμό 478/25-10-06 ερώτηση του Βουλευτή  κ. Ιωάννου Μαγκριώτη δόθηκε με το υπ’ αριθμ. 7017/4/6567/14-11-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. Μαγκριώτης, σας γνωρίζουμε ότι, για τα θέματα της αναδιάρθρωσης και της στελέχωσης των Υπηρεσιών της Γενικής Αστυνομικής Διεύθυνσης Θεσσαλονίκης, καθώς και αυτό της αντιμετώπισης της εγκληματικότητας και ειδικότερα της μάστιγας των ναρκωτικών στη Θεσσαλονίκη, ενημερώθηκε η Εθνική Αντιπροσωπεία με τα 7017/4/6002 από 14-4-2006, 7017/4/6135 από 30-5-2006, 7017/4/6300 από 20-7-2006 και 7017/4/6533 από 25-10-2006 έγγραφά μας, σε απάντηση των 8959/21-3-2006, 10502/9-5-2006, 12232/27-6-2006 και 14/2-10-2006 ερωτήσεων, που κατέθεσε ο ανωτέρω κ. Βουλευτής.
     Πέραν αυτών, αναφορικά με το θέμα της στελέχωσης των αστυνομικών Υπηρεσιών της Θεσσαλονίκης, πρέπει να επισημάνουμε ότι πράγματι η δύναμη των Υπηρεσιών αυτών σήμερα εμφανίζει έλλειμμα έναντι της οργανικής τους δύναμης, όπως συμβαίνει με τις περισσότερες αστυνομικές Υπηρεσίες που αντιμετωπίζουν τα ίδια προβλήματα. Πάντως, στα πλαίσια των υπηρεσιακών δυνατοτήτων και με βάση τις δυνατότητες που παρέχει η συνολική δύναμη του Σώματος σήμερα, οι ανωτέρω Υπηρεσίες, κατά τις τακτικές και συμπληρωματικές μεταθέσεις του τρέχοντος έτους, ενισχύθηκαν με 169 αστυνομικούς διαφόρων βαθμών και 13 ειδικούς φρουρούς. Επίσης ενισχύθηκαν με 27 αξιωματικούς και 25 αστυφύλακες νεοεξελθόντες των Σχολών, καθώς και με 25 νεοπροαχθέντες αρχιφύλακες, ενώ για την αντιμετώπιση των αυξημένων αναγκών τους κατά τη θερινή περίοδο είχαν ενισχυθεί με 155 δοκίμους αστυφύλακες.
     Σε ό,τι αφορά το θέμα του υλικοτεχνικού εξοπλισμού των Υπηρεσιών της Γενικής Αστυνομικής Διεύθυνσης Θεσσαλονίκης, σας πληροφορούμε ότι σε αυτές έχουν χορηγηθεί τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς. Ενδεικτικά δε σημειώνεται ότι, κατά την τελευταία διετία, στις εν λόγω Υπηρεσίες, μεταξύ των άλλων, χορηγήθηκαν 256 οχήματα, διαφόρων τύπων, 410 φορητοί πομποδέκτες, 13 τηλεχειριζόμενοι σταθμοί βάσης, 26 πομποδέκτες οχημάτων, 8 συσκευές ανίχνευσης πλαστότητας ταξιδιωτικών εγγράφων, 1 συσκευή ανίχνευσης εκρηκτικών και ναρκωτικών ουσιών, 1020 αλεξίσφαιρα γιλέκα και ικανός αριθμός όπλων. Περαιτέρω ενίσχυσή τους με υλικοτεχνικό εξοπλισμό θα πραγματοποιηθεί σύμφωνα με την υλοποίηση των προγραμμάτων προμηθειών που βρίσκονται σε εξέλιξη.
     Σχετικά με την αστυνόμευση των αναφερόμενων στην ερώτηση περιοχών του νομού Θεσσαλονίκης και την αντιμετώπιση της εγκληματικότητας σ' αυτές, σας γνωρίζουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχομένων αγαθών και υπηρεσιών, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
     Για το τρέχον έτος, ο σχεδιασμός της αντεγκληματικής πολιτικής βασίστηκε σε διαδικασίες μελέτης και ανάλυσης των δεδομένων της εγκληματικότητας, των επιστημονικών ερευνών, των απόψεων κοινωνικών φορέων και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των Υπηρεσιών, ενώ ελήφθησαν υπόψη οι απόψεις -προτάσεις των Διευθυντών των Υπηρεσιών μας. Ο κεντρικός στρατηγικός στόχος της αντεγκληματικής πολιτικής, που κατά το προηγούμενο έτος ήταν «Σύγχρονη – Αποτελεσματική Αστυνομία κοντά στον πολίτη», παραμένει ως βασική αρχή και για το έτος 2006 και για τα επόμενα χρόνια. Κατά το τρέχον έτος, η Ελληνική Αστυνομία, για λόγους συνέχειας, συνέπειας και αξιοπιστίας, εξακολουθεί να διατηρεί τις ίδιες προτεραιότητες, οι οποίες, μεταξύ άλλων, είναι η αντιμετώπιση του οργανωμένου εγκλήματος και της τρομοκρατίας, η καταπολέμηση των ναρκωτικών και η αντιμετώπιση της μικροεγκληματικότητας.
     Στα πλαίσια αυτά έχει καταρτιστεί ειδικό σχέδιο δράσης των Υπηρεσιών μας και για τις αναφερόμενες περιοχές σύμφωνα με την καταγραφή της εγκληματικότητας σ' αυτές και τις ιδιαίτερες συνθήκες, όπως έχουν διαμορφωθεί σήμερα. Με βάση το σχεδιασμό αυτό διατίθενται σε καθημερινή βάση πεζές και εποχούμενες περιπολίες ασφάλειας, τάξης και τροχαίας, ενώ παράλληλα, για το σκοπό αυτό, δραστηριοποιούνται και οι ειδικές Υπηρεσίες της Γενικής Αστυνομικής Διεύθυνσης.
     Τα αποτελέσματα των δράσεων αυτών είναι ενθαρρυντικά. Ωστόσο αυτές αποτελούν αντικείμενο συνεχούς παρακολούθησης, μελέτης και αξιολόγησης, προκειμένου να εξάγονται ασφαλή συμπεράσματα για την αποτελεσματικότητά τους, ενώ πραγματοποιούνται οι απαραίτητες αναπροσαρμογές, παρεμβάσεις και διορθώσεις όπου και όταν αυτό καθίσταται αναγκαίο. Στόχος μας βεβαίως είναι η επίτευξη περεταίρω θετικών αποτελεσμάτων και προς την κατεύθυνση αυτή οι Υπηρεσίες μας, σύμφωνα και με τις εντολές και οδηγίες που του δίδονται, εντείνουν διαρκώς τις προσπάθειές τους, ώστε να παγιωθεί το αίσθημα ασφαλείας των κατοίκων όχι μόνο των συγκεκριμένων περιοχών, αλλά ολόκληρου του νομού Θεσσαλονίκης.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     4. Στην με αριθμό 87/3-10-06 ερώτηση των Βουλευτών κυρίων Δημητρίου Λιντζέρη και Μάρκου Μπολάρη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./10/18-10-06 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ’ αριθμ. 87/03.10.2006 ερώτηση των Βουλευτών κ.κ. Δημήτρη Λιντζέρη και Μάρκου Μπόλαρη, σας γνωρίζουμε τα εξής:
     Η Περιφέρεια Αττικής, Υπηρεσία Διαχείρισης Ε.Π. Αττικής, προέγκρινε την δημοπράτηση του έργου στις 27.1 0.2005.
     Η χρηματοδότηση του έργου και μέχρι ύψους 29.162.000 € έχει εξασφαλισθεί από κοινοτικούς πόρους, μέσω του αντίστοιχου Τεχνικού Δελτίου από την Περιφέρεια Αττικής.
     Ο διαγωνισμός του εν λόγω έργου πραγματοποιήθηκε στις 21.01.2006. Η ενιαία επιτροπή διαγωνισμού και εισήγησης για Ανάθεση περαίωσε την Α' Φάση του διαγωνισμού (έλεγχο τυπικών στοιχείων των διαγωνιζόμενων) και υπέβαλε στην Προϊστάμενη αρχή τα σχετικά Πρακτικά στις 16.03.2006, μαζί με τις υποβληθείσες ενστάσεις.
     Η Προϊστάμενη Αρχή (Γενικός Δ/ντής Υπουργείου Πολιτισμού) υπέβαλε ερώτημα στο Ν.Σ.Κ. και εκείνο γνωμοδότησε στις 5.7.2006 να ακυρωθεί η εν λόγω δημοπρασία.
     Η Διεύθυνση Αναστήλωσης Νεώτερων και Σύγχρονων Μνημείων, φορέας υλοποίησης του έργου, εξέδωσε την υπ' αριθ. ΥΠ.ΠΟ./ΔΑΝΣΜ/15731/434/24.7.2006 απόφαση «Περί ακύρωσης της Δημοπρασίας και επαναδημοπράτησης με το ίδιο φυσικό αντικείμενο» .
     Υπέβαλε νέα τεύχη δημοπράτησης στην Περιφέρεια Αττικής, προσαρμοσμένα και στον πρόσφατο Ν. 3841/06, για έγκριση της επαναδημοπράτησης.
     Η Περιφέρεια Αττικής, μετά από τον σχετικό έλεγχο, ενέκρινε στις 14.09.2006. Ήδη ο φορέας υλοποίησης, έχει ξεκινήσει την δημοσίευση της διακήρυξης στον Εθνικό και κοινοτικό τύπο. 
     Το εν λόγω έργο συνολικού προϋπολογισμού 36.000.000,00€ (με ΦΠΑ), χρηματοδοτείται από την κοινότητα για το ποσό των 21.872.000,00€ και το υπόλοιπο (14.128.000,00€) από Εθνικούς πόρους.
     Υπάρχει εξασφάλιση των εθνικών πόρων, μέχρι του ποσού των 7.290.000,00€ (το 25%) το δε υπόλοιπο ποσό (6.839.000,00€) έχει προβλεφθεί ως δικαίωμα προαίρεσης με χρηματοδότηση 100% από εθνικούς πόρους ή κοινοτικούς, ανάλογα με το ποσοστό έκπτωσης που θα προκύψει από τον διαγωνισμό.
     Προβλέπεται να υπογραφεί η σχετική σύμβαση στο Α' εξάμηνο του 2007.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     5. Στην με αριθμό 204/6-10-06 ερώτηση του Βουλευτή κ. Αθανάσιου Μωραίτη δόθηκε με το υπ’ αριθμ. 59457/27-10-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της υπ’ αριθμ. 204/6-10-06 ερώτησης, που κατέθεσε ο Βουλευτής κ. Θ. Μωραίτης, αναφορικά με τη λειτουργία του προγράμματος «Βοήθεια στο Σπίτι» που υλοποιείται από φορείς της Τοπικής Αυτοδιοίκησης, σας πληροφορούμε κατά λόγο αρμοδιότητάς μας, τα ακόλουθα:
     Όσον αφορά στους απασχολούμενους στο εν λόγω πρόγραμμα και το ζήτημα "ενσωμάτωσης της λειτουργίας" στις υπηρεσίες των Δήμων, σας επισημαίνουμε ότι στο προσωπικό αυτό, δίνεται η δυνατότητα κατάταξης σε θέσεις Ιδιωτικού Δικαίου Αορίστου Χρόνου (ΙΔΑΧ) , σύμφωνα με τις διατάξεις του άρθρου 11 του Π.Δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» (ΦΕΚ 134/A΄/19-7-2004), με τις οποίες καθορίζονται οι προϋποθέσεις υπαγωγής των συμβασιούχων των Ο.Τ.Α. και των Δημοτικών Επιχειρήσεων στις ρυθμίσεις του και μετατροπής των συμβάσεών τους σε ιδιωτικού δικαίου αορίστου χρόνου.
     Σύμφωνα με τις ανωτέρω διατάξεις, όταν πρόκειται για δημοτικές επιχειρήσεις, το Δημοτικό Συμβούλιο του οικείου Ο.Τ.Α. και ακολούθως το ΑΣΕΠ διαπιστώνει τη συνδρομή των προϋποθέσεων για τη μετατροπή των διαδοχικών συμβάσεων σε συμβάσεις εργασίας ιδιωτικού δικαίου αορίστου χρόνου και ιδίως τη συνδρομή του κριτηρίου της εξυπηρέτησης πάγιων και διαρκών αναγκών.
     Μετά την ολοκλήρωση της ανωτέρω διαδικασίας, οι δημοτικές επιχειρήσεις προχωρούν στην κατάταξη του προσωπικού αυτού σε θέσεις ιδιωτικού δικαίου αορίστου χρόνου, με πράξη του αρμοδίου για την πρόσληψη οργάνου, βάσει της υπ’ αριθμ. πρωτ. 34600/6-7-2005 εγκυκλίου μας.
     Επιπλέον, το Υπουργείο μας, με το υπ’ αριθμ. πρωτ. 8084/20-2-2003 έγγραφό του, έχει γνωρίσει στους ΟΤΑ α΄ βαθμού ότι έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεις εξειδικευμένου προσωπικού, σύμφωνα με τις διατάξεις της παρ. 5 του άρθρου 8 του ν. 2307/95, προκειμένου να συμπεριλάβουν στις υπηρεσίες τους και υπηρεσίες κοινωνικού χαρακτήρα.
     Με αυτό τον τρόπο, προτείνεται η πάγια παροχή κοινωνικών υπηρεσιών από τους ΟΤΑ α' βαθμού, οι οποίες παρέχονται σήμερα υπό μορφή προγραμμάτων όπως το συγκεκριμένο Βοήθεια στο Σπίτι, που υλοποιείται μέσω δημοτικών επιχειρήσεων.
     Άλλωστε και στο νέο Δημοτικό και Κοινοτικό Κώδικα προβλέπεται ως αρμοδιότητα πλέον των ΟΤΑ α΄ βαθμού, στον τομέα της κοινωνικής προστασίας και αλληλεγγύης, η εφαρμογή πολιτικών και η συμμετοχή σε δράσεις που αποσκοπούν, μεταξύ άλλων, στην υποστήριξη της τρίτης ηλικίας.
     Επομένως, οι ΟΤΑ α' βαθμού που εφαρμόζουν το πρόγραμμα αυτό, αλλά και όσοι δεν έχουν ενταχθεί σε αυτό μπορούν, με τους Οργανισμούς Εσωτερικής Υπηρεσίας τους, να οργανώσουν αντίστοιχη υπηρεσία και να συστήσουν τις αναγκαίες θέσεις προσωπικού.
     Η κάλυψη των θέσεων αυτών θα γίνει με πρωτοβουλία των ΟΤΑ α' βαθμού, σύμφωνα με τις διατάξεις της παρ. 3 του άρθρου 30 του ν. 3274/2004, με την καθοριζόμενη διαδικασία για την πρόσληψη μόνιμου προσωπικού. Επισημαίνεται ότι και στην περίπτωση αυτή ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν. 3320/2005 (ΦΕΚ 48/Α'/23-2-2005).
     Τέλος, σύμφωνα με τις διατάξεις του άρθρου 16 του Ν.3491/06 «εργαζόμενοι που είχαν προσληφθεί από επιχειρήσεις Δήμων ή Κοινοτήτων και των οποίων οι συμβάσεις ή οι σχέσεις κρίθηκαν, σύμφωνα με τις προϋποθέσεις και τη διαδικασία του άρθρου 11 του π.δ. 164/2004 (ΦΕΚ 134 Α'), ότι συνιστούν συμβάσεις εργασίας αορίστου χρόνου, εφόσον κάλυπταν ανάγκες του προγράμματος «Βοήθεια στο Σπίτι» και των ΑΜΕΑ, μπορεί να ενταχθούν, με απόφαση του αρμόδιου δημοτικού ή κοινοτικού συμβουλίου και με την ίδια σχέση εργασίας, στο προσωπικό των αντίστοιχων Ν.Π.Δ.Δ. ή των υπηρεσιών του οικείου Οργανισμού Τοπικής Αυτοδιοίκησης όπου απασχολούντο μέχρι την έκδοση της σχετικής απόφασης του ΑΣΕΠ.».
     Όσον αφορά στο ζήτημα "συγχρηματοδότησης" του προγράμματος από "Κεντρικούς Πόρους ενός αρμόδιου Υπουργείου ή των Δήμων", σας γνωρίζουμε κατά λόγο αρμοδιότητάς μας, ότι η επιχορήγηση των ΟΤΑ πρώτου βαθμού της Χώρας από τους Κεντρικούς Αυτοτελείς Πόρους (ΚΑΠ), γίνεται με Κοινή Απόφαση των Υπουργών Εσωτερικών, Δημόσιας Διοίκησης & Αποκέντρωσης και Οικονομίας & Οικονομικών για την κατανομή αυτών κάθε έτος, η οποία εκδίδεται ύστερα από σχετική πρόταση της Κεντρικής Ένωσης Δήμων και Κοινοτήτων Ελλάδος (ΚΕΔΚΕ).
     Στο πλαίσιο αυτό το Υπουργείο μας χρηματοδοτεί κανονικά από τους ΚΑΠ, ΟΤΑ της Χώρας για την υλοποίηση της Α' φάσης του σχετικού προγράμματος που χρηματοδοτείται από εθνικούς πόρους σύμφωνα με τα οριζόμενα στην υπ' αριθμ. Π4β/5814/2-10-97 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Υγείας και Πρόνοιας, όπως αυτή τροποποιήθηκε με τις υπ’ αριθμ. Γ4β/Φ383/0ικ.4504/21-9-98, Π1γ/Γ.Π.οικ.62329127-6-2003 και Π1γ/Γ.π.οικ.69674/1-7-2005 όμοιες.
     Επίσης, κατόπιν μεταφοράς σχετικών πιστώσεων από το Υπουργείο Υγείας και Κοινωνικής Αλληλεγγύης στον Προϋπολογισμό του Υπουργείο μας (ΚΑΕ 2229), χρηματοδοτούνται και ΟΤΑ της Χώρας για την υλοποίηση της Β' φάσης του σχετικού προγράμματος. σύμφωνα με τα οριζόμενα στις ανωτέρω αντίστοιχα αποφάσεις.
     Για την υλοποίηση του προγράμματος κατά το τρέχον έτος, στην εκδοθείσα ΚΥΑ περί κατανομής των Κεντρικών Αυτοτελών Πόρων των Δήμων και Κοινοτήτων, προβλέφθηκε η διάθεση ανάλογης πίστωσης με αυτή που διατέθηκε κατά το 2005 για τον ίδιο σκοπό. Επισημαίνεται ότι, η ανωτέρω πίστωση, όπως επίσης και οι αντίστοιχες μεταφερόμενες από το Υπουργείο Υγείας και Κοινωνικής Αλληλεγγύης, έχουν ήδη αποδοθεί σε όσους πρωτοβάθμιους ΟΤΑ συνεχίζουν την εφαρμογή του εν λόγω προγράμματος και υπέγραψαν εκ νέου τις σχετικές προγραμματικές συμβάσεις υλοποίησής του, σύμφωνα με τα όσα ρητώς αναφέρονται στην Π1γ/Γ.Π.οικ.69674/1-7-2005 υπογραφείσα ΚΥΑ.
     Κατά τα λοιπά. αρμόδια να σας απαντήσουν είναι τα συνερωτώμενα Υπουργεία Απασχόλησης & Κοινωνικής Προστασίας, καθώς και Υγείας & Κοινωνικής Αλληλεγγύης. το οποίο εγκρίνει, συντονίζει και εποπτεύει γενικότερα το πρόγραμμα «Βοήθεια στο Σπίτι».
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     6. Στην με αριθμό 351/18.10.06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Φ900α/5256/8823/8.11.06 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 351/18-10-2006 ερώτησης που κατέθεσε ο Βουλευτής κ. Φώτης Κουβέλης στη Βουλή των Ελλήνων, με θέμα ενδεχόμενη πώληση σφαιρών παραγωγής των ΕΑΣ ΑΒΕΕ στη Λαϊκή Δημοκρατία του Κονγκό, σας γνωρίζουμε τα εξής:
     Ουδέποτε έλαβε χώρα πώληση σφαιρών ή άλλου στρατιωτικού υλικού στη Λαϊκή Δημοκρατία του Κονγκό είτε από την ΕΑΣ ΑΒΕΕ (ΕΒΟ-ΠΥΡΚΑΛ) είτε από τις εταιρίες ΕΒΟ και ΠΥΡΚΑΛ, από την συγχώνευση των οποίων η ΕΑΣ ΑΒΕΕ προήλθε. Επιπροσθέτως, όπως προκύπτει από τα τηρούμενα αρχεία των Γενικών Επιτελείων καμία πώληση ή εκποίηση υλικού δεν έχει γίνει προς την ως άνω χώρα.
     Για να πωληθεί αμυντικό υλικό προς μία χώρα, θα πρέπει αυτή να μη διέπεται από καθεστώς εμπάργκο. Προϋπόθεση για την έκδοση άδειας εξαγωγής από τα συναρμόδια υπουργεία είναι η προσκόμιση του Πιστοποιητικού Τελικού Χρήστη. Το συγκεκριμένο πιστοποιητικό εκδίδεται σε ένα μόνο αντίτυπο από το υπουργείο Άμυνας της χώρας-αγοραστή.
     Πράγματι, στις 16 Οκτωβρίου 2006, στο πλαίσιο της εκστρατείας για τον έλεγχο των όπλων μικρού διαμετρήματος, η Διεθνής Αμνηστία εξέδωσε Δελτίο Τύπου, στο οποίο, μεταξύ άλλων, αναφέρει ότι «...ευρέθησαν σφαίρες 7,62 χιλ. παραγωγής ΠΥΡΚΑΛ. ..». Ωστόσο, στην κύρια έκθεση, η οποία αποτελεί την επίσημη έκφραση των εκτιμήσεων των ειδικών ερευνητών, αναφέρεται σαφώς ότι είναι απίθανο να πουλήθηκαν πυρομαχικά απευθείας στους αντάρτες της Λαϊκής Δημοκρατίας του Κονγκό» και ότι «το πιθανότερο είναι να εισήχθησαν από γειτονικές χώρες».
     Τέλος, το ΥΠ.ΕΘ.Α δηλώνει κατηγορηματικά ότι δεν γνωρίζει, αλλά ούτε βεβαίως μπορεί να αποκλείσει, την ύπαρξη παράνομων δικτύων διάθεσης στρατιωτικού υλικού. Σε κάθε περίπτωση σας διαβεβαιώνουμε ότι για την πώληση οιουδήποτε Ελληνικού πολεμικού υλικού ακολουθείται απαρέγκλιτα το νομικό πλαίσιο που περιγράφηκε ανωτέρω.
     Ο Υπουργός 
     ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     7. Στην με αριθμό 349/18.10.06 ερώτηση των Βουλευτών κυρίων Αγγέλου Τζέκη και Γεωργίου Χουρμουζιάδη δόθηκε με το υπ’ αριθμ. 65/9.11.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Α. Τζέκης, Γ. Χουρμουζιάδης, για τα θέματα της αρμοδιότητάς μας, σας πληροφορούμε τα εξής:
     Οι απαιτούμενες αντιπλημμυρικές επεμβάσεις θα πραγματοποιηθούν αφού προηγηθεί η σύνταξη και έγκριση των σχετικών μελετών και έπειτα από εκτίμηση της τοπικής Δασικής Αρχής.
     Η χρηματοδότηση της εκτέλεσης των έργων μπορεί να γίνει είτε μέσω του «Ειδικού Φορέα Δασών» που προβλέπεται από το άρθρο 8 του Ν. 3208/2003 με απόφαση του Υπουργού Αγροτικής Ανάπτυξης και Τροφίμων είτε μέσω ένταξης στην τέταρτη προγραμματική περίοδο 2007 - 2013 (Δ' ΚΠΣ). 
     Σχετικά με τις αποζημιώσεις, σας διαβιβάζουμε συνημμένα το με αριθμ. πρωτ. 20193/23-10-06 έγγραφο του Προέδρου του ΕΛΓΑ.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 467/25.10.06 ερώτηση των Βουλευτών κυρίων Θεόφιλου Λεονταρίδη και Κων/νου Τσιπλάκη δόθηκε με το υπ’ αριθμ. Φ900α/5258/8828/16.11.06 έγγραφο από τον Υφυπουργό Εθνικής Άμυνας η ακόλουθη απάντηση:
    «Σε απάντηση της υπ’ αριθμ. 467/25-10-2006 ερώτησης που κατέθεσαν οι Βουλευτές κ.κ. Θεόφιλος Λεονταρίδης και Κωνσταντίνος Τσιπλάκης στη Βουλή των Ελλήνων με θέμα την ημερήσια αποζημίωση των πολιτών εθνοφυλάκων, σας γνωρίζουμε τα ακόλουθα:
    Το ΥΠΕΘΑ τιμά το έργο και την υψηλή αποστολή, την οποία επιτελούν οι εθνοφύλακες στις ευαίσθητες ακριτικές περιοχές της πατρίδος μας.
    Κάθε χρόνο προσλαμβάνεται ορισμένος αριθμός εθνοφυλάκων για την κάλυψη αναγκών φρουρήσεως αποθηκών, πυρομαχικών, καυσίμων και λοιπών εγκαταστάσεων του Στρατού Ξηράς.
     Οι εν λόγω εθνοφύλακες θεωρούνται στρατιωτικοί εν ενεργεία και υπάγονται στους στρατιωτικούς νόμους και κανονισμούς, μόνον κατά το χρόνο που εκτελούν διατεταγμένη υπηρεσία.
     Για τις προαναφερόμενες υπηρεσίες οι εθνοφύλακες λαμβάνουν αποζημίωση 12 ευρώ ημερησίως, πρόβλεψη που ισχύει από το 1997. Η αποζημίωση αυτή δεν έχει χαρακτήρα μισθού αλλά χορηγείται για την κάλυψη στοιχειωδών αναγκών (διατροφή, ένδυση, υπόδηση).
     Ήδη το ΥΠΕΘΑ υπέβαλε πρόσφατα στο Υπουργείο Οικονομίας και Οικονομικών πρόταση αναπροσαρμογής της ημερησίας αποζημιώσεως των εθνοφυλάκων από τα 12 στα 15 ευρώ, με επιπρόσθετη δαπάνη της τάξεως των 600.000 ευρώ ετησίως.
     Αποτελεί στόχο του ΥΠΕΘΑ η περαιτέρω αύξηση της ημερήσιας αποζημιώσεως των εθνοφυλάκων μας, μέσα στα πλαίσια των δυνατοτήτων του προϋπολογισμού και των ευρύτερων δημοσιονομικών συνθηκών.
     O Υφυπουργός
     ΒΑΣΙΛΕΙΟΣ Ι. ΜΙΧΑΛΟΛΙΑΚΟΣ»)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιπλάκη.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 30 Νοεμβρίου 2006.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
     1. Η με αριθμό 105/27.11.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημήτριου Βαρβαρίγου προς την Υπουργό Εθνικής Παιδείας και Θρησκευμάτων, σχετικά με την αποκατάσταση των ζημιών που υπέστη από τους σεισμούς το σχολικό συγκρότημα του Αγίου Κήρυκα του Δήμου Αρκαδίων Ζακύνθου κ.λπ..
     2. Η με αριθμό 110/27.11.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την ιδιωτικοποίηση του Σταθμού Εμπορευματοκιβωτίων του Ο.Λ.Π. κ.λπ..
     3. Η με αριθμό 113/27.11.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τα μέτρα προστασίας και ανάπλασης του Κηφισού ποταμού κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
     1. Η με αριθμό 106/27.11.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εξωτερικών, σχετικά με τις πρόσφατες δηλώσεις αξιωματούχων της πρεσβείας των Η.Π.Α. στην Αθήνα, περί δήθεν μειονοτήτων στη Θράκη κ.λπ..
     2. Η με αριθμό 111/27.11.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων στους εργαζομένους του Ινστιτούτου Αναπτυξιακής Αποκατάστασης κ.λπ..
     3. Η με αριθμό 112/27.11.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Εμπορικής Ναυτιλίας και Οικονομίας και Οικονομικών, σχετικά με την εκχώρηση δραστηριοτήτων και εγκαταστάσεων των λιμανιών του Πειραιά και Θεσσαλονίκης σε ιδιώτες κ.λπ..
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας». 
     Χθες αποφασίσαμε ομόφωνα, για να μπορέσουν να μιλήσουν όλοι οι συνάδελφοι –γιατί σήμερα θα ψηφιστεί το νομοσχέδιο επί της αρχής- να περιοριστεί ο χρόνος ομιλίας μας στα έξι λεπτά.
     Επίσης, θα ήθελα να σας ανακοινώσω ότι ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτικό Εκπρόσωπο τον κ. Αθανάσιο Λεβέντη. 
     Το λόγο έχει τώρα ο συνάδελφος κ. Αντώνης Καρπούζας.
     ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, μετά τις εκλογές του 1993, η τότε κυβέρνηση του ΠΑ.ΣΟ.Κ. αντί να προχωρήσει σε αυστηρή εφαρμογή της νομοθεσίας που είχε θεσπίσει η κυβέρνηση της Νέας Δημοκρατίας για τη διάσωση του ασφαλιστικού συστήματος –ν.1902/1990 και ν.2084/1992- επέλεξε την ανεύθυνη τακτική της αδράνειας και της μετάθεσης των προβλημάτων στο μέλλον. Προχώρησε, επιπλέον, στη θεσμοθέτηση μέτρων απορύθμισης του συστήματος, επιβαρύνοντας έτσι ακόμα περισσότερο την κατάσταση. 
     Αν οι κυβερνήσεις του ΠΑ.ΣΟ.Κ. εφάρμοζαν πιστά τους νόμους της Νέας Δημοκρατίας, όπως την τριμερή χρηματοδότηση και έπαιρναν μέτρα διοικητικά και οργανωτικού εκσυγχρονισμού των ταμείων, αν είχαν ικανοποιητικές επιδόσεις, από την πολιτική που ακολούθησαν, στους ρυθμούς ανάπτυξης της οικονομίας, στην καταπολέμηση της ανεργίας, στην πάταξη της φοροκλοπής και της φοροδιαφυγής, αλλά και στην προκειμένη περίπτωση στην πάταξη της εισφοροδιαφυγής, το πρόβλημα που σήμερα θεωρείται μεγάλο, δεν θα υπήρχε. 
     Κυρίες και κύριοι συνάδελφοι, το ασφαλιστικό μας σύστημα είναι μέρος ενός ευρύτερου οικονομικού και κοινωνικού συστήματος, το οποίο πάσχει σε πολλά σημεία. Κανένας νόμος δεν θα είναι αρκετός να δώσει λύση στο ασφαλιστικό, αν δεν αντιμετωπιστούν οι παράγοντες που το επηρεάζουν και ανατρέπουν την ισορροπία του. 
     Κατά τη γνώμη μου, αυτή είναι η κατάσταση της οικονομίας, ο ρυθμός της οικονομικής ανάπτυξης, η ανεργία, το δημογραφικό, η παραοικονομία, η οικονομική κατάσταση των ταμείων υγείας, η οργάνωση αυτών, αλλά και η αξιοποίηση των περιουσιακών στοιχείων των ασφαλιστικών ταμείων.
     Όλα αυτά, θα μου επιτρέψουν οι συνάδελφοι της Αξιωματικής Αντιπολίτευσης να πω ότι ουδόλως απασχόλησαν το κόμμα τους ως κυβέρνηση και ως εκ τούτου, το αποτέλεσμα αυτής της πρακτικής ήταν η επιβάρυνση και η διόγκωση του προβλήματος. 
     Η κατάσταση που παραλάβαμε ήταν τραγική, καθώς οι ανασφάλιστοι Έλληνες και οι οικονομικοί μετανάστες ανέρχονταν στο ένα εκατομμύριο. Η μαύρη αγορά εργασίας ανθούσε -και ανθίζει δυστυχώς ακόμη και σήμερα- ενώ οι απώλειες από τις ασφαλιστικές εισφορές ανέρχονταν και ανέρχονται ακόμη και σήμερα σε υψηλά επίπεδα.
     Σ’ αυτό βεβαίως συνετέλεσε και η απαράδεκτη πρακτική της κάρτας ανεργίας, που απετέλεσε ως προνόμιο για την πρόσληψη στο δημόσιο. Σε όλα αυτά συνετέλεσε το ασυνεπές κράτος του ΠΑ.ΣΟ.Κ., το οποίο δεν ανταποκρινόταν στις υποχρεώσεις του, στα πλαίσια της τριμερούς χρηματοδότησης, με αποτέλεσμα να χρωστά στα ασφαλιστικά ταμεία, τα ταμεία να χρωστούν στα νοσοκομεία, στους προμηθευτές, αυτοί στις τράπεζες, σε τρίτους, δηλαδή υπάρχει έτσι ένας φαύλος κύκλος.
     Κυρίες και κύριοι συνάδελφοι, εμείς πιστεύουμε ότι μόνο η ελεύθερη οικονομία μπορεί να εξασφαλίσει μια βιώσιμη και αποτελεσματική κοινωνική ανάπτυξη. Η κοινωνική πολιτική ταυτίζεται με το σύνολο και την ποιότητα των κοινωνικών υπηρεσιών σε όλους τους τομείς, μεταξύ των οποίων είναι και η ασφάλιση.
     Οι συνάδελφοι της Αξιωματικής Αντιπολίτευσης, όπως και ο Πρόεδρός της, ο κ. Παπανδρέου, επικαλούνται πάντα διάφορες δικαιολογίες, μακριά από επιχειρήματα, για να τεκμηριώσουν τη δήθεν κοινωνική ευαισθησία τους, προνόμιο που τελικά θέλουν να προβάλουν αποκλειστικά ως δικό τους. 
     Κυρίες και κύριοι συνάδελφοι, αποδεχόμαστε για όλους την ίδια ευαισθησία και δεν επιτρέπουμε να αμφισβητούμαστε ως προς αυτό. Δεν χρειάζεται να κοπιάζει κανείς με συνθήματα, για να ανατρέψει μια πραγματική εικόνα. Απόδειξη είναι η αλήθεια, είναι η οδυνηρή εικόνα της ανεργίας, της υποβαθμισμένης παιδείας, της υγείας, του προβληματικού συστήματος κοινωνικής ασφάλισης, μια κατάσταση που θέλουμε να ανατρέψουμε δημοκρατικά, με νόμους, με αλλαγές, με μεταρρυθμίσεις. Είναι μια προσπάθεια που αντιμετωπίζει, δυστυχώς, την αντίδραση κυρίως της Αξιωματικής Αντιπολίτευσης.
     Κοινωνική πολιτική για εμάς, κύριοι συνάδελφοι, είναι η δημιουργία ενός αποτελεσματικού κράτους-πρόνοιας. Είναι η πολιτική που εξασφαλίζει στον καθένα ίσες ευκαιρίες, υψηλού επιπέδου, υπηρεσίες στην παιδεία, την υγεία, την πρόνοια και αξιοπρεπείς συντάξεις για να μην έχει ο πολίτης το άγχος για το αύριο. Η προσπάθεια της Κυβέρνησης για την επίτευξη του στόχου αυτού είναι συνεχής και τα θετικά αποτελέσματα φαίνονται καθημερινά. 
     Βεβαίως, υπάρχουν και κάποιες ατυχείς ενέργειες δικών μας στελεχών, που με τις αστοχίες τους μειώνουν το θετικό αποτέλεσμα των προσπαθειών μας, όπως συνέβη πρόσφατα με τη δημοσιοποίηση της εξωφρενικής αύξησης της συμμετοχής των πολιτών σε βασικές και απαραίτητες εξετάσεις για την υγεία. Βεβαίως, αυτό δεν θα εφαρμοστεί. ΄Ηταν απλούστατα μια ανακοίνωση και τίποτα περισσότερο.
     Κυρίες και κύριοι συνάδελφοι, το παρόν νομοσχέδιο έρχεται εν μέρει να νοικοκυρέψει το ασφαλιστικό μας σύστημα. Πέραν των ρυθμίσεων που γίνονται στο Ταμείο των Μηχανικών (Τ.Σ.Μ.Ε.Δ.Ε.), τακτοποιεί θέματα που έχουν σχέση με τη ρύθμιση των οφειλών εισφορών στο ΙΚΑ-Ε.Τ.Α.Μ.. Αυτή η ρύθμιση δίνει το φιλί της ζωής σε πολλές μικρές και μικρομεσαίες επιχειρήσεις, που στη συντριπτική τους πλειοψηφία βρέθηκαν σε δυσμενή κατάσταση, εξαιτίας των δυσάρεστων συγκυριών, κυρίως οικονομικών, αλλά και εξαιτίας ενός συστήματος και ενός επιχειρηματικού περιβάλλοντος εχθρικού, που πρέπει να αλλάξουμε. Δεν πρέπει να αντιμετωπίζουμε με εχθρότητα τους επιχειρηματίες. Αντιθέτως, πρέπει να τους στηρίξουμε στην κοινή προσπάθεια για την ανάπτυξη της χώρας μας. Παράλληλα, μ΄ αυτό το νομοσχέδιο δίνονται λύσεις σε περιπτώσεις μειωμένης σύνταξης και σε εκκρεμότητες που χρόνιζαν. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε.
     Τελειώνοντας, θα ήθελα να αναφερθώ στην ταλαιπωρία, αλλά και στην αγανάκτηση των πολιτών, όσον αφορά την έγκριση φαρμάκων. Βεβαίως, δεν αφορά τον παριστάμενο Υπουργό το σημείο αυτό, πλην όμως πρέπει να αναφερθεί. Χρειάζονται χίλιες δύο εγκρίσεις από το Υπουργείο Υγείας και Πρόνοιας. Θεωρώ αδιανόητο, για φάρμακα που πρέπει να δίνονται σε καρκινοπαθείς ή σε άλλα άτομα που γεννήθηκαν με προβλήματα, να απαιτείται η έγκριση σε κάθε χορήγηση.
     Για παράδειγμα, για την αυξητική ορμόνη που απαιτείται για περιπτώσεις μικρών παιδιών που αντιμετωπίζουν πρόβλημα ανάπτυξης, χρειάζεται ολόκληρη διαδικασίας για να χορηγηθεί. 
     Πρέπει να ξεκαθαριστούν επιτέλους όλα αυτά τα προβλήματα που ταλαιπωρούν τον πολίτη και να τακτοποιηθούν. Η έκδοση κοινής υπουργικής απόφασης -σύμφωνα με το άρθρο 9 του ν.3457/2006- καθυστερεί, με αποτέλεσμα να ταλαιπωρούνται οι ασθενείς καρκινοπαθείς.
     Για άλλη μία φορά, κύριοι συνάδελφοι, μας δίνεται η δυνατότητα να συνδράμουμε νομοθετικά και να βοηθήσουμε αυτήν τη μεγάλη προσπάθεια της Κυβέρνησής μας για νοικοκύρεμα του κράτους. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σ΄ αυτήν την κατεύθυνση, καλώ όλους τους συναδέλφους να υπερψηφίσουμε το νομοσχέδιο και να στηρίξουμε την Κυβέρνηση στην προσπάθεια την οποία κάνει.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρπούζα. Άλλωστε, κύριε Καρπούζα, παραμείνατε και χθες μέχρι τα μεσάνυχτα. Επομένως, για σας που μείνατε εδώ, πρέπει να πω ότι δικαιούσθε και μία παράταση χρόνου. 
     Και εσείς, κύριε Χωματά, είστε στην κατηγορία αυτή.
     Ο κ. Αγγελής έχει το λόγο.
     ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, είναι αλήθεια ότι η Κυβέρνηση προτίμησε τη μέθοδο της ήπιας προσαρμογής στην αντιμετώπιση του ασφαλιστικού προβλήματος, αντί της λήψης μέτρων που λόγω της κατάστασης θα ήταν απολύτως δικαιολογημένα περισσότερο ως επιλογή πολιτικής έκφρασης και μεθοδολογίας, παρά ως αναγκαία πραγματικότητα. 
     Το μέλλον θα αποδείξει σαφώς αν έχει δίκιο ή άδικο. Είμαστε, όμως, βέβαιοι ότι η μέθοδος της ήπιας προσαρμογής είναι η πλέον ενδεδειγμένη κοινωνικά και η μόνη που μπορεί να φέρει απτά αποτελέσματα με τη μεγαλύτερη δυνατή κοινωνική συναίνεση.
     Είναι απαραίτητο όχι μόνο να σκιαγραφείς την πραγματικότητα, αλλά και να την καθορίζεις με απόλυτα σαφήνεια, ώστε να την αντιμετωπίσεις με επιτυχία. Πολύ περισσότερο μάλιστα αυτό ισχύει, όταν ως χώρα συγκαταλέγεσαι στις χώρες εκείνες με έντονο δημογραφικό πρόβλημα εξαιτίας της γήρανσης του πληθυσμού, αλλά και όταν αντιμετωπίζεις μακροχρόνιους δημοσιονομικούς εκτροχιασμούς από το παρελθόν. 
     Είναι ώρα, λοιπόν, αυτή η Κυβέρνηση να περιγράψει και να προσδιορίσει σαφώς την κατάσταση, αλλά είναι και χρέος ολόκληρου του πολιτικού κόσμου να σταθεί με ευθύνη απέναντι στους νέους συνταξιούχους, αλλά και στις επόμενες γενιές γενικότερα.
     Αγαπητοί συνάδελφοι, στην υπόλοιπη Ευρώπη το πρόβλημα είναι επίσης έντονο και ήδη οι κυβερνήσεις, όπως στη Γερμανία ή στην Ιταλία, λαμβάνουν αντίστοιχα μέτρα μεταρρύθμισης, επώδυνα για τους εργαζόμενους. 
     Στην Ιταλία, στο νέο φορολογικό νομοσχέδιο που επεξεργάζεται η κυβέρνηση του Ρομάνο Πρόντι, υπάρχει πρόθεση να δοθούν φορολογικά κίνητρα, ώστε οι ίδιες οι επιχειρήσεις να δημιουργήσουν ιδιωτικά συνταξιοδοτικά κεφάλαια. Στις Η.Π.Α., γίνονται σαρωτικές αλλαγές στο νόμο περί κοινωνικής ασφάλισης που ισχύει από το 1935 και μετατίθεται η ευθύνη από το κράτος στον πολίτη. Στην Ευρώπη, μέχρι το 2005, το 35% θα είναι άνω των εξήντα ετών -έναντι του 20% που είναι σήμερα- και η αναλογία των εργαζομένων προς τους συνταξιούχους θα μετατραπεί από 5 προς 1, σε 1 προς 1. Στην Ελλάδα του 2004, τα χρέη του κράτους προς τα ταμεία ανέρχονται στα 9,2 δισεκατομμύρια ευρώ, εκ των οποίων τα 4,2 δισεκατομμύρια ευρώ είναι προς το Ι.Κ.Α..
     Έπρεπε, κύριε Υπουργέ, τουλάχιστον πέντε άτομα να είναι σήμερα φυλακή για την κατάντια των ασφαλιστικών ταμείων και την κατασπατάληση του δημοσίου χρήματος. Χρειάστηκε αυτή η Κυβέρνηση να βρει 350.000.000 ευρώ επιπλέον από αυτά που είχαν προϋπολογιστεί, για να πληρώσει τις συντάξεις του Τ.Ε.Β.Ε., του Τ.Σ.Α., του Τ.Α.Ε.. Χρειάστηκαν άλλα 450.000.000 ευρώ, για να πληρωθούν χρέη προς το Ταμείο Νομικών. Πρέπει να γνωρίζουν οι Έλληνες ότι μέχρι το Μάρτιο του 2004, ταμεία τα οποία διαχειρίζονταν έως και 500.000.000 ευρώ, δεν παρουσίαζαν ισολογισμούς.
     Με το παρόν νομοσχέδιο, σε καμία περίπτωση δεν ισχυριζόμαστε ότι επιλύονται όλα τα ασφαλιστικά προβλήματα. Γίνεται, όμως, μία ειλικρινής προσπάθεια επίλυσης χρονίων προβλημάτων, που αφορούν μεγάλες κατηγορίες συμπατριωτών μας. 
     Έτσι, στα είκοσι επτά πρώτα άρθρα ρυθμίζονται θέματα που αφορούν το Τ.Σ.Μ.Ε.Δ.Ε.. Μετά από είκοσι χρόνια, η Κυβέρνηση με το παρόν νομοσχέδιο προσδιορίζει τη λειτουργία του Τ.Σ.Μ.Ε.Δ.Ε..
     Η σύνταξη στον κλάδο μετά την ειδική προσαύξηση, αυξάνεται κατά 500 ευρώ για τους παλιούς ασφαλισμένους μονοσυνταξιούχους, ενώ τα οφέλη της ειδικής προσαύξησης έχουν και οι νέοι ασφαλισμένοι.
     Στη συνέχεια του νομοσχεδίου, έχουμε ευνοϊκές ρυθμίσεις για τους ασφαλισμένους του Ι.Κ.Α.-Ε.Τ.Α.Μ.. Δίνεται η δυνατότητα εξόφλησης των χρεών με προκαταβολή 3% επί του οφειλομένου ποσού και εξόφλησης σε ενενήντα έξι δόσεις. Οι όποιες ενστάσεις είναι δίκαιες ως προς τη θεωρητική επιχειρηματολογία, αλλά εξωπραγματικές ως προς την υφιστάμενη δυνατότητα. 
     Το συγκεκριμένο μέτρο αφορά εκατόν τριάντα χιλιάδες μικρομεσαίες επιχειρήσεις και το ποσό είναι 3,6 δισεκατομμύρια ευρώ. Σίγουρα, κύριοι συνάδελφοι, δεν θα πρέπει να συνεχιστεί αυτή η κατάσταση των χρεών, κάτι που έχει γίνει κακή συνήθεια. 
     Η εξαγγελία για τη δημιουργία ενός συστήματος ανάλογου του τραπεζικού «ΤΕΙΡΕΣΙΑ», θα δώσει τη δυνατότητα ανάλογων χειρισμών εκ μέρους της πολιτείας. Δίνεται η δυνατότητα, με το νομοσχέδιο, χορήγησης δικαιώματος σύνταξης, δίχως την απαραίτητη προϋπόθεση των εκατό ημερών, κατά μέσο όρο, κατά την τελευταία πενταετία. Και αυτό, γιατί είναι ιδιαίτερα δύσκολο οι μακροχρόνια άνεργοι, που βρίσκονται στα όρια της συνταξιοδότησης, να μπορέσουν να βρουν απασχόληση. Επιπρόσθετα, παρατείνεται μέχρι 31/12/2007 η προθεσμία για την υπαγωγή στην ασφάλιση του Ι.Κ.Α. και των γιατρών που υπηρετούν με σχέση εργασίας ιδιωτικού δικαίου.
     Με ιδιαίτερη προσοχή θα πρέπει να σταθούμε στα πληθυσμιακά όρια τα οποία τίθενται και τα οποία έχουν σχέση με την ασφάλιση στον Οργανισμό Ασφάλισης Ελευθέρων Επαγγελματιών και στον Ο.Γ.Α.. 
     Κύριε Υπουργέ, αυτό το θέμα έχει αναστατώσει τις τοπικές κοινωνίες. Ήδη έχουν συνέλθει τα νομαρχιακά συμβούλια και γνωμοδοτούν για τις ειδικές συνθήκες που επικρατούν σε κάθε περιοχή. Προσωπικά, έχω καταθέσει, ως αναφορά, θέση-απόδοση του Νομαρχιακού Συμβουλίου Καστοριάς, ως είχα χρέος και παρακαλώ να ληφθεί σοβαρά υπόψη, με το δεδομένο ότι η επεξεργασία της γούνας γίνεται και στα χωριά του νομού. 
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Σκεφτείτε, λοιπόν, σε τι αδιέξοδο έρχεται ένας αγρότης, που κατοικεί σε μία παραμεθόριο περιοχή άνω των χιλίων διακοσίων κατοίκων και είναι υποχρεωμένος να ασφαλιστεί πλέον στο Τ.Ε.Β.Ε..
     Αγαπητοί συνάδελφοι, μπορεί να ευσταθούν τα πληθυσμιακά κριτήρια απογραφής, όταν γνωρίζουμε ότι η πραγματικότητα είναι διαφορετική και ότι στην ουσία κατοικούν σε μία περιοχή οι μισοί συνήθως από όσους έχουν τυπικά απογραφεί; Ζούμε σε μία εποχή ελευθέρων επιλογών, πολύ περισσότερο όταν τα ασφάλιστρα εξομοιώνονται μεταξύ των ταμείων και ακόμη περισσότερο, όταν βασική πολιτική επιλογή είναι η ενοποίηση των ογδόντα επτά ασφαλιστικών ταμείων. Κατά συνέπεια, για την ύπαιθρο και τους απασχολούμενους σ’ αυτήν, θα πρέπει οι προσεγγίσεις να γίνονται με αντικειμενικά δεδομένα, αλλά και με τη μέγιστη ευαισθησία που σαν αντιπολίτευση είχαμε επιδείξει. 
     Έχουμε την αίσθηση ότι όταν αναφερόμαστε στον αγροτουρισμό, δεν θα πρέπει να τίθενται όρια, διότι εκ των πραγμάτων, στην έννοια του αγροτουρισμού εμπεριέχεται και η έννοια του αγρότη. 
     Τελειώνοντας, κύριε Πρόεδρε, τονίζω ότι η ύπαιθρος έχει ανάγκη από τις εναλλακτικές μορφές απασχόλησης, που πρέπει να στηριχθούν με κάθε τρόπο.
     Αγαπητοί συνάδελφοι, αποδέχομαι το νομοσχέδιο και το ψηφίζω, διατηρώντας επιφυλάξεις στα σημεία εκείνα που αναφέρονται στα πληθυσμιακά κριτήρια των χιλίων διακοσίων κατοίκων, που κατά την εκτίμησή μου θα πρέπει να παραμείνουν στους δύο χιλιάδες και, επίσης, στα προβλεπόμενα στην έννοια της ασφάλισης όσον αφορά τις επενδύσεις του αγροτουρισμού.
     Το σημερινό σύστημα έχει ογδόντα επτά ταμεία κύριας και επικουρικής σύνταξης. Υπάρχει πολυδιάσπαση και ποικιλόμορφη νομοθεσία, η οποία κάνει το πρόβλημα ακόμη μεγαλύτερο.
     Τέλος, η ανάγκη για μεταρρύθμιση στο ασφαλιστικό σύστημα επισημαίνεται και από το Διεθνές Νομισματικό Ταμείο. Κατά την επίσκεψή του τον Οκτώβριο, ο επικεφαλής Robert Ford σημείωσε ότι τις αλλαγές που θα γίνουν, θα πρέπει να τις υιοθετήσει και η κοινωνία, αφού προηγουμένως βεβαίως ενημερωθεί διεξοδικά για την αναγκαιότητά τους, κάτι το οποίο κάνει με επιτυχή τρόπο η Κυβέρνηση.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Αγγελή.
     Το λόγο έχει ο κ. Χωρέμης.
     ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, χθες παρατηρήσαμε τη μη αντοχή στην κριτική από την Κυβέρνηση και από την ηγεσία  του Υπουργείου Απασχόλησης. Εννοώ τον εκνευρισμό που παρατηρήθηκε από την πλευρά της Κυβέρνησης, αλλά έτσι και αλλιώς το κράτος πρόνοιας και το ΠΑ.ΣΟ.Κ. είναι ταυτόσημες έννοιες στην Ελλάδα. 
     Κράτος πρόνοιας, κατάκτηση του ελληνικού λαού και του ΠΑ.ΣΟ.Κ. Όσο και αν ενοχλεί την Κυβέρνηση αυτή η διαπίστωση, είναι διαπίστωση αποτυπωμένη στη συνείδηση των Ελλήνων. Αντίθετα, η στήριξη των ολίγων και ισχυρών είναι προνόμιο της Νέας Δημοκρατίας –σας το αναγνωρίζουμε όλοι- όπως και η διαχρονική αντίσταση της Νέας Δημοκρατίας σε κάθε προσπάθειά μας για την ενίσχυση των πολλών και αδύναμων. Μονόπλευρη στήριξη, όπως τη διαπιστώσαμε και στο υπό συζήτηση νομοσχέδιο. Αν δεν είναι έτσι, θα πρέπει να το αποδείξετε σήμερα εδώ, στη συζήτηση στην Ολομέλεια. Να αποσύρετε τις απαράδεκτες ρυθμίσεις για τις οφειλές, ώστε να πάμε σ΄ ένα πάγιο σύστημα ρύθμισης. Να αποσύρετε τις ρυθμίσεις για τις μεγάλες εισφορές των νέων ασφαλισμένων, να αποσύρετε –όπως σας τόνισε ο συνάδελφος της Νέας Δημοκρατίας προηγουμένως- την απαράδεκτη ρύθμιση για τους αυτοαπασχολούμενους στην παραμεθόριο, στην επαρχία, στον Ο.Γ.Α. και να αποσύρετε βεβαίως τη ρύθμιση για τη συμμετοχή των ασφαλισμένων στις προληπτικές εξετάσεις και τα εμβόλια. 
     Κυρίες και κύριοι συνάδελφοι, το υπό συζήτηση νομοσχέδιο είναι ένα νομοσχέδιο-«σκούπα», στο οποίο συγκεντρώνετε θεσμικές εκκρεμότητες και μικροδιευθετήσεις που αφορούν πολλές κατηγορίες ασφαλισμένων και συνταξιούχων. Εκείνο όμως που το χαρακτηρίζει, είναι η αποσπασματικότητα και η περιπτωσιολογία. Αποτελεί άθροισμα κανονιστικών διατάξεων, που παίρνουν τη μορφή νομοσχεδίου χωρίς πνοή και κατεύθυνση. Στερείται βασικής φιλοσοφίας και διόλου δεν συνδέεται με τους θεμελιώδεις ασφαλιστικούς νόμους. Επιπλέον, δεν έγινε καμία προσπάθεια να συνδεθεί με τις αποσπασματικές και μεμονωμένες προσπάθειες της Κυβέρνησης για διάλογο για το ασφαλιστικό εδώ, στο Κοινοβούλιο. 
     Είναι χαρακτηριστικό ότι σημαντικές διατάξεις του άλλαξαν πολλές φορές κατά τη διάρκεια της συζήτησης στην Επιτροπή Κοινωνικών Υποθέσεων. Διέπεται από πελατειακή λογική, από τη λογική, δηλαδή, της εύνοιας προς τους ολίγους και ισχυρούς και από την επιβάρυνση των πολλών και πλέον αδύνατων. 
     Οι κυριότερες διατάξεις, αλλά και οι παραλείψεις της Κυβέρνησης με τις οποίες διαφωνούμε και δεν το ψηφίζουμε επί της αρχής, έχουν να κάνουν με τις ρυθμίσεις των οφειλών, βεβαίως. Ρυθμίσεις, που ασφαλώς πρέπει να γίνονται για τη διευκόλυνση των μικρών επιχειρήσεων, προκειμένου να αντεπεξέλθουν στις υποχρεώσεις τους, αλλά δεν μπορούν να αποτελούν σε καμία περίπτωση την εύκολη λύση –μία επαναλαμβανόμενη τακτική- διότι έτσι συμβάλλουν στη διαιώνιση της αδυναμίας των ελεγκτικών μηχανισμών των ταμείων. Αποτελούν αντικίνητρα εξόφλησης και δημιουργούν στρεβλές συνθήκες ανταγωνισμού μεταξύ συνεπών και ασυνεπών επιχειρήσεων. Άλλωστε, δεν έχουν πετύχει ποτέ, μα ποτέ, να προκαλέσουν την είσπραξη σημαντικών εσόδων. Λειτουργούν συνήθως μέχρι να πάρουν τις ασφαλιστικές ενημερότητες οι ενδιαφερόμενοι και μετά ατονούν.
     Πελατειακός και ανεύθυνος είναι ο τρόπος που χειρίστηκε η Κυβέρνηση τη ρύθμιση των χρεών του παρόντος νομοσχεδίου. Μάλιστα, μετά και τη διαβεβαίωση του τότε Υπουργού κ. Παναγιωτόπουλου, που διεκδικούσε ένα δεκαετές πάγωμα των πρωτοβουλιών, υπήρξαν συνεχείς εξαγγελίες για τη νέα ρύθμιση, με τραγικότατες συνέπειες για τα έσοδα των ασφαλιστικών ταμείων. Οι οφειλές των εργοδοτών από την άλλη μεριά στο Ι.Κ.Α., έχουν εκτιναχθεί στα 2.000.000.000 ευρώ για το 2004 και σε 3,6 δισεκατομμύρια ευρώ για το 2006, δηλαδή έχουμε μία αύξηση της τάξεως του 80%. 
     Οι ρυθμίσεις των χρεών υπερβαίνουν κατά πολύ, σε ευνοϊκούς όρους, όλες τις προηγούμενες. Η εύνοια αυξανόταν και για τους μεγαλοοφειλέτες. Αλλά ο κύριος Υπουργός απέσυρε τη ρύθμιση αυτή κατά τη συζήτηση στην επιτροπή, ασφαλώς κάτω από τη γενική κατακραυγή –αυτό πρέπει να το πούμε και όχι να λέτε ότι μας κάνατε καμία χάρη- της Αντιπολίτευσης, της Γ.Σ.Ε.Ε. και της Ο.Κ.Ε..
     Επανέφερε, όμως, ο κύριος Υπουργός, σκανδαλωδώς με τη μορφή της τροπολογίας, ευνοϊκή διάταξη που είχε αποσυρθεί. Για πρώτη φορά στα χρονικά, η ρύθμιση των χρεών του Ι.Κ.Α. στο άρθρο 28 ισχύει και για τους εργολάβους δημοσίων έργων, που μπορούν να εισπράττουν δημόσιο χρήμα και να διεκδικούν νέα δημόσια έργα, έχοντας δώσει μόνο το 3% των οφειλών στο Ι.Κ.Α. και έχοντας λάβει ασφαλιστική ενημερότητα. 
     Κατά τα άλλα, η Κυβέρνηση κόπτεται για τη βιωσιμότητα των ταμείων και την πάταξη της εισφοροδιαφυγής, που έχει ανέλθει σε 5.000.000.000 ευρώ και για την οποία προαναγγέλλονται κατά καιρούς με περισσή πολιτική υποκρισία, αλλά αόριστα, μέτρα της Κυβέρνησης. Το επιστέγασμα της διγλωσσίας σας είναι ο αποκλεισμός των υπαλλήλων του Ι.Κ.Α., του μεγαλύτερου ασφαλιστικού ταμείου της χώρας, του πλέον μαστιζόμενου από την εισφοροδιαφυγή, από το κίνητρο για την πάταξη της εισφοροδιαφυγής με διάταξη του παρόντος νομοσχεδίου. Έχοντας απαξιώσει η Κυβέρνηση της Νέας Δημοκρατίας τους ελεγκτικούς μηχανισμούς των ασφαλιστικών ταμείων και έχοντας εκτινάξει τα σχετικά ελλείμματα, φαίνεται ότι στη μόνη λογική που μπορεί να είναι συνεπής, είναι αυτή των διευθετήσεων, των μπαλωμάτων –που σας πειράζει να το λέμε, αλλά αυτή είναι η πραγματικότητα- και των εξυπηρετήσεων.
     Δική μας θέση είναι η καθιέρωση ενός βελτιωμένου παγίου συστήματος ρύθμισης οφειλών, στη βάση που καθιέρωσαν οι παλιότεροι νόμοι, με ειδικότερες διατάξεις για τις μικρές και μεσαίες επιχειρήσεις, αλλά και με τη διάκριση μεταξύ των εκ  πεποιθήσεως κακοπληρωτών και εκείνων των επιχειρηματιών που έχουν πραγματική ανάγκη, με εξαίρεση μόνο τις περιπτώσεις ανωτέρας βίας. Μας κατηγορείτε για αλλεπάλληλες ρυθμίσεις στο παρελθόν, ενώ οι ρυθμίσεις αυτές είχαν κοινωνικό χαρακτήρα. Αναφέρονταν σε πυρκαγιές, σε καταστροφές, σε οξύτατα προβλήματα, που ασφαλώς δεν έχουν καμία σχέση με την πρόθεση που θέλετε να εξυπηρετήσετε εσείς, που υποκύπτει στην εκλογική σκοπιμότητα και μόνο.
     Ολοκληρώνοντας, θέλω να πω ότι σύμφωνα με τις δηλώσεις του κυρίου Υπουργού Απασχόλησης και συνολικά της Κυβέρνησης, οι μεγάλες αποφάσεις για το ασφαλιστικό παραπέμπονται στην επόμενη Βουλή. Πιστεύετε ότι είναι αφελείς οι Έλληνες πολίτες; Πιστεύετε ότι δεν γνωρίζουν τι τους περιμένει, τι περιμένει τα ασφαλιστικά τους δικαιώματα, το ύψος των συντάξεων, το χρόνο ηλικίας, τις παροχές, αν κυβέρνηση είναι η Νέα Δημοκρατία, όπως ισχυρίζεστε; Επιμελώς αποκρύπτετε τις προθέσεις σας, δεν διαφεύγει όμως από κανένα ότι αυτή η μετάθεση των αποφάσεων για τα μεγάλα ζητήματα του ασφαλιστικού, συνιστά ουσιαστικά την ομολογία σας για την υπονόμευση, την απαξίωση, τη ναρκοθέτηση του ασφαλιστικού συστήματος και την επιβάρυνση των ασφαλισμένων. 
     Ο ελληνικός λαός δεν θα ψηφίσει σε θολό τοπίο. Η πίστωση χρόνου που σας έδωσε, παρήλθε. Η προσδοκία του ελληνικού λαού, παρά την επικοινωνιακή σας δεινότητα, διαψεύδεται καθημερινά και θα είναι η ετυμηγορία του, η ετυμηγορία του ελληνικού λαού, η δίκαιη ποινή γι’ αυτήν τη διάψευση!
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Γιακουμάτος έχει το λόγο για μία τρίλεπτη παρέμβαση.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Χωρέμη, επειδή σας εκτιμώ, θέλω να σας πω ότι η μισή αλήθεια είναι χειρότερη από το ψέμα. Και επειδή είμαι γιατρός, σας λέω ότι το «λίγο έγκυος», «είναι έγκυος». Και το λέω αυτό, γιατί; Γιατί λέτε –και θέλω να το ξεκαθαρίσω στη Βουλή- για τη ρύθμιση των χρεών των κατασκευαστικών εταιρειών. Οι διακόσιες ενενήντα κατασκευαστικές εταιρείες δεν είναι οι μεγάλες, είναι οι μικρές και είναι το 3% όπως είπατε. Αλλά δεν το είπατε, αποσιωπήσατε το ότι πρέπει να δώσει η κάθε μία εγγυητική επιστολή για το σύνολο του χρέους και της οφειλής. Αυτό δεν το είπατε. Αυτό είναι το ένα θέμα.
     Δεύτερον, βλέπετε μονομερώς το  ότι στις ρυθμίσεις του Ι.Κ.Α. γίνονται διευκολύνσεις. Δεν είναι έτσι. Εγώ έχω την τιμή και την τύχη να είμαι τώρα περίπου τρία χρόνια Υφυπουργός Απασχόλησης και με απασχολεί πάρα πολύ το θέμα της ανεργίας. Είχαμε μια ανεργία στο 11,3% και θα έπρεπε να είχαμε λίγο φιλότιμο εδώ μέσα, γιατί ήταν η μεγαλύτερη ανεργία στην Ευρώπη και έπρεπε να δούμε πώς μπορούμε να την πατάξουμε. Μπορούμε, όταν έχουμε βιώσιμες επιχειρήσεις, όταν έχουμε απασχολούμενους. Η ρύθμιση δεν έχει μόνο την πλευρά του να πάρει το Ι.Κ.Α. κάποια λεφτά ή να διευκολύνει κάποιους επιχειρηματίες. Έχει και ένα άλλο νόημα. Έχει το νόημα του ότι καθιστώ βιώσιμη την επιχείρηση, δεν την κλείνω λόγω ασφαλιστικής ενημερότητας, που δεν μπορεί να εισπράξει και δεν έχω ανέργους.
     Άρα, λοιπόν, το όφελος για μας, εκεί που στοχεύουμε και αυτό που προσπαθούμε, είναι να μπορέσουμε πράγματι τις τεχνικές εταιρείες, οι οποίες κλείνουν η μία μετά την άλλη -το Κ.Κ.Ε. τις ξέρει πάρα πολύ καλά, έχει χαρτογραφήσει το χώρο και έρχεται συνέχεια στο Υπουργείο- διότι δεν έχουν πάρει λεφτά από το δημόσιο, διότι δεν έχουν ενημερότητα, διότι δεν μπορούν να δουλέψουν και οδηγούνται στην ανεργία, μέσα από αυτήν τη ρύθμιση, που δεν χαρίζεται ούτε ένα ευρώ, να μπορέσουμε να τις καταστήσουμε βιώσιμες, για να μειώσουμε ακόμη περισσότερο την ανεργία. Έχουμε την τύχη και την τιμή να την έχουμε φθάσει στο 8,6% από το 11,3%. Πώς μπορεί να πάει το 2007 κάτω από το 7%; 
     Και ξέρετε πολύ καλά, κύριε Χωρέμη, ότι στην Κόρινθο που είναι η εκλογική σας περιφέρεια, πολλές εταιρείες, πολλές μικρές και μεγάλες επιχειρήσεις, λόγω της ασφαλιστικής ενημερότητας κλείνουν. Τι γίνεται, όμως, τώρα; Ενημερώνεται, παραμένει η εταιρεία λειτουργούσα και έχουμε και τα τρέχοντα, κύριε Πρόεδρε. Έχουμε, δηλαδή, τριπλή ωφέλεια:
     Πρώτον, η εταιρεία λειτουργεί, δεύτερον, πληρώνει τα τρέχοντα στους εργαζόμενους και τρίτον, δεν έχουμε ανεργία. 
     Δείτε λοιπόν και αυτήν την πλευρά. Αυτή η πλευρά είναι σημαντική για μια κυβέρνηση, η οποία πραγματικά δεν ανακάλυψε το κοινωνικό κράτος. Αλλά και να το αφήσετε το κοινωνικό κράτος επί ΠΑ.ΣΟ.Κ.. Μου θυμίζετε πραγματικά εκείνον από τα Μέγαρα, που έταζε στους πάντες τα πάντα. 
     ΑΝΑΣΤΑΣΙΟΣ ΧΩΡΕΜΗΣ: Κατανόηση στην αύξηση των ελλειμμάτων, δεν μπορούμε να δείξουμε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Κύριοι συνάδελφοι, παρακαλώ το Σώμα να δεχθεί να προηγηθεί η κ. Ασημίνα Ξηροτύρη-Αικατερινάρη, γιατί έχει και άλλες κοινοβουλευτικές υποχρεώσεις.
     Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε.
     Κυρία Ξηροτύρη, έχετε το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. Ευχαριστώ και τους συναδέλφους. Πρέπει να ανέβω στη Θεσσαλονίκη για την παρουσίαση ενός βιβλίου για τους Ηπειρώτες Βουλευτές και συναδέλφους μας. 
     Κυρία και κύριοι συνάδελφοι, παρά τη βούληση που διακηρύσσουν και η Κυβέρνηση, αλλά και ο Υπουργός για τα θέματα της κοινωνικής ασφάλισης, ότι δηλαδή θα προχωρήσουν με αποτελεσματικότητα και κοινωνική ευαισθησία, το νομοσχέδιο που συζητάμε σήμερα, δεν βάζει τις βάσεις για ένα τέτοιο σύστημα. Δεν ασχολείται με τα μεγάλα προβλήματα του κοινωνικού ασφαλιστικού συστήματος, για να προωθήσει έτσι και τις κατάλληλες λύσεις. Δεν ασχολείται με το χαμηλό ύψος των συντάξεων και μάλιστα των κατώτερων, που έχουν οδηγήσει σήμερα μεγάλο αριθμό συνταξιούχων σε απόγνωση. Πολλοί είναι κάτω από το όριο της φτώχιας. Δεν ασχολείται με τη χρηματοδότηση και την εξεύρεση πόρων, με τη φοροδιαφυγή, με την ανασφάλιστη εργασία, με το ότι δεν αξιοποιούνται σωστά οι περιουσίες των ασφαλιστικών ταμείων. Δεν ασχολείται με τα πολύ μεγάλα χρέη του δημοσίου και των ιδιωτών προς τα ταμεία, ιδιαίτερα προς το Ι.Κ.Α., δεν ασχολείται με τη σωστή λειτουργία του συστήματος -υπάρχουν τεράστιες καθυστερήσεις σε πολλές περιπτώσεις στην καταβολή των συντάξεων- και βέβαια δεν γίνεται καμία συζήτηση για τα πολύ μεγάλα προβλήματα που δημιουργούνται με το σύστημα της εθελουσίας εξόδου τόσο στον Ο.Τ.Ε. όσο και στις Τράπεζες. Σιγά -σιγά το θέμα αυτό θα δημιουργήσει τεράστια προβλήματα στο ασφαλιστικό σύστημα και θα φορτώσει όλα τα βάρη στις πλάτες της νέας γενιάς.
     Είχαμε συζητήσει στη συνεδρίαση μιας αντίστοιχης επιτροπής για τις προβλέψεις και για την πολιτική της Κυβέρνησης σχετικά με το θέμα του ασφαλιστικού. Είχε αναφερθεί τότε -και προχθές πάλι αναφέρθηκε ο κ. Τσιτουρίδης- ότι σ’ αυτήν την τετραετία, η Κυβέρνηση θα κινηθεί με στόχο την αντιμετώπιση των επι μέρους θεμάτων του ασφαλιστικού και ότι αυτό κάνει με το νομοσχέδιο -είναι ένα αποσπασματικό νομοσχέδιο, ενδεχομένως και «σκούπα» για κάποιες περιπτώσεις- ενώ συγχρόνως θα προωθήσει την εφαρμογή της ισχύουσας νομοθεσίας, για να βάλει στη συνέχεια τις βάσεις για μία αναγκαία μεταρρύθμιση, που θα τη φέρει στην επόμενη τετραετία. Δηλαδή, σήμερα που συζητάμε και που το κόμμα σας εισέρχεται ουσιαστικά στον τελευταίο χρόνο της διακυβέρνησης αυτής της τετραετίας, ουδείς γνωρίζει πώς θα επιτευχθεί αυτή η αναγκαία μεταρρύθμιση και, το κυριότερο, εάν θα είναι κοινωνικά δίκαιη και αποτελεσματική, εάν θα διατηρήσει το δημόσιο χαρακτήρα της, εάν θα είναι υποχρεωτική αυτή η μέριμνα της πολιτείας και, βέβαια, εάν θα αντέξει το ασφαλιστικό μας σύστημα ως βορά των επιταγών του νεοφιλελευθερισμού, των άκρατων ιδιωτικοποιήσεων, εάν η πολιτεία δηλαδή και οι πολίτες της θα καταφέρουν να κρατήσουν τη συνοχή, την επικουρικότητα, την αλληλεγγύη και την κοινωνική ευθύνη.
     Ειδικότερα για το νομοσχέδιο: 
     Υπάρχουν ρυθμίσεις που δημιουργούν προβλήματα αντί να τα επιλύουν, όπως αυτές που αναφέρονται στα χρέη των ιδιωτών. Έγιναν και παλαιότερα  τέτοιες ασφαλιστικές ρυθμίσεις προς τους μεγαλοεργοδότες και βέβαια, ιδού πού οδηγηθήκαμε σήμερα με τα τεράστια χρέη, ιδιαίτερα του Ι.Κ.Α.. Και άκουσα τον κύριο Υπουργό μόλις τώρα. 
     Κι εγώ υπεραμύνομαι, κύριε Υπουργέ, της ραχοκοκαλιάς των επιχειρήσεων, που είναι οι μικρομεσαίες επιχειρήσεις. 
     Γι’ αυτό θα πρέπει εδώ να υπάρξει μία σαφής διάκριση. Αυτό το οποίο λέτε εσείς, είναι μία πολιτική για τους μικρούς και αδύναμους επιχειρηματίες, που μέσα στη δίνη του ανταγωνισμού, σηκώνουν το βάρος όλης αυτής της πολιτικής, που είτε μας έρχεται εκ των έσω είτε και των έξω κ.λπ.. Θα πρέπει να βοηθηθούν, αλλά σε καμία περίπτωση δεν μπορεί να είναι στην ίδια ρύθμιση με τις μεγάλες οφειλές, που έχουν οι έστω και λίγοι που αναφέρατε στην έκθεσή σας. Αυτοί είναι, όμως, οι κυρίαρχοι σήμερα στις οφειλές τους απέναντι στο ΙΚΑ κ.λπ..
     Επίσης, ο συνάδελφός μου κ. Λεβέντης ανέπτυξε πολύ καλά και με ευαισθησία, όπως και για τα άλλα θέματα, το θέμα της προληπτικής ιατρικής, των προληπτικών εξετάσεων. Δεν είναι δυνατόν τώρα να νομίζετε ότι λύσατε το θέμα με το να βάζετε τον όρο του υψηλού κόστους. Ξέρετε πάρα πολύ καλά ότι υψηλού κόστους είναι και αυτές οι άκρως αναγκαίες εξετάσεις για τους καρκινοπαθείς.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα ορίσαμε… 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Δεν τα ορίσατε. 
     Εν πάση περιπτώσει, αν ξεκινάμε έτσι και δεν έχουμε αυτήν την ευαισθησία, θα φθάσουμε σε φαινόμενα, όπως αυτό το οποίο καταγγείλαμε και εμείς σήμερα, δηλαδή της φοιτήτριας που έδωσε εξετάσεις στον Ο.Τ.Ε., ήταν αριστούχος και δεν περνάει, διότι πάσχει από καρκίνο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τακτοποιήθηκε αυτό το θέμα, κυρία Ξηροτύρη.
     Είναι Βουλή εδώ πέρα, γράφονται Πρακτικά.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Πώς τακτοποιήθηκε; Να μας πείτε πώς τακτοποιήθηκε, κύριε Γιακουμάτο. Αμέλεια το ένα, αμέλεια το άλλο, πού θα οδηγηθούμε; Εμείς είμαστε υποχρεωμένοι να το τονίζουμε.
     Θα πάμε τώρα παρακάτω, στο ειδικότερο θέμα που αφορά τα πρώτα άρθρα του νομοσχεδίου.
     ΠΡΟΕΔΡΕΥΩΝ (Γεώργιος Σούρλας): Ο χρόνος, όμως, τελείωσε.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Τελειώνω σε δύο λεπτά, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Το λέω, επειδή θα μπείτε σε μεγάλο θέμα.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Όσον αφορά τα θέματα του ταμείου των μηχανικών, οι συνταξιούχοι μηχανικοί ορθώς διαμαρτύρονται, γιατί μέχρι τώρα, έχοντας ένα υγιές ταμείο, έπαιρναν πάρα πολύ λιγότερα, σχεδόν το ήμισυ από ό,τι έπαιρναν αντίστοιχοι κλάδοι σε συντάξεις. Γίνεται μία αναπροσαρμογή, αλλά, όπως σας είπαμε επανειλημμένα και είπαν και όλοι οι συνάδελφοι από όλες τις πτέρυγες, αυτή τη ρύθμιση αυτού του ποσού, το οποίο κάθε φορά θα ρυθμίζεται με υπουργική απόφαση -και δεν θα αναφέρεται αυτό το ποσό της σύνταξης στην ασφαλιστική βάση ή σε κάποιο ποσοστό μισθού δημοσίου υπαλλήλου- πρέπει να τη διορθώσετε. Δεν μπορεί να είναι έτσι. Δεν μπορεί ο υγιέστερος κλάδος που είναι το Τ.Σ.Μ.Ε.Δ.Ε., το ταμείο των μηχανικών, να έχει αυτήν την ασαφή διάταξη ως προς τη βάση υπολογισμού της κύριας σύνταξης. 
     Οι νέοι μηχανικοί: Υπάρχει μεγάλο πρόβλημα και σωστά αυτήν τη στιγμή διαμαρτύρονται. Επιβαρύνονται με μεγάλες εισφορές, ενώ ζουν και αυτοί, όπως ζει και το μεγαλύτερο μέρος της νεολαίας μας, στο φάσμα της αβεβαιότητας, δηλαδή ότι ενώ θα πληρώνουν πολλά, το σύστημα μέσα σ΄ αυτήν την κατάσταση που ζούμε –με τις συντάξεις, τις παροχές κ.λπ. προς τη νέα γενιά- παρά τις μεγάλες οφειλές, δεν θα αντέξει και θα βρεθούν σχεδόν ανασφάλιστοι μετά από πολλά χρόνια. Πρέπει, λοιπόν, να μειώσετε και τις εισφορές των νέων μηχανικών και να αυξήσετε τα χρόνια που αναφέρουν οι ειδικές ρυθμίσεις, που γίνονται για τους νέους μηχανικούς.
     Τελειώνω, κύριε Πρόεδρε, έχοντας μία παρατήρηση για το άρθρο 64, την οποία ξέρει ο κύριος Υπουργός.
     ΠΡΟΕΔΡΕΥΩΝ (Γεώργιος Σούρλας): Στην επόμενη συνεδρίαση θα συζητήσουμε για τα άρθρα.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Θα τα πω επί των άρθρων.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εάν ήταν απούσα  η κ. Ξηροτύρη, θα έπρεπε να πάρει τα Πρακτικά, ως όφειλε ως Βουλευτής και να δει τη διευκρίνιση του κυρίου Υπουργού, του κ. Τσιτουρίδη, δηλαδή ότι δεν υπάρχει καμία συμμετοχή σε κανένα τσεκ άπ και ότι εστιάζεται μόνο σε τρία εμβόλια, όμως και αυτά γι’ αυτούς που έχουν και κατέχουν. Άρα, λοιπόν, μην κάνετε εδώ παραπληροφόρηση ότι εμείς βάζουμε συμμετοχή στο τσεκ άπ. Πρώτο αυτό...
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Άκουσα πάρα πολύ καλά …
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεύτερον, θα ήθελα και από το Βήμα της Βουλής να ευχαριστήσω το Βουλευτή του Κομμουνιστικού Κόμματος Ελλάδας κ. Τζέκη, ο οποίος πληροφορήθηκε το περιστατικό για εκείνη την άτυχη που έχει καρκίνο και δεν έκαναν δεκτή στον Ο.Τ.Ε. την πρόσληψή της και πήγαν να την «παραιτήσουν». Άμεσα παρενέβη το Υπουργείο Απασχόλησης και ο ίδιος ο Υπουργός, ο Σάββας Τσιτουρίδης και λύθηκε το θέμα.
     Γιατί έρχεστε, λοιπόν, σήμερα εδώ και ρίχνετε «σκόνη» μέσα στη Βουλή, όταν ο Βουλευτής κ. Τζέκης του Κομμουνιστικού Κόμματος Ελλάδας από προχθές ασχολείται και λύθηκε το θέμα και δεν ρωτάτε πριν καταγγείλετε; Με αυτά δεν αρθρώνεται πολιτικό λόγο, κατεβάζετε πράγματι το πολιτικό επίπεδο.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Φούσας. 
     ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε, όπως ευχαριστώ και τους εκλεκτούς συναδέλφους, διότι μου έδωσαν τη σειρά τους, επειδή και εγώ έχω υποχρέωση να πάω σήμερα στη Θεσσαλονίκη, όπου κάνουμε την παρουσίαση ενός βιβλίου για τους Ηπειρώτες Πολιτικούς.
     Με το νομοσχέδιο αυτό ρυθμίζονται ιδιαίτερα σοβαρά ζητήματα και μάλιστα ζητήματα κοινωνικού χαρακτήρα. Ζητήματα που για πολλά χρόνια δεν αντιμετωπίστηκαν, ήταν σε εκκρεμότητα και έσπευσε το Υπουργείο να δώσει λύσεις. Αν καλώς ενθυμούμαι, αντιμετωπίζονται περίπου ογδόντα με ενενήντα περιπτώσεις τέτοιων θεμάτων, που για πολλά χρόνια –επαναλαμβάνω- ήταν σε εκκρεμότητα. Κανένας δεν ισχυρίζεται ότι αυτό το νομοσχέδιο θέλει να λύσει όλα τα προβλήματα, ασφαλώς όχι. Και γνωρίζετε ότι θα ακολουθηθεί άλλη διαδικασία, σχετικά με το ασφαλιστικό σύστημα, αλλά και πρόβλημα, όπως το έχετε καταντήσει εσείς το ΠΑ.ΣΟ.Κ. στη χώρα μας. Τη στιγμή αυτή ρυθμίζονται ορισμένα πολύ σοβαρά θέματα, που όμως έχουν ιδιαίτερα κοινωνικό χαρακτήρα. Ορθώς –θα έλεγα- ονομάστηκε ως «μίνι-ασφαλιστικό». Δεν έχω αντίρρηση και σ΄ αυτό, αλλά πάντως πρέπει όλοι μας να ξέρουμε και ο ελληνικός λαός να γνωρίζει, ότι θα ακολουθήσει η διαδικασία με την οποία θα αντιμετωπιστεί συνολικά όλο το ασφαλιστικό πρόβλημα της χώρας μας.
     Ο εισηγητής μας, ο κ. Αγγελόπουλος, που έχει βαθιά γνώση του ζητήματος των ασφαλιστικών προβλημάτων της χώρας μας και γενικότερα του ασφαλιστικού, εισηγήθηκε το νομοσχέδιο με ιδιαίτερη πληρότητα, όπως και ο Υπουργός και οι άλλοι αγορητές. Δεν έχω λόγο να αναφερθώ γενικότερα ούτε ο χρόνος εξάλλου το επιτρέπει. Αισθάνομαι την ανάγκη, όμως, να σταθώ για λίγο στη χθεσινή παρέμβαση του κ. Παπανδρέου. Κατ’ αρχήν, είναι τιμή και είναι και χαρά να έρχεται ο Αρχηγός της Αξιωματικής Αντιπολίτευσης, να συμμετέχει σε μια τέτοια συζήτηση και να ακούμε τις θέσεις του. Είναι πάντοτε χρήσιμο να έχουμε τέτοιες παρεμβάσεις. 
     Η εκτίμησή μου, όμως, είναι ότι εδώ η εμφάνισή του, κυρίες και κύριοι συνάδελφοι, δεν είχε ως σκοπό να μας αντιμετωπίσει ή να ακούσουμε τις χρήσιμες, όπως θα έπρεπε, θέσεις του για το νομοσχέδιο, αλλά περισσότερο είχε σκοπό για να τακτοποιήσει εσωκομματικά του προβλήματα και άλλα προβλήματα της παρατάξεώς του. Και δεν είναι αυτό μόνο, αλλά χρησιμοποίησε στοιχεία, τα οποία δεν είναι αληθή και βεβαίως γι’ αυτό δεν ευθύνεται ο ίδιος, αλλά ευθύνονται εκείνοι οι οποίοι του γνωστοποίησαν τα στοιχεία αυτά. Παραδείγματος χάρη, κατηγόρησε την Κυβέρνησή μας ότι δήθεν δεν υπάρχουν αναλογιστικές μελέτες. Θα έπρεπε να ξέρει όμως και θα έπρεπε να ενημερωθεί για το θέμα αυτό ότι πράγματι ήδη έχουν κατατεθεί πάνω τριάντα επτά με σαράντα αναλογιστικές μελέτες. Θα σας ομιλήσει περισσότερο και εκτενέστερα ο εισηγητής μας για το θέμα αυτό, μια και ήταν και ο ίδιος Υφυπουργός Κοινωνικής Ασφάλισης στο σχετικό αντικείμενο και θα σας πει πώς έχει το θέμα.
     Ένα δεύτερο θέμα. Κατηγόρησε, επίσης, την Κυβέρνησή μας για τη σημερινή κατάσταση στο ασφαλιστικό. Ομιλούμε με υπευθυνότητα και με ειλικρίνεια και πρέπει να είμαστε και πειστικοί απέναντι στον ελληνικό λαό. Αλήθεια, πιστεύει ο οιοσδήποτε Έλληνας, ότι για τη σημερινή κατάσταση, που υπάρχει στο ασφαλιστικό μας σύστημα, ευθύνεται η σημερινή Κυβέρνηση και η σημερινή πολιτική ηγεσία του Υπουργείου; Πρέπει πράγματι να ομιλήσουμε με σοβαρότητα στον ελληνικό λαό. Ασφαλώς έχετε ευθύνη, κύριοι του ΠΑ.ΣΟ.Κ. και έχουν ευθύνες οι κυβερνήσεις σας για την κατάσταση στην οποία βρίσκεται σήμερα το ασφαλιστικό στην πατρίδα μας.
     Γι’ αυτό το ασφαλιστικό, όπως έχει η κατάσταση σήμερα, η Κυβέρνησή μας, από την πρώτη στιγμή, ασχολήθηκε πολύ υπεύθυνα. Άνοιξε ένα διάλογο, ο οποίος θα συνεχισθεί και πρέπει να συνεχισθεί. Άλλο θέμα είναι το ότι μερικοί δεν συμμετέχουν σ’ αυτόν το διάλογο και εκεί είναι η μεγάλη τους ευθύνη. Η Κυβέρνηση αυτή είπε -και πολύ ορθά- ότι  σ’ αυτήν την περίοδο θα κάνουμε διάλογο για το ασφαλιστικό μας σύστημα, θα προχωρήσουμε σε μερικά αποτελέσματα και η επόμενη κυβέρνηση -τότε θα γνωρίζει ο ελληνικός λαός πού κατέληξε αυτός ο διάλογος- θα δώσει εντολή σε όποιον εκείνος νομίζει ότι πρέπει να γίνει Κυβέρνηση –εμείς πιστεύουμε και ελπίζουμε ότι θα δώσει εντολή σε μας- ώστε να εφαρμόσουμε αυτό που αποφάσισαν οι κοινωνικοί εταίροι και αυτό που προέκυψε από το διάλογο. Το θέμα είναι μεγάλο και δεν μπορεί κανείς πρόχειρα και βεβιασμένα να ασχοληθεί με το μεγάλο αυτό ζήτημα. 
     Θέλω να ασχοληθώ, τώρα, με δύο θέματα ειδικότερα. Κατ’ αρχήν, θέλω να σας ευχαριστήσω δημοσίως, κύριε Υπουργέ, διότι αποδεχθήκατε δυο προτάσεις μου και ο κ. Τσιτουρίδης και εσείς. Πρώτον, εισηγήθηκα και παρεκάλεσα να μην ασφαλίζονται στο Τ.Ε.Β.Ε. επαγγελματίες σε οικισμούς κάτω των χιλίων διακοσίων κατοίκων σε όλη την ελληνική περιφέρεια. Η δική  μου  βεβαίως άποψη ήταν, ότι θα έπρεπε να εξαιρεθούν όλες οι νησιωτικές, οι ακριτικές και ορεινές περιοχές και να μπορούν να ασφαλιστούν στον Ο.Γ.Α., διότι είναι γνωστό ότι είναι φθηνότερα τα ασφάλιστρα του Ο.Γ.Α.. Αυτό, όπως μου εξηγήσατε, δεν μπορεί να γίνει τώρα. Έστω, όμως και το ότι περιορίστηκε στον αριθμό των χιλίων διακοσίων και άνω κατοίκων, για να ασφαλίζονται στο Τ.Ε.Β.Ε., είναι ένα πολύ θετικό βήμα. Όπως, επίσης, θετικό είναι το βήμα, ότι δεχθήκατε την πρότασή μου να ασφαλίζονται στον Ο.Γ.Α. μικροεπιχειρήσεις αγροτοτουρισμού από δέκα δωμάτια και κάτω. Άνω των δέκα δωματίων, ασφαλώς θα είναι στο Τ.Ε.Β.Ε.. 
     Εδώ, όμως, θέλω να διευκρινίσω -και να το σημειώσετε παρακαλώ και εσείς και οι εκλεκτοί σας συνεργάτες- το εξής: Θα ήθελα να μην είναι υποχρεωτική η ασφάλιση. Θα ήθελα να είναι προαιρετική. Αν δηλαδή -και εδώ εννοώ και περιοχές κάτω των χιλίων διακοσίων κατοίκων- μπορεί κάποιος και θέλει να είναι ασφαλισμένος στο Τ.Ε.Β.Ε., αυτός να μπορεί να είναι, δηλαδή και να μην είναι αυτό υποχρεωτικό. Έχει μία διάταξη το «υποχρεωτικά». Εγώ νομίζω ότι πρέπει να το δούμε. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Προαιρετικά μπορεί. 
     ΑΝΤΩΝΙΟΣ ΦΟΥΣΑΣ: Πρέπει, λοιπόν, να συμπεριλάβουμε τη λέξη «προαιρετικά». Χαίρομαι ήδη που το ρυθμίσατε έτσι. Δεν μου δόθηκε η ευκαιρία να δω την τροποποίησή σας. 
     Κατά τα άλλα, επειδή και εγώ πρέπει να σεβαστώ το χρόνο, πρέπει να σας πω, ότι είναι ένα θαυμάσιο νομοσχέδιο που ρυθμίζει πολλά θέματα, που ήταν χρονίζοντα. Έχει ιδιαίτερη κοινωνική ευαισθησία και βεβαίως σας συγχαίρω, όπως επίσης σας συγχαίρω για το διάλογο που ανοίξατε και είμαι βέβαιος ότι επιτέλους θα βάλουμε τάξη σ’ αυτό το μεγάλο ζήτημα, που λέγεται «ασφαλιστικό» στην πατρίδα μας.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα, ο οποίος τώρα μπορεί να πάει στη συνεδρίαση της Επιτροπής Αναθεώρησης του Συντάγματος.
     Το λόγο έχει ο κ. Τσιπλάκης.
     ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητές και αγαπητοί συνάδελφοι, το ασφαλιστικό αναμφίβολα συνιστά χειροβομβίδα στα θεμέλια της κοινωνίας μας και δεν είναι ένα ζήτημα, ως προέχον, που προέκυψε στιγμιαίως, αλλά είναι αντιληπτό ότι οφείλεται σε υστερήσεις, σε ελλειμματικές προσεγγίσεις, σε καιροσκοπικές προσεγγίσεις, σε άλλες συναφούς φύσεως προσεγγίσεις, γενόμενες επί δύο περίπου δεκαετίες, πλην συγκεκριμένων νομοθετικών παρεμβάσεων, που έγιναν επί ημερών διακυβέρνησης της Νέας Δημοκρατίας, περιόδου 1990-1993.
      Η ωραιοποίηση, λοιπόν, από πλευράς τμήματος της Αντιπολίτευσης του ζητήματος του ασφαλιστικού, ως εν μέρει μη μείζονος ζητήματος και αυτή η επίκληση είναι όλως αβάσιμη, όταν κυρίως -και με βάση απόψεις δημοσίων οργανισμών με συγκεκριμένα στοιχεία- υπάρχει η πρόταξη αντιμετώπισης αυτού του συγκεκριμένου προβλήματος, το οποίο είναι στα άμεσα κυβερνητικά ενδιαφέροντα δρομολογηθείσας ήδη δημόσιας διαβούλευσης και υπάρχουσας της πρόθεσης και της δέσμευσης, στην επόμενη κυβερνητική θητεία, εφόσον επαναβεβαιωθεί -και είμαστε σίγουροι- η εμπιστοσύνη του ελληνικού λαού προς την Κυβέρνηση της Νέας Δημοκρατίας, ότι το ζήτημα αυτό θα αντιμετωπιστεί.
     Οι αιτιάσεις επ’ αφορμή του αποκαλουμένου «μίνι ασφαλιστικού νομοσχεδίου» ως νομοσχεδίου που προσεγγίζει επι μέρους θέματα, είναι συρραφή προσεγγίσεων που δεν έπρεπε να προκύψουν σε τέτοιο νομοσχέδιο ή είναι -κατά τη ρήση «λίθοι, πλίνθοι κέραμοι ατάκτως ερριμμένα»-,  άθροισμα ρυθμίσεων που δεν έχουν μεταξύ τους καμία εσωτερική συνάφεια και δεν μπορούν να αποτελούν, ως εκ τούτου, αντικείμενο ενός τέτοιου νομοσχεδίου. Αυτές οι αιτιάσεις, να μου επιτρέψετε να πω, για άλλη μια φορά καταρρίπτονται αφ’ εαυτών. Διότι, όταν είναι δεδομένο ότι υπάρχουν αντιφάσκουσες ρυθμίσεις ή ελλειμματικές ρυθμίσεις ή πολλές φορές κενά νόμου, τι άλλο από αυτό μπορεί να κάνει η Κυβέρνηση μ΄ αυτό το συγκεκριμένο νομοσχέδιο, δηλαδή να έρθει να ρυθμίσει όλα αυτά τα θέματα ως εκδήλωση ενός πρώτου, σημαντικού, ουσιαστικού βηματισμού στην κατεύθυνση της αποκατάστασης της τάξης σ΄ αυτό το ευρύτερο, σοβαρότατης και καταλυτικής αξίας για τον ελληνικό λαό, ζήτημα, που είναι το ασφαλιστικό;
     Εγώ δεν θέλω να αναφερθώ –και φαντάζομαι εξελισσομένης της συζητήσεως θα ακουστούν, με επιχειρηματολογία, συγκεκριμένες τέτοιες απόψεις από πλευράς της Κυβέρνησης- στο ότι τα ασφαλιστικά ταμεία δεν έκαναν ισολογισμούς. Δεν θέλω να αναφερθώ σε άλλες κατά καιρούς διαχειρίσεις, δεν θέλω να αναφερθώ –το επαναλαμβάνω- διότι άλλοι, αρμοδιότεροι εμού, θα τοποθετηθούν, για τα ελλείμματα τα σημαντικότατης αξίας που υπάρχουν στα ασφαλιστικά ταμεία. 
     Επομένως, η παρέμβασή μου, εκ καθήκοντος, γίνεται με την έννοια της αντίκρουσης πρώτα αυτών των συγκεκριμένων αιτιάσεων και της ανάδειξης ως θετικών των ρυθμίσεων που αφορούν την αναδιάρθρωση των κλάδων του Τ.Σ.Μ.Ε.Δ.Ε., που αφορούν το Ι.Κ.Α.-Ε.Τ.Α.Μ., που αφορούν άλλα ειδικότερα ασφαλιστικά ταμεία, αναφερόμενα στο τρίτο κεφάλαιο και επίσης η παρέμβαση γίνεται με την έννοια εκείνων των ρυθμίσεων –αν δεν κάνω λάθος στο πέμπτο κεφάλαιο- που αφορούν τους συνανθρώπους μας με αναπηρίες. 
     Εκτιμώ ότι όλες αυτές οι ρυθμίσεις θα αναδειχθούν και στη συζήτηση επί των άρθρων ως πραγματικά βάσιμες, πέραν, επαναλαμβάνω, της αιτιολόγησης-επιχειρηματολογίας που προέκυψε ήδη από πλευράς αρμοδιοτέρων εμού στην επί της αρχής συζήτηση. Η ανάδειξη όμως, κατ’ εμέ, δύο, τριών θεμάτων του τετάρτου κεφαλαίου -με την προσωπική μου οπτική γωνία, σταθμιζομένων όλων όσον ηκούσθησαν- απετέλεσε τμήμα και περιεχόμενο αυτού του καθήκοντος, που εξ΄ υπαρχής είπα ότι με οδήγησε στο να παρέμβω στη συζήτηση. 
     Θεωρώ ότι είναι πάρα πολύ σημαντική η ρύθμιση του άρθρου 45, που ρυθμίζει περιπτώσεις ατόμων που δεν πληρούσαν πραγματικά τις ελάχιστες, οριζόμενες διαχρονικά, προϋποθέσεις συνταξιοδότησης. Είναι σημαντική, λοιπόν, η διάταξη που ρυθμίζει την εξαγορά συγκεκριμένου χρόνου ασφάλισης, προκειμένου να δοθεί λύση σ΄ αυτό το ζήτημα, το οποίο εκκρεμεί πράγματι για πάρα πολλούς ησφαλισμένους. 
     Έρχομαι τώρα στη διάταξη του άρθρου 46, την αναφερόμενη στους ελεύθερους επαγγελματίες και αυτοτελώς απασχολουμένους. Θα σας πω από την ποινική δικηγορία που ήσκησα και όπου υπήρχαν πάρα πολλά προβλήματα ρυθμίσεως δια της υστάτης οδού, της δικαστικής, με διάφορους, παρένθετους, υποκατάστατους τρόπους τα προβλήματα που υπήρχαν, όταν ελεύθεροι επαγγελματίες δεν μπορούσαν να πληρώσουν τις ασφαλιστικές εισφορές, προερχόμενοι κυρίως από χωριά και οικισμούς, οι οποίοι είχαν ένα πληθυσμιακό όριο. Για πάνω από δύο χιλιάδες κατοίκους υπήρχε η υποχρέωση, για κάτω από δύο χιλιάδες κατοίκους δεν υπήρχε. Τώρα, βλέπουμε να περιορίζεται το όριο στους χίλιους διακόσιους, σύμφωνα με τα απογραφικά στοιχεία του 2001. Υπάρχει μια αναμφισβήτητη κατάσταση στην ύπαιθρο και ιδιαίτερα στις παραμεθόριες περιοχές –από μια τέτοια κατάγομαι και εγώ- όπου το να λέμε θεωρητικά «χίλιοι διακόσιοι κάτοικοι ως οριζόμενο όριο», να ξέρετε ότι είναι καθαρά ένα όριο κατ’ επίφαση, πλασματικό, μη έχον σχέση με την πραγματικότητα, διότι οι περισσότεροι λείπουν από αυτούς τους οικισμούς και επομένως οι ελεύθεροι επαγγελματίες αυτήν τη στιγμή διακινδυνεύουν την επαγγελματική τους ύπαρξη. Αυτό είναι ένα πάρα πολύ σοβαρό θέμα. 
     Επίσης, θέλω πραγματικά να μιλήσω θετικά για την Κυβέρνηση, για τη ρύθμιση την οποία κάνει για τους ελεύθερους επαγγελματίες, για τη ρύθμιση των χρεών στα ασφαλιστικά ταμεία, τα υπαγόμενα στο Υπουργείο Απασχόλησης, δια τους λόγους που αναφέρθηκαν κυβερνητικά και που είναι προφανείς, λόγους στήριξης της εργασίας ευρύτερα στον ελλαδικό χώρο και καταπολέμησης της ανεργίας. 
     Πάντα εμείς λέγαμε και λέμε στα νομικά, ότι όταν συγκρούονται συμφέροντα, σταθμίζουμε το υπέρτερο. Τι θέλω να πω; Το να λες βεβαίως ότι μπορεί να διαμορφώνεται μια νοοτροπία, που οδηγεί πολλές φορές σε καταχρηστική εφαρμογή αυτών των διατάξεων από κάποιους που κατ’ επάγγελμα δεν πληρώνουν, είναι πραγματικά ένας προβληματισμός. 
     Ο υπέρτερος, όμως, προβληματισμός είναι τι θα αναδειχθεί συγκρουόμενων αυτών των δύο διλημμάτων, το να λύσεις το ζήτημα για την πλειονότητα των συνανθρώπων μας ελευθέρων επαγγελματιών, οι οποίοι πραγματικά αντιμετωπίζουν προβλήματα και δεν μπορούν να πληρώσουν τις εισφορές τους ή να αναδείξεις τη λύση αυτού του προβλήματος υπέρ τους, με την έννοια ότι τους δίνεις πολλές χρονικές δυνατότητες για να καταβάλουν τις εισφορές τους. Νομίζω ότι αυτά τα μέτρα βρίσκονται στη συγκεκριμένη θετική κατεύθυνση. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιπλάκη. 
     Το λόγο έχει ο κ. Βαγιωνάς. 
     ΓΕΩΡΓΙΟΣ ΒΑΓΙΩΝΑΣ: Κύριε Πρόεδρε, αφού η διάρκεια της ομιλίας είναι έξι λεπτά, όπως αποφασίστηκε χθες, δικαιούμαι να μιλήσω από τη θέση μου. 
     Θα ήθελα, απευθυνόμενος στους συναδέλφους του ΠΑ.ΣΟ.Κ., να πω ότι προσωπικά δεν θεωρώ τον εαυτό μου λιγότερο κοινωνικά ευαίσθητο από κανένα άλλο στην Αίθουσα αυτή. Όλοι έχουμε την ίδια κοινωνική ευαισθησία. Δεν στοχοποιώ άτομα, αλλά πολιτικές. 
     Και εξηγούμαι: Βεβαιότατα δεν έχει το δικαίωμα ο κ. Χωρέμης να οικειοποιείται την κοινωνική ευαισθησία και το κοινωνικό κράτος «που κατεδαφίζει η επάρατη Δεξιά», όπως είπε ο Αρχηγός της Αξιωματικής Αντιπολίτευσης και ο Κοινοβουλευτικός σας Εκπρόσωπος. 
     Ποια είναι η διαφορά των πολιτικών; Υπήρχε ένα πλούσιο ταμείο, το οποίο λεγόταν Ν.Α.Τ.. Βάλατε χιλιάδες ανθρώπους, χωρίς να έχουν πληρώσει εισφορές και τους συνταξιοδοτήσατε και καλά κάνατε. Δεν βάλατε, όμως, το χέρι στον κρατικό κορβανά για να πληρώσετε τα οφειλόμενα στους ανθρώπους που αγωνίστηκαν και θαλασσοδάρθηκαν επί χρόνια στους ωκεανούς. Αυτή είναι η διαφορά μας. 
     Άρα, λοιπόν, το να χρησιμοποιείτε βαρύγδουπες εκφράσεις, όπως ότι το νομοσχέδιο αυτό είναι «κουρελού», ότι είναι ρυθμίσεις ρουσφετολογικών διατάξεων, ότι είναι συρραφές ρουσφετολογικών διατάξεων, αυτά δεν τιμούν κανένα ειλικρινά στην Αίθουσα αυτή. 
     Όμως, χωρίς να θέλω να συμπληρώσω τον φίλτατο Υφυπουργό, θέλω να πω το εξής: Κάνατε και ένα άλλο τέχνασμα, βαφτίσατε μεγαλοεπιχειρηματίες και μεγαλοεργολάβους δημοσίων έργων, τριακόσιους ανθρώπους, οι οποίοι χρωστούν συνολικά 20.000 ευρώ, τα οποία θα πληρώσουν με τραπεζικές εγγυήσεις. Ποτέ δεν έγινε αυτό. Ο κύριος Υφυπουργός εξήγησε γιατί πρέπει πολλοί παράγοντες να μπουν στη διαδικασία της ρυθμίσεως των οφειλών.
     Ομολογώ πως το ασφαλιστικό είναι πολύ μεγάλη πρόκληση, όπως είναι η υγεία και η παιδεία. Ναι, στο διάλογο, αλλά όχι στον ατέρμονο διάλογο για το διάλογο. Όχι να κρύβουμε τα προβλήματα κάτω από το χαλί. Πρέπει να τα αναδείξουμε. Όχι να λέμε: «Αποσύρετε, κύριοι, το νομοσχέδιο για να έχετε άλλοθι και αρχίζουμε από μηδενική βάση». 
     Θα μπορούσα να πω πολλά. Εσείς κάνατε νόμους, τους οποίους δεν τηρήσατε, νόμος Παπαϊωάννου, νόμος Ρέππα. Εμείς κάναμε το νόμο Σιούφα, τον οποίο εσείς κατακεραυνώνετε, αλλά τον κρατήσατε, για να μη μιλήσω για το Λ.Α.Φ.Κ.Α., που έπρεπε να το καταργήσετε το 1997. Τον φέρατε μέχρι το Φεβρουάριο του 2004 με εξουσιοδότηση στον Υπουργό Απασχόλησης, για να βάλετε τα χρήματα στο Χρηματιστήριο. 
     Έλεος πλέον! Φθάνει τόση υποκρισία. Όλοι λέτε ότι πληρώνεται πλέον η προληπτική ιατρική. Ουδέν αναληθέστερον. Καμία εξέταση δεν πληρώνεται, σαράντα χρόνια. Αυτό θα εξακολουθήσει άλλα σαράντα χρόνια, δεν θα πληρώνει κανείς. 
     Και μένετε σε τρία εμβόλια, του μηνιγγιτιδόκοκου, του πνευμονόκοκκου και του στρεπτόκοκκου. Μα αυτά, κύριοι, δεν ήταν στο εθνικό πρόγραμμα και τα πληρώνουν εξ ολοκλήρου οι έχοντες και οι μη έχοντες. Σήμερα έχουν μια συμμετοχή. Δεν θα ήθελα να την έχουν. Όμως, είναι αναγκαίο κακό. Σε κανένα μέρος της Ευρώπης δεν υπάρχει το σύστημα που υπάρχει στον τόπο μας. Πρέπει κάποια στιγμή να καταλάβουμε ότι πρέπει να βάλουμε και το χέρι στην τσέπη. 
     Άκουσα, ειλικρινά με έκπληξη, τον Αρχηγό της Αξιωματικής Αντιπολίτευσης να λέει ότι η φαρμακευτική δαπάνη την τελευταία τριετία της Νέας Δημοκρατίας έχει ανέβει κατά 30%, επειδή καταργήθηκε η λίστα. Δεν είπε, όμως, ότι η λίστα είναι αμαρτωλή. 
     Σας διαβεβαιώ, κύριοι συνάδελφοι, ότι δεν αυξήθηκε η φαρμακευτική δαπάνη λόγω κατάργησης της λίστας. Αυξήθηκε και θα αυξάνεται γιατί για όλες τις κατηγορίες των φαρμάκων αρχίζοντας από τα ογκολογικά φάρμακα, τα αντιυπερτασικά φάρμακα, τα καρδιολογικά φάρμακα, τα αντιελκωτικά βγαίνουν καινούργια βιοτεχνολογικά φάρμακα, τα οποία είναι πολλαπλάσιας αξίας, μέχρι τριακόσιες είκοσι φορές παραπάνω από τα πρώτα φάρμακα της ίδιας κατηγορίας, που υπήρχαν πριν από μια τριετία. 
     Τα εμβόλια αυτά τώρα εντάχθηκαν μέσα στο εθνικό πρόγραμμα και γι’ αυτό έχουν συμμετοχή. Πριν από είκοσι πέντε, τριάντα χρόνια, όταν είχε βγει πρώτα το εμβόλιο της μηνιγγίτιδας οι Εγγλέζοι και οι Αμερικάνοι ήταν πολύ επιφυλακτικοί, γιατί προκαλούσε υποοξεία σκληρυντική εγκεφαλίτιδα. Είναι λάθος, λοιπόν, από τη μια στιγμή στην άλλη να κάνουμε όλα τα εμβόλια υποχρεωτικά, διότι το κακό που μπορεί να προκύψει, θα είναι μεγαλύτερο. 
     Δεν άκουσα τίποτα για το εξωιδρυματικό επίδομα. Ξέρετε τι ίσχυε μέχρι σήμερα; Εξωιδρυματικό επίδομα έπαιρναν δύο κατηγορίες ανθρώπων, οι εντελώς τυφλοί και αυτοί που δεν μπορούσαν να κουνήσουν ούτε ένα δαχτυλάκι. Σήμερα, με τη ρύθμιση αυτή, το παίρνουν χιλιάδες οικογένειες. Και το εξωιδρυματικό επίδομα δεν είναι ψίχουλα, είναι περισσότερο από 600 ευρώ. 
     Άρα, λοιπόν, κοινωνική ευαισθησία έχει αυτός ο οποίος μπορεί να βρει τρόπους να λύσει τα προβλήματα αυτών των ανθρώπων, που έχουν ιδιαίτερα κινητικά προβλήματα και έχουν μόνιμη ανάγκη συμπαράστασης, αυτός που μπορεί να λύσει τα ψυχιατρικά προβλήματα που μετατίθενται από το δέκατο  όγδοο έτος της ηλικίας στο εικοστό πέμπτο, γιατί η περίοδος του στρατού είναι πολύ επικίνδυνη για να βγουν όλα αυτά τα νευροψυχιατρικά προβλήματα στην επιφάνεια.
     Δεν άκουσα τίποτα για την κατάργηση των εκατό ενσήμων για τους ανέργους που βρίσκονται στην περίοδο προ της συντάξεως. Θα μπορούσα να αναφέρω πολλές άλλες ευνοϊκές ρυθμίσεις, αλλά ήρθε το πέρας του χρόνου. 
     Θα ήθελα να παρακαλέσω -γιατί θα αναφερθούμε στην κατ’ άρθρον συζήτηση- τους κυρίους Υπουργούς στο άρθρο 34 να προσθέσουν και μια ακόμη κατηγορία, αυτή της Κασσανδρίας που κάηκε, κύριε Υπουργέ, που φιλοξενεί εξακόσιες χιλιάδες ανθρώπους για ένα εξάμηνο το χρόνο. 
     Έχουμε πολλές ανθούσες επιχειρήσεις, έχουμε μεγάλο αριθμό ασφαλισμένων. Να μετατραπεί το παράρτημα της Κασσανδρίας σε υποκατάστημα, πράγμα που δεν έχει κόστος, καθώς υπάρχει η κτηριακή υποδομή, υπάρχουν οι υπάλληλοι. Το πολύ- πολύ να μετακινηθούν μερικοί, για να συμπληρωθεί η καλή εικόνα του νομοσχεδίου. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι πέντε μαθητές και μαθήτριες από τη Γεννάδιο Σχολή, Ιδιωτικό Γενικό Λύκειο Βασιλείου Ζώη, συνοδευόμενοι από δυο καθηγητές. 
     Η Βουλή τους καλωσορίζει και τους εύχεται καλές σπουδές.
     (Χειροκροτήματα από όλες τις πτέρυγες της Βουλής)
     Επίσης, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών Κρατών- Μελών και άλλες διατάξεις».
     Το λόγο έχει ο κ. Χωματάς. 
     ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε.
     Κυρία και κύριοι συνάδελφοι, η Κυβέρνηση της Νέας Δημοκρατίας καλείται για μια ακόμη φορά να δώσει λύση σε φλέγοντα κοινωνικά και οικονομικά προβλήματα, τα οποία παρέμειναν εκκρεμή επί σειρά ετών. 
     Στο πλαίσιο αυτό, το Υπουργείο Απασχόλησης και Κοινωνικής Προστασίας, μέσα από την παρούσα νομοθετική του πρωτοβουλία, επιχειρεί να ανταποκριθεί στις σύγχρονες ανάγκες των ασφαλισμένων, με βασικό γνώμονα την εξυγίανση και τη βιωσιμότητα του ασφαλιστικού μας συστήματος. 
     Το υπό συζήτηση σχέδιο νόμου του Υπουργείου Απασχόλησης έρχεται να ρυθμίσει μια σειρά χρονίων θεσμικών ζητημάτων, να επιλύσει σημαντικά προβλήματα σχετικά με τη λειτουργία των φορέων κοινωνικής ασφάλισης και να θεσπίσει ευνοϊκές ρυθμίσεις για τους οφειλέτες των ασφαλιστικών ταμείων.
     Η σημασία του νομοσχεδίου επιβεβαιώνεται από το γεγονός ότι η εφαρμογή του θα επιφέρει σημαντικές αλλαγές για περίπου πεντακόσιες χιλιάδες ασφαλισμένους συνταξιούχους. Αναμφίβολα, μία από τις βασικότερες διατάξεις του νομοσχεδίου είναι αυτή που αφορά τις ρυθμίσεις για οφειλές προς το Ι.Κ.Α.  και τα υπόλοιπα ασφαλιστικά ταμεία. Πρόκειται για μια ευρεία ρύθμιση οφειλών με ιδιαίτερα ευνοϊκούς όρους για τους οφειλέτες όλων των ασφαλιστικών φορέων. Οι οφειλές των ιδιωτών ανέρχονται σε 3,6 δισεκατομμύρια ευρώ. Ως εκ τούτου, το Υπουργείο έπρεπε να τους προσφέρει τη δυνατότητα της ευνοϊκής ρύθμισης αυτών των χρεών, ούτως ώστε όχι μόνο να διευκολύνει τους οφειλέτες, αλλά και να διασφαλίσει την αποπληρωμή των χρεών. 
     Ειδικότερα, στο σχέδιο νόμου προβλέπεται η κεφαλαιοποίηση των καθυστερούμενων ασφαλιστικών εισφορών για τα ποσά που εισπράττονται από το Ι.Κ.Α.. Επίσης παρέχεται η δυνατότητα καταβολής τους, είτε εφάπαξ με έκπτωση 80% επί των προσθέτων τελών είτε τμηματικά σε ενενήντα έξι μηνιαίες δόσεις με έκπτωση 50% επί των προσθέτων τελών και των λοιπών επιβαρύνσεων. Βασική προϋπόθεση για την υπαγωγή στην εν λόγω ρύθμιση, είναι η μη ύπαρξη οφειλής από τρέχουσες απαιτητές εισφορές και σε περίπτωση τμηματικής εξόφλησης, η καταβολή προκαταβολής 3% επί της συνολικής οφειλής.
     Με το παρόν σχέδιο νόμου συστήνεται ειδικό περιφερειακό υποκατάστημα απονομής συντάξεων στη Νομαρχία Αθηνών, με σκοπό την ταχύτερη έκδοση των συνταξιοδοτικών αποφάσεων, ενώ παράλληλα εκσυγχρονίζεται η διαρθρωτική δομή του Ι.Κ.Α. με τη σύσταση και νέων διοικητικών μονάδων. Άλλη μια ευνοϊκή ρύθμιση για τους ασφαλισμένους του Ι.Κ.Α. είναι και η παράταση μέχρι τις 12 Φεβρουαρίου 2009 της δυνατότητας χορήγησης μειωμένης σύνταξης στους ανέργους, χωρίς την προϋπόθεση της πραγματοποίησης εκατό ημερών ασφάλισης κατ’ έτος κατά την πενταετία η οποία προηγείται της αίτησης συνταξιοδότησης. 
     Εις ό,τι αφορά την ασφάλιση των κλάδων του Τ.Σ.Μ.Ε.Δ.Ε., σημαντικές είναι οι μεταβολές που επέρχονται στην ασφάλιση των εργοληπτών και των μηχανικών, με την αύξηση των συντάξεων έως και 34%. Αυτοί οι κλάδοι του Τ.Σ.Μ.Ε.Δ.Ε. αναδιαρθρώνονται και από τρεις μέχρι σήμερα, γίνονται πέντε. Αξίζει να σημειωθεί ότι η κύρια σύνταξη, μαζί με την ειδική προσαύξηση, διαμορφώνεται για τους παλιούς  ασφαλισμένους μονοσυνταξιούχους του Τ.Σ.Μ.Ε.Δ.Ε. με τριάντα πέντε χρόνια ασφάλισης στα 1.901 ευρώ, αντί των 1.416 ευρώ που ελάμβαναν μέχρι σήμερα. Στους ασφαλισμένους  των οργανισμών ασφάλισης ελευθέρων επαγγελματιών, εφόσον αυτοί είναι άνδρες ήδη εξήντα πέντε ετών και γυναίκες εξήντα ετών, παρέχεται το δικαίωμα εξαγοράς έως και εκατόν πενήντα ημερών, προκειμένου να συμπληρώσουν τις ελάχιστες προϋποθέσεις συνταξιοδότησης λόγω γήρατος. 
     Επίσης, οι ελεύθεροι επαγγελματίες με δραστηριότητα ιδιαίτερα σε περιοχές νησιωτικές, που έχουν πληθυσμό άνω των χιλίων διακοσίων κατοίκων, θα ασφαλίζονται πλέον στα ταμεία ασφάλισης των ελευθέρων επαγγελματιών αντί του Ο.Γ.Α., στον οποίο ασφαλίζονταν με το ισχύον καθεστώς. Κύριε Υπουργέ, ιδιαίτερα για τις νησιωτικές περιοχές, θα θέλαμε αυτό το όριο να πάει στους τρεις χιλιάδες εκατό κατοίκους. 
     Σημαντικές είναι εξάλλου οι ρυθμίσεις σχετικά με τον Ο.Γ.Α., στον οποίο θα ασφαλίζονται πλέον όχι μόνο οι συστηματικά αλλά και οι ευκαιριακά ασχολούμενοι, με μοναδικό κριτήριο την πραγματική απασχόλησή τους στην αγροτική οικονομία. Περαιτέρω, το Υπουργείο Απασχόλησης, κάνοντας πράξη την υπόσχεση για σεβασμό στα ιδιαίτερα προβλήματα που αντιμετωπίζουν οι ευαίσθητες κοινωνικά ομάδες, αυξάνει το ύψος του χορηγούμενου επιδόματος απολύτου αναπηρίας στους δικαιούχους συνταξιούχους του Ι.Κ.Α. και του Ε.Τ.Α.Μ.. Το εν λόγω επίδομα δεν θα αποτελεί πλέον το 50% της σύνταξης, όπως αυτή διαμορφώνεται κατά την ημερομηνία έκδοσης της σχετικής απόφασης, αλλά το 50% της καταβαλλομένης σύνταξης, ικανοποιώντας μ' αυτόν τον τρόπο ένα πάγιο αίτημα των δικαιούχων. 
     Επίσης, βελτιώνονται οι προϋποθέσεις χορήγησης του επιδόματος υπέρ των ακρωτηριασμένων, αφού αυτό θα καταβάλλεται πλέον σε όλους όσοι έχουν υποστεί οποιασδήποτε μορφής ακρωτηριασμό. 
     Παράλληλα, θα χορηγείται σύνταξη που θα αντιστοιχεί σε τριάντα πέντε χρόνια ασφάλισης στους ασφαλισμένους, οι οποίοι έχουν υποστεί μεταμόσχευση μυελού των οστών ή πάσχουν από σκλήρυνση κατά πλάκας. 
     Ιδιαίτερα σημαντική κρίνεται εξάλλου η θέσπιση της μηδενικής συμμετοχής των πολιτών κατά την αγορά φαρμάκων για την αντιμετώπιση χρονίων παθήσεων, όπως είναι η αναιμία, η νόσος Αλτσχάιμερ, η χρονία ηπατίτιδα Β και C και άλλες παθήσεις. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Κλείνοντας, θα ήθελα να τονίσω ότι το συζητούμενο νομοσχέδιο μετουσιώνει σε πράξη ορισμένες βασικές δεσμεύσεις της Κυβέρνησης και προχωρεί σε σημαντικές τομές στο ασφαλιστικό μας σύστημα, σε μια προσπάθεια να ανταποκριθεί στις αυξημένες απαιτήσεις της σύγχρονης κοινωνικοοικονομικής πραγματικότητας. 
     Πιστεύω ότι η αποφασιστική αυτή θεσμική παρέμβαση από την πλευρά του Υπουργείου Απασχόλησης και Κοινωνικής Προστασίας θα συμβάλει καθοριστικά στην αποτελεσματικότερη προάσπιση των συμφερόντων των ασφαλισμένων και στην οικονομική βιωσιμότητα των ταμείων. Γι’ αυτό και το υπερψηφίζω. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωματά. 
     Ο κύριος Υπουργός έχει ζητήσει το λόγο για μια παρέμβαση.
     Ορίστε, έχετε το λόγο, κύριε Υπουργέ.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, ευχαριστώ. Θα ήθελα να κάνω μια πολύ μικρή παρέμβαση. 
     Επειδή πράγματι και στην επιτροπή, αλλά και στη συνέχεια πολλοί συνάδελφοι της νησιωτικής Ελλάδας έχουν θέσει θέμα γι’ αυτήν την οριοθέτηση και υπαγωγή στην ασφάλιση του Οργανισμού Ασφάλισης Ελευθέρων Επαγγελματιών και του Ο.Γ.Α. σε περιοχές, όπως προτείνουμε εμείς, άνω των χιλίων διακοσίων κατοίκων και επειδή υπάρχουν ιδιαιτερότητες στη νησιωτική Ελλάδα, θέλω να καταστήσω γνωστό εις το Σώμα ότι η Κυβέρνηση προτίθεται στη συζήτηση επί των άρθρων να έρθει με μία πρόταση, στη βάση της οποίας θα έχουμε μια ειδική ρύθμιση για τη νησιωτική χώρα. 
     ΚΩΝΣΤΑΝΤΙΝΟΣ ΤΣΙΠΛΑΚΗΣ: Οι παραμεθόριες περιοχές, κύριε Υπουργέ;
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Υπάρχει πράγματι προηγούμενο, όπου χαρακτηρίσαμε ως μικρά νησιά, στο πλαίσιο του φορολογικού νόμου, τα νησιά που έχουν μέχρι τρεις χιλιάδες εκατό κατοίκους πληθυσμό και επεξεργαζόμαστε μια εναλλακτική πρόταση προς την κατεύθυνση αυτή, για να ικανοποιήσουμε ένα αίτημα που έρχεται απ’ όλη τη νησιωτική Ελλάδα. 
     Επίσης, κύριε Πρόεδρε, επιτρέψτε μου να κάνω κι εγώ μια αναφορά για ένα θέμα για το οποίο μίλησε ο κ. Γιακουμάτος. Μας κατέστη γνωστό χθες ότι υπάρχει η περίπτωση της κ. Κονίδου Κατερίνας, μιας νεαράς η οποία πρόκειται να προσληφθεί στον Ο.Τ.Ε.. Υπήρξε ένα ζήτημα εις ό,τι αφορά τη χορήγηση πιστοποιητικού ιατρικής επάρκειας. 
     Ζήτησα σήμερα το πρωί και από τη διοίκηση του Ο.Τ.Ε. και από τη διοίκηση του Τ.Α.Π. – Ο.Τ.Ε. να εξαντλήσουν όλα τα περιθώρια εντός της ημέρας, ώστε η ανθρωπιστική πλευρά της υπόθεσης αυτής αυτονοήτως να επικρατήσει έναντι της όποιας γραφειοκρατικής και διοικητικής εμπλοκής έχει προκύψει στο ζήτημα αυτό. 
     Άρα, λοιπόν, θεωρήστε δεδομένη τη βούληση της Κυβέρνησης και εκτιμώ ότι θα καταλήξουμε στην αυτονόητη λύση του προβλήματος, για να μπορέσει μια κοπέλα που πραγματικά τής δημιουργήθηκε πρόβλημα –τυπικό τουλάχιστον- στην έκδοση ιατρικού πιστοποιητικού, να δουλέψει.
     Ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Δεν έχουμε παρά να σας συγχαρούμε και να σας ευχαριστήσουμε γι’ αυτήν την παρέμβασή σας, κύριε Υπουργέ. 
     ΓΙΑΝΝΗΣ ΚΟΥΤΣΟΥΚΟΣ: Για την κοπέλα,... 
     ΠΡΟΕΔΡΕΥΩΝ (Γεώργιος Σούρλας): Εννοείται, κύριε Κουτσούκο.
     ΓΙΑΝΝΗΣ ΚΟΥΤΣΟΥΚΟΣ: ...όχι για τα χωριά. Είναι πεντακόσια χωριά. Τα χωριά τα πέθανε!
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ποια πεντακόσια; 
     ΔΗΜΗΤΡΙΟΣ ΚΟΥΣΕΛΑΣ: Έντεκα είναι στη Μεσσηνία, έντεκα στην Ηλεία. Θα τα πούμε, όταν πάρουμε το λόγο. 
     ΠΡΟΕΔΡΕΥΩΝ (Γεώργιος Σούρλας): Παρακαλώ. Θα τα πείτε, όταν έρθει η σειρά σας. 
     Το λόγο έχει ο κ. Φραγκιαδουλάκης. 
     ΜΑΝΟΣ ΦΡΑΓΚΙΑΔΟΥΛΑΚΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, δεν μιλάμε βέβαια για ένα ασφαλιστικό νομοσχέδιο σήμερα. Μιλάμε για ένα νομοσχέδιο, το οποίο περιλαμβάνει ρυθμίσεις και παρεμβάσεις τακτοποίησης εκκρεμοτήτων. 
     Το ασφαλιστικό νομοσχέδιο θα έρθει μετά τις εκλογές. Ο πολίτης θα ψηφίσει αγνοώντας τι του μέλλεται, αλλά ακόμα και εάν οι προθέσεις της Κυβέρνησης εγένοντο γνωστές με το νομοσχέδιο αυτό ή με άλλο νομοσχέδιο, μπορεί να είχαν την τύχη των προθέσεων της Κυβέρνησης, που και στις προηγούμενες εκλογές είχε υποσχεθεί πολλά, είχε εκδηλώσει τις προθέσεις της με σοβαρότητα, τις οποίες, όμως δεν ετήρησε στη συνέχεια. 
     Το πρώτο μέρος αυτού του σχεδίου νόμου περιλαμβάνει ρυθμίσεις που έχουν σχέση με το Τ.Σ.Μ.Ε.Δ.Ε. και νομίζω ότι στοχεύει στην αποκατάσταση μιας ανώμαλης κατάστασης, γιατί εδώ και δεκατέσσερα χρόνια το Τ.Σ.Μ.Ε.Δ.Ε. δίνει συντάξεις στους ασφαλισμένους του καθηλωμένες σε χαμηλό επίπεδο, παρά το ότι το ταμείο αυτό είναι ένα ιδιαίτερα εύρωστο ταμείο. 
     Είχε προβλεφθεί μία σύνταξη 1.300 ευρώ με σαράντα χρόνια ασφάλισης και παρά την ύπαρξη του λεγόμενου ειδικού λογαριασμού προσθέτων παροχών, τα τελευταία τριάντα χρόνια δεν κατέστη δυνατόν να βελτιωθεί το επίπεδο των παροχών και των συντάξεων στους μηχανικούς. 
     Κύριοι συνάδελφοι, φαίνεται ότι για τη δημιουργία του νέου νόμου για το Τ.Σ.Μ.Ε.Δ.Ε., έχει ληφθεί υπ' όψιν το ότι ο ειδικός λογαριασμός προσθέτων παροχών είναι ελλειμματικός και έτσι αποφασίστηκε να καταργηθεί και να αντικατασταθεί από το συνδυασμό ειδικής προσαύξησης στην κύρια σύνταξη, κυρίως για τους παλιούς ασφαλισμένους του κλάδου και, επίσης, να υπάρξει πρόβλεψη για κλάδο πρόσθετης ασφάλισης για το μέλλον και για κλάδους ειδικών παροχών. 
     Σημειώνεται ακόμα ότι ο κλάδος εφάπαξ παροχών αφορά παροχές σε περίπτωση θανάτου ασφαλισμένου και, βέβαια, το ύψος των παροχών αυτών θα καθοριστεί μελλοντικά. Όμως, το ύψος των κρατήσεων καθορίζεται από τώρα. 
     Επίσης, για τις ειδικές παροχές, ενώ δεν διευκρινίζεται καθόλου στο νομοσχέδιο το ύψος και οι μελλοντικές διατάξεις που θα αφορούν την περίπτωση αυτή, περιέργως και πάλι καθορίζονται από τώρα οι κρατήσεις. 
     Νομίζω ότι είναι γνωστό πως το Τ.Σ.Μ.Ε.Δ.Ε. είναι ένα υγιές ταμείο και βέβαια αυτό οφείλεται στην ικανοποιητική διαχείριση, που υπάρχει, του αποθεματικού του, στη σχέση εργαζομένων και συνταξιούχων, που είναι ένας προς επτά, στη σημαντική εισροή πόρων στο Τ.Σ.Μ.Ε.Δ.Ε. από εισφορές που επιβάλλονται στα διάφορα έργα και στις μελέτες, στο γεγονός ότι οι μηχανικοί καταβάλλουν εισφορές ακόμα και όταν είναι άνεργοι και, επίσης, στην καλή διαχείριση, όπως προανέφερα, που γίνεται από τη διοίκηση, η οποία είναι εκλεγμένη και όχι διορισμένη και ελεγχόμενη από την οποιαδήποτε κυβέρνηση. 
     Είναι ένα υγιές ταμείο λοιπόν και θα έπρεπε να δικαιολογεί μια πολύ πιο σημαντική αύξηση από αυτήν που προτείνει η Κυβέρνηση με το νομοσχέδιο αυτό για τους συνταξιούχους μηχανικούς, οι οποίοι σε σύγκριση με άλλες κατηγορίες εργαζομένων πανεπιστημιακής εκπαίδευσης, παίρνουν χαμηλότερες συντάξεις. 
     Μάλιστα, υπάρχει απόφαση από το Διοικητικό Εφετείο το 2003 και από το Συμβούλιο της Επικρατείας το 2005 που καθορίζει συγκεκριμένη σύνταξη, παρά το ότι ελέχθη εδώ λανθασμένα, από κάποιο συνάδελφο της κυβερνητικής παράταξης ότι συμφωνεί η διοίκηση του Τ.Ε.Β.Ε. με την πρόταση της Κυβέρνησης. Η διοίκηση του Τ.Ε.Β.Ε. δεν συμφωνεί με την πρόταση του νομοσχεδίου. Επίσης, υπάρχει και αυτή η απόφαση του Συμβουλίου της Επικρατείας, η οποία προσδιορίζει τη σύνταξη στα 2.597 ευρώ: τα 1.154 ευρώ από την κύρια σύνταξη και τα υπόλοιπα από τον ειδικό λογαριασμό. Σε αντίθεση όμως με την πραγματική κατάσταση, η σύνταξη που  προτείνει η Κυβέρνηση είναι 1.901 ευρώ, μια αυθαίρετη τιμή και σε σταθερή βάση, που σημαίνει ότι δεν θα αναπροσαρμόζεται βάσει πληθωρισμού. 
     Η σύνταξη του μηχανικού είναι χαμηλότερη από άλλα αντίστοιχα ταμεία –και νομίζω ότι αυτό θα πρέπει να το δει η Κυβέρνηση- τα οποία είναι λιγότερο εύρωστα από το Τ.Σ.Μ.Ε.Δ.Ε. και των οποίων οι εισφορές για τους ασφαλισμένους τους είναι χαμηλότερες. 
     Ακόμη νομίζω ότι υπάρχει μια πολύ μεγάλη αύξηση των συνολικών εισφορών που καταβάλλουν οι μηχανικοί και οι εργοδότες και αυτό θα πρέπει επίσης να ληφθεί υπ' όψιν. 
     Θεωρώ ότι πέρα από το συγκεκριμένο θέμα του καθορισμού της νέας σύνταξης, η Κυβέρνηση προσπαθεί να διαιρέσει τους μηχανικούς σε υποομάδες, εξυπηρετώντας τώρα τους υπάρχοντες συνταξιούχους, οι οποίοι προσδοκούν μια βελτίωση –έστω τη μικρή αυτή βελτίωση- γιατί πραγματικά είναι σε απαράδεκτο επίπεδο, όπως προανέφερα, η σύνταξή τους σήμερα. Όμως, δεν είναι το προσδοκώμενο από τους εν ενεργεία μηχανικούς που στοχεύουν στο μέλλον και έτσι κάπου προωθείται μια διάσπαση, θα λέγαμε. 
     Πιστεύω ότι μπορεί να βελτιωθεί η πρόταση, γιατί πρέπει να προβλέπεται μια διαχρονική βιωσιμότητα στα σοβαρά ταμεία, όπως είναι και το Τ.Σ.Μ.Ε.Δ.Ε. Παράλληλα βέβαια να εξασφαλίζεται η ανταποδοτικότητα, που στοχεύει στην αλληλεγγύη και στη δικαιοσύνη στο μέλλον για τις γενιές που έρχονται και να αποφεύγεται η προσπάθεια που κάνει το κράτος, που  μ΄ ένα περίεργο αγκάλιασμα καθηλώνει τα ταμεία αυτά. 
     Τέλος, οποιαδήποτε αύξηση εισφορών δεν πρέπει να είναι αυθαίρετη. Θα πρέπει η παρούσα Κυβέρνηση να προχωρήσει σε αυξήσεις εισφορών μετά από κάποιες αναλογιστικές μελέτες. 
     Επίσης, με κανένα τρόπο δεν πρέπει να αλλάξει η βάση υπολογισμού της σύνταξης η οποία γίνεται με βάση το Β΄ βαθμό του δημοσίου υπαλλήλου μηχανικού και η οποία δεν πρέπει να γίνεται βέβαια με υπουργικές αποφάσεις. 
     Εγώ καταψηφίζω το νομοσχέδιο αυτό εν τέλει και εξαιτίας αυτών των οποίων ανέφερα σχετικά με το Τ.Σ.Μ.Ε.Δ.Ε., αλλά και εξαιτίας κάποιων ρουσφετολογικών παρεμβάσεων, που αντιλαμβάνομαι εγώ ότι γίνονται. Υπάρχουν και σωστές διατάξεις –λιγότερες- αλλά υπάρχουν και απαράδεκτες διατάξεις, που θα έλεγα ότι είναι σκανδαλώδεις. 
     Βέβαια η Κυβέρνηση υποχώρησε σε αρκετές απ’ αυτές και αναφέρομαι σ’ αυτό που έχει σχέση με το άρθρο 59, παράγραφος 4, για τις προληπτικές ιατρικές εξετάσεις για τους ασφαλισμένους και στις σκανδαλώδεις και χαριστικές ρυθμίσεις που γίνονται σε κάποιους όχι μικρομεσαίους, αλλά σε κάποιους μεγαλοοφειλέτες. Θα έλεγα ότι αν αυτές είναι οι τεχνικές εταιρείες, θα έπρεπε η Κυβέρνηση να φροντίσει να τους αποδώσει αυτά που τους οφείλονται, γιατί υπάρχουν εταιρείες οι οποίες κλονίζονται και κινδυνεύουν να κλείσουν και εκεί είναι το πρόβλημα. 
     Στην Κρήτη έγινε μία ρουσφετολογική παρέμβαση του επίτιμου Αρχηγού της Νέας Δημοκρατίας, του κ. Μητσοτάκη, για να πληρωθούν οι εργολάβοι των Χανίων κάτι που είναι ανεπίτρεπτο. Υπάρχουν εταιρείες όμως, οι οποίες κλυδωνίζονται και κινδυνεύουν. Αυτό θα πρέπει να δούμε περισσότερο γιατί τους οφείλονται τεράστια ποσά από έργα τα οποία έγιναν. 
     ΑΝΤΩΝΙΟΣ ΦΟΥΣΑΣ: Δεν κατάλαβα. Γιατί είναι … 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Φραγκιαδουλάκη.
     ΜΑΝΟΣ ΦΡΑΓΚΙΑΔΟΥΛΑΚΗΣ:  Θα σας εξηγήσω, αν θέλετε. 
     Επίσης, θεωρώ απαράδεκτο τον αποκλεισμό από το ειδικό κίνητρο του προσωπικού του Ι.Κ.Α.-Ε.Τ.Α.Μ., διότι αυτοί είναι που στηρίζουν το σύστημα της πρωτοβάθμιας φροντίδας τόσα χρόνια και θα έπρεπε, εφόσον προσφέρουν τα μέγιστα, να αντιμετωπιστούν ανάλογα.
     Ευχαριστώ πάρα πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φραγκιαδουλάκη.
     Το λόγο έχει ο συνάδελφος και συντοπίτης κ. Γκατζής.
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν συμφωνήσαμε με τη μείωση του χρόνου χθες. Θα κρατήσω το χθεσινό χρόνο και λίγο με την ανοχή σας θα ολοκληρώσω την ομιλία μου. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Γκατζή.
     ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
     Κύριοι Βουλευτές, οι σύντροφοί μου προηγούμενοι ομιλητές -και ο εισηγητής και ο κ. Τζέκης- με σαφήνεια απέδειξαν τον αντιλαϊκό, αντικοινωνικό και ταξικό χαρακτήρα του νομοσχεδίου. Είναι μέσα στα πλαίσια που έχει καθορίσει η Λισαβόνα την οποία ψήφισε το ΠΑ.ΣΟ.Κ. και την οποία εφαρμόζει απαρέγκλιτα η Νέα Δημοκρατία. Δεν στέκεται μόνο στο ασφαλιστικό, όπως αναφέρεται σήμερα, αλλά σε όλα τα βασικά οικονομικά, κοινωνικά και δημοκρατικά δικαιώματα των εργαζομένων. Γίνεται μία συντονισμένη επίθεση. Εξάλλου όλα αυτά εμπεριέχονται μέσα στο εθνικό σχέδιο για τη μεταρρύθμιση που έχει κάνει η Νέα Δημοκρατία, με βάση φυσικά τη στρατηγική της Λισαβόνας. Αυτό, σαν μία πρώτη παρατήρηση.
     Δεύτερον, επειδή θέλω να σταθώ ιδιαίτερα στο Τ.Σ.Μ.Ε.Δ.Ε., θα πω ότι σ’ αυτά τα δεκαεπτά άρθρα έχω να κάνω τις εξής παρατηρήσεις: 
     Η πρώτη είναι ότι το νομοσχέδιο, στα άρθρα αυτά, είναι τελείως υπουργοκεντρικό. Με υπουργικές αποφάσεις θα καθορίζεται το ύψος της σύνταξης, ο χρόνος που θα αυξηθούν κ.λπ.. 
     Δεύτερον, μπλοκάρει με τις αποφάσεις αυτές οποιαδήποτε προσφυγή στη δικαιοσύνη –όπως τυχόν τέτοια παζαρέματα που γίνονται- για αναβάθμιση της σύνταξης. Το νομοσχέδιο καθορίζει το ύψος της σύνταξης στα 816 ευρώ. 
     Τρίτον, στηρίζεται στην ανταποδοτικότητα. Κράτος, εργοδότες δεν έχουν καμία ευθύνη και αυτό έχει πολλές συνέπειες. Αν αναλογιστούμε ότι μ’ αυτόν τον τρόπο αποσυνδέεται τελικά η εγγύηση του κράτους για τα ασφαλιστικά ταμεία κι αν δούμε τον προσδιορισμό του χρόνου βάσει του ν. 2030 που βάζει σαν ορόσημο χρόνου εγγύησης του δημοσίου προς τα ασφαλιστικά ταμεία και ιδιαίτερα για το Τ.Σ.Μ.Ε.Δ.Ε., τότε θα δούμε ότι θα βρεθούν οι εργαζόμενοι τεχνικοί σε μια πολύ δυσάρεστη θέση και οι συντάξεις τους θα είναι πολύ πιο κάτω από αυτές που πραγματικά δικαιούνται και έχουν πληρώσει.
     Τέταρτον, η σύνταξη και οι παροχές των τεχνικών από τα ασφαλιστικά τους ταμεία θα καθορίζονται από δύο βασικά σημεία: τις αναλογιστικές μελέτες και την απόφαση του Υπουργού. Αυτά είναι τα σημεία-κλειδιά.  
     Ας έλθουμε τώρα σε ορισμένες λεπτομέρειες, οι οποίες είναι ουσιαστικές για τη ζωή και το μέλλον των τεχνικών και θα αρχίσω ιδιαίτερα από τους νέους.
     Πρώτον, εδώ θα ήθελα να πω, κύριοι συνάδελφοι, ότι ενώ υπάρχει πληθώρα νέων μηχανικών, που δεν μπορούν να γραφτούν στο Τεχνικό Επιμελητήριο λόγω του ότι δεν έχουν τη δυνατότητα να πληρώσουν τις εισφορές στο ταμείο, έρχεται η Κυβέρνηση, σε μια τέτοια συγκυρία, να αυξήσει ουσιαστικά τις εισφορές και μονομερώς, αφού τις πληρώνουν οι εργαζόμενοι μηχανικοί.
     Δεύτερον, να πάμε στις συντάξεις. Τι γίνεται με τις συντάξεις; Ο Υπουργός αυθαίρετα φέρνει μία διάταξη και λέει ότι η σύνταξη καθορίζεται στα 816 ευρώ. Φυσικά εδώ έχουμε μία ανεπανάληπτη –να μην τη χαρακτηρίσω διαφορετικά- απόφαση της πλειοψηφίας του Τεχνικού Επιμελητηρίου Ελλάδος, που λέει ότι όλες οι παρατάξεις –της Νέας Δημοκρατίας, του Συνασπισμού και του ΠΑ.ΣΟ.Κ.- συμφώνησαν να κάνουν μία αντιπρόταση για τα 925 ευρώ. Είναι πρωτάκουστο αυτό, όταν έχουμε δικαστική απόφαση που προβλέπει 1150 ευρώ. Με ποιο δικαίωμα απεμπόλησαν το δικαίωμα των συνταξιούχων να πάρουν ένα επιπλέον ποσό, με βάση την απόφαση του δικαστηρίου που είναι περίπου άλλα 380 ευρώ; Είναι το ? σχεδόν της σύνταξης. 
     Τρίτον, λέει η Κυβέρνηση -και μας είπε και ο Πρόεδρος του Τεχνικού Επιμελητηρίου- ότι θα γίνει μία αναλογιστική μελέτη και αν χρειαστεί, θα αυξηθεί η σύνταξη. Μα, ξέρουμε ότι όλες οι αναλογιστικές μελέτες που έχουν γίνει μέχρι σήμερα γίνονται με κατευθυνόμενο αποτέλεσμα, με γνωστό το αποτέλεσμα. Και λέει, επίσης, ότι με βάση αυτή και με την εισήγηση που θα κάνει το ταμείο, θα αποφασίσει ο Υπουργός. Θα αποφασίσει είτε να ανεβάσει είτε να κατεβάσει το ποσό της σύνταξης αφού θα υπάρχει αναλογιστική μελέτη. 
     Μιλάμε για ένα ταμείο, κύριοι Βουλευτές, το οποίο είναι το πλουσιότερο στην Ελλάδα. Κατέχει το 42% της Τράπεζας Αττικής. Είναι ο μεγαλύτερος μέτοχος. Να σημειώσω ότι το 50% των εισφορών και των άλλων εσόδων που έχει το ταμείο, γίνεται αποθεματικό, όταν τα άλλα ταμεία, το ΙΚΑ παραδείγματος χάρη, πηγαίνει με το ένα εξήντα. Να σημειώσουμε ακόμα, κύριοι Βουλευτές, ότι οι συντάξεις που δίνει μέχρι σήμερα αυτό το ταμείο, είναι συντάξεις πείνας.
     Να δούμε όμως, και τι άλλο μεθοδεύεται εδώ: Με βάση αυτά τα οποία έγραψαν και η «ΕΞΠΡΕΣ» και η «ΗΜΕΡΗΣΙΑ» και «ΤΟ ΒΗΜΑ» μεθοδεύεται να πουληθεί το 38% των μετοχών της Τράπεζας Αττικής σε ξένο στρατηγικό επενδυτή. 
     Εμείς υποψιαζόμαστε ότι αυτός θα είναι και Αμερικάνος, μια και ο κ. Κολίντζας συνόδευσε τον κύριο Υπουργό Οικονομικών στην Αμερική. Δεν ξέρω για ποιο άλλο λόγο πήγε.
     Κύριοι Βουλευτές, τι θα γίνει μ’ αυτό; Ξέρετε; Όλες οι αποδοχές και οι εισφορές θα καθορίζονται από το στρατηγικό επενδυτή, ο οποίος θα πάρει την Τράπεζα και όλο το μετοχικό και αποθεματικό κεφάλαιο που έχει ουσιαστικά το Τ.Σ.Μ.Ε.Δ.Ε.. Με βάση τα δικά του συμφέροντα, λοιπόν, ο τραπεζίτης θα καθορίζει και το ύψος της σύνταξης και τις ασφαλιστικές εισφορές των τεχνικών. 
     Ο τρόπος αυτός απόδοσης της σύνταξης κάνει και κάτι άλλο, βασικό, κύριοι Βουλευτές και γι’ αυτό λέω ότι αυθαίρετα θα καθορίζεται από τον Υπουργό το ύψος ή η μείωση της σύνταξης. Τι κάνει; Αποδεσμεύει τον υπολογισμό της σύνταξης από το Β΄ βαθμό δημόσιου υπαλλήλου –πανεπιστημιακής εκπαίδευσης βέβαια- που ήταν η βάση υπολογισμού της σύνταξης. 
     Το Συμβούλιο της Επικρατείας πώς έβγαλε αυτά τα 1150 ευρώ; Αυθαίρετα; Όχι. Με βάση υπολογισμού το Β΄ βαθμό και τις αναπροσαρμογές που έπρεπε να γίνουν στις συντάξεις των μηχανικών, έβγαλε αυτό το ποσό, το οποίο δεν έπαιρναν τόσα χρόνια οι μηχανικοί.
     Σήμερα δεν υπάρχει βάση. Πώς θα υπολογίζεται η σύνταξη; Γιατί κύριε Υπουργέ, δεν συνεχίζει να είναι η βάση ο ίδιος βαθμός, ο δεύτερος βαθμός; Γιατί το αποσυνδέετε από μία βάση υπολογισμού και αυθαίρετα θα υπολογίζει το Υπουργείο; Δεν μιλάω για σας, μιλάω για οποιονδήποτε Υπουργό θα είναι στο Υπουργείο αύριο και μεθαύριο. Είναι πάρα πολύ βασικά αυτά, τα οποία γίνονται, κύριοι συνάδελφοι, μ’ αυτό το νομοσχέδιο. Και εμείς λέμε ότι δεν είναι δυνατόν σε ένα ταμείο σαν το Τ.Σ.Μ.Ε.Δ.Ε., το οποίο είναι τόσο πλούσιο, οι συντάξεις να είναι έτσι και να συμφωνεί το Τεχνικό Επιμελητήριο. Κακώς. 
     Γιατί το Τεχνικό Επιμελητήριο, κύριοι συνάδελφοι είναι ο τεχνικός σύμβουλος του κράτους. Δεν είναι καμία συνδικαλιστική οργάνωση. Υπάρχει η Ε.Μ.Δ.Υ.Δ.Α.Σ. υπάρχει το σωματείο των μισθωτών, των τεχνικών στον ιδιωτικό τομέα, υπάρχει ο Σ.Τ.Ε.Β. και άλλα σωματεία, τα οποία έχουν άμεσο ενδιαφέρον και συμφέρον να διεκδικήσουν, να παζαρέψουν και να συζητήσουν με την Κυβέρνηση. 
     (Θόρυβος στην Αίθουσα)
     Το Τεχνικό Επιμελητήριο δεν έχει κανένα δικαίωμα, γιατί μέσα στο Τεχνικό Επιμελητήριο υπάρχουν αλληλοσυγκρουόμενα συμφέροντα. 
     ΠΡΟΕΔΡΕΥΩΝ (Γεώργιος Σούρλας):  Κύριε Γκατζή, ολοκληρώστε παρακαλώ. Περάσαμε το εννιάλεπτο. Κλείστε, παρακαλώ. 
     ΝΙΚΟΛΑΟΣ ΓΚΑΤΖΗΣ:  Τελειώνω, κύριε Πρόεδρε και ευχαριστώ για την ανοχή σας. 
     Κλείνω με το εξής: Μία είναι η λύση και πρέπει να το καταλάβουν και οι τεχνικοί. Η λύση είναι να υπάρχει ένας ενιαίος δημόσιος ασφαλιστικός φορέας, που οι εργαζόμενοι δεν θα πληρώνουν δεκάρα και όλο το κόστος των ασφαλιστικών ταμείων θα το φορτωθούν αυτοί, οι οποίοι βγάζουν και ξεζουμίζουν τον εργαζόμενο, αυτοί και το κράτος. Είναι υποχρέωσή τους. 
     Γι’ αυτούς τους λόγους καταψηφίζουμε το νομοσχέδιο επί της αρχής. 
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Γκατζή.
     Ο κ. Κουσελάς έχει το λόγο.
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, η μόνη αρχή που μπορεί κανείς να διακρίνει στο υπό συζήτηση νομοσχέδιο, είναι η εξαργύρωση μικροκομματικών επιταγών με την εξυπηρέτηση πελατειακών σκοπιμοτήτων και μεγαλοσυμφερόντων. Μεγαλοσυμφερόντων, κύριε Υπουργέ, που το τελευταίο χρονικό διάστημα η Κυβέρνησή σας υπηρετεί προκλητικά. 
     Βεβαίως, υπάρχουν και μεμονωμένες θετικές ρυθμίσεις, τις οποίες στην κατ’ άρθρον συζήτηση θα υπερψηφίσουμε. Οι ελάχιστες, όμως, κυρίες και κύριοι συνάδελφοι, θετικές ρυθμίσεις αυτού του νομοσχεδίου δεν αποτελούν τίποτε άλλο παρά ένα επικοινωνιακό φύλο συκής, για να περάσουν άλλες προκλητικές διατάξεις, διατάξεις που τορπιλίζουν κυριολεκτικά την κοινωνική ασφάλιση. Είναι γνωστή πλέον αυτή η τακτική σας σε  μας και απόλυτα καταδικαστέα. Εσείς, όμως, νομίζετε ότι ο ελληνικός λαός δεν καταλαβαίνει από αυτά. Πλανάστε, όμως, πλάνην οικτράν, αν πιστεύετε κάτι τέτοιο. 
     Κυρίες και κύριοι συνάδελφοι, πριν από οτιδήποτε άλλο, θέλω να σας μεταφέρω την αγωνία χιλιάδων μικρών επαγγελματιών, εμπόρων και επιτηδευματιών της Μεσσηνίας, αλλά και άλλων νομών της περιφέρειας, οι οποίοι με υπομνήματα έχουν κατακλύσει και το γραφείο μου αλλά και άλλων Βουλευτών. 
     Η ρύθμισή σας, κύριε Υπουργέ, για την υποχρεωτική υπαγωγή στον Οργανισμό Ασφάλισης Ελευθέρων Επαγγελματιών όσων δραστηριοποιούνται σε περιοχές άνω των χιλίων κατοίκων, με βάση την απογραφή του 2001, χωρίς να λαμβάνεται υπ’ όψιν κανένα άλλο κριτήριο, έχει προκαλέσει μία γενικότερη αναστάτωση. Πρέπει να καταλάβετε ότι με το μέτρο αυτό οδηγείτε σε άμεσο κλείσιμο δεκάδες χιλιάδες οικογενειακές επιχειρήσεις της περιφέρειας -περίπτερα, καφενεία, μπακάλικα, κουρεία- ανθρώπους, δηλαδή, που μετά βίας συντηρούν τις οικογένειές τους και στους οποίους εσείς επιβάλλετε μ’ αυτόν τον τρόπο, ένα πρόσθετο χαράτσι που φθάνει τις 3.000 ευρώ κατ’ έτος. Μόνο στη Μεσσηνία έχουμε έντεκα κωμοπόλεις που υπάγονται σ’ αυτήν τη ρύθμιση: Θουρία, Πεταλίδι, Μεθώνη, Αρφαρά, Κοπανάκι, Μελιγαλά, Χανδρινού, Λογγά, Βλαχόπουλο, Βαλύρα, Δώριο. Είναι κωμοπόλεις που θίγονται από αυτήν τη ρύθμιση. Και υπάρχουν πεντακόσιες περίπου τέτοιες κωμοπόλεις σε όλη την Ελλάδα. Εσείς ο ίδιος παραδεχθήκατε, κύριε Υπουργέ, ότι το πληθυσμιακό κριτήριο είναι ατελές και ισοπεδωτικό. Ακόμη και αν μιλάμε για νέους ασφαλισμένους, πείτε μου ποιος νέος της υπαίθρου θα αναλάβει την οικογενειακή επιχείρηση, αν είναι να πληρώνει τις σοβαρά αυξημένες εισφορές στον Ο.Α.Ε.Δ., σε σχέση με τον Ο.Γ.Α.. 
     Κύριε Υπουργέ, πιστεύω ότι, σεβόμενος το δίκαιο αίτημα δεκάδων χιλιάδων μικροεπαγγελματιών και επιχειρήσεων στην περιφέρεια, σε αγροτικές και μειονεκτικές περιοχές, οφείλετε τουλάχιστον, παράλληλα με το πληθυσμιακό κριτήριο, να θεσπίσετε και ένα εισοδηματικό κριτήριο. Δηλαδή, για όσους εντάσσονται στον ΟΑΕΔ, να εντάσσονται με βάση και ένα εισοδηματικό κριτήριο δηλαδή να έχουν εισοδήματα άνω των 12.000 ευρώ. Αυτό νομίζω ότι θα κάλυπτε όλους αυτούς τους ανθρώπους που κινδυνεύουν κυριολεκτικά να μείνουν στο δρόμο. Αλλιώς, αφήστε τη διάταξη, όπως ήταν και όπως λειτουργούσε μέχρι σήμερα, αφού δημιουργείτε περισσότερα προβλήματα από αυτά που υποτίθεται ότι πάτε να λύσετε. 
     Την ίδια στιγμή, βέβαια, κυρίες και κύριοι συνάδελφοι, που οι μικρές αυτές οικογενειακές επιχειρήσεις καλούνται να πληρώσουν το αβάσταχτο αυτό χαράτσι, προχωρείτε σε προκλητικά χαριστικές ρυθμίσεις για τους μεγαλοεργολάβους. Οι ρυθμίσεις αυτές είναι πρωτοφανείς και δεν έχουν κανένα προηγούμενο. Είναι ρυθμίσεις, άλλωστε, που έχετε προαναγγελθεί εδώ και επτά μήνες, με αποτέλεσμα κανένας από αυτούς που χρωστούσαν ασφαλιστικές εισφορές, να μην πληρώνει. Δίνετε, δηλαδή, τη δυνατότητα στους μεγαλοεργολάβους να μην πληρώνουν το  Ι.Κ.Α., όταν εξοφλούνται από το δημόσιο, αλλά να ρυθμίζουν τις οφειλόμενες εισφορές σε οκτώ χρόνια, δηλαδή, σε ενενήντα έξι δόσεις. 
     Γνωρίζετε πάρα πολύ καλά ότι ελάχιστοι τηρούν τη ρύθμιση και εξακολουθούν να πληρώνουν, όταν το μήνυμα που τους στέλνετε είναι σαφές και καθαρό: «Όσο πιο πολλά χρωστάς, τόσο καλύτερες ρυθμίσεις μπορεί να πετύχεις». 
     Και ενώ το 2004 είχατε να ρυθμίσετε 1.984 εκατομμύρια ευρώ, τώρα μιλάμε για ένα ποσό της τάξης των 3,6 δισεκατομμυρίων ευρώ. Γιατί και αυτοί που ρύθμισαν οφειλές στο 2004, μόλις άκουσαν για νέα ρύθμιση, σταμάτησαν να πληρώνουν. Περιμένουν να αξιοποιήσουν το νέο άτοκο δάνειο που τους χαρίζετε σε βάρος των ασφαλιστικών ταμείων. 
     Και εγώ ερωτώ: Εάν αυτό που κάνετε, δεν είναι μία πράξη εγκληματική σε βάρος της κοινωνικής ασφάλισης, τότε τι είναι; Δεν φθάνει, δηλαδή, που το ίδιο το κράτος είναι ασυνεπές σε ό,τι αφορά τις υποχρεώσεις του απέναντι στα ασφαλιστικά ταμεία, έρχεστε τώρα και χαρίζετε τις εισφορές και στους «φτωχούς» μεγαλοεργολάβους. Δεν φθάνει που μόνο για μία χρονιά, για το 2007, τον προϋπολογισμό του οποίου συζητάμε, οι θεσμοθετημένες υποχρεώσεις υπολείπονται έναντι των καταβαλλομένων κατά 2,5 δισεκατομμύρια ευρώ. Δεν φθάνει που το έλλειμμα απέναντι στην κοινωνική ασφάλιση το φθάσατε από το 2,7 δισεκατομμύρια ευρώ, που ήταν όταν παραλάβατε, στα 6.000.000.000 ευρώ. Έρχεστε, λοιπόν, τώρα να προσθέσετε και άλλα βάρη στην κοινωνική ασφάλιση. Οδηγείτε -και πιστεύουμε ότι από ένα σημείο και πέρα το κάνετε συνειδητά- το κοινωνικό ασφαλιστικό σύστημα σε κατάρρευση, για να πείτε ότι έχει πελώρια ελλείμματα. Ακούσαμε για 300.000.000.000 ελλείμματα αναλογιστικά, ότι τα ταμεία δεν αντέχουν άλλο. Άρα, τι να κάνουμε; Θα πρέπει να αυξήσουμε τα όρια ηλικίας για τους άνδρες και για τις γυναίκες στα εβδομήντα. Θα πρέπει να περικόψουμε τις συντάξεις, προκειμένου να αντέξει το ασφαλιστικό σύστημα, το οποίο εσείς με την πολιτική σας συνειδητά το βουλιάζετε. 
     Αυτό είναι το μέλλον που επιφυλάσσετε στους Έλληνες πολίτες και αυτή είναι η αναμόρφωση του ασφαλιστικού, την οποία θέλετε, μετά τις εκλογές, να πραγματοποιήσετε. Γιατί τώρα, το καταλαβαίνει ο καθένας, δεν το τολμάτε.
     Κυρίες και κύριοι συνάδελφοι, δεν έχει κανένας αντίρρηση να έχουμε ένα πάγιο σύστημα ρύθμισης για την προσωρινή ταμειακή διευκόλυνση όσων επιχειρήσεων έχουν πραγματικά ανάγκη. Άλλωστε, αυτό προβλέπεται και από δύο νόμους, και στο ν. 2676/99 και στο ν. 3232/04. Και αν είναι ανάγκη να το βελτιώσουμε με πιο σαφή και λειτουργικά κριτήρια για την αντιμετώπιση καταστροφών και έκτακτων αναγκών, κυρίως των μικρομεσαίων επιχειρήσεων, να το κάνουμε.
     Άλλο είναι όμως αυτό, η βελτίωση του υφιστάμενου θεσμικού πλαισίου και άλλο να δημιουργούμε και να ανεχόμαστε μία ακόμα φουρνιά κακοπληρωτών, ανθρώπων που παρακρατούν, υπεξαιρούν κα αξιοποιούν τις εισφορές των μισθωτών, που τις έχουν ήδη εισπράξει. 
     ΠΡΟΕΔΡΕΥΩΝ (Σωτήρης Χατζηγάκης): Κλείστε, παρακαλώ, κύριε συνάδελφε. 
     ΔΗΜΗΤΡΙΟΣ ΚΟΥΣΕΛΑΣ:  Κλείνω, κύριε Πρόεδρε, λέγοντας μία κουβέντα σχετικά με την κατάργηση -που στην πράξη γίνεται- της προληπτικής ιατρικής. 
     Κύριε Υπουργέ, το ζήτημα δεν είναι για ποιες εξετάσεις θα πληρώνουν οι ασφαλισμένοι. Το ζήτημα είναι ότι γίνεται η αρχή. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουσελά. 
     ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, σας ευχαριστώ και δεν θα καταχραστώ την ανοχή σας. 
     Κλείνω, λέγοντας ότι αυτό είναι απαράδεκτο και πρέπει να το αποσύρετε, γιατί όταν γίνεται αρχή για ένα ζήτημα, θα ακολουθήσουν και άλλα. 
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Κουσελά. 
     ΔΗΜΗΤΡΙΟΣ ΚΟΥΣΕΛΑΣ:  Και εγώ ευχαριστώ. 
     Καταψηφίζουμε επί της αρχής το συγκεκριμένο νομοσχέδιο. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, θα ήθελα λίγο την προσοχή σας για τη διαχείριση της συζητήσεως του νομοσχεδίου μέχρι περατώσεώς του. 
     Η πρόταση του Προεδρείου είναι να τελειώσουμε σήμερα επί της αρχής. Είναι κάτι παραπάνω από είκοσι ακόμη εγγεγραμμένοι. Πιστεύουμε ότι στο επόμενο τρίωρο ή τετράωρο θα τελειώσουμε και θα ψηφίσουμε το νομοσχέδιο επί της αρχής. 
     Στη συνέχεια η πρότασή μας είναι να συζητηθεί το νομοσχέδιο επί των άρθρων και επί των τροπολογιών την Τρίτη και την Τετάρτη, οπότε την Τετάρτη θα γίνει και η ολοκλήρωση του νομοσχεδίου. 
     Συμφωνεί η Βουλή; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Συμφωνούμε, κύριε Πρόεδρε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Να μιλήσουμε και εμείς, κύριε Πρόεδρε, που πήγαμε να γραφτούμε και δεν δούλευαν τα μηχανήματα. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Δηλαδή για το γεγονός ότι δεν δούλευαν τα μηχανήματα, εμείς φταίμε; 
     ΠΡΟΕΔΡΕΥΩΝ (Σωτήρης Χατζηγάκης): Αυτό σας είπα, όταν ήρθατε στην Έδρα; 
     ΜΙΛΤΙΑΔΗΣ ΠΑΠΑΪΩΑΝΝΟΥ:  Όχι. 
     ΠΡΟΕΔΡΕΥΩΝ (Σωτήρης Χατζηγάκης): Γιατί το επικαλείστε τότε, αφού σας είπα κάτι άλλο, το οποίο είναι σύμφωνο μ' αυτό που λέτε; 
     ΜΙΛΤΙΑΔΗΣ ΠΑΠΑΪΩΑΝΝΟΥ: Επειδή δεν είδα να τακτοποιείται. 
     ΠΡΟΕΔΡΕΥΩΝ (Σωτήρης Χατζηγάκης): Καθίστε παρακαλώ και να μην κάνουμε συζήτηση για να περνάει η ώρα. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, συμφωνούμε με την πρόταση του Προεδρείου και παρακαλώ και εγώ από την πλευρά μου, λόγω «αόρατης» τεχνικής βλάβης, να δοθεί ο λόγος στον κ. Παπαϊωάννου στη σειρά που εσείς επιθυμείτε. 
     ΠΡΟΕΔΡΕΥΩΝ (Σωτήρης Χατζηγάκης): Δηλαδή θέλετε να πω «κατόπιν ενεργειών σας»; Μα, ήδη το θέμα ήταν λελυμένο. Ήθελα να πάρω την άδεια της Βουλής, όπως είθισται, για να δώσω το δικαίωμα και στους συναδέλφους που για τεχνικούς λόγους δεν μπόρεσαν να γραφτούν, να μιλήσουν. 
     Συνεπώς, η Βουλή εγκρίνει.
     Επομένως κύριε Παπαϊωάννου, κατόπιν των ενεργειών του Κοινοβουλευτικού σας Εκπροσώπου θα μιλήσετε στο τέλος! 
     Η κ. Συλβάνα Ράπτη έχει το λόγο. 
     ΣΥΛΒΑΝΑ ΡΑΠΤΗ: Κύριε Πρόεδρε, κυρίες και κύριοι συνάδελφοι, συζητούμε εδώ ένα νομοσχέδιο το οποίο φέρνει το σύντομο τίτλο -έτσι έχει περάσει στην κοινή γνώμη, στις εφημερίδες- «Μίνι ασφαλιστικό». Μίνι ασφαλιστικό, μάξι εξυπηρετήσεις. Εξυπηρετήσεις μεγάλες οι οποίες αφορούν, ως συνήθως γίνεται απ’ αυτή την Κυβέρνηση, τους ολίγους, ισχυρούς και έχοντες. Για τους πολλούς, αδυνάτους και μη έχοντες δεν καταδεχόμαστε ούτε τη ματιά μας να ρίξουμε. Τους επιφυλάσσουμε άλλη τύχη. Τους επιφυλάσσουμε συνήθως έξοδα. 
     Έχουμε ένα νομοσχέδιο με το οποίο βλέπουμε ουσιαστικά να δίνετε ένα εύγε, ένα μπράβο σε όλους αυτούς οι οποίοι είναι, για να το πούμε πολύ απλά, μπαταχτσήδες. Χρωστάτε; Μην ανησυχείτε, θα το τακτοποιήσουμε. Κάθε φορά γίνεται η δήλωση ότι είναι η τελευταία φορά, κάθε φορά όλοι γνωρίζουν «το κοινό μυστικό» ότι όπου να’ ναι θα έρθει άλλη ρύθμιση, πληρώνουν κάτι στην αρχή και τα χρέη διογκώνονται και μετακυλίονται.  Δεν μετακυλίονται μόνο χρονικά μέχρι την επόμενη ρύθμιση. Μετακυλίονται και μακροπρόθεσμα σε μεγάλο βάθος χρόνου στις επόμενες γενιές. 
     Έχουμε εργοδότες, οι οποίοι όφειλαν στο Ι.Κ.Α. το 2004 γύρω στα 2.000.000.000 δραχμές. Οι οφειλές αυτές το 2006 έχουν γίνει 3,6 δισεκατομμύρια. Είναι μια αύξηση ούτε λίγο ούτε πολύ 80%. Αντιλαμβάνεστε τι σημαίνει αυτό για την οικονομία του τόπου, όπως αντιλαμβάνεστε προφανώς τι σημαίνει για το μικροεπιχειρηματία, ο οποίος παλεύει να τα βγάλει πέρα και βλέπει ότι, ενώ του ίδιου μπορεί να του πάρουν το σπίτι για ένα καταναλωτικό δάνειο, κάποιοι άλλοι έχουν την πολυτέλεια να χρεώνουν, να οφείλουν και να είναι και «οι καλύτεροι του χωριού». 
     Έχουμε, λοιπόν, μεταξύ άλλων μια πρόβλεψη που λέει «σε όλους εσάς που χρωστάτε πολλά και είστε ισχυροί, είστε οι έχοντες, εμείς σας εξασφαλίζουμε ένα 3% προκαταβολή και ενενήντα έξι δόσεις». Θυμηθείτε τις πιστωτικές κάρτες που έχει ο καθένας από μας στο πορτοφόλι του και τι τραβάει για να τις εξοφλήσει. 
     Οι προκλητικές χαριστικές ρυθμίσεις -αναφέρθηκαν επί μακρόν οι συνάδελφοί μου, να μην επαναλάβω- γίνονται ακόμα πιο προκλητικές, όταν μέσα σ’ αυτό το ίδιο το νομοσχέδιο έχουμε την περίφημη διάταξη που αφορά τις προληπτικές εξετάσεις. Τη στιγμή που η Ευρωπαϊκή Ένωση προσανατολίζεται με κάθε τρόπο να βρει πολιτικές, οι οποίες θα προωθούν την υγεία -και ανάμεσά τους βασικότερη η πρόληψη- εμείς εδώ ερχόμαστε και βάζουμε φραγμό στην πρόληψη. 
     Και βεβαίως θα πει κάποιος: «Μα πώς; Ο κύριος Υπουργός έσπευσε και διόρθωσε». Μοίρασε το σχετικό χαρτί στην Αίθουσα της Ολομέλειας και είπε ότι το άρθρο αυτό γίνεται διαφορετικά και ότι αφορά τρία εμβόλια όλα και όλα. Δεν έγινε και τίποτα. Το μινιμάρουμε το πράγμα. Μίνι ασφαλιστικό, μινιμάρουμε και τις ρυθμίσεις που πονάνε τον πολύ κόσμο. Δεν είναι έτσι. Δεν είναι λέμε, ξελέμε και ειδικά για ένα τέτοιο και τόσο σοβαρό ζήτημα, όσο είναι η πρόληψη. 
     Έγινε μια πρόσφατη μελέτη από το Ινστιτούτο Κοινωνικής Προληπτικής Ιατρικής. Η μελέτη αυτή με δυο κουβέντες λέει το εξής: Λέει ότι οι Έλληνες είναι από αδιάφοροι έως απρόθυμοι στην υπόθεση που λέγεται πρόληψη και τους αφορά άμεσα. Το γεγονός αυτό έχει ως συνέπεια να χάνονται δέκα χρόνια ζωής. Αλλά δεν χρειάζονται οι μελέτες. Ο καθένας στο περιβάλλον του, στην οικογένειά του, στην παρέα του, στη συντροφιά του βλέπει την προθυμία ή την απροθυμία καλύτερα, με την οποία αντιμετωπίζουν αυτό το θέμα όλοι. Αντί, λοιπόν, η πολιτεία να έρθει και να φροντίσει να σπρώξει τον Έλληνα στην προληπτική ιατρική, στην πρώιμη διάγνωση, έρχεται και τον φρενάρει λέγοντάς του ότι θα πρέπει να βάλει το χέρι στην τσέπη. 
     Πραγματικά νομίζω ότι η Κυβέρνηση θα πρέπει να απαντήσει, να μας πει πού είναι το κοινωνικό της πρόσωπο, όταν μια τόσο ευαίσθητη υπόθεση, όσο οι προληπτικές εξετάσεις, την αντιμετωπίζει μέσα στα στενά πλαίσια κόστους-οφέλους. 
     Κλείνοντας, νομίζω ότι επιβάλλεται να υπογραμμίσουμε δύο φορές αυτήν τη «δικαιολογία» για τα τρία εμβόλια. 
     Πρώτον, εφόσον τα εμβόλια κρίνονται ως υποχρεωτικά πρέπει να καλύπτονται. 
     Δεύτερο και σημαντικότερο. Ανεξαρτήτως πραγματικών προθέσεων, σιγά-σιγά αρχίζει η αμαρτία. Ξεκινάμε με τρία εμβόλια, σιγά-σιγά προσθέτουμε και άλλες εξετάσεις και φθάνουμε στην κατάσταση εκείνη που θα πρέπει να πληρώνουμε για τα αυτονόητα. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Ολοκληρώνω, κύριε Πρόεδρε και σημειώνω ότι στο δημόσιο βίο αυτού του τόπου έχουμε ζήσει όλοι μας, ανεξαρτήτως προθέσεων, το πώς όλα ξεκινούν σιγά-σιγά και καταλήγουν αλλού. Γίνεται η γνωριμία, κάνουμε παρέα, δενόμαστε περισσότερο και στο τέλος γινόμαστε κουμπάροι. Όχι άλλες κουμπαριές και δη σε ζητήματα υγείας, όπως αυτά που συζητούνται σ' αυτό το νομοσχέδιο. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Ράπτη. 
     Θα δώσω το λόγο στον Κοινοβουλευτικό Εκπρόσωπο και ειδικό αγορητή του Συνασπισμού Ριζοσπαστικής Αριστεράς κ. Αθανάσιο Λεβέντη. 
     ΑΘΑΝΑΣΙΟΣ ΛΕΒΕΝΤΗΣ: Έγινε πολύς λόγος και γενικεύτηκε η συζήτηση για τα σοβαρά προβλήματα που αντιμετωπίζουν οι χαμηλόμισθοι και οι συνταξιούχοι. Και βέβαια ένα από τα σοβαρότερα προβλήματα είναι το χαμηλό ύψος των συντάξεων και δη των κατώτερων. 
     Ακόμη και μετά τη χορήγηση του Ε.Κ.Α.Σ. σύμφωνα με τα επίσημα στοιχεία το 70% των συνταξιούχων φορέων κύριας ασφάλισης αρμοδιότητας Υπουργείου Απασχόλησης πλην του Ο.Γ.Α., παίρνει συντάξεις μέχρι εξακόσια ευρώ. Το 20% από εξακόσια έως χίλια ευρώ και μόλις το 10% πάνω από χίλια ευρώ. Δεν συζητάμε βέβαια για τους συνταξιούχους του Ο.Γ.Α. όπου οι συντάξεις είναι απελπιστικά χαμηλές, ούτε δηλαδή 300 ευρώ.
     Σύμφωνα επίσης με τα επίσημα στοιχεία, το γεγονός ότι η σύνταξη δεν ακολουθεί τις αυξήσεις των εν ενεργεία εργαζομένων, αλλά καθορίζεται από την εισοδηματική πολιτική, έχει σαν αποτέλεσμα η σύνταξη η οποία χορηγείται από ένα ταμείο να μειώνεται σε πραγματικές τιμές  και σε μία δεκαετία περίπου να πέφτει στο μισό. 
     Τα ζητήματα αυτά τα οποία για εμάς πρέπει άμεσα να αντιμετωπιστούν είναι η χρηματοδότηση του ασφαλιστικού συστήματος στη βάση του 2/9, 3/9 και 4/9 για εργαζόμενους, κράτος και εργοδότες αντίστοιχα, η πάταξη της εισφοροδιαφυγής η οποία στερεί από το ασφαλιστικό σύστημα ποσά της τάξης των 4.000.000.000 ετησίως, η αποπληρωμή των χρεών τόσο του κράτους όσο και των ιδιωτών προς το ασφαλιστικό σύστημα όπου οι οφειλές αυτές μαζί με τις προσαυξήσεις αγγίζουν τα τρία δισεκατομμύρια εξακόσια ευρώ για τους ιδιώτες και πάνω από 2.000.000.000 για το κράτος.
     Οι επιχειρούμενες ρυθμίσεις με το προς συζήτηση νομοσχέδιο στη Βουλή όχι μόνο δεν θα λύσουν το πρόβλημα αλλά αντίθετα επιβραβεύουν τους παράνομους και δίνουν το κακό παράδειγμα και ερέθισμα και στους νομοταγείς να παρανομήσουν.
     Ύστερα είναι η αποπληρωμή των χρεών του Ι.Κ.Α. προς το νεοσύστατο Ενιαίο Ταμείο Επικουρικής Ασφάλισης Μισθωτών (Ε.Τ.Ε.Α.Μ) το οποίο εδώ και τρία χρόνια έχει ιδρυθεί και παραμένει ένα ταμείο σφραγίδα χωρίς υπαλλήλους και για να λειτουργήσει λέτε ότι πρέπει να πάρουν υπαλλήλους από το Ι.Κ.Α. και να απογυμνωθεί έτσι το ήδη ελλειμματικό σε υπαλλήλους Ι.Κ.Α.
     Οι ενοποιήσεις των ταμείων δεν μπορεί και δεν πρέπει να χρηματοδοτηθούν από τους ασφαλισμένους του Ι.Κ.Α. και των ειδικών ταμείων. Θα πρέπει να προβλεφθεί συγκεκριμένη χρηματοδότηση. Σε κάθε περίπτωση οι ενοποιήσεις να γίνουν σε εθελοντική βάση με σύγκλιση προς τα πάνω και με σύμφωνη γνώμη εργαζομένων και συνταξιούχων. Η κατώτερη σύνταξη θα πρέπει να είναι ίση με τα είκοσι ημερομίσθια του ανειδίκευτου εργάτη. Η κύρια σύνταξη θα πρέπει να έχει ύψος της τάξης του 80% και η επικουρική τουλάχιστον 20% του συντάξιμου μισθού. Η δε αναπροσαρμογή τους να γίνεται στη βάση των αυξήσεων των μισθών των εν ενεργεία εργαζομένων. Σε κάθε περίπτωση οι όποιες αυξήσεις θα πρέπει να χορηγούνται στη βασική σύνταξη.
     Επίσης θα πρέπει να υπάρξει σταδιακή μείωση έως την πλήρη κατάργηση της συμμετοχής των συνταξιούχων στα φάρμακα. Για την προληπτική ιατρική θα πω δυο λόγια συμπληρωματικά στο τέλος.
     Τέλος ένα βασικό ζήτημα είναι αυτό των προσλήψεων στο Ι.Κ.Α. και στα ασφαλιστικά ταμεία γενικότερα. Δεν μπορεί οι υπηρεσίες του Ι.Κ.Α. να είναι στελεχωμένες με ανέργους των προγραμμάτων «STAGES» για τους οποίους επαναλαμβάνουμε ότι θα πρέπει να σταματήσει το υπάρχον απαράδεκτο μισθολογικό και ασφαλιστικό καθεστώς και να αποκτήσουν επιτέλους πλήρη ασφαλιστικά και μισθολογικά δικαιώματα. Το Ι.Κ.Α. και τα υπόλοιπα ασφαλιστικά ταμεία θα πρέπει εδώ και τώρα να προχωρήσουν στις αναγκαίες προσλήψεις μόνιμου προσωπικού ώστε να μπορέσουν να ανταποκριθούν ικανοποιητικά στις υποχρεώσεις τους. 
     Έρχεται τώρα η Κυβέρνηση και επιχειρεί για άλλη μια φορά ρύθμιση των χρεών των ιδιωτών προς το Ι.Κ.Α. Για τις οφειλές του δημοσίου το πράγμα μένει μετέωρο.
     Μας είπε χθες ο κύριος Υπουργός ότι, μην ανησυχείτε, οι μεγάλοι δεν ωφελούνται γιατί δεν χρωστάνε. Βεβαίως δεν χρωστάνε, κύριε Υπουργέ, γιατί ποτέ δεν πληρώνουν. Δεν είναι ότι πληρώσανε και ξοφλήσανε. Δεν πληρώσανε γιατί έτσι είναι ρυθμισμένο το σύστημα και από τις προηγούμενες κυβερνήσεις εάν θέλετε αλλά ειδικότερα από τη δική σας ώστε, οι μεγάλοι να ξεφεύγουν πάντα και όχι μόνο να μην πληρώνουν αλλά και να ευνοούνται με μία σειρά ρυθμίσεις και βέβαια να αποταμιεύουν και να θησαυρίζουν και στο τέλος να παίρνουν τα κεφάλαια και τις επιχειρήσεις τους και να πηγαίνουν στο εξωτερικό κάπου στο Κόσσοβο, στη Βοσνία ή και στην Κίνα ακόμη. Γι αυτό εμείς λέμε ότι πρέπει να υπάρξει ρύθμιση. Μας είπατε ότι δεν χρωστάνε πλην όμως υπάρχουν μερικές εκατοντάδες που χρωστάνε και πάνω από 1.000.000 ευρώ. Φυσικά αποσύρατε αυτήν τη ρύθμιση που τους ευνοούσε ακόμη περισσότερο.
     Τώρα θα ήθελα να σταθώ κύριε Υπουργέ ιδιαίτερα σε αυτήν την τροπολογία που φέρατε και είπατε ότι με κοινή απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας και Υγείας και Κοινωνικής Αλληλεγγύης, μπορεί να ορίζεται συμμετοχή του ασφαλισμένου στις δαπάνες προληπτικής ιατρικής και ορίζετε για τις υψηλού κόστους δαπάνες προληπτικής ιατρικής. Και βέβαια αναφέρεστε στο άρθρο 33 του ν.2676/99 και στην κοινή υπουργική απόφαση 1624.
     Τι λέει αυτός ο νόμος; Μας το διαβάσατε και εχθές. Λέει ότι περιλαμβάνονται εδώ οι εξετάσεις της προληπτικής ιατρικής τις οποίες θα μπορεί και είναι υποχρεωμένο το δημόσιο ή οι ασφαλιστικοί οργανισμοί να εξασφαλίσουν σ’ ένα πολίτη που τις έχει ανάγκη. Και είναι εκεί οι εμβολιασμοί, οι εξετάσεις προγεννητικού ελέγχου, η πρόληψη γυναικολογικών καρκίνων, καρκίνου προστάτη, προληπτικές οδοντιατρικές εξετάσεις σε παιδιά ηλικίας μέχρι δεκατεσσάρων ετών.
     Τι σημαίνει αυτό το υψηλού κόστους, κύριε Υπουργέ; Το είπαμε και είχαμε και μία αντιπαράθεση χθές εδώ και δεν μας πείθετε καθόλου. Με αυτές τις εξετάσεις που ανέφερα εδώ προηγουμένως προληπτικής ιατρικής, όταν είναι υψηλού κόστους θα επιβαρύνονται οι ασφαλισμένοι ναι ή όχι;
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να σας απαντήσω; 
     ΑΘΑΝΑΣΙΟΣ ΛΕΒΕΝΤΗΣ: Βεβαίως.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα ήθελα κύριε συνάδελφε, να πω σ’ εσάς και στο Σώμα ότι περιοριζόμαστε στην περίπτωση α΄ αυτών που διαβάσατε. Αναφέρομαι στα εμβόλια. Η εξουσιοδότηση που ζήτησε η Κυβέρνηση από το Σώμα δεν είναι για τις περιπτώσεις β΄,γ΄,δ΄,ε΄, στ΄ και ζ΄. Μένουμε στην περίπτωση των εμβολίων. Θα παρακαλούσα αυτό να γίνει σαφές στο Σώμα. Και επαναλαμβάνω -το είπα και στην Επιτροπή αλλά το είπα και εκτός Επιτροπής, το είπα και εχθές- εδώ ότι επειδή υπήρξε καχυποψία ή υπήρχαν αιτιάσεις και ερωτηματικά στο γιατί θέλει η Κυβέρνηση την εξουσιοδότηση -γι αυτό χθες έκανα μία διορθωτική παρέμβαση η οποία δεν αποτελεί ούτε υπαναχώρηση ούτε άλλη άποψη από αυτή που από την αρχή η Κυβέρνηση κατέθεσε- ζητήσαμε και ζητούμε από το Σώμα νομοθετική εξουσιοδότηση, ώστε με απόφαση των αρμοδίων Υπουργών, μόνο για  την περίπτωση α΄ που αναφέρετε, δηλαδή των εμβολίων, να μπορεί για κάποιους δυνάμενους, που θα καθορισθούν από κοινή υπουργική απόφαση, για ορισμένα ακριβά εμβόλια να υπάρξει μία εισφορά. Αυτό είναι όλο. Όχι δηλαδή για τις περιπτώσεις β΄, γ΄, δ΄ κ.λπ. και όλα αυτά τα οποία είπατε. 
     ΑΘΑΝΑΣΙΟΣ ΛΕΒΕΝΤΗΣ: Να σας απαντήσω κύριε Υπουργέ. 
     Ένα εμβόλιο είναι ακριβό αλλά είναι απαραίτητο να το κάνει κάποιο παιδί γιατί το κρίνουν οι γιατροί. Σ’ αυτήν την περίπτωση τι θα κάνουμε ; Ο γονιός δεν έχει να το πάρει.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εάν δεν έχει θα περιλαμβάνεται στα κριτήρια της κοινής υπουργικής απόφασης.
     ΑΘΑΝΑΣΙΟΣ ΛΕΒΕΝΤΗΣ: Μα, που θα μπούνε αυτά, κύριε Υπουργέ; Εδώ συζητάμε τόσες ημέρες και δεν μπήκαν. Γιατί δηλαδή δεν ξεκαθαρίζετε τα θέματα; 
     Επαναλαμβάνω ότι εάν ένα παιδί έχει ανάγκη ενός εμβολίου πρέπει να το κάνει. Δεν θα πρέπει να μπαίνει κανένας περιορισμός από κανέναν. Ούτε να χρειάζονται κριτήρια. Χρειάζεται εμβολιασμός; Πρέπει να γίνει. Χρειάζεται εμβόλιο για  την ηπατίτιδα; Πρέπει να γίνει το εμβόλιο ο κόσμος να χαλάσει. Δεν μπορούμε να περιμένουμε τι θα λέει η άλφα ή βήτα απόφαση.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μου επιτρέπετε κύριε συνάδελφε;
     ΑΘΑΝΑΣΙΟΣ ΛΕΒΕΝΤΗΣ: Παρακαλώ, κύριε Υπουργέ.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα πρέπει να ξαναπώ κύριε συνάδελφε, γιατί προφανώς δεν είναι σαφές, ειδικά στους μη μυημένους και μη ειδικούς, ότι σήμερα πάρα πολλά εμβόλια που δεν είναι στο Εθνικό Πρόγραμμα Εμβολιασμού –ελάχιστα είναι- επιβαρύνουν κατά 100% όλους τους ασφαλισμένους δυνάμενους και μη. Με τη νομοθετική εξουσιοδότηση που ζητούμε, προβλέπουμε –το είπα και εχθές- ότι ακόμη και στις περιπτώσεις που τα εμβόλια δεν υπάγονται στο Εθνικό Πρόγραμμα Εμβολιασμού, άρα επιβαρύνουν 100% τους ασφαλισμένους –σήμερα αυτό υπάρχει- και στις περιπτώσεις ασφαλισμένων που δεν έχουν τις προϋποθέσεις του σημερινού νόμου της κοινής υπουργικής απόφασης του 1999 η οποία είναι πάρα πολύ περιοριστική σε ορισμένες υποθέσεις, ακόμη και σε αυτές τις περιπτώσεις που επαναλαμβάνω σήμερα βαρύνουν 100% τον ασφαλισμένο, πρόθεση και ξεκάθαρη θέση της Κυβέρνησης είναι –γι αυτό ζητούμε τη νομοθετική εξουσιοδότηση- να μπορέσουμε το 100% του κόστους να το μειώσουμε σε ένα μικρό ποσοστό και, επαναλαμβάνω, μόνο για τους δυνάμενους πράγμα που θα καθοριστεί με την κοινή υπουργική απόφαση.
     Άρα, θεωρείστε ότι με την νομοθετική εξουσιοδότηση που ζητούμε, οι εξετάσεις προληπτικής ιατρικής θα γίνουν σημαντικά ευνοϊκότερες για τους πολλούς Έλληνες με ιδιαιτέρως πιο ευρείς όρους και  πιο ευρείς προϋποθέσεις από αυτά που σήμερα προβλέπει το σύστημα της προληπτικής ιατρικής. 
     Θα παρακαλούσα, λοιπόν, να μην γίνεται παρερμηνεία των προθέσεων της Κυβέρνησης σχετικά με το τι θέλει να κάνει. Πιο σαφή δήλωση από αυτή δεν μπορούσαμε να κάνουμε γι’ αυτό και ήμουν και αναγκασμένος χθες να καταθέσω μια προσθήκη η οποία εκτιμώ θα πρέπει να πείσει το Σώμα ως προς το για ποιες περιπτώσεις θέλει η Κυβέρνηση νομοθετική εξουσιοδότηση.
     Ευχαριστώ.
     ΑΘΑΝΑΣΙΟΣ ΛΕΒΕΝΤΗΣ:  Κύριε Υπουργέ, εγώ αναγνωρίζω απόλυτα τις καλές σας προθέσεις και θα ήθελα να πειστώ αλλά δεν μπορώ γιατί δεν μου το επιτρέπει ούτε η ιατρική μου συνείδηση ούτε και η συνείδηση σαν πολίτη αυτού του τόπου ο οποίος ξέρει πώς αντιμετωπίζονται αυτά τα προβλήματα. Τι σας πειράζει να πείτε ότι οι εμβολιασμοί για τα παιδιά είναι υποχρεωτικοί και εφόσον είναι υποχρεωτικοί, εφόσον είναι αναγκαίοι δεν υπάρχει κανένας περιορισμός; Γιατί βάζετε αυτό το ήξεις αφήξεις κ.λπ.; Αυτό ξεκαθαρίστε το. Εφόσον είναι υποχρεωτικοί θα γίνονται οι εμβολιασμοί ανεξαρτήτως του κόστους. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Λίγο την υπομονή σας, κύριε Πρόεδρε.
     Ένα δεύτερο: Λέτε ότι αφορά μόνο την παράγραφο α. Για τις  άλλες εξετάσεις, για τον καρκίνο είπατε ότι δεν υπάρχουν περιορισμοί. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν αλλάζουμε τίποτα. 
     ΑΘΑΝΑΣΙΟΣ ΛΕΒΕΝΤΗΣ: Σας λέω, κύριε Υπουργέ: Έχετε για παράδειγμα μια περίπτωση ύποπτου καρκίνου μαστού και πρέπει να κάνει σπινθηρογράφημα οστών, αξονική, μαγνητική τομογραφία…
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν αλλάζει τίποτα.
     ΑΘΑΝΑΣΙΟΣ ΛΕΒΕΝΤΗΣ: Λέει όμως εδώ ΤΕΣΤ ΠΑΠ ή μαστογραφία. Αν είναι το σπινθηρογράφημα οστών ή αξονική τομογραφία δεν περιλαμβάνεται. Θα πρέπει να την πληρώσει. Παράδειγμα για τον καρκίνο του προστάτη το πρώτο που πρέπει να εξετάσει κάποιος είναι αν έχει μεταστάσεις στα οστά. Αυτό δεν περιλαμβάνεται. Πρέπει να πληρώσει ο πολίτης.
     Επομένως εδώ όσον αφορά την πρόληψη είμαστε πάρα πολύ πίσω και με αυτήν τη ρύθμιση και έτσι όπως έρχονται τα πράγματα χειροτερεύουν ακόμη περισσότερο. Αντί να παροτρύνουμε τους πολίτες και αντί να προσαρμόσουμε το υγειονομικό μας σύστημα να φροντίσει για την πρόληψη που είναι καθοριστικός παράγοντας για να προλάβουμε αρρώστιες και αν θέλετε και οικονομικό κόστος –σας το είπα και σας το επαναλαμβάνω, κύριε Υπουργέ- εμείς κάνουμε το αντίθετο. Αυτές οι τσιγκουνιές τελικά πληρώνονται πολλαπλάσια γιατί θα ξεφύγουν περιπτώσεις καρκίνων ή άλλων ασθενειών. Και δεν είναι μόνο οι καρκίνοι είναι και άλλες ασθένειες. Μετράμε για παράδειγμα τη χοληστερόλη αν έχει στο αίμα αλλά ένα καρδιογράφημα ή ένα τεστ κοπώσεως αν είναι ύποπτος για έμφραγμα ο άνθρωπος δεν θα το κάνει.
     Λοιπόν από αυτήν την άποψη νομίζω ότι τα πράγματα δεν είναι καθόλου καλά. Εμείς ανησυχούμε και θέλουμε να πιστέψουμε ότι μέχρι την τελική διαμόρφωση του νομοσχεδίου θα πρυτανεύσει η κοινή λογική και δεν θα έχουμε να θρηνήσουμε ενδεχομένως και θύματα. 
     Και ένα τελευταίο, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Κλείστε σας παρακαλώ, κύριε συνάδελφε.
     ΑΘΑΝΑΣΙΟΣ ΛΕΒΕΝΤΗΣ: Συζητήθηκε η περίπτωση μιας κοπέλας η οποία πήγε να προσληφθεί και επειδή διαπιστώθηκε ότι είχε καρκίνο δεν την δέχθηκαν και παρενέβησαν τότε οι Υπουργοί και λύθηκε το θέμα. Μα, αυτοί οι υπάλληλοι που της είπαν, όχι δεν μπορείς να προσληφθείς πώς ενήργησαν; Αυτοβούλως; Δεν νομίζω. Ενήργησαν βάσει κάποιας εντολής, κάποιας διαταγής, κάποιας διάταξης. Αυτή η διάταξη αποσύρθηκε ή ισχύει και ναι μεν τακτοποιήθηκε με υψηλές παρεμβάσεις η συγκεκριμένη περίπτωση αλλά αύριο θα έχουμε μια άλλη περίπτωση με μια έγκυο ή μια άρρωστη μ’ ένα άλλο πρόβλημα η οποία επίσης θα αντιμετωπίσει αυτήν την κατάσταση; Θα προσφεύγουμε κάθε φορά σε παρεμβάσεις Υπουργών; 
     ΠΡΟΕΔΡΕΥΩΝ (Σωτήρης Χατζηγάκης):  Ο κ. Τσιόγκας έχει το λόγο ως Κοινοβουλευτικός Εκπρόσωπος του Κ.Κ.Ε..
     ΔΗΜΗΤΡΙΟΣ ΤΣΙΟΓΚΑΣ: Θα συνεχίσω, κύριε Πρόεδρε, και εγώ με το ζήτημα της προληπτικής ιατρικής που αφορά πάρα πολλές εξετάσεις, εξετάσεις τις οποίες έχει ανάγκη ο κόσμος, εξετάσεις οι οποίες πρέπει να πληρώνονται. Και μας κάνει κατάπληξη η σπουδή που δείχνετε με τις πρωτοβουλίες σας, κύριε Υπουργέ, να υλοποιήσετε το άρθρο 33 του προηγούμενου αντιασφαλιστικού νόμου, του 2676/99 που ψήφισε η προηγούμενη κυβέρνηση που κατά τα άλλα κόπτεται και λέει εδώ στη Βουλή ότι θέλει πιο δίκαιη κοινωνία. Στην ουσία ο ένας κόβει και ο άλλος ράβει. Όμως και η υποκρισία δεν έχει όρια που από τη μια μεριά λέτε ότι δεν θα θιγούν ασφαλιστικά δικαιώματα ασφαλισμένων και από την άλλη σε κάθε ευκαιρία, σε κάθε νομοσχέδιο όπως και στο συγκεκριμένο στο άρθρο 59 προσπαθείτε να περάσετε τα προβλεπόμενα στο άρθρο 33 του ν. 2676 που προβλέπει συμμετοχή των ασφαλισμένων και συνταξιούχων στις δαπάνες  προληπτικής ιατρικής. 
     Πάντως ένα είναι γεγονός ότι και οι εργαζόμενοι και οι ασφαλισμένοι συνταξιούχοι είναι ανάστατοι. Βρίσκονται σε απόγνωση, αγανάκτηση για την πληρωμή στην οποία θα υποβάλλονται για την προληπτική ιατρική.  Πάντως είναι γεγονός ότι είναι και αυτό ένα  ακόμη χαράτσι σε αυτούς οι οποίοι πληρώνουν τα πάντα, πληρώνουν άμεσους και έμμεσους φόρους, πληρώνουν την μερίδα του λέοντος στα ασφαλιστικά ταμεία και βέβαια τώρα τους ζητάτε να πληρώνουν και για τις εξετάσεις.
     Θέλουμε επίσης να πούμε σε αυτά που λέγονται εδώ ότι δεν υπάρχουν χρήματα, δεν αντέχουν τα ταμεία, δεν αντέχει η οικονομία κ.λπ.. Ότι υπάρχουν χρήματα μόνο που αυτά διοχετεύονται στους έχοντες και κατέχοντες, στα μεγάλα υπερκέρδη. Και βέβαια πρέπει να σας πω ότι έχουν φθάσει και σ’ εμάς οι διαμαρτυρίες, τα τηλεγραφήματα, τα τηλεφωνήματα αγανάκτησης σωματείων, ομοσπονδιών που ζητούν την απόσυρση αυτού του άρθρου. Εμείς βέβαια ζητήσαμε συνολικά την απόσυρση του νομοσχεδίου. Μια τέτοια είναι η Πανελλήνια Ομοσπονδία Συνταξιούχων του Τ.Ε.Β.Ε. και του Ο.Α.Ε., ο Πανελλήνιος Σύλλογος Γυναικών με Καρκίνο του Μαστού που έχει πάνω από χίλια τακτικά μέλη. Βέβαια είναι πολύ περισσότερες οι γυναίκες και αυτές διαφωνούν απόλυτα με τον περιορισμό των εξετάσεων της προληπτικής ιατρικής γιατί πραγματικά ζητάτε να βάλουν το χέρι στη τσέπη για μια σειρά εξετάσεις τις οποίες πρέπει να κάνουν. Και αυτό γιατί αφήνει ελεύθερο το πεδίο στα ασφαλιστικά ταμεία και στους οργανισμούς για κατάργηση μερική ή ολική της ήδη περιορισμένης εμβέλειας της προληπτικής ιατρικής. Περιορίζει το δικαίωμα στην υγεία των γυναικών με καρκίνο του μαστού και όχι μόνο αλλά και για όλους τους άλλους αλλά και των ασθενών με καρκίνο και με άλλες σοβαρές χρόνιες παθήσεις που λόγω της φύσης της ασθένειας πρέπει να υποβάλλονται σε τακτικά χρονικά διαστήματα και σε περιοδικούς ιατρικούς ελέγχους.
     Οι συνέπειες είναι γνωστές σε όλους, κύριε Υπουργέ, και βέβαια εμείς θεωρούμε αναγκαίο αυτό να απαλειφθεί τελείως, και να αποσυρθεί και να υπάρχει δωρεάν δημόσια προληπτική ιατρική για όλο τον κόσμο.
     Θέλω να ασχοληθώ μ’ ένα άλλο ζήτημα, με το ζήτημα των απασχολούμενων στο θέαμα και στο ακρόαμα. Οι περισσότεροι έχουν εποχική απασχόληση. Είναι οι ηθοποιοί, οι μουσικοί που το πρόβλημά τους αν δεν λυθεί θα πάρει εκρηκτικές διαστάσεις. Αν θέλουμε να έχουμε πολιτισμό στη χώρα μας πρέπει να στηριχθούμε σε αυτούς τους ανθρώπους οι οποίοι έχουν εγκαταλειφθεί κυριολεκτικά από την πολιτεία. Πολιτισμό χωρίς τους καλλιτέχνες δεν μπορούμε να έχουμε. Συνεπώς, λοιπόν, οι ρυθμίσεις αυτές που εσείς λέτε ότι είναι ευνοϊκές γι’ αυτούς εμείς θεωρούμε ότι δεν είναι ευνοϊκές γιατί θα πληρώσουν όλες τις ασφαλιστικές εισφορές οι ίδιοι από την τσέπη τους. Εμείς μπορούμε να ψηφίσουμε αυτό το άρθρο εάν δεχθείτε να πληρώσουν οι καλλιτέχνες, οι άνθρωποι του πολιτισμού αυτό που αντιστοιχεί από την τριμερή χρηματοδότηση δηλαδή να πληρώσουν τα 2/9 οι ίδιοι και τα υπόλοιπα 3/9 οι εργοδότες και τα 4/9 το κράτος. 
     Θέλουμε επίσης, κύριε Πρόεδρε, να πούμε ότι με την πρόφαση να απαλειφθούν αμφισβητήσεις όσον αφορά τους μεταφερόμενους εργάτες από το Ι.Κ.Α. στον Ο.Γ.Α., που δημιουργήθηκαν τάχα με την εφαρμογή του αντίστοιχου νόμου του ΠΑ.ΣΟ.Κ. στο προτεινόμενο νομοσχέδιο, στην κατηγορία των αγροτικών εργασιών κατατάσσει και εργασίες που δεν γίνονται στο χωράφι αλλά αφορούν στο πρώτο στάδιο επεξεργασίας των προς πώληση αγροτικών προϊόντων όπως, διαλογή, ξήρανση, καθαρισμός, απολύμανση με αποτέλεσμα οι εργαζόμενοι σε αυτές τις εργασίες να μεταφέρονται από το Ι.Κ.Α. στον Ο.Γ.Α.. Δηλαδή οι εργάτες που δουλεύουν σε αυτές τις δουλειές θα μεταφερθούν στο Ι.Κ.Α., από το Ι.Κ.Α. στον Ο.Γ.Α. και με την πολύ εργοδοτική αυθαιρεσία που έχουμε, επειδή είναι δυσδιάκριτος ο χώρος της μεταποίησης και της συσκευασίας, καταλαβαίνετε τι θα συμβεί με αυτούς τους εργαζόμενους. 
     Αυτοί που έχουν Ι.Κ.Α. θα μένουν άνεργοι, οι εργοδότες θα παίρνουν και θα ασφαλίζουν στον Ο.Γ.Α., πολλοί που είναι ασφαλισμένοι στον Ο.Γ.Α. δεν θα τους ασφαλίζουν καθόλου οι εργοδότες, άρα λοιπόν, είναι ένα μέτρο για να απαλλάξετε τους εργοδότες σε αυτές τις βιομηχανίες από τις εργοδοτικές εισφορές. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Τσιόγκα.
     Η κ. Παπακώστα έχει το λόγο.
     ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, κυρίες και κύριοι Βουλευτές, εξαιρετικά ενδιαφέρον και πολύ σημαντικό το σχέδιο νόμου, το οποίο έρχεται με πρωτοβουλία της Κυβέρνησης σήμερα στην Εθνική Αντιπροσωπεία. Θεωρώ ότι λύνει μια σειρά από ζητήματα τα οποία ήταν σε εκκρεμότητα, επί μια σειρά ετών, ταλάνιζαν και ταλαιπωρούσαν την ελληνική κοινωνία και με την έννοια αυτή, είναι εξαιρετικά θετική η πολιτική και νομοθετική πρωτοβουλία.
      Όμως θέλω να μπω στην ουσία, κύριε Πρόεδρε, κυρίες και κύριοι Βουλευτές, σχετικά με τα ζητήματα που εκτός από τα θετικά κομμάτια που υπάρχουν, εκτός από το θετικό πλαίσιο, το οποίο διακρίνει το σχέδιο νόμου, υπάρχουν και κάποια θέματα, τα οποία χρήζουν διευκρίνησης και οφείλω να πω ότι θα καθορίσουν και τη στάση μου σε αυτά τα επιμέρους ζητήματα, οι διευκρινίσεις οι οποίες θα δοθούν, για το πώς ακριβώς θα λειτουργήσω στην Εθνική μας Αντιπροσωπεία.
     Το πρώτο θέμα, το οποίο προηγουμένως συζητήθηκε και από τον Κοινοβουλευτικό Εκπρόσωπο του Συνασπισμού, ο οποίος τυγχάνει να είναι και γιατρός, τον κ. Λεβέντη. 
     Κύριε Πρόεδρε, κυρίες και κύριοι Βουλευτές, θεωρώ ότι νομοτεχνικά έτσι όπως έρχεται το θέμα, αδικεί την πολιτική βούληση της πολιτικής ηγεσίας του Υπουργείου και αδικεί και τη φιλοσοφία του νομοθέτη. Διότι, αν κύριε Υπουργέ, η πρόθεσή μας είναι να διευρύνουμε τον κύκλο των εμβολίων, τα οποία δεν περιλαμβάνονταν στον προηγούμενο νόμο, για να προστεθούν μέσα τα νέα εμβόλια,  τα οποία έρχονται στη συνέχεια, τότε το μόνο που έχουμε να κάνουμε αντί αυτής της τροπολογίας, είναι να τα προσδιορίσουμε, να τα περιγράψουμε και να περιλαμβάνονται στον πίνακα των εμβολίων, τα οποία είναι εντός εθνικού προγράμματος. 
     Το δεύτερο το οποίο θέλω να επισημάνω είναι η προσθήκη την οποία κάνετε στο άρθρο 59, σχετικά με τις δαπάνες τις λεγόμενες πια υψηλού κόστους όπως έρχεται η προσθήκη. Πρέπει να σας πω  -και εδώ υπάρχει νομοτεχνική ατέλεια κατά την άποψή μου- το εξής: Μέσα το σχέδιο νόμου  λέει ότι μπορεί να ορίζεται συμμετοχή του ασφαλισμένου στις δαπάνες. Άρα, είναι στη δυνητική ή στη διακριτική ευχέρεια. Εδώ, λοιπόν, θεωρώ πως πρέπει να ισχύσει στα θέματα της προληπτικής ιατρικής η υποχρεωτικότητα της παροχής υπηρεσιών προληπτικής υγείας και άρα, πρέπει να απαλειφθεί και αυτή η προσθήκη. Εάν, λοιπόν –επειδή θεωρώ ότι η προσθήκη, όπως την φέρατε στο άρθρο 59, στρεβλώνει και αδικεί τη βούληση- αυτό δεν αποσυρθεί και δεν έρθει, εν πάση περιπτώσει, σε κάποιο άλλο σχέδιο νόμου, ή δεν το διατυπώσουμε διαφορετικά, δεν μπορώ να το υποστηρίξω γιατί είναι διαφορά σε θέμα αρχής. Πιστεύω στην προληπτική ιατρική, πιστεύω στην υποχρεωτική παροχή της, προς τους πολίτες. 
     Ένα τρίτο θέμα για το οποίο έχει κατατεθεί τροπολογία, η οποία έχει υπογραφεί από τριάντα συναδέλφους. Ρυθμίζουμε πραγματικά και για πρώτη φορά στο άρθρο 60 του παρόντος νομοσχεδίου, το επίδομα απόλυτης αναπηρίας του Ι.Κ.Α. Ε.Τ.Α.Μ.. Δεν βλέπω λοιπόν το λόγο, γιατί να μην επεκταθεί η ρύθμιση αυτής της ευεργετικής σωστής και κοινωνικά ευαίσθητης διάταξης και για την κατηγορία των ατόμων που πάσχουν από παραπληγία, τετραπληγία και οι οποίοι πραγματικά αντιμετωπίζονται λίγο έως πολύ, ως πολίτες άλλης ταχύτητας. Θεωρώ, λοιπόν, ότι μπορείτε να δεσμευθείτε στην Εθνική Αντιπροσωπεία ότι το ζήτημα αυτό μπορεί να λυθεί. Αν δεν μπορείτε σήμερα να το κάνετε αποδεκτό, σε επόμενο σχέδιο νόμου, διότι θεωρώ ότι είναι κοινωνικά δίκαιο, κοινωνικά σωστό και κινείται προς τη σωστή κατεύθυνση.
     Ένα τέταρτο θέμα το οποίο θέλω να θίξω, είναι το θέμα της μητρότητας, ως κοινωνικής θητείας. Έχω, λοιπόν, όπως ορίζεται από τον Κανονισμό, προτείνει, με τροπολογία προσθήκη η εννεάμηνη κυοφορία της γυναίκας, συν τους επιπλέον μήνες, οι οποίοι προβλέπονται από το νόμο να συνυπολογίζονται, ως συντάξιμος χρόνος. Το είχαμε κουβεντιάσει και σε ανύποπτο χρόνο, κύριε Υπουργέ. Η διάταξη αυτή για να γίνει αντιληπτό στους αγαπητούς συναδέλφους, αλλά και στους πολίτες οι οποίοι μας παρακολουθούν, αντιστοιχεί προς τον συνυπολογισμό για τους άνδρες της στρατιωτικής θητείας, ως χρόνου υπηρεσίας και άρα συντάξιμου χρόνου, θεσμοθετώντας τη μητρότητα, ως κοινωνική θητεία, η οποία στοιχειοθετεί συνταξιοδοτικό δικαίωμα.
     Μια πέμπτη παρατήρηση, σε σχέση με το θέμα των συνταξιοδοτικών δικαιωμάτων των δημοσιογράφων. Βεβαίως και γνωρίζω και ορθώς ο Υπουργός δεν το έχει φέρει προς ρύθμιση για να υπάρξει μια απόφαση από την πλευρά των αρμοδίων οργάνων. Η θέση μου για το ζήτημα αυτό, κύριε Υπουργέ, είναι ότι θα πρέπει να υπάρχουν τα εξής δυο κριτήρια. Πρώτον, ενιαίο σύστημα ασφάλισης των δημοσιογράφων στα Μ.Μ.Ε. και δεύτερον, διαφάνεια στην είσπραξη και στη διανομή των εσόδων του ασφαλιστικού ταμείου. 
     Ένα έκτο θέμα, το οποίο θέλω να θίξω -και κλείνω με αυτό- είναι το θέμα που αφορά τους μηχανικούς αυτούς, πριν από το 1993, των οποίων οι εισφορές ήταν συγκεκριμένες και αυτούς για τους οποίους έρχεται άλλη ρύθμιση, μετά από την 1η Ιανουαρίου του 1993. Και στο νομοσχέδιο, το οποίο έγινε νόμος του κράτους, σε σχέση με τη μάχιμη πενταετία των αστυνομικών που είχε ακριβώς την ίδια χρονική αφετηρία, καταψήφισα τη συγκεκριμένη διάταξη, διότι πιστεύω ότι δεν μπορεί να υπάρχουν άλλα μέτρα και άλλα σταθμά. 
     Κύριε Πρόεδρε, κυρίες και κύριοι συνάδελφοι, θεωρώ ότι όσον αφορά τη διάταξη αυτή, δεν θα πρέπει να υπάρχει διαφορετικό καθεστώς αντιμετώπισης. Αυτό είναι το ένα. Το δεύτερο, δεν ξέρω ποια είναι τα αποτελέσματα και αν έχει γίνει αναλογιστική μελέτη που να εξασφαλίζει ότι με τις ρυθμίσεις τις οποίες προβλέπουμε σήμερα εδώ, θα παραμείνει βιώσιμο το ταμείο και ότι θα μπορέσουν οι μετά την 1η Ιανουαρίου του 1993 να πάρουν και αυτοί τις ίδιες συντάξεις.
     Κατά συνέπεια, λοιπόν, εάν δεν διευκρινιστεί και αυτό το ζήτημα, δικαιούμαι να πω ότι με βρίσκει αντίθετη αυτή η ρύθμιση και με την έννοια αυτή δεν θα μπορέσω να την υποστηρίξω.
     Επί της αρχής ψηφίζω το νομοσχέδιο με τις επιμέρους επιφυλάξεις, παρατηρήσεις και πολιτικές απόψεις, τις οποίες εξέθεσα. 
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ την κ. Παπακώστα.
     Το λόγο έχει ο κ. Γεώργιος Παπαγεωργίου.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Εύβοιας): Ευχαριστώ, κύριε Πρόεδρε.
     Κύριε Υπουργέ, από τη συνάδελφό μου, εισηγήτρια του κόμματός μας, αλλά και από πολλούς συναδέλφους που προηγήθηκαν, το νομοσχέδιό σας αποκαλούμενο και μίνι ασφαλιστικό, πλήττεται βάλλεται και καταγγέλλεται, ως αποσπασματικό, ως περιπτωσιολογικό, ενίοτε ως ρουσφετολογικό και νομίζω ότι είναι απόλυτα δικαιολογημένοι αυτοί οι χαρακτηρισμοί και μας ωθούν στο να καταψηφίσουμε επί της αρχής αυτό το νομοσχέδιο.
     Βεβαίως, από την άλλη πλευρά ο εισηγητής της Νέας Δημοκρατίας -και αποτύπωσα πολύ καλά τα λόγια του- ανέφερε ότι υπάρχουν πολλά ζητήματα επιμέρους σε ομάδες κοινωνικές, εργασιακές, αλλά αν θέλετε και σε μεμονωμένα άτομα, τα οποία θα πρέπει να τα ρυθμίσουμε και θα έλεγε κάποιος, ότι εν πάση περιπτώσει με μια έκπτωση νοοτροπίας, θα μπορούσε να το δεχθεί αυτό κανείς, παρ’ όλο ότι αντιβαίνει προς τις αρχές της Νέας Δημοκρατίας, η οποία επαγγέλλεται τη συνολική μεταρρύθμιση και βλέπουμε εδώ ότι προχωρεί μάλλον σε μπαλώματα και μάλλον σε μικρολύσεις. Ήθελα να πω, λοιπόν, ας την αποδεχθώ αυτήν την ανάγκη και αυτήν τη χρεία. 
     Θέλω να σας ρωτήσω, κύριε Υπουργέ, απ’ αυτό το Βήμα -βεβαίως και τον μη υπάρχοντα εδώ συνάδελφό σας τον κ. Γιακουμάτο- γιατί επιδεικνύετε αυτή την αναλγησία, επί δυο έτη, για μια ομάδα μόλις τριάντα περίπου ατόμων που είναι άνεργοι, των πρώην μεταλλευτικών επιχειρήσεων του Μαντουδίου και της Κύμης, οι οποίοι επιδοτούντο, επί τρία-τέσσερα χρόνια στο να πάρουν τη σύνταξή τους, ενώ είναι άνθρωποι μεγάλης ηλικίας και σε αυτή την περιοχή, όπου δεν λειτουργεί τίποτα άλλο, δεν βρίσκουν εργασία; Και εν πάση περιπτώσει να σας το πω έτσι ξεκάθαρα, θα έπεφτε η ζάχαρη στο νερό ή θα πέσει το καράβι έξω; Και τους λόγους της δικής σας φιλοσοφίας τους ξέρετε εσείς, όταν δίνετε χαριστικές ρυθμίσεις σε μεγαλοοφειλέτες –δεν θέλω εγώ να το κατηγοριοποιήσω, εργολάβους κ.ο.κ.- προφανώς γιατί έχετε τη φιλοσοφία ότι και το Ι.Κ.Α. πρέπει να εισπράξει αυτά που του αναλογούν και αυτοί κάποιες επιχειρήσεις για να ανακουφιστούν. Γιατί δηλαδή αδιαφορείτε τόσο προκλητικά γι’ αυτήν την ομάδα των μόλις τριάντα περίπου ανθρώπων που έχουν απομείνει και οι οποίοι, εν πάση περιπτώσει, επίκεινται να ολοκληρώσουν, εάν θα τους δίνατε αυτήν την επίδοση στον ασφαλιστικό τους χρόνο, αλλά δεν το κάνετε. 
     Δεν είναι αυτοί μια ομάδα από τους πολλούς, που είπε ο κύριος εισηγητής, σε μια ευαίσθητη περιοχή που τόσο πολλά υποσχέθηκε η Κυβέρνησή σας ότι θα έκανε για να σταματήσει η μάστιγα της ανεργίας και να βγουν από το τέλμα και την υπανάπτυξη; Θα ήθελα, σας παρακαλώ πολύ, μια απάντηση σας για αυτό και δεν είμαι εκτός φιλοσοφίας επειδή αναφέρομαι σε μεμονωμένη περίπτωση –το ξανατονίζω και γι’ αυτό πήρα το λόγο- γιατί το νομοσχέδιο αποτελείται από επιμέρους περιπτώσεις και επιμέρους ζητήματα.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Παπαγεωργίου. 
     Ο κ. Καραμπίνας έχει το λόγο.
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, τη διάταξη για την προληπτική ιατρική την αντιμετωπίζουν οι συνάδελφοι με μία καχυποψία. Παρά τις παρεμβάσεις σας με διευκρινίσεις για το θέμα αυτό, βλέπετε ότι η καχυποψία συνεχίζεται. Θα έλεγα να υπάρξει μια διατύπωση, πιο σαφής, ούτως ώστε να πάψουν οι παρεξηγήσεις που έχουν γίνει. 
     Κυρίες και κύριοι συνάδελφοι, το ασφαλιστικό ζήτημα δεν προσφέρεται για να υπηρετηθεί οποιαδήποτε κομματική σκοπιμότητα. Είναι ένα ζήτημα, μείζον πρόβλημα της κοινωνίας μας, η λύση του οποίου προϋποθέτει υπευθυνότητα, συνεννόηση, καλόπιστο διάλογο μεταξύ πολιτείας και κοινωνικών εταίρων. Απαραίτητη προϋπόθεση ουσιαστικού διαλόγου για τη λύση του προβλήματος είναι η αποτύπωση της πραγματικής κατάστασης του ασφαλιστικού συστήματος, ώστε να είναι γνωστά σε όλους τους εμπλεκόμενους τα στοιχεία, οικονομικά και μη, που συνθέτουν το πρόβλημα.
     Κυρίες και κύριοι συνάδελφοι, η Κυβέρνηση της Νέας Δημοκρατίας ευθύς ως ανέλαβε τη διακυβέρνηση της χώρας επέδειξε υπεύθυνη στάση στην αντιμετώπιση του προβλήματος. 
     Κατ’ αρχάς προσπαθήσαμε να νοικοκυρέψουμε, να βάλουμε σε μία τάξη τα  πράγματα, με διαφάνεια και να καταβάλλονται οι συντάξεις στους απόμαχους της εργασίας χωρίς κανένα πρόβλημα. Με ειλικρίνεια ενημερώσαμε τον ελληνικό λαό για το μέγεθος του προβλήματος, το οποίο, να σημειωθεί, δεν το δημιουργήσαμε εμείς. Ζητήσαμε τη συνεννόηση με τα πολιτικά κόμματα και τους κοινωνικούς εταίρους και για να είναι ουσιαστικός ο διάλογος, ο οποίος επιβάλλεται να γίνει, αλλά και επιζητούμε, προχωρήσαμε σ’ εκείνες τις απαραίτητες ενέργειες για την αποτύπωση των δεδομένων του προβλήματος. 
     Πέραν αυτών, οι νομοθετικές μας παρεμβάσεις ήταν –όπως και αυτή με το παρόν σχέδιο νόμου που συζητάμε- ωφέλιμες για τους εργαζόμενους, τους συνταξιούχους και ενισχυτικές για τη βελτίωση του ασφαλιστικού συστήματος. Δεν υπάρχει άρθρο του νομοσχεδίου που να βλάπτει τα συμφέροντα των εργαζομένων ή των συνταξιούχων. Περιλαμβάνει ενενήντα οκτώ ευεργετικές διατάξεις αυτό το νομοσχέδιο και δεν το ψηφίζετε. Αυτό δείχνει το μέγεθος του ενδιαφέροντός σας, κύριοι συνάδελφοι της Αντιπολίτευσης, για τους εργαζόμενους και τους συνταξιούχους. Αυτό όμως δείχνει και το μέγεθος της κομματικής σκοπιμότητας που υπηρετείτε κατά τη συζήτηση. 
     Η Κυβέρνηση, κυρίες και κύριοι συνάδελφοι, σε όλους τους τόνους διακηρύττει ότι καμία αύξηση ασφαλιστικών εισφορών και συνταξιοδοτικών ορίων δεν θα γίνει, ούτε μείωση συντάξεων, στη διάρκεια της διακυβέρνησής της, κάτι για το οποίο μάλιστα δεν πιστεύουμε ότι δίνει λύση στο πρόβλημα. Μην προσπαθείτε, λοιπόν, να υπεκφεύγετε της πολιτικής και κοινωνικής σας ευθύνης για τη λύση του εθνικού προβλήματος που λέγεται ασφαλιστικό, καταμαρτυρώντας προθέσεις ακόμη και δήθεν θέσεις της Κυβέρνησης της Νέας Δημοκρατίας εις βάρος των εργαζομένων και των συνταξιούχων. Είναι πιο τίμιο να πείτε ότι δεν έχουμε διαμορφώσει θέση για τη λύση του προβλήματος ή δεν θέλουμε να συμμετάσχουμε στον κοινωνικό διάλογο, είσαστε κυβέρνηση, προχωρήστε μόνοι σας. Θα ήταν πιο τίμιο να το πείτε αυτό. Μην κρύβεστε επιτέλους άλλο πίσω από το δάκτυλό σας.
     Κυρίες και κύριοι συνάδελφοι, για ακόμη μία φορά ξεκαθαρίζουμε τις βασικές μας θέσεις σε σχέση με το ασφαλιστικό πρόβλημα. Πιστεύουμε στο δημόσιο, υποχρεωτικό και αναδιανεμητικό χαρακτήρα της κοινωνικής ασφάλισης με τριμερή χρηματοδότηση ως βάση του συστήματος που να στοχεύει σε ένα βιώσιμο και ισχυρό ασφαλιστικό σύστημα, στο οποίο να εξασφαλίζονται τα ώριμα δικαιώματα των εργαζομένων. Ως εκ τούτου οι όποιοι ισχυρισμοί περί ιδιωτικής ασφάλισης πέφτουν στο κενό. Δεν πιστεύουμε ότι η  λύση του προβλήματος μπορεί να προκύψει από αύξηση συνταξιοδοτικών ορίων και ασφαλιστικών εισφορών, ούτε από μείωση συντάξεων. 
     Εμείς, λοιπόν, ανοίξαμε τα χαρτιά μας σε ό,τι αφορά αυτό το ζήτημα και τις θέσεις μας που θα συζητήσουμε με τον ελληνικό λαό στην προεκλογική περίοδο.  Τα δικά σας χαρτιά θέλουμε να δούμε και να δουν και οι εργαζόμενοι. Ποια είναι τα χαρτιά σας; Οι προτάσεις Σπράου; Ο νόμος Γιαννίτση; Ο νόμος Ρέππα; Μάλλον, υποθέτω ότι συμφωνείτε με τις δικές μας θέσεις αλλά δεν θέλετε να το ομολογήσετε.
     Προκύπτει, όμως, ένα ερώτημα: Από πού θα προκύψει η λύση του προβλήματος; Πέρα από τον πολυκερματισμό του συστήματος, κυρίες και κύριοι συνάδελφοι, που αντιμετωπίζουμε με την ενοποίηση ταμείων –ογδόντα επτά ταμεία κύριας και επικουρικής ασφάλειας μας κληρονομήσατε- με την οικονομική της πολιτική η Κυβέρνηση προσπαθεί να αντιμετωπίσει τις παραμέτρους του ασφαλιστικού συστήματος που επηρεάζουν τη βιωσιμότητά του. Δημογραφικό, ανεργία, εισφοροδιαφυγή, μαύρη εργασία, κακοδιαχείριση, αδιαφάνεια, ασυνέπεια κράτους, μη αξιοποίηση της μεγάλης περιουσίας των ταμείων. Όλες αυτές τις παραμέτρους η Νέα Δημοκρατία τις παρέλαβε από τις κυβερνήσεις του ΠΑ.ΣΟ.Κ. στο κόκκινο, με τεράστιες επιπτώσεις στο ασφαλιστικό σύστημα και στην κοινωνία.
     Η Κυβέρνηση της Νέας Δημοκρατίας, με τις πολιτικές που ακολουθεί και τις νομοθετικές της πρωτοβουλίες, όπως αυτή του παρόντος σχεδίου-νόμου που συζητούμε, στοχεύει στη διόρθωση όλων αυτών των παραμέτρων και είμαστε πεπεισμένοι ότι η βελτίωσή τους θα επιφέρει και τη λύση του ασφαλιστικού προβλήματος. Ο ελληνικός λαός μας εμπιστεύεται και εμείς είμαστε αποφασισμένοι να δώσουμε λύσεις στα προβλήματά του. Σε εθνικά ζητήματα, όπως αυτό, όλοι μαζί μπορούμε καλύτερα και ειλικρινά χαίρομαι που ορισμένες φορές εδώ μέσα έχουν κατανοήσει ότι είναι αναγκαίος ο διάλογος και η συμμετοχή όλων σ’ αυτό. Ο διάλογος, κυρίες και κύριοι συνάδελφοι, συστατικό στοιχείο της δημοκρατίας πρέπει να επιδιώκεται και να πραγματοποιείται με στόχο την επίτευξη ευρύτερων συμφωνιών στα μεγάλα ζητήματα. Ωστόσο, ο διάλογος αυτός δεν μπορεί να είναι υποχρεωτικός, δεν μπορεί να είναι ατέρμων και δεν μπορεί να θυσιάζεται προς χάρη της συναίνεσης, έννοια που από την εποχή που εισήχθη στην πολιτική, πολλές φορές έχει αποτελέσει τροχοπέδη στην επίλυση προβλημάτων του λαού και του τόπου, με αποτέλεσμα να καθίσταται το δημοκρατικό μας πολίτευμα άνευρο, άτολμο και αναποτελεσματικό.
     Κυρίες και κύριοι συνάδελφοι, η Κυβέρνηση της Νέας Δημοκρατίας εξασφαλίζει σήμερα, με την οικονομική της πολιτική, όλες εκείνες τις προϋποθέσεις ώστε η επόμενη κυβέρνηση, που δεν θα είναι άλλη απ’ αυτήν της Νέας Δημοκρατίας, να δώσει την οριστική λύση στο ασφαλιστικό. Ο διάλογος σε ό,τι αφορά αυτό το θέμα παίρνει τέλος σ’ αυτήν την κυβερνητική περίοδο. Το συμφέρον του κοινωνικού συνόλου δεν μπορεί να θυσιάζεται στην όποια κομματική σκοπιμότητα και στην όποια κακώς εννοούμενη συναίνεση και αυτό πρέπει να γίνει απολύτως κατανοητό.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
     Ο κ. Μανώλης έχει το λόγο.
     ΙΩΑΝΝΗΣ ΜΑΝΩΛΗΣ: Κύριε Υπουργέ, πριν από δυο χρόνια περίπου η Κυβέρνηση της Νέας Δημοκρατίας κατήργησε το Λ.Α.Φ.Κ.Α. και έκανε επιστροφή αναδρομικών πέντε ετών. Παρ’ όλα αυτά, κύριε Υπουργέ, πρέπει να σας θυμίσω ότι αντί να κερδίσει τις εντυπώσεις και στη Βουλή και στην κοινωνία, αντί ο κόσμος να πει μπράβο στη Νέα Δημοκρατία, βρέθηκε σ’ ένα βαθμό και κατηγορούμενη, από λάθος χειρισμούς που έγιναν εκείνη την περίοδο. Πολύ φοβάμαι, κύριε Υπουργέ, ότι σ’ ένα νομοσχέδιο που φέρνετε σήμερα με ευνοϊκές ρυθμίσεις για πολλές κοινωνικές ομάδες και για μεγάλες κατηγορίες συμπολιτών μας, υπάρχει το ίδιο ενδεχόμενο και αναρωτιέμαι γιατί. 
     Το κόστος αυτού του νομοσχεδίου είναι τεράστιο. Και παρ’ όλα αυτά βλέπετε τρεις ημέρες τώρα ότι αυτό που έχει μείνει είναι η συμμετοχή στις προληπτικές εξετάσεις, καθώς και το θέμα των ρυθμίσεων.
     Κύριε Υπουργέ, επειδή ακούω πολλά και έξω και εδώ και αναρωτιέμαι αν γίνεται κάποια φορά κριτική από άγνοια ή αν γίνεται για λόγους αντιπολίτευσης, πρέπει να διευκρινίσω δυο πράγματα: 
     Στο θέμα των προληπτικών εξετάσεων έρχεστε –και είναι θετικό και μπράβο σας- και λέτε για τα εμβόλια –γιατί αυτό αφορά μόνο, είναι η τελική ρύθμιση, δεν μιλάω για το τι γινόταν χθες προχθές, δεν ήμουν εδώ, δεν ήμουν στην Επιτροπή, δεν το ξέρω, μιλάω για σήμερα- ότι υπάρχουν εμβόλια έξω από το σύστημα υγείας και τα πληρώνει ο ασφαλισμένος 100% κι εγώ βάζω συμμετοχή. Μπράβο σας. Αυτό έχει κόστος για το ταμείο. Έρχεστε όμως, κύριε Υπουργέ και λέτε –και πρέπει να το δεχθείτε- ότι στα εμβόλια που είναι στο σύστημα υγείας, δυο Υπουργοί στο μέλλον θα μπορούν να καθορίσουν τα υψηλού κόστους εμβόλια και θα υπάρχει μια συμμετοχή για κάποιους που έχουν χρήματα. 
     Εγώ σας εμπιστεύομαι απόλυτα, κύριε Υπουργέ. Δεν μπορώ, όμως, να εμπιστευθώ τον εκάστοτε Υπουργό της εκάστοτε κυβέρνησης στο μέλλον ότι έχει καλές προθέσεις. Και αναρωτιέμαι: Όταν το κέρδος για το ταμείο –γιατί εγώ δέχομαι αυτό που μου λέτε- είναι μηδέν ή ελάχιστο, ποιος είχε τη φαεινή ιδέα επιτέλους να προτείνει μια τέτοια ρύθμιση που δεν έχει καμιά ουσία; Και παίρνει το κόστος μια κυβέρνηση, κοινωνικό κόστος κι έρχονται άνθρωποι που ευθύνονται για τα χίλια μύρια στο ασφαλιστικό σύστημα της χώρας μας και αντί να είναι κατηγορούμενοι σήμερα, είναι κατήγοροί μας. Έτσι έγινε και με το Λ.Α.Φ.Κ.Α..
     Κάνω έκκληση, κύριε Υπουργέ -δεν στοιχίζει τίποτα στα ταμεία, δεν υπάρχει κανένα κόστος- να απαλειφθεί αυτό για τα εμβόλια που είναι μέσα στο σύστημα υγείας. 
     Και πρέπει να σας πω και κάτι άλλο: Εγώ, που είμαι ασφαλισμένος σ’ ένα ταμείο, χρόνια τώρα με ευθύνη των κυβερνήσεων του ΠΑ.ΣΟ.Κ. πάω σε ένα γιατρό και πληρώνω πενήντα ευρώ ή κάνω εξετάσεις αξίας πενήντα ευρώ και παίρνω πίσω πέντε ευρώ. Άρα, δεν θα μου πει για συμμετοχή. Για το ενδεχόμενο όμως να χρησιμοποιηθεί κάπου κάποτε αυτό το μέτρο, νομίζω ότι δεν αξίζει να μπει στο νομοσχέδιο. Αδικεί και εσάς προσωπικά, κύριε Υπουργέ και την Κυβέρνηση της Νέας Δημοκρατίας. Σας παρακαλώ, λοιπόν, να το ξαναδείτε. 
     Δυο κουβέντες τώρα για το θέμα της κοινωνικής ασφάλισης, κύριε Πρόεδρε. 
     Δεν  θα σας μιλήσω ως Βουλευτής. Θα σας μιλήσω σαν ένας άνθρωπος που έζησε και ζει από μέσα εδώ και χρόνια το πρόβλημα της κοινωνικής ασφάλισης. Το πρόβλημα είναι μεγάλο, εκτός αν δεν το καταλαβαίνουμε. Το πρόβλημα το κουκουλώσατε πριν από κάποια χρόνια με το Νόμο Ρέππα και το μεταφέρατε στην Κυβέρνησή μας. Ακούστε. Τρεις είναι οι παράγοντες της κοινωνικής ασφάλισης, που καθορίζουν το μέλλον ενός συστήματος: οι εισφορές, τα όρια ηλικίας και το ύψος της σύνταξης.  Όλοι συμφωνούμε ότι το ύψος της σύνταξης είναι το χαμηλότερο. Δεν πάει πιο κάτω. Στο θέμα των ορίων ηλικίας είμαστε στα εξήντα δύο και μισό. Ο πραγματικός μέσος όρος αποχώρησης θα πάει στα εξήντα πέντε με τους νόμους που υπάρχουν. Δεν πάει παραπάνω. Το θέμα των εισφορών είναι πολύ μεγάλο. Και αναρωτιέται κάποιος: Αφού όλοι οι παράγοντες συνηγορούν στο ότι το σύστημα πρέπει να είναι υγιές, μέχρι απόλυτα υγιές, γιατί έχει καταρρεύσει;
     Έχει καταρρεύσει με ευθύνη των κυβερνήσεων, αγαπητοί φίλοι. Έχει καταρρεύσει γιατί κάποιοι έδωσαν αναπηρικές συντάξεις 40% σε ένα νομό. Έχει καταρρεύσει γιατί κάποιοι έκαναν κοινωνική πολιτική με τα χρήματα των ταμείων. Έχει καταρρεύσει γιατί πολλοί έφεραν προνομιακές ρυθμίσεις, φωτογραφικές, τα τελευταία χρόνια σ’ αυτήν την Αίθουσα. 
     Να σας θυμίσω ότι πριν από τις εκλογές υπήρξε ρύθμιση σε τράπεζα της «ALPHA BANK» και 200.000.000.000 δραχμές τα φορτώσατε στα ταμεία. Να θυμίσω για όλους μας ότι την προηγούμενη εβδομάδα ψηφίσατε εδώ –εγώ δεν ψήφισα- ρυθμίσεις προνομιακές για γενικούς γραμματείς Υπουργείων, για διευθυντές. Όλα αυτά μαζεύονται. Να σας θυμίσω ότι διακόσιες χιλιάδες επιχειρήσεις στην Ελλάδα δεν πληρώνουν εισφορές. Πρόκειται για προχθεσινό στοιχείο. Για χρόνια, αγαπητοί συνάδελφοι του ΠΑ.ΣΟ.Κ., δεν πληρώνουν. Δεν έγινε σήμερα αυτό. Αυτό είναι το σύστημα στην Ελλάδα. Να σας θυμίσω ότι όπως ο Υπουργός φέρνει σήμερα ρύθμιση για χρέη, έτσι τη φέρατε εσείς πέντε φορές. Και διαφωνούσαμε εμείς τότε και εγώ ως Γραμματέας της Γ.Σ.Ε.Ε. γιατί επιβραβεύουμε αυτούς που δεν πληρώνουν και δημιουργούμε πρόβλημα σ’ αυτόν που πληρώνει, ο οποίος είναι στον ανταγωνισμό. Και τελικά έχει πρόβλημα στον ανταγωνισμό, όταν αυτός πληρώνει και ο διπλανός του δεν πληρώνει.
     (Στο σημείο αυτό κτυπάει το κουδούνι λήξης της ομιλίας του κυρίου Βουλευτή)
     Δυο λεπτά, κύριε Πρόεδρε.
     Να σας θυμίσω ότι τη μεγαλύτερη ευθύνη για την κατάντια του ασφαλιστικού συστήματος την έχει το επίσημο κράτος. Είναι ο μεγαλύτερος οφειλέτης αυτήν τη στιγμή για χρόνια στα ασφαλιστικά ταμεία.
     Η «ΟΛΥΜΠΙΑΚΗ» πόσα χρωστάει, κύριε Υπουργέ; Από πότε τα χρωστάει; Τώρα; Όχι, αλλά επί κυβερνήσεων ΠΑ.ΣΟ.Κ.. Γιατί; Όλοι, το δημόσιο, χρωστάει τεράστια ποσά. Τι να σου κάνει ο ιδιώτης; Θα μου πείτε, να μην κλείσει η επιχείρηση. Μα, αν πάμε έτσι, τότε να καταργήσουμε την κοινωνική ασφάλιση και να πούμε να μην κλείσουν οι επιχειρήσεις. Τους κανόνες του παιχνιδιού τους ξέρουν οι επιχειρήσεις. 
     Εγώ σας το λέω ότι όποτε και να ανοίξει το ασφαλιστικό, κύριε Υπουργέ, όσο καλές και να είναι οι προθέσεις σας, όσο και να θέλει η Κυβέρνηση να λύσει το πρόβλημα, όποια κυβέρνηση, έτσι όπως ακολουθούμε πολιτική είκοσι χρόνια τώρα, φοβούμαι ότι τα πράγματα θα είναι πάρα πολύ δύσκολα. Και αφού δεν μπορούμε να κάνουμε χρήση του νόμου, των εισφορών, της συμμετοχής του κράτους και να φέρουμε προνομιακές ρυθμίσεις, θα πάμε στη λύση του να μειώσουμε τη σύνταξη, που είναι εξακόσια ευρώ ή να αυξήσουμε τα όρια ηλικίας. Μακάρι να μην πάμε σ’ αυτήν τη λύση, αλλά εγώ φοβούμαι. 
     Και θα σας αποδείξω ότι με τις κρατικές επιχειρήσεις κάτι συμβαίνει. Αφορά βέβαια το Υπουργείο Οικονομικών, αλλά θα το πω: Έμαθα χθες μόλις ότι η «COSMOTE»…
     ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Μανώλη.
     ΙΩΑΝΝΗΣ ΜΑΝΩΛΗΣ: Μισό λεπτό, κύριε Πρόεδρε.
     …για τις μετοχές που αγόρασε από το «ΓΕΡΜΑΝΟ» φτιάχνει θυγατρική εταιρεία με έδρα την Κύπρο για φορολογικούς λόγους. Και αναρωτιέμαι: Τι φορολογικούς λόγους; Άρα, θέλει να κερδίσει κάτι. Φορολογείται λιγότερο. Εσείς θα το δείτε. Τι σημαίνει αυτό δηλαδή; Ότι το κράτος, οι κρατικές επιχειρήσεις, αντί να λειτουργούν στην Ελλάδα, βρίσκουν τρόπους και μεθόδους για να πληρώνουν λιγότερους φόρους απέναντι στο ελληνικό δημόσιο; 
     Αυτά λοιπόν πρέπει να διορθώσουμε, αν θέλουμε να βάλουμε τάξη στο ασφαλιστικό σύστημα της χώρας και να ζητήσουμε μετά από το συνταξιούχο και τον εργαζόμενο να βάλει και αυτός, για να λυθεί το σύστημα. Αλλιώς, είμαστε κοινωνικά άδικοι απέναντί τους όλοι μας. Και μην ψαχτείτε εσείς, της από εδώ πλευράς. Εσείς ανοίξατε το δρόμο, εσείς έχετε την ευθύνη και εσείς έχετε το κύριο βάρος. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
     Ο κ. Κουτσούκος έχει το λόγο.
     Όλοι εσείς που προέρχεστε από το συνδικαλιστικό χώρο, παρακαλώ να είσαστε λίγο πιο μαζεμένοι στις ομιλίες σας.
     ΓΙΑΝΝΗΣ ΚΟΥΤΣΟΥΚΟΣ: Αγαπητοί συνάδελφοι, έχει αξία αυτή η συζήτηση γιατί έχει φέρει στο επίκεντρο του ενδιαφέροντος ένα μεγάλο ζήτημα: Το ζήτημα της κοινωνικής ασφάλισης, τον πυρήνα δηλαδή του κράτους πρόνοιας και της κοινωνικής αλληλεγγύης. 
     Θα πρέπει να ξέρουμε όλοι –εσείς τουλάχιστον το ξέρετε, το ξέρει και ο ελληνικός λαός, το ξέρει και η ελληνική κοινωνία- ότι ιστορικά το κράτος πρόνοιας και τα συστήματα κοινωνικής ασφάλισης οικοδομήθηκαν με πάρα πολλούς αγώνες, με τους αγώνες των εργαζομένων, των συνδικάτων και με την υποστήριξη των σοσιαλιστικών δυνάμεων πρώτα στην Ευρώπη και με την ιστορική καθυστέρηση που είχε η χώρα μας, λόγω των ανώμαλων περιόδων, ουσιαστικά μετά τη Μεταπολίτευση και κυρίως όταν το 1981 ανέλαβε την εξουσία στη χώρα μας το ΠΑ.ΣΟ.Κ.. Γιατί θα πρέπει να σας θυμίσω ότι μέχρι εκείνη την περίοδο δεν υπήρχε σύστημα κοινωνικής ασφάλισης που να καλύπτει το σύνολο του ελληνικού λαού. Μέχρι εκείνη την περίοδο ο Ο.Γ.Α. ήταν ένα φιλόπτωχο ταμείο και το ΠΑ.ΣΟ.Κ. τον μετέτρεψε σε ταμείο κύριας ασφάλισης. Θα μπορούσα να σας αναφέρω μια σειρά από άλλα παραδείγματα για να σας δείξω ότι η διαφορά μας είναι πολιτική και ιδεολογική. Και δεν αμφισβητούμε την ευαισθησία σας, την ανθρώπινη ευαισθησία, την οποία πιστεύω έχει κάθε άνθρωπος που ασχολείται με τα κοινά, πολύ περισσότερο ένας Βουλευτής. Υπάρχει μια διαφορά φιλοσοφίας για το πώς αντιλαμβάνεται κάποιος την κοινωνία μας, το κράτος πρόνοιας, το κοινωνικοασφαλιστικό σύστημα σε σχέση με τη συνολικότερη πρόοδο. Η δικιά σας αντίληψη δεν θέλει κράτος πρόνοιας, κοινωνικοασφαλιστικό σύστημα. Το θεωρεί βαρίδι στην οικονομική ανάπτυξη, στην ανάπτυξη του κεφαλαίου, στην νεοφιλελεύθερη κατεύθυνση. Αυτή είναι η διαφορά μας και μην διαμαρτύρεστε όταν την επισημαίνουμε. 
     Και για να κάνουμε μία μικρή ιστορική αναφορά στο πώς φθάσαμε εδώ σήμερα, πρέπει να σας θυμίσω ότι μετά τη δεκαετία που κυβέρνησε το ΠΑ.ΣΟ.Κ., ήρθαμε στην τριετία της κυβέρνησης της Νέας Δημοκρατίας, την τριετία Μητσοτάκη, όπου με τους ν. 1902 και 2084 πήγαμε σε ακραίες αντιασφαλιστικές ρυθμίσεις. Και απορώ πώς πολλοί συνάδελφοι της Νέας Δημοκρατίας έχουν το θράσος να έρχονται σ’ αυτό εδώ το Βήμα και να μας λένε γιατί δεν τηρήσαμε αυτούς τους νόμους.
     Ξέρετε, αγαπητοί συνάδελφοι της Νέας Δημοκρατίας, πόσο θα ήταν η κατώτερη σύνταξη, εάν ίσχυαν σήμερα οι νόμοι Μητσοτάκη και δεν τους είχε αλλάξει το ΠΑ.ΣΟ.Κ.; Θα ήταν 165 ευρώ. Θα μπορούσατε να μιλάτε σήμερα; Σήμερα, η κατώτερη σύνταξη είναι 450 ευρώ, γιατί ακριβώς το ΠΑ.ΣΟ.Κ. άλλαξε τους αντιασφαλιστικούς νόμους Σιούφα της κυβέρνησης Μητσοτάκη. Απευθύνομαι και στην πλευρά του Κ.Κ.Ε. που κάνει πολύ εύκολα κριτική. 
     Και ήρθε το ΠΑ.ΣΟ.Κ. τη δεκαετία του 1990 να καθιερώσει σύστημα καθολικής ασφάλισης για όλους τους Έλληνες με τη διαδοχική ασφάλιση, ένα νομοθετικό πλαίσιο που διασφάλιζε, κύριε Υπουργέ, τις οργανωτικές αλλαγές με τις οποίες θα μπορούσε να εκλογικευθεί και να ενοποιηθεί η λειτουργία του ασφαλιστικού συστήματος με νομοθετημένη τη χρηματοδότηση του 1% του Α.Ε.Π., για να έχει η κοινωνία τη δική της συνεισφορά στο σύστημα κοινωνικής ασφάλισης και βεβαίως πλεονασματικά ταμεία. Και μην μπερδεύετε τα πλεονάσματα με τα αναλογιστικά ελλείμματα.
     Και τι έπρεπε να κάνει, λοιπόν, η Νέα Δημοκρατία που πήρε την κυβέρνηση κατηγορώντας και ισοπεδώνοντας το έργο του ΠΑ.ΣΟ.Κ.; Έπρεπε, πρώτα-πρώτα, να υλοποιήσει αυτό το πλαίσιο για την οργανωτική ανασυγκρότηση του ασφαλιστικού συστήματος. Για να το κάνει αυτό, όμως, ήθελε μία πάρα πολύ σοβαρή δουλειά που σημαίνει ότι έπρεπε να λειτουργήσει η Εθνική Αναλογιστική Αρχή, να έχουμε αναλογιστικές μελέτες, να υπάρχει κοινωνικός διάλογος και συναίνεση.
     Απ’ αυτά, δεν έκανε τίποτα. Και όχι μόνο δεν έκανε τίποτα απ’ αυτά, αλλά δεν υλοποίησε και τις υποχρεώσεις του κράτους που συνδέονταν και με τη χρηματοδότηση του ασφαλιστικού συστήματος, με αποτέλεσμα να μεγαλώσει το χρέος του συστήματος σήμερα και να φθάνει πάνω από 2,7 δισεκατομμύρια ευρώ υποχρεώσεις του κράτους προς τα ασφαλιστικά ταμεία, κάτι το οποίο θα συνεχιστεί όσο κυβερνάτε, διότι και από τον προϋπολογισμό του 2007 προκύπτει ότι οι προβλέψεις σας είναι για χαμηλότερη χρηματοδότηση από την προβλεπόμενη.
     Αυτά κάνατε. Αφήνετε το σύστημα να καταρρεύσει, καλλιεργείτε την ασφαλιστική τρομοκρατία και ωθείτε χιλιάδες προς τη σύνταξη με προβλήματα στους εργασιακούς χώρους και τα ασφαλιστικά ταμεία. Και έρχεστε σήμερα εδώ να μας φέρετε ένα νομοσχέδιο, για το οποίο σας πείραξε που κάποιοι συνάδελφοι και έγκριτοι δημοσιογράφοι το χαρακτήρισαν «νομοσχέδιο κουρελού».
     Εγώ θα χρησιμοποιήσω έναν άλλο όρο, κύριε Υπουργέ. Αποτελείται από ρετάλια και πρέπει να σας πω ότι τα ρετάλια είναι εκατόν έντεκα.
     Θέλω, κύριε Υπουργέ, να μου πείτε αν έχετε διαβάσει αυτόν εδώ τον τόμο. 
     (Στο σημείο αυτό κτυπάει το προειδοποιητικά το κουδούνι λήξεως του χρόνου ομιλίας του κυρίου Βουλευτή)
     Να μου πείτε εάν κάποιος συνάδελφος εδώ στο Κοινοβούλιο έχει διαβάσει αυτόν εδώ τον τόμο που αποτελείται από τις εκατόν έντεκα διατάξεις που τροποποιεί το νομοσχέδιό σας.
     ΝΙΚΟΛΑΟΣ ΑΓΓΕΛΟΠΟΥΛΟΣ: Εγώ το διάβασα, κύριε συνάδελφε.
     ΓΙΑΝΝΗΣ ΚΟΥΤΣΟΥΚΟΣ: Είναι διατάξεις, οι οποίες αλλού εξυπηρετούν ρουσφέτια τα οποία έχουν να κάνουν με τις επιτροπές που συγκροτήσατε και αμείβετε, αλλού έχουν να κάνουν με την εξυπηρέτηση μεγαλοεργολάβων και μεγαλοοφειλετών –και καταγγέλθηκε αυτό- και αλλού έχουν να κάνουν με την έκφραση της ταξικής σας αντίληψης σε σχέση με την πρόληψη, διότι αν δεν μπορείτε να ασκήσετε πολιτική και σας ξέφυγαν οι δαπάνες των ασφαλιστικών ταμείων για την υγεία, να κοιτάξετε τους ισολογισμούς των ιατρικών κέντρων, για να δείτε πού πάνε τα λεφτά και να μην θέλετε να τα πάρετε από τους αναξιοπαθούντες που πρέπει να τους προστατέψει το ασφαλιστικό σύστημα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα μου δώσετε ακόμα ένα λεπτό γιατί αυτό το πράγμα δεν μπορεί να καλυφθεί σε έξι λεπτά από ένα Βουλευτή. Αυτό έχει να κάνει και με την ποιότητα του νομοθετικού έργου, κύριε Πρόεδρε. Και απευθύνομαι σ’ εσάς που προεδρεύετε αυτήν τη στιγμή, για να το θέσετε στο Προεδρείο. Δεν μπορεί το Κοινοβούλιο να ταλαιπωρεί τους Έλληνες πολίτες με τέτοιου είδους νομοθετήματα, στα οποία δεν μπορεί κανένας πολίτης να έχει πρόσβαση και να μάθει τα δικαιώματά του. Και γι’ αυτό είναι υπεύθυνη η πολιτική εξουσία και η Κυβέρνηση που φέρνει τέτοιας ποιότητας νομοθετήματα.
     Έτσι, λοιπόν, μ’ αυτού του τύπου την πολιτική, αυτό το νομοσχέδιο μπορεί να λύνει ορισμένα επιμέρους δίκαια αιτήματα, αλλά δημιουργεί και αδικίες, γιατί για παράδειγμα αφού δεν κάνατε τίποτα για την εισφοροδιαφυγή και έχει αυξηθεί –έχετε μία διάταξη να δώσετε κίνητρα στους υπαλλήλους των ασφαλιστικών ταμείων για την εισφοροδιαφυγή- εξαιρείτε όμως μία μεγάλη κατηγορία που είναι οι εργαζόμενοι του I.K.A..
     Για να κλείσω, κύριε Πρόεδρε, για να μην καταχραστώ της καλοσύνης σας, πρέπει να σας πω συμπερασματικά ότι τις υποσχέσεις που είχατε δώσει, όπως για παράδειγμα για τη ρύθμιση των χρεών των κτηνοτρόφων που κάλυπτε μία πραγματική ανάγκη, δεν τις υλοποιείτε. Αντίθετα, υλοποιείτε δεσμεύσεις που είχατε σε μεγαλοοφειλέτες που οδηγούν στην κατάρευση των εσόδων.
     Τέλος, για όσα προβλήματα λύνετε, πρέπει να σας πω ότι μοιράζετε ακάλυπτες επιταγές. Και μοιράζετε ακάλυπτες επιταγές για την πολιτική που έχετε ακολουθήσει. Καταρρέει το σύστημα και δεν θα μπορούν τα ασφαλιστικά ταμεία να ικανοποιήσουν αυτές τις ρυθμίσεις που σήμερα μας φέρνετε εδώ στη Βουλή.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Κουτσούκο. Ολοκληρώστε.
     ΓΙΑΝΝΗΣ ΚΟΥΤΣΟΥΚΟΣ: Τέλος, κύριε Πρόεδρε, θέλω να καταθέσω στα Πρακτικά –επιτρέψτε μου και εσείς, κύριε Υπουργέ- μία κατάσταση που αναφέρεται σε έντεκα μεγάλες κωμοπόλεις του Νομού Ηλείας, τις οποίες με τη ρύθμισή σας τις παίρνετε από τον Ο.Γ.Α., όπου είχαν ενταχθεί με παρέμβαση του ΠΑ.ΣΟ.Κ. και τις φέρνετε στο Τ.Ε.Β.Ε.. 
     (Στο σημείο αυτό ο Βουλευτής κ. Γιάννης Κουτσούκος καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αν το πολλαπλασιάσετε αυτό επί πενήντα νομούς, σημαίνει ότι πεντακόσιες μεγάλες κωμοπόλεις τις καταδικάζετε, κύριε Υπουργέ. Δεν αναφέρω τα ονόματα, θα καταθέσω την κατάσταση.
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχει ζητήσει το λόγο ο κύριος Υπουργός για μία μικρή παρέμβαση.
     Ορίστε, κύριε Υπουργέ, έχετε το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Επειδή επαναλαμβάνεται μέσα στην Αίθουσα αυτή ο χαρακτηρισμός ενός νομοσχεδίου ως «κουρελού» και επειδή από το συνάδελφο κ. Κουτσούκο έγινε αναφορά και σε έγκριτους δημοσιογράφους, οι οποίοι χαρακτηρίζουν αυτό το σχέδιο νόμου ως «κουρελού», θα ήθελα να πω το αυτονόητο. Όλοι κρινόμεθα και από την κριτική την οποία κάνουμε, και οι συνάδελφοι που χαρακτηρίζουν έτσι το νομοσχέδιο και οι δήθεν έγκριτοι δημοσιογράφοι οι οποίοι δίνουν γραμμή σε κάποιους ή παίρνουν γραμμή από κάποιους.
     Θέλω, λοιπόν, να πω ότι για χιλιάδες μηχανικούς της χώρας, για χιλιάδες επαγγελματίες της χώρας, για χιλιάδες αγρότες της χώρας, για χιλιάδες άτομα με ειδικές ανάγκες στη χώρα, για εκατόν τριάντα χιλιάδες μικρομεσαίες επιχειρήσεις οι οποίες θ’ ανασάνουν μ’ αυτό το σχέδιο, ο χαρακτηρισμός «κουρελού» αδικεί τους κρίνοντες σ’ αυτήν την Αίθουσα, είτε αυτοπαρουσιάζονται, είτε αυτοχαρακτηρίζονται, είτε ετεροχαρακτηρίζονται ως έγκριτοι.
     Σας ευχαριστώ πολύ.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα μπορούσα να έχω το λόγο επί προσωπικού;
     ΠΡΟΕΔΡΕΥΩΝ (Σωτήρης Χατζηγάκης): Πείτε μας, κυρία Χριστοφιλοπούλου, ποιο είναι το προσωπικό ζήτημα;
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Υπάρχει προσωπικό ζήτημα, κύριε Πρόεδρε, διότι αναφερόμενος ο κύριος Υπουργός σ’ αυτούς που χαρακτήρισαν το νομοσχέδιο ως «κουρελού» -και αυτό το χαρακτήρισα εγώ ως εισηγήτρια και υπάρχει στα Πρακτικά- είπε ότι παίρνουμε γραμμή από δημοσιογράφους.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ή δίνετε.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Παρακαλώ πάρα πολύ, κύριε Υπουργέ, να το ξανασκεφτείτε αυτό που είπατε και να το αποσύρετε, διότι αν μου κάνετε την τιμή και δείτε τα Πρακτικά της ομιλίας μου, θα δείτε ακριβώς ότι χαρακτήρισα αυτό το νομοσχέδιο «κουρελού», κύριε Πρόεδρε, διότι ράβονται και ξηλώνονται διατάξεις και συγκεκριμένες διατάξεις για τις προληπτικές εξετάσεις, για τα χρέη του I.K.A., μέχρι την τελευταία στιγμή.
     ΠΡΟΕΔΡΕΥΩΝ (Σωτήρης Χατζηγάκης): Ας μην ξεφεύγουμε από το προσωπικό ζήτημα, κυρία συνάδελφε.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αφορά πραγματική διαπίστωση, κύριε Πρόεδρε, και πραγματική κατάσταση, όχι το σύνολο του νομοσχεδίου. Το «ράβε-ξήλωνε», είπα. Αυτά είπα. Παρακαλώ πολύ, ας μου κάνει την τιμή ο κύριος Υπουργός να δει στα Πρακτικά τι ακριβώς λέω, γιατί όλα αυτά κρίνουν όλους, όπως είπε και ο κύριος Υπουργός.
     ΠΡΟΕΔΡΕΥΩΝ (Σωτήρης Χατζηγάκης): Τώρα, το χαλάσατε στο τέλος.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα μπορούσα να πω κάτι συμπληρωματικά;
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Αναφέρω ότι η κ. Χριστοφιλοπούλου δεν παίρνει γραμμή από δημοσιογράφους.
     Ευχαριστώ.
     ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, θα μπορούσα να έχω και εγώ το λόγο επί προσωπικού;
     ΠΡΟΕΔΡΕΥΩΝ (Σωτήρης Χατζηγάκης): Σε τι συνίσταται το προσωπικό, κύριε συνάδελφε;
     ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, ο συνάδελφος κ. Κουτσούκος κατά την ομιλία του είπε ότι εκτιμά ότι δεν υπάρχει ούτε ένας σ’ αυτήν την Αίθουσα που να έχει διαβάσει το νομοσχέδιο.
     ΠΡΟΕΔΡΕΥΩΝ (Σωτήρης Χατζηγάκης): Δεν είναι προσωπικό ζήτημα αυτό.
     ΓΙΑΝΝΗΣ ΚΟΥΤΣΟΥΚΟΣ: Δεν αφορούσε τον κύριο συνάδελφο.
     ΝΙΚΟΛΑΟΣ ΑΓΓΕΛΟΠΟΥΛΟΣ: Είναι προσωπικό, γιατί εγώ τουλάχιστον επειδή τοποθετήθηκα και είμαι εισηγητής του νομοσχεδίου, συνηθίζω όταν τοποθετούμαι στα νομοσχέδια που συζητούνται στη Βουλή, να τα μελετώ καλά και να έχω άποψη.
     Εάν ο κ. Κουτσούκος έκανε κριτική στο νομοσχέδιο χωρίς να το διαβάσει, αυτό είναι δικό του πρόβλημα. 
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, είναι γνωστό ότι είστε και επιμελής και ικανός συνάδελφος.
     ΓΙΑΝΝΗΣ ΚΟΥΤΣΟΥΚΟΣ: Να το διευκρινίσω, κύριε Πρόεδρε. Δεν αναφέρθηκα στον κύριο συνάδελφο.
     ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε Κουτσούκο.
     Δεν χρειάζεται από το τίποτα να ανοίξουμε κουβέντα, κύριοι συνάδελφοι.
     ΝΙΚΟΛΑΟΣ ΑΓΓΕΛΟΠΟΥΛΟΣ: Δεν είναι θέμα επιμέλειας, είναι θέμα υπευθυνότητας, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Γι’ αυτό το διευκρίνισα εγώ. Εσείς δεν είχατε τέτοια πρόθεση, απλώς κάνατε μία γενική αποστροφή. 
     Ο κ. Χάιδος εκ Τρικάλων έχει το λόγο.
     ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
     Κύριε Υπουργέ, κύριοι συνάδελφοι, η κοινωνική ασφάλιση μαζί με την ανεργία των νέων αποτελούν τα δύο σημαντικότερα ζητήματα που απασχολούν σήμερα την κοινωνία μας. Όμως, αντί να ενισχύεται η σιγουριά και η ασφάλεια των πολιτών από τη λειτουργία του ασφαλιστικού συστήματος, τα δύο τελευταία χρόνια συμβαίνει το αντίθετο. Αυξάνει η ανησυχία των εργαζομένων και των συνταξιούχων για το μέλλον τους, διογκώνεται η αγωνία για τις συντάξεις και τις καλύψεις που δικαιούνται, οι οποίες κατοχυρώθηκαν με δικούς τους αγώνες και με τη δική τους συμμετοχή.
     Αυτό οφείλεται στο ότι σχεδόν καθημερινά κυβερνητικοί παράγοντες με δηλώσεις, πράξεις και παραλείψεις εντείνουν την αβεβαιότητα και πυροδοτούν την ανασφάλεια του κόσμου για αιφνιδιαστικές και μεγάλες αλλαγές στα όρια ηλικίας, στα έτη ασφάλισης και στο ύψος των συντάξεων, γεγονός που δημιουργεί κύμα φυγής από την εργασία για να προλάβουν τις πιθανές μελλοντικές εξελίξεις που είναι πεπεισμένοι ότι κυοφορούνται. Έτσι, και αυτοί ζημιώνονται, αφού χάνουν από το ύψος της σύνταξης, αλλά και τα ταμεία επιβαρύνονται άμεσα, αφού χάνουν τις εισφορές και αναγκάζονται να πληρώσουν περισσότερες συντάξεις. 
     Τι έκανε όμως και τι δεν έκανε η Κυβέρνηση τα τρία τελευταία χρόνια, πέραν αυτών που προανέφερα, και τα οικονομικά μεγέθη των ταμείων παρουσιάζουν δραματική επιδείνωση, ενώ διαρκώς βλέπουν το φως της δημοσιότητας σχέδια για επώδυνες λύσεις εις βάρος των εργαζομένων και των συνταξιούχων; Αναφέρω χαρακτηριστικά το γεγονός ότι για πρώτη φορά στην ιστορία, το Ταμείο της Αγροτικής Τράπεζας αδυνατεί να καταβάλει στους έξι χιλιάδες συνταξιούχους του τις συντάξεις του Δεκεμβρίου και το δώρο των Χριστουγέννων, αφού το έλλειμμά του φαίνεται να ξεπερνά τα 4.500.000 ευρώ, ενώ δεν έχει καμία δυνατότητα να πληρώσει αυτούς τους συνταξιούχους. 
     Τα έσοδα όλων σχεδόν των ασφαλιστικών οργανισμών μειώνονται, αφού η εισφοροδιαφυγή γιγαντώνεται λόγω ευνοϊκών ρυθμίσεων υπέρ των μεγαλοοφειλετών και λόγω της καθυστέρησης του εκσυγχρονισμού και της μηχανοργάνωσης των υπηρεσιών των ασφαλιστικών ταμείων.
     Τέλος, η αύξηση της ανασφάλιστης εργασίας -εκτιμάται ότι σήμερα υπάρχουν πάνω από ένα εκατομμύριο ανασφάλιστοι εργαζόμενοι- προστίθεται σ’ αυτό το ποσό και το μεγαλώνει ιδιαίτερα. 
     Αν σ’ αυτά προστεθεί και η μη καταβολή των θεσμοθετημένων υποχρεώσεων του κράτους προς τα ταμεία, καταλαβαίνει κάποιος το μέγεθος του προβλήματος. Χαρακτηριστικά αναφέρω ότι η εισφοροδιαφυγή στο Ι.Κ.Α. εκτινάχθηκε από 2.000.000.000 το 2004 στα 3,6 δισεκατομμύρια το 2006, ενώ οι οφειλές της πολιτείας στα πλαίσια της τριμερούς χρηματοδότησης από τα 2,7 δισεκατομμύρια ευρώ το 2004 ανήλθαν στα 6.000.000.000 ευρώ το 2006. 
     Από την άλλη πλευρά, ενώ η συντριπτική πλειοψηφία των συνταξιούχων αναγκάζεται να ανταπεξέλθει με λιγότερα από 500 ευρώ μηνιαίως, οι δαπάνες των ταμείων εκτοξεύτηκαν στα ύψη λόγω και της ανεξέλεγκτης σπατάλης –αναφέρω χαρακτηριστικά την αύξηση των ιατροφαρμακευτικών δαπανών οι οποίες αυξήθηκαν σημαντικά, παρά το γεγονός ότι το επίπεδο και η ποιότητα των υπηρεσιών μειώθηκε- καθώς επίσης και λόγω της μετακύλησης σε ορισμένα ασφαλιστικά ταμεία συσσωρευμένων υποχρεώσεων μεγάλων επιχειρήσεων ιδιωτικού χαρακτήρα. Υπενθυμίζω χαρακτηριστικά την επιβάρυνση του Ι.Κ.Α. κατά 10.000.000.000 ευρώ περίπου από την τελευταία νομοθετική ρύθμιση για το ασφαλιστικό των τραπεζών.
     Κάτω, λοιπόν, απ’ αυτές τις συνθήκες, η Κυβέρνηση καλεί σε διάλογο τα κόμματα και τους φορείς για τα μεγάλα ζητήματα της κοινωνικής ασφάλισης, προβάλλοντας υποκριτικά, κατά τη γνώμη μου, την αναγκαιότητα των μεταρρυθμίσεων για την ενδυνάμωση της μακροχρόνιας βιωσιμότητας των ασφαλιστικών ταμείων. Ένα διάλογο χωρίς πλαίσιο, χωρίς χρονοδιάγραμμα, χωρίς συγκεκριμένες προτάσεις από την Κυβέρνηση, χωρίς επικαιροποιημένες αναλογιστικές μελέτες. Ένα διάλογο ο οποίος μπορεί να χαρακτηριστεί και ως προσχηματικός, ένα διάλογο ο οποίος φαίνεται ότι «τορπιλίζεται» από τις έως τώρα επιλογές της Κυβέρνησης, ένα διάλογο που μοιάζει με απλή φιλοσοφική ανταλλαγή απόψεων, ένα διάλογο που θυμίζει τη ρήση «μ’ άλλα λόγια ν’ αγαπιόμαστε», ένα διάλογο που προκαλεί μεγαλύτερη σύγχυση στην κοινωνία. 
     Και μέσα σ’ αυτό το περιβάλλον αβεβαιότητας και ανασφάλειας και σύγχυσης, συζητούμε το τωρινό νομοσχέδιο το οποίο χαρακτηρίστηκε σαν «μίνι ασφαλιστικό». Και αυτός ο χαρακτηρισμός είναι εύστοχος και σημαδιακός, αφού παρά το γεγονός ότι το νομοσχέδιο έχει και κάποιες επιμέρους θετικές ρυθμίσεις, είναι εξόχως αποκαλυπτικό της λογικής και των προθέσεων της Κυβέρνησης. Προέρχεται από το ίδιο πατρόν το οποίο αποτελεί τη βάση για τη συρραφή όλων των παρεμβάσεων που έκανε έως τώρα η Κυβέρνηση στους ασφαλιστικούς φορείς. 
     Συγκεκριμένα αποκαλύπτει την πρόθεση της Κυβέρνησης να εξυπηρετήσει τους λίγους και ισχυρούς. Απέσυρε μεν την παράγραφο για τη σκανδαλώδη αντιμετώπιση των μεγαλοοφειλετών, αλλά την τελευταία στιγμή έφερε την τροπολογία ως δώρο προς τους μεγαλοεργολάβους. Φανερώνει την ασυνέπεια και την ανακολουθία, γιατί ενώ δεσμευόταν ότι δεν θα έλθει άλλη ρύθμιση για τη ρύθμιση των χρεών και των οφειλομένων προς το Ι.Κ.Α. την επόμενη δεκαετία, αυτή η ρύθμιση προαναγγέλθηκε. 
     Επίσης, αποκαλύπτει τη συγκεντρωτική λογική, αφού πολλές φορές περιλαμβάνει τη φράση «αποφασίζει ο Υπουργός» και για ζητήματα που θα έπρεπε να υπάρχει ένα σταθερό και διαφανές πλαίσιο επίλυσης. 
     Χαρακτηρίζεται από αποσπασματικότητα, αφού οι ρυθμίσεις για υπαγωγή στον Ο.Α.Ε.Δ. των μικρών επιχειρήσεων στα χωριά θα ζημιώσουν και τα ταμεία και την ύπαιθρο, ενώ διευρύνει τις ανισότητες και αυξάνει τις αδικίες, αφού δεν περιλαμβάνει τους υπαλλήλους του Ι.Κ.Α. στη χορήγηση του κινήτρου που δίνεται για τους άλλους εργαζόμενους στα ασφαλιστικά ταμεία. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ολοκληρώνω, κύριε Πρόεδρε. 
     Τέλος, δηλώνει την πρόθεση της Κυβέρνησης να μετακυλήσει το κόστος των ιατροφαρμακευτικών δαπανών στις πλάτες των ασφαλισμένων με τη θέσπιση συμμετοχής στις προληπτικές εξετάσεις. Για όλα αυτά τα ζητήματα θα μιλήσω αύριο εκτενώς στην κατ’ άρθρο συζήτηση. 
     Θα κλείσω όμως τη σημερινή μου παρέμβαση, επισημαίνοντας ότι για τη σωστή αντιμετώπιση των προβλημάτων των ασφαλιστικών ταμείων απαιτείται σοβαρότητα, συνέπεια και υπευθυνότητα, κοινωνική ευαισθησία, ουσιαστικός διάλογος και συναίνεση. 
     Δυστυχώς έως τώρα η Κυβέρνηση κινήθηκε προς την αντίθετη κατεύθυνση γιατί διογκώνονται και τα ελλείμματα και αυξάνεται η σύγχυση και η ανασφάλεια των πολιτών. Φαίνεται ότι μ’ αυτό τον δρόμο λειαίνει το έδαφος για επιζήμιες και νεοφιλελεύθερες πολιτικές στο χώρο της κοινωνικής ασφάλισης. Ας γνωρίζει όμως ότι σ’ αυτήν την πορεία, θα τους βρει όλους –άνεργους, εργαζόμενους και συνταξιούχους- απέναντί της, ανεξαρτήτως με το τι ψήφισαν στις προηγούμενες εκλογές. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε. 
     Το λόγο έχει ο κ. Παναγιώτης Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
     Κύριοι συνάδελφοι, σ’ ένα νομοσχέδιο που έχει εβδομήντα δύο άρθρα, που κατά μέσο όρο κάθε άρθρο πραγματεύεται περίπου δέκα περιπτώσεις και υποπεριπτώσεις και έχει πάνω από είκοσι παραγράφους, σε έξι λεπτά είναι αδύνατον να μιλήσεις επί της ουσίας της κάθε διάταξης. Έτσι, λοιπόν, θα μιλήσω γενικά και θα ξεκινήσω από έναν κανόνα της φυσικής. 
     Πολλές φορές, κύριοι συνάδελφοι, εντοπίζουμε το πρόβλημα από το αποτέλεσμα. Ας δούμε, λοιπόν, ποιο είναι το αποτέλεσμα για τους ασφαλισμένους και δη τους συνταξιούχους. Έχουμε χαμηλές συντάξεις. Έχουμε συνταξιούχους πολλών ταχυτήτων και όταν οι συνταξιούχοι θέλουν να προσεγγίσουν τη δημόσια υγεία και περίθαλψη, συναντούν απέραντη γραφειοκρατία και ταλαιπωρία. Και πότε φυσικά θα χρειαστείς το γιατρό; Όταν είσαι νέος; Όταν βγάζεις το ζουμί από την πέτρα; Όχι, φυσικά. Χρειάζεσαι το γιατρό και την περίθαλψη της πολιτείας όταν συνταξιοδοτηθείς σε κάποια ηλικία. 
     Και να φανταστείτε, κύριοι συνάδελφοι, ότι ο τρόπος με τον οποίο αντιμετωπίζει η πολιτεία την τρίτη ηλικία –αυτό που λέμε τα «περήφανα γηρατειά»- είναι ο δείκτης ποιότητας της δημοκρατίας μας, όπως είπε και ο σημερινός Πρόεδρος της Δημοκρατίας κ. Παπούλιας. 
     Πού οφείλεται αυτό; Πριν από δύο εβδομάδες, είχαμε ένα μικρό συνταξιοδοτικό που έφερε το Υπουργείο Οικονομίας και Οικονομικών. Κατά τη διάρκεια αυτής της συζήτησης, αναφέρθηκα στις αιτίες που δημιούργησαν το συνταξιοδοτικό πρόβλημα της χώρας. Δεν θα αναφερθώ πάλι σ’ αυτές ούτε θα αναφερθώ στο μεγάλο δημογραφικό πρόβλημα της χώρας, αφού κατά βάση η αναπλήρωση των γενεών είναι αυτή που δημιουργεί το μεγάλο ζήτημα στο ασφαλιστικό μας σύστημα. Διότι ενώ θα έπρεπε να έχουμε κατά οικογένεια 2,10 παιδιά, έχουμε 1,30. 
     Όμως, σήμερα θα προσθέσω και κάποιους άλλους λόγους σ’ αυτή τη γενική τοποθέτησή μου. 
     Η κατάσταση στα ασφαλιστικά ταμεία οφείλεται πρώτον, στον κατακερματισμό του ασφαλιστικού συστήματος, με αποτέλεσμα να υπάρχουν πολλά ταμεία και αδύνατα οικονομικά. 
     Δεύτερον, η προσπάθεια που έγινε για τη συνένωση των ταμείων εδόθη σ’ ένα βάθος χρόνου που ακόμα δεν έχει συντελεστεί και αναμένουμε. 
     Τρίτον, το πολυδαίδαλο σύστημα εισφορών -ειδικές παροχές, επικουρικές συντάξεις, το άλφα, το βήτα και το γάμα- έχει ως αποτέλεσμα την εισφοροδιαφυγή. 
     Τέταρτον, η καθυστέρηση επιβολής του ασφαλιστικού συστήματος γεωγραφικά ώστε να είναι καθολικό, είχε ως αποτέλεσμα το ’85 κάποιοι οι οποίοι δούλευαν στην ύπαιθρο να μην εντάσσονται στο σύστημα και να μην πλήρωναν εισφορές, ενώ κάποιοι που ήταν στις πόλεις πλήρωναν. 
     Αποτέλεσμα είναι σήμερα αυτοί που θέλουν να βγουν στη σύνταξη να μην έχουν τα μεροκάματα, να μην έχουν την ανάλογη εκείνη εισφορά, ώστε να μπορούν να βγουν στη σύνταξη. 
     Πέμπτον, και αυτό είναι το βασικό για μένα, τα πισωγυρίσματα της πολιτείας. Και εδώ έρχομαι να εστιάσω την κριτική μου στο νομοσχέδιο. Εστιάζω την κριτική μου λοιπόν, σ’ ένα νομοσχέδιο, που σίγουρα δεν φιλοδοξεί να λύσει το ασφαλιστικό ζήτημα, το οποίο είναι τεράστιο και υπονομεύει τα θεμέλια της οικονομίας μας και υποθηκεύει το μέλλον των μελλοντικών γενεών. Προχωρά όμως σε ρυθμίσεις που χαρακτηρίζονται από ασυνέπεια. 
     Και θα εξηγήσω τι εννοώ. Ειδικά το κεφάλαιο για τη ρύθμιση των οφειλομένων εισφορών. Γιατί θεωρώ ότι εδώ είναι η ασυνέπεια: 
     Πρώτον, διότι, όταν επαναλαμβάνονται τέτοιες ρυθμίσεις σε προβλεπτά χρονικά διαστήματα, δημιουργούν αντικίνητρα εξόφλησης. Γιατί να έρθει κάποιος να εξοφλήσει τις ασφαλιστικές του εισφορές, όταν ξέρει ότι μετά από τρία χρόνια θα έρθει η πολιτεία και θα του πει «Ξανακάνω μια καινούργια ρύθμιση.»; Δεν τα πληρώνει. Επίσης, στρεβλώνει τον ανταγωνισμό. Οι επιχειρήσεις στην αγορά που δεν πληρώνουν τις εισφορές τους έχουν, αν θέλετε, μεγαλύτερο ταμείο, για να κάνουν άλλες πολιτικές. Και φυσικά δεν ανταγωνίζονται επί ίσοις όροις άλλες επιχειρήσεις που πληρώνουν τις εισφορές τους. 
     Δεύτερον, οι ρυθμίσεις αυτές απευθύνονται σε φορείς του δημοσίου, στην «ΟΛΥΜΠΙΑΚΗ», στο Υπουργείο Πολιτισμού, στο Υπουργείο Οικονομικών. Ξέρετε ότι οι μεγαλύτεροι οφειλέτες του Ι.Κ.Α. είναι το δημόσιο; Το δημόσιο χρωστάει τα περισσότερα. 
     Τρίτον, ειδικά στα δημόσια έργα με τους εργολάβους και τις ρυθμίσεις τις οποίες κάνετε, υπάρχει μία άνιση μεταχείριση. Γιατί ο εργολήπτης που έδωσε μία έκπτωση 25% να συναγωνίζεται τον άλλο που έδωσε 35% όταν ο άλλος δεν έχει πληρώσει τις εισφορές; Είναι υγιής αυτός ο ανταγωνισμός; Δεν είναι υγιής. Και έρχεται εκ των υστέρων η πολιτεία να δώσει σ’ αυτόν, νέο δικαίωμα ρύθμισης ο οποίος υπέκλεψε τη δημοπρασία και το έργο αυτό από κάποιον άλλο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα κλείσω, κύριε Πρόεδρε. 
     Είπε ο κ. Γιακουμάτος το εξής: «Μα, το κάνουμε, για να μην υπάρξει ανεργία. Βοηθάμε τις επιχειρήσεις αυτές, για να κρατηθούν». Οποία στρέβλωση στην αγορά! Αυτός ο οποίος είναι να σβήσει, δεν ζει με ενέσεις. Είναι προτιμότερο να τον αφήσεις να σβήσει και να δημιουργήσεις κίνητρα, ώστε να υπάρχουν καινούργιες επιχειρήσεις που θα πάρουν εργαζόμενους και θα είναι υγιείς επιχειρήσεις. Μια επιχείρηση που την κρατάς με ενέσεις δεν είναι υγιής ανταγωνισμός. 
     Θα ρωτήσετε: Μα, και το ΠΑ.ΣΟ.Κ. δεν έκανε ρυθμίσεις; Σαφώς έκανε το ΠΑ.ΣΟ.Κ. ρυθμίσεις, αλλά το κράτος, κύριε Υπουργέ, πρέπει να έχει συνέχεια, συνέπεια, σταθερότητα σε μεγάλα ζητήματα. Τα πισωγυρίσματα μόνο χάος φέρνουν. Υπήρχαν ρυθμίσεις και για τον Ο.Γ.Α. και για τους οφειλέτες. Χρειαζόταν εσείς να έρθετε να το επαναλάβετε, για να φθάσουμε σ’ αυτά τα αποτελέσματα; 
     Γι’ αυτό το λόγο, λοιπόν, εγώ προσωπικά καταψηφίζω το νομοσχέδιο επί της αρχής. Για τις επιμέρους ρυθμίσεις για το Τ.Σ.Μ.Ε.Δ.Ε. και άλλα θα αναφερθώ κατ’ άρθρο και θα καθορίσω τη στάση μου από τις τροποποιήσεις τις οποίες σας προτείνω και θα αποδεχθείτε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στους χώρους του Μεγάρου της Βουλής των Ελλήνων είκοσι  μαθητές και μαθήτριες  με τρεις συνοδούς καθηγητές από το Γυμνάσιο Αιγείρας Αχαΐας.
     Η Βουλή τους  καλωσορίζει. 
     (Χειροκροτήματα από όλες τις πτέρυγες της Βουλής)
       Το λόγο έχει ο κ. Αντωνακόπουλος. 
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, δεν εκπλήσσει κανέναν ο χαρακτήρας του νομοσχεδίου. Η Κυβέρνηση είναι πιστή στο ιδεολογικό της δόγμα, το δόγμα του νεοφιλελευθερισμού που χαρακτηρίζει το κράτος ως ένα χώρο, όπου διευθετούνται προσωπικά συμφέροντα, αλλά και συμφέροντα ομάδων. Η αντίληψη του συντηρητικού μεγαλοκρατισμού είναι προφανής σ’ αυτό το νομοσχέδιο, καθώς βεβαίως και το έλλειμμα της κοινωνικής ευαισθησίας, το αξίωμα ότι οδηγούμαστε σε μία κοινωνία της αγοράς παρεξηγώντας τον όρο οικονομία της αγοράς. Αλλά και εκεί πρέπει να υπάρχουν κανόνες.  
     Έτσι, λοιπόν, στο σημερινό νομοσχέδιο βλέπουμε να δημιουργούνται επιπλέον επιτροπές, αμειβόμενοι επιπλέον από τις συλλογικές συμβάσεις ειδικοί συνεργάτες, βλέπουμε σε σχέση με την κοινωνική ευαισθησία να αφαιρούνται πολιτικές. Και αυτό, βεβαίως, έχει να κάνει με την εικόνα που βγάζει σήμερα το κράτος, ένα κράτος που παρεμβαίνει στο χώρο της ποιότητας της δημοκρατίας. Και δυστυχώς, η Αστυνομία από μια υπηρεσία που εξυπηρετεί τον πολίτη, έχει γίνει μια Αστυνομία στην υπηρεσία του κόμματος, όταν βγαίνουν οι ίδιοι οι κορυφαίοι συνδικαλιστές και λένε ότι η Νέα Δημοκρατία είναι το σπίτι τους και είναι περίπου οι ίδιοι άνθρωποι οι οποίοι εκτρέπονται και προκαλούν την κοινωνία. Επίσης, είναι ορατή η παρέμβαση και της δικαιοσύνης στο ζήτημα της ποιότητας της δημοκρατίας, για να δίνουμε εντολές από πολύ ψηλά στην εκδίκαση των υποθέσεων που έχουν οι εργαζόμενοι στις αντιδικίες με τους οποιουσδήποτε εργοδότες, κράτος ή ιδιώτες. Είναι η παρέμβαση από τον Άρειο Πάγο. Η εντολή ουσιαστικά που δόθηκε –ας είναι προτροπή- κατά την άποψή μου είναι εντολή. 
     Ερχόμαστε, λοιπόν, στην κοινωνική διάσταση του  νομοσχεδίου. Πιστοί στο δόγμα ότι τα μέσα που διαθέτει το κράτος για αναδιανομή εισοδήματος, τη φορολογική πολιτική, την πολιτική μισθών και το ασφαλιστικό σύστημα τα εξαντλεί υπέρ των κατεχόντων. Το είδαμε στο φορολογικό σύστημα και ας μην αναλύσουμε πού πάνε οι έμμεσοι φόροι και ποιους βαρύνουν, το Φ.Π.Α. ποιους βαρύνει, ποιους απαλλάσσετε από τη φορολογία. Το είδαμε στην πολιτική μισθών, ότι το 3%-4% ουσιαστικά οδηγεί σε πραγματική μείωση των αποδοχών των εργαζομένων. Καταργήσατε τις συλλογικές συμβάσεις, καταργήσατε τα οκτάωρα. Όλα αυτά είναι σε μείωση των αποδοχών των εργαζομένων στον ιδιωτικό τομέα.
     Και έρχεται τώρα μία γεύση ασφαλιστικού. Εδώ, λοιπόν, για άλλη μια φορά αποδεικνύεται ότι ουσιαστικά το κράτος δείχνει μία ασυνέπεια στις υποχρεώσεις του  απέναντι στα μεγάλα ταμεία, όπως είναι το Ι.Κ.Α. Και στο Τ.Σ.Μ.Ε.Δ.Ε. έχει ασυνέπεια, καθώς χρωστάει κάπου 300.000.000 ευρώ το κράτος. Στο Ι.Κ.Α. έχουν πολλαπλασιαστεί οι οφειλές τα τελευταία χρόνια. Ουσιαστικά λέτε για ρύθμιση, αλλά η ρύθμιση αυτή είναι χαριστική. Απαλλάσσετε τους εργοδότες από τις εισφορές και απαιτούμε από τους εργαζόμενους. Νάτος, λοιπόν, ο χαρακτήρας. Όλα αυτά είναι σύμφωνα με το νεοφιλελευθερισμό. Η κοινωνία πρέπει να εξυπηρετήσει τις οικονομικές σκοπιμότητες, ούτως ώστε να διασφαλίζονται τα κέρδη κάποιων κατεχόντων. 
     Και έρχεστε παρακάτω και λέτε ότι ρυθμίζουμε τις οφειλές των μεγαλοεργολάβων, για να πάρουν φορολογική ενημερότητα και να ξαναπάρουν τα μεγάλα έργα, να είναι μέσα στο παιχνίδι. Γι’ αυτούς, λοιπόν, δεν ζήτησε κανένας ρύθμιση. Θεσμικά δεν υπήρξε κάποια έκφραση αυτού του χώρου να ζητήσει ρύθμιση. Έτσι είπε η Οικονομική και Κοινωνική Επιτροπή. Εσείς, λοιπόν, οίκοθεν προβαίνετε στη ρύθμιση ειδικά για τους μεγαλοκατασκευαστές; Τι είναι αυτό που προκάλεσε το ενδιαφέρον σας τόσο πολύ γι’ αυτήν την τάξη, η οποία, εν πάση περιπτώσει, δεν είναι και καμία τάξη που υποφέρει, ενώ για κάποιες άλλες τάξεις συνανθρώπων μας, που υποφέρουν, φροντίσατε να συμμετέχουν –δεν ξέρω αν είναι πολύ ή λίγο- στην προληπτική ιατρική; 
     Έρχεστε, λοιπόν, σήμερα μ' αυτό το νομοσχέδιο και επιβαρύνετε το Ι.Κ.Α. με δυσβάσταχτα χρέη, ενώ είναι ήδη χρεοκοπημένο ουσιαστικά με τη δική σας πολιτική. Φορτώσατε εκεί τα 10.000.000.000 από το ασφαλιστικό των τραπεζών και έρχεστε τώρα να πιέσετε και άλλο τους εργαζόμενους, για να καλύψουν αυτά που δεν δίνουν οι κατέχοντες. Εδώ, λοιπόν, λέει ο λαός την παροιμία: «Βόηθά με φτωχέ μου, μη σου μοιάσω». Έτσι το κάνετε και σεις. Λέτε στους εργαζόμενους να χρηματοδοτήσουν τα ασφαλιστικά ταμεία καλύπτοντας και αυτά που οι εργοδότες και το κράτος δεν συνεισφέρουν, όπως είναι υποχρεωμένοι να κάνουν. Επειδή όμως έχουν την πλειοψηφία στο νομοθετικό Σώμα της χώρας ρυθμίζεται για άλλη μια φορά αυτή η υποχρέωση υπέρ αυτών, που έχουν το πάνω χέρι στην οικονομία. 
     Στο Τ.Σ.Μ.Ε.Δ.Ε., λοιπόν -γιατί ο μισός τίτλος του νομοσχεδίου σας αναφέρεται στο Τ.Σ.Μ.Ε.Δ.Ε.- πιστεύω ότι δεν έχετε καταλάβει ότι υπάρχει μεγάλο πρόβλημα με τους νέους μηχανικούς. Αγνοείτε ότι βαρύνετε με 80 έως 130 ευρώ επιπλέον τις εισφορές για κάθε νέο μηχανικό, όταν στην αγορά τα πράγματα δεν είναι καλά. Πάτε σε μείωση παροχών. Λέτε ότι δεν υπάρχει αναλογιστική μελέτη. Μα, είναι φανερό ότι το Τ.Σ.Μ.Ε.Δ.Ε. είναι πολύ πλούσιο ταμείο. Έχει 3.000.000.000 ευρώ αποθέματα. Έτσι, λένε οι άνθρωποι που είναι εκεί. Χρωστάτε σαν κράτος στο Τ.Σ.Μ.Ε.Δ.Ε. 300.000.000 ευρώ. Και βέβαια, κάθε χρόνο το Τ.Σ.Μ.Ε.Δ.Ε. βγάζει 200.000.000 ευρώ πλεόνασμα και αν υλοποιούσατε τη ρύθμιση που σας λένε  οι μηχανικοί, το κόστος κάθε χρόνο δεν είναι πάνω από 40.000.000 ευρώ. Εδώ όμως λέτε ότι δεν δεσμευόμαστε από την απόφαση του Συμβουλίου Επικρατείας, αλλά η απόφαση του Ελεγκτικού Συνεδρίου, που σας βολεύει, για να μην πάρετε τους συμβασιούχους, είναι για σας δέσμευση. 
     Το Συμβούλιο της Επικρατείας δεν είναι δέσμευση Αναλόγως. λοιπόν και ανάλογα. Και πρέπει να γνωρίζετε πολύ καλά ότι τους μηχανικούς τους εκφράζει η αντιπροσωπεία του Τ.Ε.Ε., διότι στην διοικούσα ηγεσία του Τ.Ε.Ε. πολλά έχουν γίνει, πολλά έχουν γίνει και στη διοίκηση του Τ.Σ.Μ.Ε.Δ.Ε., πολλά έχουν γίνει και στη διοίκηση της Τράπεζας Αττικής. Εδώ, λοιπόν, θα πρέπει να δείτε αν υπάρχει ο όρος διαφάνεια, αν διασφαλίζεται η ορθή και χρηστή διαχείριση του χρήματος που προέρχεται από τις εισφορές. 
     Φροντίσατε αυτός ο νόμος να συζητηθεί μετά τις εκλογές στο Τ.Ε.Ε., όπου τα αποτελέσματα κάτι άλλο δείχνουν εκεί και θα πρέπει να το δείτε, να το αναλύσετε και να μη λέτε ότι το Τ.Ε.Ε. συμφώνησε απόλυτα με αυτήν τη ρύθμιση, διότι από κάτω ο κόσμος έχει άλλη αντίληψη, και οι μηχανικοί του δημοσίου και άλλοι συλλογικότεροι φορείς που εκφράζουν γνήσια μ’ ένα άλλο σύστημα απλής αναλογικής τους μηχανικούς, διότι υπάρχει πράγματι και κρίση θεσμικού πλαισίου στο Τ.Ε.Ε.. Δεν υπάρχει αντιστοίχιση διοίκησης και βάσης και αυτό είναι ένα μεγάλο ζήτημα της ποιότητας της δημοκρατίας στα σωματεία.
     Τώρα, τελειώνω, κύριε Πρόεδρε, με κάποια δείγματα γραφής σε σχέση με την ποιότητα του νομοσχεδίου. Επειδή πράγματι είναι διάσπαρτες ρυθμίσεις, θα σας πω ότι η συμμετοχή στις δαπάνες στην προληπτική ιατρική, η ανάθεση σε τράπεζες των εισπράξεων των οφειλών από δάνεια στην Εργατική Κατοικία, η υπαγωγή στον Οργανισμό Ασφάλισης Επαγγελματιών Εμπόρων όσων επιχειρηματιών είναι σε τοπικά διαμερίσματα πάνω από χίλιους διακόσιους κατοίκους άσχετα από το εισόδημα, η αδιαφορία σε σχέση με τους ρητινοσυλλέκτες που σας έβαλα ένα θέμα βελτίωσης της σχέσης των ενσήμων με την ποσότητα παραγωγής ρητίνης, όλα αυτά δείχνουν ότι αδιαφορήσατε για μικρές παροχές που αφορούν μεγάλες ομάδες, αλλά δώσατε μεγάλες παροχές σε πολύ μικρές ομάδες ή  σε συγκεκριμένους ανθρώπους με αυτό το νομοσχέδιο. Γι’ αυτό, λοιπόν, εδώ ο τίτλος του νομοσχεδίου που έχει να κάνει με τον τίτλο του Υπουργείου σας «Κοινωνικής Προστασίας» δεν φαίνεται να δικαιώνεται, γιατί δεν υπάρχει κοινωνική προστασία με αυτό το νομοσχέδιο, υπάρχει οικονομική προστασία.
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε συνάδελφε.
     Ορίστε, κύριε Υπουργέ. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Μία πολύ σύντομη παρατήρηση, κύριε Πρόεδρε. 
     Θα ήθελα να διαβεβαιώσω τον κύριο συνάδελφο και το Σώμα ότι η παρούσα Κυβέρνηση δεν δίδει εντολές στη δικαιοσύνη, κύριε συνάδελφε. Η δικαιοσύνη επί ημερών Κυβέρνησης Νέας Δημοκρατίας είναι ανεξάρτητη. 
     ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, αυτό μόνο ως ανέκδοτο ισχύει.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Και μία διόρθωση. Οι οφειλές του δημοσίου προς το Τ.Σ.Μ.Ε.Δ.Ε. δεν είναι 300.000.000 ευρώ. Εντός της χρονιάς αυτής το δημόσιο κατέβαλλε οφειλές του προς το Τ.Σ.Μ.Ε.Δ.Ε. και μένει ένα άνοιγμα της τάξης των 300.000.000 δραχμών. Είναι λιγότερο από 1.000.000 ευρώ, κύριε συνάδελφε. 
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, γι’ αυτό που λέει ο κύριος Υπουργός για τη δικαιοσύνη νομίζω ότι δεν πείθεται κανείς σε αυτήν την Αίθουσα.
     ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο κ. Καρασμάνης.
     ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κύριε Πρόεδρε.
     Το συζητούμενο νομοσχέδιο αναμφίβολα κινείται στη σωστή κατεύθυνση. Ρυθμίζει θέματα κοινωνικού χαρακτήρα και αναφέρεται σε ευπαθείς κοινωνικές ομάδες. Αντιμετωπίζει προβλήματα -πάνω από διακόσιες περιπτώσεις- και δίνει λύσεις σε χρονίζοντα προβλήματα. Από την αρχή μέχρι το τέλος του νομοσχεδίου οι λέξεις οι οποίες αναφέρονται είναι «επιλύεται», «ρυθμίζει», «αποδέχεται», «αξιολογεί». Δυστυχώς, όμως, από μία μερίδα συναδέλφων παίζεται ένα παιχνίδι επικοινωνιακό και εστιάζεται η κριτική τους σε ένα – δύο σημεία του νομοσχεδίου. Για λόγους επικοινωνιακούς συσκοτίζουν την πραγματικότητα και αναφέρομαι στο άρθρο 46 που αναφέρεται στο πληθυσμιακό κριτήριο των δύο χιλιάδων κατοίκων. Κατ’ αρχάς, θα πρέπει να ξεκαθαρίσουμε ότι αυτοί οι οποίοι είναι ασφαλισμένοι σε χωριά κάτω από δύο χιλιάδες κατοίκους και έχουν επιχειρήσεις συνεχίζουν παραμένουν στον Ο.Γ.Α., δεν τους πειράζει το νομοσχέδιο. Παραμένουν στον Ο.Γ.Α., δεν πάνε στο Τ.Ε.Β.Ε. Απλώς με το νομοσχέδιο μπαίνει μια καινούργια ρήτρα πληθυσμιακού κριτηρίου που λέει ότι οι καινούργιοι επαγγελματίες σε περιοχές με πληθυσμό χίλια διακόσια άτομα και πάνω, σύμφωνα με την απογραφή του 2001, θα πάνε στον Οργανισμό Ασφάλισης Ελεύθερων Επαγγελματιών του Τ.Ε.Β.Ε.. 
     Κύριε Υπουργέ, είστε Βουλευτής περιφέρειας. Σας διακρίνει μια ιδιαίτερη ευαισθησία για την περιφέρεια. Θα παρακαλούσα πάρα πολύ να προσέξετε αυτό το πληθυσμιακό κριτήριο των χιλίων διακοσίων ατόμων. Εμείς στην Επιτροπή Περιφερειών κάναμε μια πολύ σημαντική δουλειά, έχουμε καταθέσει μια έκθεση με συγκεκριμένες προτάσεις. Τι λέμε εκεί; Λέμε ότι θα πρέπει στις παραμεθόριες προβληματικές περιοχές να υπάρξουν ειδικά τομεακά προγράμματα, ειδικά κίνητρα για να μπορέσουμε πραγματικά να συγκρατήσουμε τον πληθυσμό στις εστίες τους. Μάλιστα, αυτήν την έκθεση θα τη στείλουμε και στον Πρωθυπουργό και στους Αρχηγούς των κομμάτων και σε όλα τα κυβερνητικά στελέχη για να λάβουν υπ' όψιν τις προτάσεις της Επιτροπής μας. Θα σας παρακαλούσα πάρα πολύ να ξαναδείτε το πρόβλημα αυτό με το πληθυσμιακό κριτήριο των χιλίων διακοσίων ατόμων. 
     Δεν υπάρχει καμιά αμφιβολία ότι το παρόν νομοσχέδιο επιλύει πάρα πολλά προβλήματα. Μπορεί κάποιος να αρνηθεί ότι λύνει προβλήματα, εκκρεμότητες που χρονολογούνται από το 1979 στο ταμείο Τ.Σ.Μ.Ε.Δ.Ε.; Το γνωρίζουν άλλωστε οι μηχανικοί. Από εκεί και πέρα, δίνεται η δυνατότητα στους ελεύθερους επαγγελματίες να αναγνωρίσουν μέχρι εκατόν πενήντα μέρες ασφάλισης, δηλαδή έξι μήνες, εφ’ όσον έχουν συμπληρώσει το εξηκοστό πέμπτο έτος της ηλικίας τους, για να θεμελιώσουν δικαίωμα συνταξιοδότησης. Είναι μια πολύ σημαντική διάταξη, ιδιαίτερα για το χώρο των αυτοαπασχολουμένων. 
     Επίσης, δίνεται η δυνατότητα –πάρα πολύ σημαντική διάταξη- σε αυτούς οι οποίοι δεν μπορούν να συμπληρώσουν τις εκατό μέρες κατ’ έτος για την υποβολή συνταξιοδότησης την τελευταία πενταετία. Και γιατί το κάνουμε αυτό; Είναι δυνατόν ένας μακροχρόνια άνεργος, ιδιαίτερα μεγάλης ηλικίας που βρίσκεται στα όρια συνταξιοδότησης και έχει συμπληρώσει τα όρια ηλικίας για θεμελίωση του συνταξιοδοτικού δικαιώματος να έχει κατά μέσο όρο εκατό μέρες ασφάλιση το χρόνο; Η προϋπόθεση, λοιπόν, αυτή καταργείται, δίνεται η δυνατότητα να θεμελιώσουν δικαίωμα όλοι αυτοί οι οποίοι δεν έχουν τις εκατό μέρες ασφάλισης. 
     Ρυθμίζεται για πρώτη φορά η εξόφληση καθυστερημένων ασφαλιστικών εισφορών στον κλάδο πρόσθετης ασφάλισης. Είναι ένα πάγιο αίτημα διακοσίων χιλιάδων αγροτών και μ' αυτό το νομοσχέδιο δίνεται οριστική λύση, όπως επίσης δίνεται η δυνατότητα συνταξιοδότησης από τον Ο.Γ.Α. στον επιζώντα σύζυγο -είναι μια νέα ρύθμιση- ακόμα και στην περίπτωση που αυτός εργάζεται σε οποιαδήποτε εργασία. Ήταν ένα αίτημα που απασχολούσε ιδιαίτερα πάρα πολύ μεγάλο αριθμό ασφαλισμένων στον Ο.Γ.Α. και είναι μια πολύ ευεργετική διάταξη για τους ασφαλισμένους αγρότες. 
     Επίσης, δίνονται πάρα πολλές λύσεις στους ασφαλισμένους αγρότες, αυτούς οι οποίοι δεν μπορούν να θεμελιώσουν το δικαίωμα της σύνταξης για να πάρουν τη βασική σύνταξη, ακόμα και σ’ αυτούς οι οποίοι παίρνουν κάποια σύνταξη από ξένο ασφαλιστικό φορέα. Θα μπορούν με αυτήν τη διάταξη του νομοσχεδίου που θα ψηφίσουμε να πάρουν τη βασική σύνταξη του Ο.Γ.Α. και μάλιστα δίνεται η δυνατότητα σε εκκρεμείς περιπτώσεις να υποβάλουν ξανά αίτηση για ρύθμιση αυτού του δικαιώματος. 
     Κύριε Υπουργέ, δείτε μια λύση στη ρύθμιση των οφειλών στο Ι.Κ.Α. Είναι πάρα πολύ σημαντική η ρύθμιση, ωστόσο θα ήθελα να σας επισημάνω ότι υπάρχει μια πολύ μεγάλη αδικία από προηγούμενη διάταξη νόμου που δίνει τη δυνατότητα στο Ι.Κ.Α., στον επιχειρηματία, πέρα από τη μια δόση, να του παρακρατεί και άλλες τέσσερις δόσεις. Είναι μεγάλο το βάρος. Αντιλαμβάνεστε ότι δημιουργεί μεγάλο πρόβλημα στη ρευστότητα των επιχειρηματιών, γι’ αυτό θα ήθελα να το προσέξετε αυτό.
     Κύριε Υπουργέ, δεν υπάρχει καμιά αμφιβολία ότι το νομοσχέδιο κινείται προς τη σωστή κατεύθυνση και δίνει λύσεις σε πάρα πολλά προβλήματα που επί πολλά χρόνια ταλάνιζαν μεγάλες κοινωνικές ομάδες, γι’ αυτό δίνω και τη θετική μου ψήφο. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καρασμάνη.
     Έχει ζητήσει το λόγο ο κύριος Υπουργός για να δευτερολογήσει.
     Ορίστε, κύριε Υπουργέ, έχετε το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Κυρίες και κύριοι συνάδελφοι, και οι σημερινές παρεμβάσεις των συναδέλφων όλων των πτερύγων μου δίδουν την ευκαιρία να πω πολύ σύντομα λίγα λόγια για το τι η Κυβέρνηση κάνει στον ευαίσθητο τομέα του συστήματος κοινωνικής ασφάλισης. 
     Το σύστημα κοινωνικής ασφάλισης έχει ταλαιπωρηθεί όλα τα τελευταία χρόνια και μέχρι το 2004 από τη μη εφαρμογή του υπάρχοντος θεσμικού πλαισίου. Υπάρχουν νόμοι όπως ο ν. 2084/1992, ο ν. 2676/1999 και ο ν. 3029/2002, οι οποίοι είναι προς εφαρμογή. Έχουμε προς εφαρμογή εκκρεμότητες του νόμου του 1992 και το σύνολο των διατάξεων των νόμων του 1999 και του 2002. Το σχέδιο νόμου το οποίο παρουσιάσαμε στην Εθνική Αντιπροσωπεία δεν φιλοδοξούσε να κάνει καμία απολύτως μεταρρύθμιση. Έρχεται, μεταξύ των άλλων, να κλείσει εκκρεμότητες πολλές των οποίων ανάγονται στη νομοθεσία του 1992. Αναφέρομαι ειδικότερα στις διατάξεις περί Τ.Σ.Μ.Ε.Δ.Ε., αυτού του πράγματι ισχυρού ταμείου των μηχανικών.
     Επειδή σήμερα υπήρξε μια απόπειρα στρέβλωσης αυτών που η Κυβέρνηση προτείνει στην Εθνική Αντιπροσωπεία, είμαι υποχρεωμένος να σταθώ σε δύο σημεία του σχεδίου νόμου. Ξεκινώ από την προτεινόμενη διάταξη για την ρύθμιση των οφειλομένων εισφορών εργοληπτικών επιχειρήσεων στο Ι.Κ.Α.. Η πρότασή μας είναι μια πρόταση οριστικής είσπραξης των οφειλομένων στο Ι.Κ.Α. και δεν είναι μια συνήθης ρύθμιση χρεών. Είπα χθες και το τονίζω και σήμερα, ότι η προσερχόμενη για ένταξη επιχείρηση υποχρεούται στην προσκόμιση εγγυητικής επιστολής τράπεζας ισόποσης με το σύνολο της οφειλής. Έτσι το Ι.Κ.Α. διασφαλίζεται πλήρως. Αν μια εργοληπτική εταιρεία έρθει να ενταχθεί σ’ αυτήν τη ρύθμιση και μετά τη δεύτερη ή την τρίτη δόση παύει να εκπληρώνει τις υποχρεώσεις της, τότε το Ι.Κ.Α. με την εγγυητική επιστολή θα εισπράξει το σύνολο των οφειλομένων. Με άλλα λόγια, μηδενίζονται οι επισφάλειες του Ι.Κ.Α.. 
     Είναι και μια πρόταση που αφορά όχι τους μεγάλους. Δεν υπάρχουν μεγάλες εργοληπτικές εταιρείες –οι γνωστές- που χρωστούν. Αφορά διακόσιες ενενήντα επιχειρήσεις του κατασκευαστικού τομέα οι οποίες είναι κατά κανόνα μικρομεσαίες και πολύ μικρές. Γι’ αυτό το σύνολο των οφειλομένων εισφορών τους φτάνει στα 20.000.000 ευρώ, δηλαδή στο 0,5% των συνολικών οφειλών των επιχειρήσεων προς το Ι.Κ.Α.. Για τις άλλες επιχειρήσεις, πέραν του εργοληπτικού κλάδου, για τις οποίες προτείνουμε ρύθμιση, έχουμε εκατόν τριάντα χιλιάδες μικρομεσαίες επιχειρήσεις, ενώ επιχειρήσεις που θα χαρακτηρίζονταν μεγάλες λόγω οφειλών που ξεπερνούν το 1.000.000 ευρώ, είναι μόλις εκατόν πενήντα.
     ‘Αρα η Κυβέρνηση ενδιαφέρεται και προτείνει μια ρύθμιση στην Εθνική Αντιπροσωπεία η οποία αφορά τους πολλούς μικρομεσαίους που αδυνατούν να δώσουν τις οφειλές τους αυτήν τη στιγμή προς το Ι.Κ.Α.. Δεν χαρίζουμε σε κανέναν. Ερχόμαστε να ρυθμίσουμε. 
     Όσον αφορά τον εργοληπτικό τομέα, πρέπει να πω ότι με την πρότασή μας αποκαθιστούμε την παραβιασθείσα και στο παρελθόν αρχή της ίσης μεταχείρισης μεταξύ κλάδων, τομέων και επιχειρήσεων, αφού ο οποιοσδήποτε άλλος κλάδος -προμηθευτές του δημοσίου που προμηθεύουν από σεντόνια μέχρι πολεμικό εξοπλισμό- με προηγούμενες ρυθμίσεις μπορούσαν να υπάγονται και αυτές σε ευνοϊκές διατάξεις. Δεν υπάρχει κανένας λόγος οι μικρομεσαίοι ενός κλάδου όταν μάλιστα του βάζουμε και εγγυητική επιστολή  να μην μπορούν να ενταχθούν στη ρύθμιση. Γι’ αυτό και προτείνουμε αυτήν τη ρύθμιση.
     Έρχομαι στη διάταξη περί προληπτικής ιατρικής. Στόχος μας είναι να διευρύνουμε τις δωρεάν εξετάσεις προληπτικής ιατρικής σε όλους τους Έλληνες και ως προς το είδος και ως προς την έκταση και ως προς την περιοδικότητα. Υπάρχουν πολλές περιπτώσεις οι οποίες σήμερα ως υπηρεσίες προληπτικής ιατρικής είναι αδάπανες για τους Έλληνες. Αυτό για το οποίο ζητήσαμε νομοθετική εξουσιοδότηση είναι για την περίπτωση άλφα που είναι εμβολιασμοί παιδιών και ενηλίκων, σύμφωνα με το εθνικό πρόγραμμα εμβολιασμών και όχι για όλα τα εμβόλια, αλλά για κάποια ιδιαιτέρως δαπανηρά και για κάποιους ‘Ελληνες οι οποίοι θα δύνανται να πληρώσουν αυτήν την εισφορά. Αυτό θα προσδιοριστεί από την υπουργική απόφαση και γι’ αυτό ζητάμε νομοθετική εξουσιοδότηση.
     Υπάρχουν πολλές περιπτώσεις εμβολίων έξω από το εθνικό πρόγραμμα εμβολιασμών ή πολλές περιπτώσεις όπου οι έχοντες ανάγκη εμβολίων επειδή δεν έχουν τις προϋποθέσεις του νόμου του 1999 και της κοινής υπουργικής απόφασης επιβαρύνονται με το 100% του κόστους των εμβολίων. Με τη ρύθμιση την οποία εισηγούμεθα θέλουμε και γι’ αυτές τις περιπτώσεις να ελαφρύνουμε αυτούς τους Έλληνες και αντί να πληρώνουν το 100% του κόστους των εμβολίων, έως ότου ενταχθεί το εμβόλιο στο Εθνικό Σύστημα, να πάμε σε χαμηλή συνεισφορά τους. Αυτή είναι η βούληση της Κυβέρνησης. Η Κυβέρνηση ούτε υπαναχώρησε, ούτε έρχεται να προτείνει κάτι άλλο στην Εθνική Αντιπροσωπεία. Προσδιορίζει την εξουσιοδότηση την οποία ζητά από τη Βουλή.
     Γίνεται πολύ κριτική για το τι κάνει η Κυβέρνηση στο χώρο του συστήματος κοινωνικής ασφάλισης. Στις αρχές του χρόνου που έρχεται, η Κυβέρνηση θα παρουσιάσει στη Βουλή, μετά από διαβούλευση με τους κοινωνικούς εταίρους, μια σειρά μέτρων για την καλύτερη αντιμετώπιση της εισφοροδιαφυγής. Η εισφοροδιαφυγή είναι μια μάστιγα του συστήματος κοινωνικής ασφάλισης και ό,τι και να κάναμε σε αυτόν τον τομέα δεν υπήρξε τόσο αποτελεσματικό όσο θα θέλαμε. Γι’ αυτό, λοιπόν, ξεκινήσαμε μια γόνιμη διαβούλευση. Θα είμαστε σε θέση στους αμέσως προσεχείς μήνες να παρουσιάσουμε μια σειρά μέτρων βελτιώνοντας το νομοθετικό πλαίσιο που θα αντιμετωπίζει κατά καλύτερο τρόπο την εισφοροδιαφυγή.
     Κάνουμε μια πολύ αξιόλογη προσπάθεια για τον εξορθολογισμό των δαπανών του συστήματος παροχής υγειονομικής περίθαλψης σε πολύ στενή συνεργασία με το Υπουργείο Υγείας. Εκτιμάμε ότι πολύ σύντομα θα έχουμε  πολύ καλύτερα αποτελέσματα απ’ ό,τι είχαμε στο πρόσφατο και στο απώτατο παρελθόν. Προχωράμε στην εφαρμογή μέτρων διαφάνειας στη διαχείριση των ασφαλιστικών φορέων και οργανισμών. Στο υπό συζήτηση νομοσχέδιο προτείνουμε την υποχρέωση υποβολής αναλογιστικών μελετών κάθε τρία χρόνια, το κλείσιμο ισολογισμών όλων των ταμείων που σήμερα εκκρεμούν. Προβλέπουμε την εκπόνηση επιχειρησιακών σχεδίων για πρώτη φορά και την έκπτωση των διοικήσεων σε περίπτωση που δεν θα τηρήσουν αυτήν τη διαδικασία.
     Ξεκινήσαμε πρόδρομες και προπαρασκευαστικές ενέργειες προκειμένου μέσα στο 2007 να ολοκληρωθεί η εθνική απογραφή εργαζομένων και συνταξιούχων για να αποδώσουμε αριθμό μητρώου κοινωνικής ασφάλισης σε όλους τους Έλληνες. Είναι μια εκκρεμότητα η οποία ανάγεται στο 1992. Προχωρούμε στην ηλεκτρονική διαχείριση της κοινωνικής ασφάλισης. Με νομοθετική πρωτοβουλία την οποία θα καταθέσουμε ίσως πριν από το τέλος του χρόνου και σε κάθε περίπτωση στην αρχή του επόμενου, ερχόμαστε να ορίσουμε ότι το Κέντρο Ηλεκτρονικών Υπολογιστών των Κοινωνικών Υπηρεσιών το Κ.Η.Υ.Κ.Υ. που ιδρύθηκε το 1969, μετεξελίσσεται σε Κ.Ε.Π.Υ.Ο. του συστήματος κοινωνικής ασφάλισης. Προχωράμε στην ηλεκτρονική διαχείριση της κοινωνικής ασφάλισης που θα καταστεί ο κεντρικός πληροφοριακός πυλώνας των συστημάτων  της δημόσιας κοινωνικής ασφάλειας παρέχοντας σύγχρονες και αξιόπιστες υπηρεσίες στο σύνολο των ασφαλιστικών φορέων και οργανισμών, γιατί πρέπει να πω ότι η μεγάλη πλειοψηφία των ασφαλιστικών ταμείων δεν έχει ξεκινήσει, δεν έχει προχωρήσει ένα σύστημα ηλεκτρονικής διαχείρισης.
     Θα προτείνουμε στην Εθνική Αντιπροσωπεία έναν ενιαίο ελεγκτικό μηχανισμό του συστήματος κοινωνικής ασφάλισης. Θα προβλέπουμε ότι κλιμάκια της ενιαίας επιθεώρησης εργασίας και κοινωνικής ασφάλισης θα διασφαλίσουν καλύτερους ελέγχους του ασφαλιστικού μας συστήματος.
     Θα προτείνουμε στις αρχές του χρόνου ένα σύστημα αξιολόγησης της ασφαλιστικής συμπεριφοράς όλων των Ελλήνων, ένα σύστημα σταθερό, πάγιο, διαρκές, με bonus γι’ αυτούς οι οποίοι εκπληρώνουν τις υποχρεώσεις τους και με malus γι’ αυτούς οι οποίοι δεν τις εκπληρώνουν. Γι’ αυτό δεν θα χρειαστεί σε καμία επόμενη Βουλή να ερχόμαστε με προτάσεις ρυθμίσεων. Αυτό το σύστημα είναι αντικειμενικό και διαρκές. Είναι ένα σύστημα επιβράβευσης της καλής ασφαλιστικής συμπεριφοράς. 
     Καθιερώνουμε ένα σύγχρονο εθνικό συνταγολόγιο. Αυτό θα μας επιτρέψει την καταγραφή και αξιολόγηση όλων των απαραίτητων στοιχείων που επιτρέπουν τον έλεγχο των συνταγογραφήσεων, τον εξορθολογισμό των δαπανών και αναβάθμιση παρεχομένων υπηρεσιών προς όλους.
     Προχωρούμε στην οργάνωση ενός ηλεκτρονικού συστήματος διαχείρισης των συνταγών των φορέων κοινωνικής ασφάλισης που θα μας επιτρέψει να εισπράξουμε το ποσόν του 4% επί του κύκλου εργασιών των φαρμακοβιομηχανιών.
     Επίσης, έχουμε συστήσει μια επιτροπή η οποία πριν από το τέλος του χρόνου, υπό την Προεδρεία του Υποδιοικητή της Τραπέζης Ελλάδος, θα έρθει με προτάσεις προς την Κυβέρνηση για την καλύτερη αξιοποίηση της κινητής και ακίνητης περιουσίας, η οποία μπαίνει στο διαδίκτυο. Η διαχείριση αυτής της περιουσίας θα γίνεται μέσω του διαδικτύου και θα μπορούν όλοι οι ενδιαφερόμενοι να έχουν καθημερινώς γνώση γι’ αυτήν. 
     Τέλος, πρέπει να πω ότι διενεργούμε διαγωνισμό –ξεκίνησε ήδη το Ι.Κ.Α.- για να έχουμε φθηνότερη παροχή υπηρεσιών του τραπεζικού συστήματος προς το σύστημα κοινωνικής ασφάλισης, διότι το σύστημα κοινωνικής ασφάλισης, οι οργανισμοί μας πληρώνουν σήμερα ποσά τα οποία είναι πολλαπλάσια αυτού που υπάρχει ως κοινοτικός μέσος όρος. Εκτιμούμε ότι με αυτό το διαγωνισμό θα μπορέσουμε να κάνουμε σημαντικές οικονομίες σ’ αυτά τα οποία πληρώνουν τα ταμεία μας στο σύστημα κοινωνικής ασφάλισης.
     Τελειώνω, κυρίες και κύριοι συνάδελφοι, λέγοντας πως σε ό,τι αφορά τους αριθμούς που παρουσίασε ο κ. Παπανδρέου χθες ή και πολλοί συνάδελφοι από το ΠΑ.ΣΟ.Κ. σήμερα, σχετικά με χρηματοδοτήσεις επί κυβερνήσεων ΠΑ.ΣΟ.Κ., πάρα πολλά από τα στοιχεία αυτά είναι ανακριβή. Στη συζήτηση επί των άρθρων θα αναφερθώ στα στοιχεία αυτά και σε ό,τι αφορά τη χρηματοδότηση, θα επαναλάβω τη δέσμευση της Κυβέρνησής μας ότι μέσα στο 2007 ένα πολύ μεγάλο μέρος των οφειλών της πολιτείας προς το Σύστημα Κοινωνικής Ασφάλισης θα καλυφθεί. Αυτή είναι η ρητή δέσμευσή μας και θα κριθούμε μέσα στο 2007.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, θα ήθελα το λόγο για ένα λεπτό, πριν από τον Κοινοβουλευτικό Εκπρόσωπο του ΠΑ.ΣΟ.Κ..
     ΠΡΟΕΔΡΕΥΩΝ (Σωτήρης Χατζηγάκης): Ο κ. Παυλίδης έχει το λόγο.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευχαριστώ, κύριε Πρόεδρε.
     Ζήτησα να μου δοθεί κατά προτεραιότητα ο λόγος, κύριε συνάδελφε Κοινοβουλευτικέ Εκπρόσωπο του ΠΑ.ΣΟ.Κ., λόγω της αναχωρήσεώς μου για τη Μυτιλήνη και ευχαριστώ που συναινέσατε και εσείς.
     Ακούγοντας τον κ. Τσιτουρίδη αναπτύσσονται παρατηρήσεις επί των όσων συζητήθηκαν μέχρι τώρα, ειλικρινώς χάρηκα γιατί αναφέρθηκε σε θέματα που άπτονται ζητήματος που παρουσιάζω τώρα, λέγοντάς σας ότι έρχομαι στην Αίθουσα της Ολομέλειας από τη συνεδρίαση της Επιτροπής για την Αναθεώρηση του Συντάγματος.
     Σήμερα, κυρίες και κύριοι συνάδελφοι, συνεζητήθη η πρόταση για αναθεώρηση του άρθρου 101, το οποίο προβλέπει την εκδήλωση ειδικής μέριμνας, καθ’ όσον αφορά στον κοινό νομοθέτη και τη διοίκηση, οσάκις δρουν κανονιστικώς και έχουν την υποχρέωση κατά το Σύνταγμα να λαμβάνουν υπ’ όψιν τους αυτή την ιδιαιτερότητα της νησιωτικής Ελλάδος. Τώρα η πρόταση είναι αυτή η ερμηνευτική δήλωση να γίνει ρητή συνταγματική διάταξη. 
     Μας δίνεται λοιπόν η ευκαιρία –παράλληλα προς ό,τι συνεζητήθη επάνω- να έχουμε μια απτή εκδήλωση αυτής της υποχρεώσεως. Γι’ αυτό ζητώ από τον συνάδελφο κ. Τσιτουρίδη, στο άρθρο 46, όπου λαμβάνεται κάποια μέριμνα ασφαλίσεων με επαγγελματικό πληθυσμιακό κριτήριο –το ανέφεραν ήδη οι συνάδελφοι- τους χίλιους διακόσιους κατοίκους, να ληφθεί μια ειδική μέριμνα που να συντονίζεται προς τα ισχύοντα νομοθετημένα για τα μικρά νησιά, όπου το κράτος επιφυλάσσει μια ειδική μεταχείριση.
     Θεωρώ επίσης –εγώ τα βλέπω με νησιωτικά κριτήρια- ότι είναι πολύ καλή η διάταξη του άρθρου 46, η οποία ανεβάζει τον αριθμό των ενοικιαζόμενων δωματίων από επτά σε δέκα, ώστε από του ορίου εκείνου και άνω να υποχρεούνται να ασφαλίζονται οι ενδιαφερόμενοι στο πρώην Τ.Ε.Β.Ε.. 
     Με υποχρεώνει εδώ η αναφορά του κ. Τσιτουρίδη στη συνεργασία με το Υπουργείο Υγείας, να πω ότι στα πλαίσια της συνεργασίας αυτής, ένα κομμάτι αναφέρεται στην παροχή ασφαλιστικών υπηρεσιών στους μονίμους κατοίκους των νησιών. Θα ήθελα να σας ενθαρρύνω, κύριε συνάδελφε, να συνεχιστεί αυτή η συζήτηση και με συμμετοχή μας, ώστε εκεί όπου τα ασφαλιστικά ταμεία δεν έχουν τη συγκροτημένη παρουσία που έχουν στα μεγάλα νησιά, οι μηχανισμοί που έχουν ήδη συστηθεί να είναι τέτοιοι ώστε ο ασφαλισμένος να απολαμβάνει, αν όχι των ιδίων, των αναλόγων ασφαλιστικών υπηρεσιών. 
     Μιλήσατε για αξιοποίηση της περιουσίας. Αυτό που θέλω να γνωρίσω στο Κοινοβούλιο είναι ότι άρχισε να γίνεται ήδη –για την καλή παροχή υπηρεσιών- προσπάθεια ουσίας. Η απόφαση που ελήφθη στο πλαίσιο της αναμορφώσεως του τρόπου λειτουργίας του Ι.Κ.Α. για τη μεταφορά του στο παλιό νοσοκομείο της Ρόδου, είναι δείγμα αυτής της προσπάθειας.
     Τα λέω όλα αυτά, προκειμένου να υπογραμμίσω ότι το παρόν νομοσχέδιο εγγίζει θέματα χρονίσαντα, δίνει πρακτικές λύσεις, λύσεις τις οποίες εμείς στα νησιά τις επιζητούσαμε και τις οποίες βλέπουμε τώρα να βρίσκονται στο στάδιο της εφαρμογής τους.
     Θα ήθελα να προτείνω στους συναδέλφους, ειδικώς στα θέματα τα έχοντα σχέση με τις ασφαλιστικές υπηρεσίες, οι οποίες άπτονται και υγειονομικών υπηρεσιών σε πολλές περιπτώσεις, να επιδείξουν την κατανόηση και τη συμπαράσταση που έχουν επιδείξει μέχρι τώρα, οσάκις συζητούνται ζητήματα της νησιωτικής Ελλάδος.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Ο κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ακούω τον Υπουργό κ. Τσιτουρίδη να επαναλαμβάνει μονότονα ορισμένα επιχειρήματα, επιχειρώντας προφανώς να αντικρούσει απόψεις που εκφράστηκαν από το σύνολο της Αντιπολιτεύσεως. Αντιλαμβάνομαι τη δυσκολία του κυρίου Υπουργού, μονότονα να επανέρχεται στις ίδιες και τις ίδιες ιδέες και πληροφορίες, αλλά καλό θα ήταν να μην προκαλεί τη λογική όπως και την αλήθεια. Και εξηγούμαι.
     Ισχυρίζεστε πεισμόνως, κύριε Υπουργέ, ότι με βάση τα όσα διευκρινίσατε στην Κοινοβουλευτική Επιτροπή και ήδη κατά την έναρξη της συζητήσεως του νομοσχεδίου, τίποτα δεν έχει αλλάξει με την εφαρμογή του άρθρου 59 παρ. 4 που αφορά τις εξετάσεις προληπτικής ιατρικής. 
     Τα κείμενα σας διαψεύδουν. Το νομοσχέδιό σας όπως ψηφίστηκε από την Κοινοβουλευτική Επιτροπή ρυθμίζει τα ακόλουθα στο άρθρο 59 παράγραφος 4. Υποθέτω ότι διαφορετικά θα ήταν διατυπωμένο το συγκεκριμένο άρθρο και η συγκεκριμένη παράγραφος, αν τα μέλη της Κοινοβουλευτικής Επιτροπής είχαν κατανοήσει όσα σήμερα προτείνετε.
      Προφανώς, όμως, κατενόησαν εντελώς διαφορετικά πράγματα με βάση τους ισχυρισμούς σας, γι’ αυτό και αυτολεξεί καταγράφονται τα ακόλουθα: «Με κοινή απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας, Υγείας και Κοινωνικής Αλληλεγγύης μπορεί να ορίζεται η συμμετοχή του ασφαλισμένου στις δαπάνες προληπτικής ιατρικής που προβλέπεται από το άρθρο 33 του ν. 2676».
     Άρα, ποιος ήταν ο στόχος σας; Να επιβαρύνετε, με κοινή υπουργική απόφαση, ευρείες κατηγορίες των Ελλήνων με τη συμμετοχή τους στις εξετάσεις προληπτικής ιατρικής. Διότι, κύριε Υπουργέ, το άρθρο 33 του ν. 2676 περιλαμβάνει πέντε συγκεκριμένες περιπτώσεις. Δεν είναι μόνο ο εμβολιασμός της περίπτωσης α΄ στην οποία αναφέρεσθε, είναι οι εξετάσεις προγεννητικού ελέγχου, οι εξετάσεις για την πρόληψη γυναικολογικών καρκίνων, για την πρόληψη του καρκίνου του προστάτη και προληπτικές οδοντιατρικές εργασίες. 
     Η διατύπωση του άρθρου 59 παράγραφος  4, όπως έγινε στο τέλος των εργασιών της Κοινοβουλευτικής Επιτροπής, προδίδει Κυβέρνηση και Υπουργό που επιχειρεί να επιβαρύνει –επαναλαμβάνω- ευρείες κατηγορίες των ασφαλισμένων με το να συμμετάσχουν στις δαπάνες προληπτικής ιατρικής, όπως αυτές περιγράφονται στο άρθρο 33 του ν. 2676.
     Εμφανίζεστε βεβαίως, την ανάγκη φιλοτιμία ποιούμενος και κάτω από το βάρος της γενικής κατακραυγής, να λέτε με την έναρξη της συζήτησης στην Ολομέλεια ότι: «κακώς ερμηνεύτηκα και πάντως εγώ αναφέρομαι μόνο στους εμβολιασμούς, για εμβόλια τα οποία δεν έχουν ενταχθεί ήδη στο ιατρικό μας σύστημα. 
     Και στην περιοχή αυτή επιχειρώ να παράσχω ελαφρύνσεις στις συγκεκριμένες κατηγορίες που αναφέρονται στην περίπτωση α΄ του άρθρου 33 του ν. 2676. Αλλά αυτό είναι, κύριε Υπουργέ, νεότερη δήλωσή σας, είναι αποτέλεσμα της Αντιπολίτευσης και του έργου της, είναι αποτέλεσμα της γενικής κατακραυγής διότι ο κόσμος κατενόησε τι ακριβώς επιχειρείτε και υπό το βάρος αυτής της πολεμικής υπαναχωρήσατε. Δεν είναι κακό να πείτε ότι, υπαναχωρώ, αυτό δείχνει ειλικρίνεια. Υπαναχωρήσατε. Καλά κάνατε. Διότι ήταν προφανές ότι η ρύθμισή σας ήταν παντελώς άδικη κοινωνικά και προκλητική σε βάρος κοινωνικών κατηγοριών που έχουν ανάγκη. 
     Έρχομαι τώρα σε ένα γενικό ισχυρισμό σας. Είπατε πολλές φορές ότι η Κυβέρνησή σας αντιμετωπίζει από την στιγμή που ανέλαβε την ευθύνη της διακυβέρνησης της χώρας ένα πρόβλημα: Είτε άλλαζαν οι ασφαλιστικοί νόμοι του ΠΑ.ΣΟ.Κ., που ψήφιζαν οι κυβερνήσεις του, είτε ψηφιζόμενοι αυτοί οι νόμοι δεν εφαρμόζονταν. Μπορώ να υποθέσω, κύριε Υπουργέ, ότι νόμοι που δεν εφαρμόζονται για ένα τόσο κρίσιμο θέμα όπως είναι το ασφαλιστικό μας σύστημα σημαίνει ότι οδηγούν τη χώρα και το ασφαλιστικό μας σύστημα σε πλήρες αδιέξοδο. Άρα αυτό επίσης σημαίνει ότι η κατάσταση έχει ανάγκη σοβαρών και άμεσων ρυθμίσεων. Όχι επικείμενων ούτε καν στο βάθος της επόμενης τετραετίας αλλά άμεσων ρυθμίσεων.
     Πρέπει να διαλέξετε: Ή δεν εφαρμόστηκαν οι νόμοι του ΠΑ.ΣΟ.Κ. από τις κυβερνήσεις του ΠΑ.ΣΟ.Κ., οπότε το ασφαλιστικό μας σύστημα βρίσκεται σε κατάσταση κινδύνου, άρα υποχρέωση της Κυβέρνησης είναι να επέμβει αμέσως, ή αν ισχυρίζεστε ότι στο βάθος της επόμενης τετραετίας θα ρυθμίσετε τα ασφαλιστικά, σημαίνει ότι έχετε τα οικονομικά περιθώρια να διαχειριστείτε ένα σύστημα κοινωνικής ασφάλισης που ορθά το ανέταξε το ΠΑ.ΣΟ.Κ.. Δεν μπορεί να συμβαίνουν και τα δυο. Ή η λογική παραβιάζεται από τα επιχειρήματά σας ή κάτι ανειλικρινές δηλώνετε προς τους βουλευτές και τον ελληνικό λαό. Επαναλαμβάνω, δεν μπορεί να είναι και τα δυο ισχύοντα, δηλαδή και υπό κατάρρευση το ασφαλιστικό σύστημα γιατί δεν εφαρμόστηκαν οι νόμοι από το ΠΑ.ΣΟ.Κ. και να επιθυμείτε να νομοθετήσετε επεμβάσεις στην επόμενη τετραετία που δεν θα την έχετε!
     Τώρα, κύριε Υπουργέ, αντιλαμβανόμενος και πάλι τη δυσκολία σας, έχω να κάνω και μια τρίτη παρατήρηση. Αφορά την ενόχλησή σας για τους χαρακτηρισμούς, αυστηρούς χαρακτηρισμούς, που πολλοί αγορητές της Αξιωματικής Αντιπολίτευσης χρησιμοποίησαν για το νομοσχέδιο που εισηγείστε. Αλλά γιατί διαμαρτύρεστε; Η βασική σας σκέψη ήταν ότι προσβάλλονται όλες οι κοινωνικές κατηγορίες οι οποίες επωφελούνται από τις ρυθμίσεις που εισηγείστε. Είναι όμως έτσι; Εγώ γνωρίζω, κύριε Πρόεδρε, ότι οι υπάλληλοι του Ι.Κ.Α. αντιδρούν. Μηχανικοί που εργάζονται στο δημόσιο ισχυρίζονται με συνεχή αλληλογραφία προς όλα τα κόμματα ότι μειώνονται οι συντάξεις τους. Οι χημικοί μηχανικοί που υπηρετούν σε βαριές χημικές βιομηχανίες διαμαρτύρονται, γιατί επειδή αυτοί υπάγονται στο Τ.Σ.Μ.Ε.Δ.Ε., δεν έχουν την κάλυψη των βαρέων και ανθυγιεινών, ενώ για όλες τις άλλες κατηγορίες εργαζομένων που δουλεύουν στις ίδιες χημικές βιομηχανίες και είναι ασφαλισμένοι στο Ι.Κ.Α., θεωρείται η εργασία τους ως βαρεία και ανθυγιεινή. Διαμαρτύρονται οι πτηνοτρόφοι και οι πτηνοτροφικοί συνεταιρισμοί. Μετά την γρίπη των πτηνών και εν όψει των σοβαρών προβλημάτων που αντιμετώπιζαν συγκεκριμένες πτηνοτροφικές επιχειρήσεις και πτηνοτρόφοι, η Κυβέρνηση υποτίθεται ότι ρύθμισε τις οφειλές τους προς το Ι.Κ.Α.. Όταν, λοιπόν, προσήλθαν οι άνθρωποι αυτοί στις εφορίες για να πάρουν πιστοποιητικό φορολογικής ενημερότητας θεωρώντας ότι ρυθμίσθηκαν οι  σχετικές εισφορές τους, η υπηρεσία αντέτεινε ότι θα έπρεπε, παρά την ρύθμιση των οφειλών, να εξοφληθούν και οι εισφορές των εργαζομένων, ενώ αυτά δεν μπορούν να διαχωριστούν, με αποτέλεσμα να τους επιβάλλονται πρόσθετες επιβαρύνσεις για υπερημερία, για το ανεξόφλητο δηλαδή των εισφορών των εργαζομένων. 
     Αυτή την ώρα βρίσκονται σε οικονομικό αδιέξοδο. Ισχυρίζεστε ότι επιλύετε προβλήματα χρονίζοντα –εγώ σας μιλάω για προβλήματα που δημιουργήθηκαν πριν από λίγους μήνες- και όχι μόνο δεν τα αντιμετωπίζετε αλλά αντιθέτως δικαιολογούνται πολλές κοινωνικές κατηγορίες διαμαρτυρόμενες για όσα παραλείπετε να πράξετε. Άρα δεν είναι βαρείς οι χαρακτηρισμοί των συναδέλφων. 
     Και για να τελειώσω, κύριε Πρόεδρε. Η προχειρότητα της νομοθετικής σας παρέμβασης, κύριε Υπουργέ, αποκαλύπτεται με μια παράγραφο από την έκθεση της Επιστημονικής Υπηρεσίας που ευθύς θα σας διαβάσω. Λέει λοιπόν για το άρθρο 54 η Επιστημονική Υπηρεσία της Βουλής: «Επισημαίνεται ότι στην αιτιολογική έκθεση επί του νομοσχεδίου στο παρόν άρθρο» -δηλαδή στο 54- «υφίσταται και έβδομη παράγραφος η οποία στο κείμενο του νομοσχεδίου δεν έχει συμπεριληφθεί». Δηλαδή ο θεωρητικός του νομοσχεδίου σας συνέταξε αιτιολογική έκθεση που θα έπρεπε να συνοδεύεται από έβδομη παράγραφο στο άρθρο 54 και ο πρακτικός –κατά το «πρακτικός ιατρός»- κατά τη σύνταξη του νομοσχεδίου παρέλειψε έβδομη παράγραφο!
     Θα έχουμε την ευκαιρία, κύριε Υπουργέ, να πούμε πολύ περισσότερα κατά τη συζήτηση των άρθρων ώστε να καταδειχθεί γιατί είναι απολύτως δικαιολογημένη και η επιχειρηματολογία και η ψήφος, αρνητική στις περισσότερες περιπτώσεις, ή θετική σε ορισμένες περιπτώσεις, του ΠΑ.ΣΟ.Κ.
     Σας ευχαριστώ πολύ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω πως από τα άνω δυτικά θεωρία παρακολουθούν τη συνεδρίασή μας αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα μαθητές και μαθήτριες από το Α’ Επαγγελματικό Λύκειο Σοφάδων Καρδίτσας συνοδευόμενοι από έξι καθηγητές.
     Τους καλωσορίζουμε!
     (Χειροκροτήματα από όλες τις πτέρυγες)
     Ο κύριος Υπουργός έχει το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τρεις πολύ σύντομες παρατηρήσεις, κύριε Πρόεδρε.
     Κύριοι συνάδελφοι και κύριε Καστανίδη, είχα την ευκαιρία να πω πριν από την Ολομέλειά μας για ποια κατηγορία δαπανών προληπτικής ιατρικής ζήτησα από το Σώμα νομοθετική εξουσιοδότηση. Επειδή υπήρξε προφανώς σκόπιμη ή μη σκόπιμη –να το δεχθώ- στρέβλωση των προθέσεών μας, με πρόταση που κατέθεσα χθες προσδιόρισα για ποια ακριβώς κατηγορία δαπανών και περιορίζομαι στους εμβολιασμούς, σε κάποια ακριβά εμβόλια και για ορισμένους Έλληνες και γι’ αυτή την κατηγορία ζήτησα νομοθετική εξουσιοδότηση. Προσδιόρισα, λοιπόν, για να σταματήσει αυτή η συζήτηση, για ποια κατηγορία ζήτησε η Κυβέρνηση νομοθετική εξουσιοδότηση. Αυτό δεν είναι υπαναχώρηση, είναι αν θέλετε επαναδιατύπωση προς άρση πάσης παρεξηγήσεως. Χαίρομαι που συμφωνούμε ότι είναι ξεκάθαρο πλέον το πεδίο.
     Σε ό,τι αφορά την παρατήρησή σας για το πώς δεν μεταρρυθμίζουμε, τώρα υπάρχει ένα ερώτημα. Τι να μεταρρυθμίζαμε το 2004 και το 2005; Ένα σύστημα κοινωνικής ασφάλισης που πορεύονταν χωρίς να εφαρμόζει την ισχύουσα νομοθεσία ή να μεταρρυθμίζαμε μια νομοθεσία που ίσχυε αλλά δεν εφαρμόζονταν; Είναι εργώδης η προσπάθεια και θα ήμουν ευτυχής και εγώ και όλη η Κυβέρνηση εάν μπορούσαμε σε διάστημα είκοσι-είκοσι πέντε μηνών να λύσουμε εκκρεμότητες και να εφαρμόσουμε μια νομοθεσία η οποία ξεκινούσε από το 1992. Αυτή τη δουλειά κάνουμε τώρα. Να δεχθώ εγώ όποια κριτική γιατί δεν μπορέσαμε σε είκοσι τέσσερις μήνες να κάνουμε ό,τι δεν κάνατε εσείς σε έντεκα χρόνια, όμως η δουλειά αυτή γίνεται και θα κριθούμε βεβαίως από το τελικό νοικοκύρεμα το οποίο θα φέρουμε στο πλαίσιο αυτής της δουλειάς. 
     Βεβαίως θα χρειαστεί μια μεγάλη μεταρρύθμιση. Αυτή η δουλειά είναι ένα πρώτο βήμα το οποίο θα μας επιτρέψει να νοικοκυρέψουμε, να εφαρμόσουμε την ισχύουσα νομοθεσία, να μετρήσουμε το αναλογιστικό έλλειμμα επί σταθερής βάσεως που είναι η εφηρμοσμένη νομοθεσία για να μπορέσουμε να τα ρυθμίσουμε όπως πρέπει στους καιρούς που έρχονται. Θα ήμασταν ευτυχείς αν είχε γίνει αυτή η δουλειά από τους προκατόχους μας και μπορούσαμε να κάνουμε τώρα την απολύτως αναγκαία μεταρρύθμιση. 
     Θα τελειώσω λέγοντας ότι εγώ δεν διαμαρτυρήθηκα για αυστηρούς χαρακτηρισμούς, κύριε Καστανίδη. Ποτέ δεν αρνηθήκαμε την κριτική. Έτσι γίνεται, έτσι είναι η δημοκρατία μας, έτσι είναι το πολιτικό σύστημα. Εκείνο το οποίο απλώς είπα είναι ότι και οι κρίνοντες κρίνονται. 
     Είναι ένα νομοσχέδιο, το οποίο έχει ευνοϊκές διατάξεις για περίπου ενάμισι εκατομμύριο Ελλήνων, γι’ αυτό και οι συνάδελφοι ή οι συναδέλφισσες που έρχονται να χαρακτηρίσουν ένα τέτοιο νομοσχέδιο ως «κουρελού», κρίνονται και απ’ αυτούς οι οποίοι περίμεναν χρόνια να δουν περιπτώσεις τους ή προβλήματά τους να ρυθμίζονται. Αυτό είπα απλά και μόνο. 
     Καλοδεχούμενη η κάθε κριτική, όσο αυστηρή και αν είναι, αλλά θα τελειώσω λέγοντας ότι εγώ δεν διαμαρτυρήθηκα. Είπα απλώς ότι όλοι κρινόμεθα.
     Ευχαριστώ πολύ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ θα ήθελα το λόγο για μια παρατήρηση.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, στην προκειμένη περίπτωση, μετά την απάντησή σας, ισχύει το: «απορία ψάλτου, βηξ».
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, θα ήθελα το λόγο για μια νομοτεχνική παρατήρηση που θέλω να κάνω, γιατί ήμουν εγγεγραμμένος και δεν πρόλαβα.
     ΠΡΟΕΔΡΕΥΩΝ (Σωτήρης Χατζηγάκης): Θα πάρετε το λόγο μετά τον κ. Βαρβιτσιώτη.
     Ορίστε, κύριε Βαρβιτσιώτη, έχετε το λόγο.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, κανείς δεν ισχυρίστηκε και πάνω απ’ όλα η Κυβέρνηση και ο παριστάμενος Υπουργός ότι δια του παρόντος νομοσχεδίου θα λυθούν όλα τα προβλήματα συσσωρευμένης, αχανούς και αποσπασματικής νομοθεσίας, που έχει υιοθετηθεί εδώ και πάρα πολλά χρόνια γύρω από το ασφαλιστικό μας σύστημα.
     Αυτή άλλωστε η δουλειά είναι επιβεβλημένη, για να έχουμε ένα ξεκάθαρο ασφαλιστικό σύστημα, είναι μια δουλειά η οποία πρέπει να γίνει με σοβαρότητα και με υπευθυνότητα και πάνω απ’ όλα πρέπει να γίνει με συναίνεση, γιατί θα πρέπει να υπάρξουν αλλαγές μέσα σ’ αυτό, να εξισορροπηθούν τα πράγματα και πάνω απ’ όλα να γίνει το ασφαλιστικό σύστημα δικαιότερο.
     Σαν πολιτικός και σαν νέος άνθρωπος θαύμασα την Ομοσπονδιακή Δημοκρατία της Γερμανίας, όπου εκεί οι πολιτικές δυνάμεις πριν από μερικά χρόνια, πριν από τις τελευταίες εκλογές σε κλειστές συναντήσεις –ιδιαίτερα τα δυο μεγάλα κόμματα, το χριστιανοδημοκρατικό και το σοσιαλδημοκρατικό- επί έξι μήνες, από τις οποίες δεν διέρρεε τίποτα στον Τύπο, κατάφεραν να συμφωνήσουν από κοινού σε αλλαγές, αλλαγές που εφαρμόζονται, αλλαγές οι οποίες φέρνουν αποτελέσματα και στην απασχόληση και στην παραγωγικότητα της Γερμανίας. 
     Αυτή την ωριμότητα περιμένει και από εμάς ο πολίτης, γιατί καλώς ή κακώς αυτό το οποίο πολλές φορές έχουμε πει «βόμβα του ασφαλιστικού» και με πολύ ευκολία το χρησιμοποιούμε στα τηλεοπτικά παράθυρα ή στις συναντήσεις μας με τον κόσμο, αυτή η βόμβα δεν ξέρουμε σε ποιανού τα χέρια θα σκάσει. 
     Αυτό όμως που οφείλουμε να κάνουμε είναι να προστατεύσουμε τον πολίτη και πρώτα απ’ όλα να την απενεργοποιήσουμε και να φτιάξουμε τις δομές, τους θεσμούς, να βάλουμε τα ταμεία να λειτουργήσουν με έναν σωστό τρόπο, σύγχρονο, αποτελεσματικό, να ξεχωρίσουμε τις παροχές υγείας από τις ασφαλιστικές υπηρεσίες, να φτιάξουμε ένα σύστημα στο οποίο αυτά τα οποία δίνεις, να είσαι σίγουρος ότι θα τα παίρνεις. 
     Αυτός είναι ο στόχος. Όλα τα άλλα, νομίζω, ιδιαίτερα σε ό,τι έχει αναφερθεί από την Αριστερά, εμπίπτουν σε μια άλλη λογική μιας άλλης οικονομίας, όπου το κράτος θα πρέπει να καλύπτει τα πάντα.
     Κυρίες και κύριοι συνάδελφοι, χαίρομαι διότι σήμερα φάνηκε τελικά και με την παρέμβαση του Κοινοβουλευτικού Εκπροσώπου της Αξιωματικής Αντιπολίτευσης ότι οι αντιδράσεις απέναντι στο συγκεκριμένο νομοσχέδιο είναι ελάχιστες, είναι περιπτωσιολογικές και εδράζονται σε δυο βασικά σημεία. Το πρώτο αφορά τις προληπτικές εξετάσεις, πράγμα στο οποίο απάντησε ο Υπουργός και το δεύτερο τη ρύθμιση των οφειλετών προς το Ι.Κ.Α. των μικρών εργοληπτικών επιχειρήσεων. 
     Και τα δυο θέματα προφανέστατα έχουν εξαντληθεί. Και έχουν εξαντληθεί γιατί είναι γεγονός ότι δεν υπάρχει καμιά διάθεση της Κυβέρνησης να μειώσει στις προληπτικές εξετάσεις, την κάλυψη απέναντι στους ασφαλισμένους. Άλλωστε έχουμε καθιερώσει και το ετήσιο τσεκ απ όλων των ασφαλισμένων, δικαίωμα το οποίο θα έπρεπε και να πιέζουμε να το εξασκούν οι ασφαλισμένοι, ακριβώς γιατί προλαμβάνει από πάρα πολλές άλλες δαπάνες, οι οποίες επιβαρύνουν το ασφαλιστικό σύστημα.
     Όμως σε ό,τι αφορά και τις ρυθμίσεις του Ι.Κ.Α. για τους οφειλέτες εργολήπτες, νομίζω ότι υπάρχει μια απόλυτη κάλυψη με την κατάθεση της εγγυητικής επιστολής, μια απόλυτη κάλυψη αυτής της υποχρέωσης των εργοληπτικών επιχειρήσεων προς το Ι.Κ.Α., η οποία για πρώτη φορά κατοχυρώνεται με αυτόν τον τρόπο.
     Αυτό το οποίο πιστεύω ότι όλοι μαζί –και πάνω απ’ όλα τα κόμματα της Αντιπολίτευσης- θα πρέπει να αποφασίσουμε είναι πώς θα διεξάγουμε αυτό το διάλογο για το ασφαλιστικό. Ξεκινήσαμε στην Επιτροπή Κοινωνικών Υποθέσεων με δυο-τρεις συνεδριάσεις. Περιμένουμε από το Υπουργείο να φέρει τις περαιτέρω προτάσεις ή τα αποτελέσματα των επιτροπών που έχει συστήσει για την έρευνα του ασφαλιστικού συστήματος και νομίζω ότι εκεί θα κριθεί η ειλικρίνεια όλων μας.
     Επειδή θα είναι στην κρίσιμη προεκλογική περίοδο όλη αυτή η συζήτηση, τότε έχει πολύ μεγάλη σημασία να το αντιμετωπίσουμε με υπευθυνότητα και να μη μπούμε στον ευκαιριακό και πρόσκαιρο λαϊκισμό, διότι –ξέρετε- δεν υπάρχει μεγαλύτερη ανασφάλεια απ’ αυτήν που δημιουργείται στον πολίτη, απ’ αυτήν που αφορά το ασφαλιστικό σύστημα και τη λειτουργία του, αυτό που αφορά τη δική του προσωπική αποταμίευση.
     Θα ήθελα, όμως, να σας πω ότι αυτό το οποίο λέει ο Υπουργός και η Κυβέρνηση, ότι δεν εφαρμόστηκε μέχρι σήμερα πλήρως η νομοθεσία –είτε ο νόμος Σιούφα είτε οι παρεμβάσεις Ρέππα είτε όποιες άλλες παρεμβάσεις έγιναν σ’ αυτό το μεσοδιάστημα- στο ασφαλιστικό μας σύστημα, δεν αφορά τόσο πολύ την κεντρική διοίκηση, όσον αφορά την ίδια τη λειτουργία των ταμείων. 
     Όταν δεν έχουν καταθέσει τις αναλογιστικές μελέτες, όταν δεν καταθέτουν ετήσιες λογιστικές καταστάσεις, όταν ακόμη δεν έχουν επιβάλλει ηλεκτρονικό σύστημα και βρίσκονται στο διπλογραφικό σύστημα, η κατάσταση είναι πάρα πολύ δύσκολη και συνεπάγεται μια αργή, αναποτελεσματική, δύσκαμπτη γραφειοκρατία, η οποία φαίνεται πολλές φορές ανάλγητη. 
     Και εγώ θα συμφωνήσω με τον κ. Καστανίδη ότι όντως η διάθεση της Κυβέρνησης ήταν να ικανοποιήσει τους πτηνοτρόφους μετά την γρίπη των πτηνών. Αυτό ήταν ξεκάθαρο, οι εντολές ήταν ξεκάθαρες. Και έρχεται κάποια υπηρεσία σε κάποιο Ι.Κ.Α. να δημιουργήσει πρόσκομμα στη σωστή αντιμετώπιση ανθρώπων οι οποίοι εθίγοντο, ανθρώπων οι οποίοι έπρεπε και όφειλαν να έχουν και είχαν την άμεση συμπαράστασή μας στην κρίσιμη στιγμή που περνούσαν!
     Σ’ αυτές τις ακαμψίες–δυσκαμψίες του συστήματος εμείς οφείλουμε να απαντήσουμε. Εμείς οφείλουμε να στηρίξουμε τις πρωτοβουλίες του Υπουργείου και χαίρομαι γιατί από τα περίπου 70 άρθρα του νομοσχεδίου, η κριτική εστιάστηκε σε δυο άρθρα. Διότι όλες οι άλλες ρυθμίσεις λύνουν προβλήματα, αντί να δημιουργούν. Όλες οι άλλες ρυθμίσεις δικαιώνουν ασφαλισμένους, αντί να τους αδικούν. Όλες οι άλλες ρυθμίσεις επικροτούνται από τη συντριπτική πλειοψηφία των εργαζομένων.
     Εγώ, κυρίες και κύριοι συνάδελφοι, είμαι απ’ αυτούς που κατέθεσαν ορισμένες τροπολογίες, το περιεχόμενο των οποίων δεν συμπεριελήφθη στο νομοσχέδιο και δεν ξέρουμε μέχρι τη συζήτησή τους αν θα γίνουν αποδεκτές ή όχι. Όμως, κατά πάγια συνήθως τακτική των κυβερνήσεων, οι τροπολογίες Βουλευτών ιδιαίτερα σε ασφαλιστικά και οικονομικού περιεχομένου νομοσχέδια δεν γίνονται αποδεκτές. Επειδή, όμως, δεν περιλαμβάνονται κάποιες κατηγορίες πολιτών μέσα στις ρυθμίσεις αυτού του νομοσχεδίου και δεν καλύπτονται κάποιες κατηγορίες πολιτών απ’ αυτό το διαρθρωτικό νομοσχέδιο, αυτό δεν σημαίνει ότι θα πρέπει να το καταψηφίσουμε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, επειδή δεν έχω χρησιμοποιήσει το δικαίωμα της πρωτολογίας μου, θα ήθελα λίγο χρόνο.
     Νομίζω ότι αυτή η πολιτική σάς αφήνει έκθετους ιδιαίτερα απέναντι σ’ αυτούς που ευνοούνται από τις ρυθμίσεις του νομοσχεδίου, απ’ όλους τους ασφαλισμένους στο Τ.Σ.Μ.Ε.Δ.Ε. οι οποίοι βλέπουν να δικαιώνονται και να παίρνουν πραγματικά ανάλογα με αυτά που προσφέρουν –σε ένα πλούσιο ταμείο κατά τα άλλα- σε όλες αυτές τις κατηγορίες των ασφαλισμένων οι οποίοι βλέπουν να ρυθμίζονται χρόνια αιτήματά τους, στους ανάπηρους οι οποίοι βλέπουν σημαντική αύξηση του επιδόματος αναπηρίας, στους ανθρώπους που δεν είναι αρτιμελείς και βρίσκονται ανάμεσά μας και οι οποίοι βλέπουν να αυξάνεται το εξωιδρυματικό τους επίδομα, στους ανθρώπους οι οποίοι θα μπορέσουν να πάρουν σύνταξη, αν και έχουν πληγεί από την ανεργία και δεν μπορούν να βρουν δουλειά για να συμπληρώσουν τον απαιτούμενο μέσο όρο τα τελευταία χρόνια, όπως προβλέπουν οι συγκεκριμένες διατάξεις.
     Όλοι αυτοί ευεργετούνται. Σήμερα το ΠΑ.ΣΟ.Κ. σε όλους αυτούς λέει όχι με μια συγκεκριμένη λογική: Καταψηφίζω, οτιδήποτε φέρνει η Κυβέρνηση της Νέας Δημοκρατίας. Αυτή η λογική, όμως, δεν θα σας πάει ούτε μπροστά, ούτε θα σας κάνει αξιόπιστους για να κερδίσετε οποτεδήποτε και αν γίνουν οι εκλογές. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Βαρβιτσιώτη.
     Θα δώσω το λόγο για τρία λεπτά στον κ. Καραμάριο, επειδή για λόγους τεχνικούς δεν μπόρεσε να μιλήσει πρωτύτερα.
     Ορίστε, κύριε Καραμάριε, έχετε το λόγο.
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, επειδή έγινε πολύ συζήτηση για το άρθρο 46 θα ήθελα να υπενθυμίσω στο Σώμα ότι δεν υπάρχουν σήμερα πλέον οικισμοί, χωριά με την έννοια της απογραφής. Η απογραφή στηρίζεται πλέον με βάση τον «Καποδίστρια» σε δήμους και διαμερίσματα. 
     Έχω την εντύπωση ότι θα εμπλακεί έτσι όπως το υιοθετείτε. Είναι λάθος. Θα πρέπει να πούμε «σε πόλεις ή διαμερίσματα». Θα σας φέρω ένα παράδειγμα για τη Νήσο Πάτμος που έχει τρεις χιλιάδες εκατό κατοίκους. Ξέρετε ότι μέχρι σήμερα οι νησιωτικές περιοχές με νόμο οριοθετούνται περίπου στους τρεις χιλιάδες εκατόν πενήντα. Άρα αλλάζουμε πλέον τις σχετικές περιοχές. Αντιλαμβάνεστε ότι στη Νήσο Πάτμο που έχει περίπου τρεις χιλιάδες κατοίκους ο οικισμός Σκάλας έχει χίλιους ή χίλιους διακόσιους κατοίκους, ο οικισμός Κάμπου έχει εξακόσιους και ένας άλλος οικισμός έχει εκατό. Ποιος θα υπολογίσει τους οικισμούς αυτούς; 
     Μετά στην παράγραφο 8 λέτε ότι για κάθε αμφισβήτηση ως προς την υπαγωγή αποφαίνεται ο Υπουργός ύστερα από γνώμη επιτροπής. Ποια επιτροπή; Ποια θα είναι τα μέλη της επιτροπής; Ποιος θα τα καθορίσει; 
     Θέλω, λοιπόν, να σας πω ότι εδώ κάνετε ένα λάθος και πρέπει να το προσέξετε. Σήμερα είναι δήμος τάδε, διαμέρισμα τάδε. Παραδείγματος χάρη, διαμέρισμα Σκάλας. Στη Ρόδο που είναι σαράντα τέσσερα χωριά έχουμε διαμερίσματα που είναι κάτω από χίλιους διακόσιους κατοίκους και διαμερίσματα που είναι πάνω από χίλιους διακόσιους. Αντιλαμβάνεστε ότι θα προκύψει ένα κομφούζιο ποιος θα υπάγεται πού και γιατί.
     Θα σας παρακαλέσω, λοιπόν, να δείτε το «πόλεις, χωριά, οικισμούς» διότι δεν μπορούν να καθοριστούν, δεν υπάρχουν. Στην απογραφή του 2001 είναι δήμοι και διαμερίσματα. 
     Στην τελευταία παράγραφο εάν θέλετε –και είστε πράγματι υποχρεωμένοι εφαρμόζοντας την ερμηνευτική δήλωση του άρθρου 101- να συμπεριλάβετε ότι για κάθε αμφισβήτηση ως προς την υπαγωγή την ασφάλιση του Ο.Α.Ε.Ε. ή του Ο.Γ.Α. και ιδιαίτερα στις νησιωτικές περιοχές αποφαίνεται ο Υπουργός ύστερα από γνώμη επιτροπής, η οποία πρέπει να πείτε ποια είναι από τώρα.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Το λέει, τριμελής: Τ.Ε.Β.Ε., Ο.Γ.Α. και Γενική Γραμματεία.
     ΑΝΑΣΤΑΣΙΟΣ ΚΑΡΑΜΑΡΙΟΣ: Δεν λέει τέτοιο πράγμα αυτό που διαβάζω εγώ. Εάν δεν το γράφετε πρέπει να το συμπληρώσετε, διότι είναι ασαφές. 
     Λοιπόν, εάν δεν βάλετε αυτήν τη διάταξη, κύριε Υπουργέ, θα σας έρθουν από τα σαράντα τέσσερα χωριά της Ρόδου ή από τα οκτώ της Κω περιπτώσεις που δεν θα ξέρετε πού να τις υπαγάγετε.
     Αυτό ήθελα να σας επισημάνω. Εάν σήμερα που διορθώνουμε το άρθρο 101 και εάν αυτήν τη σημερινή ερμηνευτική δήλωση την υπαγάγουμε σε άρθρο του Συντάγματος, αντιλαμβάνεστε ότι εάν δεν το λάβουμε υπόψη από τώρα, πού θα βρεθούμε αργότερα.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Καραμάριε.
     Ο κ. Βαρβαρίγος έχει το λόγο.
     ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
     Κύριε Πρόεδρε, το ασφαλιστικό είναι πράγματι ένα πρόβλημα για τη χώρα μας, για την  κοινωνία μας, αλλά η Κυβέρνηση πάνω στο πρόβλημα κινδυνολογεί. Συγκροτεί επιτροπές σοφών, αποφαίνονται για μελλοντική κατάρρευση, μιλάνε για μειώσεις συντάξεων, για αυξήσεις ασφαλιστικών εισφορών, για αυξήσεις των ορίων ηλικίας συνταξιοδότησης, δημιουργείται έτσι ένα κλίμα ανασφάλειας στους εργαζομένους, η Κυβέρνηση δια των εκπροσώπων της βγαίνει και διαψεύδει, αλλά η πρακτική που ακολουθεί τείνει σε μία κατεύθυνση περιορισμού των δικαιωμάτων των εργαζομένων και περιορισμού της δυνατότητας να διασφαλίσουν μια σύνταξη για μια αξιοπρεπή διαβίωση, για ένα μέλλον ασφαλές. 
     Υπάρχουν διακηρύξεις και εξαγγελίες για το δημόσιο και αναδιανεμητικό χαρακτήρα του συστήματος, ο οποίος διασφαλίζεται από την τριμερή χρηματοδότηση κράτος-εργοδότης-εργαζόμενοι. Αλλά οι πολιτικές που ασκούνται υπονομεύουν ακριβώς αυτό το χαρακτήρα.
     Θα αναφερθώ συγκεκριμένα: Ασφαλιστικό τραπεζών. Με πόσα χρέωσε με την απόφαση που πήρε η Κυβέρνηση τα ασφαλιστικά ταμεία; 
     Ο κ. Βαρθολομαίος όταν έγινε η συζήτηση στην επιτροπή μίλησε για ένα χρέος 9.000.000.000 ευρώ στο κύριο ταμείο και για 4,5 στο επικουρικό. Αυτά είναι χρήματα τα οποία έπρεπε να πληρώσουν οι εργοδότες. Τα αφαιρέσατε, τα χρεώσατε στο Ι.Κ.Α. και θα τα πληρώσει ποιος; Οι εργαζόμενοι; Το κράτος; Μα ούτε και το κράτος αναλαμβάνει τις υποχρεώσεις του. 
     Σας λέω ακόμα τις ρυθμίσεις που κάνατε για την εθελουσία έξοδο στον Ο.Τ.Ε.: Χαριστικές ρυθμίσεις, επιβάρυνση των ταμείων. Η υποχρέωση που έχει το κράτος σε ό,τι έχει θεσμοθετηθεί. Με τον βασικό ασφαλιστικό νόμο, το νόμο Ρέππα, είναι υποχρεωμένο να διαθέτει περίπου το 1% του Α.Ε.Π. το χρόνο στα ασφαλιστικά ταμεία πέραν των χρεών που έχουν δημόσιοι οργανισμοί, δημόσιοι φορείς που ανέρχονται σε πάρα πολλά δισεκατομμύρια ευρώ. 
     Το κράτος, λοιπόν, δεν ανταποκρίνεται. Κάνει χαριστικές πράξεις προς τους εργοδότες. Πού είναι η τριμερής χρηματοδότηση και ο αναδιανεμητικός χαρακτήρας; Τελικά έχουμε ανασφάλεια, κατάρρευση, κινδυνολογία, έξοδος-συνταξιοδότηση και εκατοντάδες ή χιλιάδες τρέχουν να φύγουν για να προλάβουν. Μειώνεται το όριο ηλικίας συνταξιοδότησης και αυτό επιβαρύνει ακόμα περισσότερο τα ασφαλιστικά ταμεία και το σύστημα. 
     Εισφοροδιαφυγή: Είναι τεράστιας κλίμακας. Αν υπήρχε μια ορθολογική διαχείριση του συστήματος σίγουρα το πρόβλημα θα ήταν πολύ πιο μικρό και σίγουρα θα είχαμε άλλα περιθώρια αντιμετώπισής του, αλλά βεβαίως η Κυβέρνηση υπηρετεί άλλη πολιτική, άλλη λογική. Εξυπηρετεί μικροομάδες, μικροσυμφέροντα με στόχο πάντα τη δυνατότητα παροχής εξυπηρετήσεων, τη δυνατότητα να κερδίσει κάποιες ομάδες, κάποιους ανθρώπους για να ξανακερδίσει τις εκλογές. 
     Έχουμε ένα ασφαλιστικό σύστημα τόσο δαιδαλώδες κύριε Υπουργέ –το γνωρίζετε πολύ καλά- που κινδυνεύουμε να έχουμε μια διάταξη για κάθε ασφαλισμένο. Αυτό το πράγμα είναι τερατούργημα. Θα πρέπει να το δούμε και κάποια στιγμή να τελειώσει. Πρέπει να υπάρξει μια κωδικοποίηση της ασφαλιστικής νομοθεσίας. Εάν ένας εργαζόμενος θέλει να δει σε ποια ασφαλιστική κλάση υπάγεται, δεν υπάρχει περίπτωση να το βρει, γιατί πρέπει να βρει δέκα διατάξεις. Πρέπει να πάει σε ειδικό δικηγόρο για να μπορέσει να βρει σε ποια κατηγορία υπάγεται.
     Κύριε Πρόεδρε, μέσα στις πολλές εξαγγελίες που έχει κάνει η Κυβέρνηση είναι και μια που αφορά την ανάπτυξη της περιφέρειας. Βέβαια αθετήθηκε και αυτή. Όλες οι επενδύσεις έμειναν πίσω και υπάρχει πλήρης αθέτηση και αυτής της υπόσχεσης. Αλλά έρχεστε τώρα και με τη διάταξη για την υπαγωγή ασφαλισμένων στον Ο.Α.Ε.Ε. να δώσετε ακόμα ένα κτύπημα στην περιφέρεια και στις επιχειρήσεις της περιφέρειας. Καταργείτε το προηγούμενο σύστημα που ήταν μικτό σύστημα υπολογισμού εκείνων που θα έπρεπε να ασφαλιστούν στον Ο.Α.Ε.Ε. με δύο κριτήρια –πληθυσμιακό και εισοδηματικό- και το κάνετε μόνο πληθυσμιακό και με μια ασάφεια, όπως την περιέγραψε και ο κ. Καραμάριος προηγουμένως.
     Θέλω να σταθώ, όμως, σε μια συγκεκριμένη κατηγορία επιχειρήσεων: Τα ενοικιαζόμενα δωμάτια. Εδώ φαίνεται να ασκείται πολιτική δίωξης στην κυριολεξία αυτών των επιχειρήσεων. Τι είναι αυτές οι επιχειρήσεις; Ενοικιαζόμενα δωμάτια από ένα έως είκοσι. Ποιοι τα έχουν; Είναι κυρίως αγρότες, μικροεπαγγελματίες ετεροαπασχολούμενοι. Είναι εποχικές επιχειρήσεις που δουλεύουν δύο μήνες το χρόνο και τους επιβάλλετε να πληρώνουν ασφαλιστικές εισφορές για δώδεκα μήνες. Υποχρεώνονται, λοιπόν, οι επιχειρήσεις αυτές να παρανομήσουν. Και πώς παρανομούν; Έχουν τη δυνατότητα να μειώσουν τη δυναμικότητά τους. Να κάνουν δήλωση μείωσης της δυναμικότητας και να φέρουν τη δυναμικότητα στα όρια που βάζει ο νόμος. Τα υπόλοιπα λειτουργούν παράνομα. Έτσι το κράτος χάνει περισσότερα έσοδα γιατί δεν φορολογείται το εισόδημα, δεν πληρώνουν τέλη στους δήμους και δεν πληρώνουν Φ.Π.Α..
     Απλώς βρίσκονται στην αίρεση να τύχει ένας ελεγκτικός μηχανισμός που δεν υπάρχει ή να τους πιάσει και να πληρώσουν ένα πρόστιμο, το οποίο θα είναι πολύ μικρότερο από εκείνα τα οποία ωφελούνται. 
     Δημιουργείτε συνθήκες, λοιπόν, παρανομίας, διώκετε αυτές τις επιχειρήσεις, τους δημιουργείτε πρόβλημα, έχουν αδυναμία να συμμετάσχουν σε προγράμματα αναβάθμισης των επιχειρήσεών τους και βέβαια τις οδηγείτε σε αφανισμό.
     Κύριε Υπουργέ, επαναλαμβάνω ότι είναι μια πολιτική δίωξης αυτών των επιχειρήσεων και οφείλετε να δείτε αυτή τη διάταξη και να την αναθεωρήσετε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, επιτρέψτε μου εδώ να αναφερθώ σε ένα οξύτατο πρόβλημα που έχουμε στη Ζάκυνθο, είναι αρμοδιότητας του κυρίου Υπουργού και έχει σχέση και με τα έσοδα του Ι.Κ.Α., αλλά έχει σχέση και με εκατόν πενήντα τρεις εργαζόμενους στην επιχείρηση καθαριότητας. Σας έχω ενημερώσει με επανειλημμένες ερωτήσεις, κύριε Υπουργέ. Χθεσινό δημοσίευμα: «Πάνε στον εισαγγελέα». Από το καλοκαίρι μου έχετε απαντήσει ότι τους χρωστάνε 650.000 ευρώ και τώρα είναι 800.000 ευρώ. Η επιχείρηση έπρεπε να είχε κλείσει από το 2005. Η ορκωτή ελέγκτρια λέει ότι με βάση το ν.2190 περί ανώνυμων εταιρειών, έπρεπε να είχε κλείσει. Η Κυβέρνηση διατήρησε παράνομα μία χρεοκοπημένη επιχείρηση να φεσώνει τους εργαζόμενους που δεν μπορούσε να τους πληρώσει, να εξαπατά το Ζακυνθινό λαό γιατί σήμερα δεν έχουμε επιχείρηση καθαριότητας, να εξαπατά το Ι.Κ.Α., που μου είπατε το καλοκαίρι ότι χρωστάει 6.000.000 ευρώ, τα οποία δεν μπορεί να εισπράξει το Ι.Κ.Α. και να εξαπατά και τρίτους.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ.
     ΔΗΜΗΤΡΙΟΣ ΒΑΡΒΑΡΙΓΟΣ: Υπάρχει μία χρεοκοπημένη κατάσταση, κύριε Πρόεδρε και οφείλετε κύριε Υπουργέ, αφού συντηρήσατε, αφού με ευθύνη σας λειτούργησε παράνομα αυτή η επιχείρηση, να αναλάβετε και το κόστος να πληρώσετε τουλάχιστον τους εργαζόμενους, που είναι απλήρωτοι για μήνες. Έρχονται Χριστούγεννα και δεν υπάρχει περίπτωση να πληρωθούν. Υπάρχει ένα τεράστιο κοινωνικό πρόβλημα.
     ΠΡΟΕΔΡΕΥΩΝ (Σωτήρης Χατζηγάκης): Κλείστε παρακαλώ κύριε Βαρβαρίγο. 
     ΔΗΜΗΤΡΙΟΣ ΒΑΡΒΑΡΙΓΟΣ: Μα κύριε Πρόεδρε, σε ένα τέτοιο νομοσχέδιο μας παραχωρήσατε χρόνο έξι λεπτών. Τι να πούμε; 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, τέτοιες ώρες τέτοια λόγια. Τελειώστε! 
     ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ πολύ κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, ο κύριος Υπουργός διεμαρτυρήθη, κατά τη διάρκεια του διημέρου, ότι το νομοσχέδιό του απεκλήθη «κουρελού». Σ’ αυτή την περίπτωση μπορούμε να του υπενθυμίσουμε και μία καταλληλότερη ρήση. Αν θυμάται, στο τέλος της ιστορίας του για τον πελοποννησιακό πόλεμο, ο Θουκυδίδης αναφέρει το «λίθοι πλίνθοι κέραμοι ατάκτως ερριμμένα». Το αποδέχεστε κύριε Υπουργέ, απ’ ό,τι βλέπω. 
     (Στο σημείο αυτό την Προεδρική Έδρα  καταλαμβάνει ο  Β΄  Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Προχωράμε τώρα στα επόμενα. Τέσσερις μικρές παρατηρήσεις. Πρώτη. Εμβόλια και γενικά θέματα συμμετοχής στην πρόληψη. Κύριε Υπουργέ, πάρτε το πίσω. Ανοίγετε επικίνδυνη κερκόπορτα. Αν αρχίσει η συμμετοχή σε αυτά τα ζητήματα, να ξέρετε πολύ καλά ότι ο ένας μετά τον άλλον στο μέλλον, κάποιοι άλλοι Υπουργοί, θα έχουν βρει το πάτημα για να το προχωρήσουν. Και το χειρότερο; Ανοίγουμε ένα επικίνδυνο παράθυρο σε ένα πολύ κρίσιμο και υποβαθμισμένο στην Ελλάδα ζήτημα. Στην Ελλάδα πρέπει να επιδιώκουμε την αύξηση της πρόληψης και εμείς ως πολιτεία, εσείς στη συγκεκριμένη περίπτωση, έρχεσθε εδώ να θέσετε αντικίνητρα. Αυτό δεν πρέπει να περάσει και μη μου πείτε ότι θα είναι υπερέχοντες και υπερκατέχοντες, όπως έλεγε ο κύριος Υφυπουργός προχθές, διότι σας πληροφορώ ότι αυτοί δεν είναι ούτε στο Ι.Κ.Α., ούτε στον Ο.Γ.Α.. Έχουν ιδιωτική ασφάλιση και μάλιστα πάρα πολύ καλή.
     Παρατήρηση δεύτερη. Ρυθμίσεις. Κάθε ρύθμιση σημαίνει απώλεια του Ι.Κ.Α.. Μα, λέτε, θα πληρώσουν. Όταν τους έχετε ειδοποιήσει πριν ένα χρόνο ότι θα γίνει η ρύθμιση, φυσικά δεν πληρώνουν. Όταν τους έχετε ειδοποιήσει, ακριβώς όπως έκανε ο κ. Πάνος Παναγιωτόπουλος, πριν από δύο χρόνια, ότι θα υπάρξει τέτοια ιστορία στη Βουλή, σαφώς όλοι είπαν «γιατί να μην κερδίσω, γιατί να μην περιμένω, γιατί να εκπληρώσω τις υποχρεώσεις μου; Το αφήνω και εν ευθέτω χρόνο θα μου το λύσει με τη ρύθμισή του είτε ο κ. Παναγιωτόπουλος είτε ο κ. Τσιτουρίδης». Πόσο μάλλον όταν υπήρχε ένας δρόμος που είχαμε χαράξει, σαφής, καθαρός, με δυνατότητα ένταξης σε έναν κανονισμό εκ των προτέρων γνωστό και διαφανή, ο οποίος είχε θεσμοθετηθεί με το νόμο Παπαϊωάννου. 
     Παρατήρηση τρίτη, γενικότερη. Συζητάμε εδώ ένα μίνι ασφαλιστικό που δεν είναι καθόλου μίνι. Είναι μάξι διευθετήσεις, μάξι εξυπηρετήσεις και μάξι βοήθεια σε διάφορους. Πάρτε κόσμε εις βάρος του Ι.Κ.Α., εις βάρος των ασφαλιστικών ταμείων, εις βάρος του μέλλοντος της ασφάλισης, με εξαίρεση βέβαια το θέμα της συμμετοχής για το οποίο σας είπα. Ωραία, τα κάνετε αυτά. Έχετε αντιληφθεί φαντάζομαι, καλύτερα από τον καθένα μας, ότι το ασφαλιστικό βουλιάζει. Έχετε αντιληφθεί καλύτερα από τον καθένα μας ότι οι ζημιές στο ασφαλιστικό σύστημα, τα χρέη αυξάνονται στα ασφαλιστικά ταμεία. Έχετε αντιληφθεί καλύτερα από τον καθένα μας ότι κάθε χρόνο το κράτος δίνει ουσιαστικά ποσοστιαία, δεν δίνει αυτά που πρέπει να δώσει και αυξάνεται το χρέος του δημοσίου προς τα ασφαλιστικά ταμεία. Έχετε αντιληφθεί ότι με σειρά πολιτικών αποφάσεων η Κυβέρνηση επιβάρυνε  τα ασφαλιστικά ταμεία και υπενθυμίζω χαρακτηριστικά τις τράπεζες ή το Τ.Α.Π.-Ο.Τ.Ε..
     Τι γίνεται λοιπόν; Μας λέτε ότι θα εφαρμόσετε τους νόμους. Ξέρετε πόσο καιρό το ακούμε; Θα εφαρμόσουμε το νόμο Ρέππα. Θα εφαρμόσουμε τους υπόλοιπους νόμους που εκκρεμούσαν. Θα εφαρμόσουμε τις υπόλοιπες διατάξεις του νόμου Σιούφα που δεν είχαν εφαρμοστεί. Θα, θα, θα. Πράξη δεν έχει γίνει.
     Επομένως καταλήγουμε σε ένα συμπέρασμα, ότι αυτά γίνονται συνειδητά. Δεν γίνονται λόγω αδυναμίας ή ανημποριάς. Γίνονται συνειδητά. Η Κυβέρνησή σας έχει επιλέξει την τακτική του τέλματος, την τακτική του βούρκου μέσα στο οποίο βουλιάζουν αυτήν τη στιγμή τα ασφαλιστικά ταμεία. 
     Γιατί το κάνετε; Εκτιμάτε ότι δεν πρέπει τώρα να ανοίξουν τα χαρτιά και αν     -όπως εσείς πιθανά θέλετε- βρεθείτε αύριο στην Κυβέρνηση –φυσικά ο κόσμος έχει και γνώση και κρίση, αλλά μιλώ σε δικό σας σχεδιασμό- τότε θα προχωρήσετε ανενδοίαστα και ανεμπόδιστα στην ανάδειξη των πραγματικών σας προθέσεων. Ποιες είναι οι πραγματικές σας προθέσεις; Η εκθεμελίωση του ασφαλιστικού συστήματος. Και όταν συνειδητά το αφήνεις να βουλιάξει, όταν συνειδητά αφήνεις το τέλμα, όταν συνειδητά αφήνεις την κατάσταση καθημερινά να γίνεται χειρότερη, τότε σημαίνει ότι συνειδητά υπηρετείς ένα στόχο, ο οποίος δεν μπορεί να είναι άλλος παρά η εκθεμελίωση του συστήματος και η επιβάρυνση των μισθωτών και των συνταξιούχων και ιδίως εκείνων που έχουν τη μεγαλύτερη ανάγκη.
     Κύριε Υπουργέ, εμείς σας καταθέσαμε, διά του Γεώργιου Παπανδρέου, δέκα σημεία. Αξιοποιείστε τα. Κάντε πραγματικό διάλογο και όχι με λαγούς σοφούς ή όχι ή λιγότερο σοφούς. Κάντε πραγματικό διάλογο. Για να κάνετε, όμως, πραγματικό διάλογο πρέπει να ανοίξετε τα χαρτιά σας. Πείτε μας τώρα, που το σύστημα έχει ανάγκη, μπροστά στον ελληνικό λαό, τι θέλετε, πώς οραματίζεστε το μέλλον της κοινωνικής ασφάλισης, ποιες, κατά τη γνώμη σας, είναι οι αναγκαίες παρεμβάσεις που πρέπει να γίνουν. Ανοίξτε τα χαρτιά σας. Και να είσθε βέβαιος ότι αν ανοίξετε τα χαρτιά σας όλες οι πολιτικές δυνάμεις θα φερθούν υπεύθυνα, με τις δικές τους θέσεις. Τότε μπορεί να σταθεί ένας διάλογος. Διάλογος με κρυφτούλια, διάλογος με λαγούς –επαναλαμβάνω σοφούς ή όχι- διάλογος με μικρορυθμίσεις και διευθετήσεις, διάλογος που από πίσω κρύβεται η πραγματική πρόθεση, έστω και αν καλύπτεται μ’ ένα μανδύα μικροδιευθετήσεων και δήθεν καλών προθέσεων αυτήν τη στιγμή, δεν γίνεται. Μπορούμε να δούμε πίσω από το μανδύα διότι είναι διαφανής, είναι ένα διαφανές παραπέτασμα το οποίο έχετε βάλει, διαφανές γιατί όλοι καταλαβαίνουν τι έπεται και διαφανές γιατί όλοι μπορούν να καταλάβουν και κυρίως ο ελληνικός λαός τι έχετε σχεδιάσει. Βεβαίως  αν και αυτό δεν το κάνετε, νομίζω, ότι θα βοηθήσετε να προσθέσετε στην επιχειρηματολογία μας, να προσθέσετε στη γνώση και στην κρίση του ελληνικού λαού, ένα ακόμη μεγάλο επιχείρημα, γιατί δεν πρέπει να σας ψηφίσει στις επόμενες εκλογές. 
     Μη μας ξαναπείτε τώρα –και κλείνω με αυτό- περί ανεξάρτητης δικαιοσύνης. Εδώ, ο κ. Κεδίκογλου, δια εγκυκλίου, υποδεικνύει κατ’ ουσία στους δικαστές με ποιο τρόπο να απολύουν τους συμβασιούχους. Έλεος επιτέλους! 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πρωτόπαπα.
     Ο κ. Κιλτίδης έχει το λόγο.
     ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κύριε Υπουργέ, η παρέμβασή μου έχει μόνο χαρακτήρα οφέλους για ό,τι καλύτερο νομοθετικά θα προκύψει και με πολύ περίσκεψη και κοινοβουλευτική ευθύνη το κάνω.
     Αγαπητοί συνάδελφοι του ΠΑ.ΣΟ.Κ., επειδή είμαστε όλοι λίγο παλαιότεροι εδώ μέσα και αυτό ήταν και ένα κριτήριο για να λάβω το λόγο, θέλω να σας θυμίσω τι έλεγε ο κ. Πρωτόπαπας -που πριν από λίγο κατέβηκε από το Βήμα- και στην εισήγηση περί Γιαννίτση και όλων των άλλων νομοθετημάτων.
     Έτσι λοιπόν, προσέξτε, ειλικρινά και στην επιτροπή, αλλά και δύο μέρες τώρα, δεν ακούστηκαν πράγματα τα οποία θα συνέτειναν στην ορθολογικότερη διαχείριση αυτού του προβλήματος, γιατί περί αυτού πρόκειται. Το  παρόν νομοσχέδιο κινείται προς τις μεταβλητές του προβλήματος της κοινωνικής ασφάλισης. Δεν κινείται περισσότερο προς τις σταθερές που ο κοινωνικός διάλογος και η ανάληψη της κυβερνητικής ευθύνης στο μέλλον θα φέρει στην παρούσα Αίθουσα.
     Επομένως, έχοντας το κεκτημένο του νόμου Σιούφα –για να γίνομαι ακόμα πιο κατανοητός- και του νόμου Ρέππα, προσπαθεί να επιλύσει προς αυτήν την κατεύθυνση, την ορθή, δηλαδή, κατεύθυνση, αυτά που οι δύο αυτές σταθερές επιβάλλουν. 
     Εγώ δεν είμαι θιασώτης του ότι είναι όλα ίδια και ότι δεν υπάρχουν διαφορές στη ζωή και στο θάνατο ακόμα ή στην αρρώστια ή στο δικαίωμα σύνταξης του οποιουδήποτε πολίτη. Υπάρχουν διαφορές και απορρέουν από την ιδεολογική αναφορά του καθενός και από τις πολιτικές θέσεις. Αλλά όταν υφίσταται θέμα διαχειριστικό για καλυτέρευση κάποιου ήδη υπάρχοντος νομοθετήματος, θα έπρεπε ουσιαστικά να ακουστούν προτάσεις που να ανταποκρίνονται στο σύγχρονο διεθνές περιβάλλον, στη σύγχρονη εθνική πραγματικότητα και να έλθουμε να δώσουμε τις απαντήσεις που περιμένει ο ελληνικός λαός και οι Έλληνες πολίτες. Με την ιδιότητα δε του γιατρού, αν θέλετε και του προερχομένου από την περιφέρεια Βουλευτή, θα προσπαθήσω να γίνω ωφέλιμος για το παρόν νομοσχέδιο.
     Κύριε Πρόεδρε, σε αυτόν τον τόπο ξέρουμε καλά όσοι είμαστε υγειονομικοί    –και μάλιστα όσοι είμαστε από την περιφέρεια και την ύπαιθρο- ότι τρεις κατηγορίες ανθρώπων έχουν ένα κεκτημένο δικαίωμα. Οι τυφλοί, οι παραπληγικοί-τετραπληγικοί και οι ανοϊκοί. Αυτοί δηλαδή, που χρήζουν αυτό που οι επιτροπές καθορίζουν ως φροντίδα δευτέρου ατόμου ή που η πάθησή τους υποδηλοί την ανικανότητά τους να αυτοεξυπηρετηθούν. 
     Δεν είναι δυνατόν, μονοσήμαντα, η πολιτεία στο σύγχρονο εθνικό περιβάλλον να φροντίζει περί των τυφλών και να αφήνει τις άλλες δύο κατηγορίες, οι οποίες και αυτές έχουν προβλήματα. Και αν οικονομικοί λόγοι δεν μπορούν να αφήσουν μία κυβέρνηση και συγκεκριμένα τη δική μας Κυβέρνηση να το υλοποιήσει, αυτό πρέπει να κατατεθεί στο δημόσιο διάλογο και να αναληφθεί η ευθύνη από όλα τα κόμματα, δημοσιοποιημένα. Δεν είναι δυνατόν στον ανοϊκό, αυτόν που το IQ του, κατά την ιατρική ορολογία, δεν τον οδηγεί σε καμία διαδικασία αυτοεξυπηρέτησης, να του αφαιρείται το δικαίωμα αυτού του επιδόματος του εξωασφαλιστικού, που ο κρατικός προϋπολογισμός το δίνει σε όλους αυτούς.
     Γιατί τι σημαίνει εκσυγχρονισμός, αγαπητοί συνάδελφοι του ΠΑ.ΣΟ.Κ.; Γιατί επιτέλους οι λέξεις πρέπει να αποκτήσουν το νόημά τους. Γίνεται ένα νομοθέτημα, όπως αυτό που προείπα του κ. Σιούφα και του κ. Ρέππα και από εκεί και ύστερα, αντί να εκσυγχρονιζόμαστε και να εξομοιώνουμε ασθένειες και καταστάσεις, ερχόμαστε κατά έναν άνισο τρόπο και συνεχίζουμε τη νομοθεσία. Και δεν ακούγεται καμιά φωνή μέσα στο Ελληνικό  Κοινοβούλιο και στις επιτροπές γύρω από αυτά τα ζητήματα, που νομίζω ότι η ελληνική κοινωνία αυτά περιμένει να ορθολογικοποιηθούν και πράγματι να υπάρξει κοινωνία δικαίου. 
     Για το θέμα της υπαίθρου, επειδή υπήρξα Βουλευτής και στην προηγούμενη τετραετία, θέλω να θυμίσω σε όλους ότι ακόμα και ο νόμος, ο ονομασθείς, «Καποδίστρια», ήθελε να σεβαστεί αυτήν τη διάκριση που όλες οι κυβερνήσεις την είχαν δεχθεί εδώ και δεκαετίες για να υπάρξει ζωντανή ύπαιθρος. Και φρόντιζαν να υπάρξει η ασφάλιση σε οικισμούς, χωριά, διαμερίσματα στη σημερινή εποχή, μέχρι τους δύο χιλιάδες κατοίκους. 
     Και θα ήθελα εδώ να απευθυνθώ προς τον Υπουργό και προς την Κυβέρνηση και να δηλώσω κάτι πολύ απλό. Νομίζω ότι ζούμε σε αυτόν τον τόπο όλοι. Η απογραφή δεν σημαίνει τη ζώσα πραγματικότητα. Δεν καταγράφει αυτούς που κατοικούν. Άρα, προς τι να υποκρινόμεθα; Αυτοί που μας ακούν δεν αντιλαμβάνονται ότι υποκρινόμεθα;
     Ειλικρινά το λέω, με όλο το πάθος της φωνής μου και της ψυχής μου, αν θέλετε και όχι επειδή θέλω να λαϊκίζω. Λαϊκός γεννήθηκα και έτσι θα πορευθώ, δεν μπορώ, όμως, από την άλλη πλευρά να μη βλέπω το περιεχόμενο των εννοιών. Είναι δυνατόν αυτό το δύο χιλιάδες στην απογραφή να μη σημαίνει για όσους ζουν εκεί στα χωριά, ότι είναι περίπου εφτακόσιοι με οκτακόσιοι κάτοικοι ή κάπου εκεί μέσα; Νομίζω, λοιπόν, ότι πρέπει να προσεχθεί ιδιαιτέρως αυτό. 
     Από την άλλη πλευρά, δεν ακούστηκε τίποτα για τον Ο.Γ.Α.. Επιτέλους ο Ο.Γ.Α. είναι ανταποδοτικό ταμείο που κόπτεσθε περί πολλού, αγαπητοί φίλοι του ΠΑ.ΣΟ.Κ.; Είναι ανταποδοτικό. Γιατί εκεί δεν ισχύουν οι αναπηρίες που ισχύουν σε όλα τα ταμεία; Ακρωτηριασμένος στο μηρό κατά 50%, του λένε «πήγαινε στο χωράφι». Στο Ι.Κ.Α. με 51% προβλέπεται σύνταξη. Αν, λοιπόν, δεν αγωνιστούμε για εξομοιώσεις και για κράτος δικαίου, προς όλες τις πλευρές, νομίζω ότι δεν γινόμαστε πιστευτοί. 
     Το τελευταίο και κλείνω, κύριε Πρόεδρε, αφορά την ιατρική δεοντολογία. Νομίζω ότι με πολλή προσοχή πρέπει το Υπουργείο να προστρέξει και να συμβουλευτεί, όσον αφορά το θέμα αυτό των φαρμάκων και της συμμετοχής ή των εμβολίων, την ιατρική δεοντολογία. Εφόσον γιατρός γνωμοδοτεί και θεωρεί ότι ενδείκνυται το φάρμακο ή η ιατρική πράξη, οφείλει το κράτος και το ασφαλιστικό ταμείο να το καλύπτει. 
     Είναι αδιανόητο, αγαπητοί μου φίλοι, να λέμε για οποιαδήποτε ιατρική πράξη ή οποιαδήποτε χορήγηση φαρμάκου ή εμβολίου, ότι εμείς με νόμο θα νομοθετήσουμε και θα απαγορεύσουμε. Τότε θα συμβεί αυτό που συνέβη με τη λίστα επί κυβερνήσεων ΠΑ.ΣΟ.Κ., που αντέκρουε την ιατρική δεοντολογία και ερχόταν η ταλαιπωρία του πολίτη και ο γιατρός με τη λέξη «αναντικατάστατο» ή «ενδείκνυται» νομιμοποιούσε τη χορήγηση αυτού του φαρμάκου.
     Αυτά νομίζω ότι πρέπει να κυριαρχήσουν και να επικρατήσουν, αν θέλουμε να κάνουμε ένα νομοθέτημα, όσο γίνεται ωφελιμότερο για τους Έλληνες πολίτες.
     (Χειροκροτήματα από την πτέρυγα της Νέας Δημοκρατίας)
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, εγώ θα επισημάνω την πολύ θετική άποψη η οποία εξεφράσθη από το συνάδελφο κ. Κιλτίδη, αλλά και από άλλους παρεμβαίνοντες τις τελευταίες ημέρες, για την επέκταση του εξωϊδρυματικού επιδόματος προς όλα τα άτομα που έχουν τα ίδια αποτελέσματα με την παραπληγία, ανεξαρτήτως πάθησης.
     Βεβαίως, όπως πολύ σωστά ελέχθη, αυτό απαιτεί να υπολογίσουμε το δημοσιονομικό κόστος. Και είναι πολύ μεγάλη πρόκληση και για την Κυβέρνησή μας, κυρίες και κύριοι συνάδελφοι, να φθάσουμε σ’ αυτήν τη δημοσιονομική δυνατότητα για να μπορέσουμε πράγματι να το κάνουμε. Δεν νομίζω να υπάρχει κανείς σ’ αυτήν την Αίθουσα ή τη χώρα που να διαφωνεί με την επέκταση του εξωϊδρυματικού επιδόματος προς όλα τα άτομα που έχουν ακριβώς τα ίδια αποτελέσματα, τις ίδιες αδυναμίες με την παραπληγία. 
     Είναι μεγάλη η πρόκληση και είναι ένα θέμα ανοιχτό για την Κυβέρνησή μας. Είχα την ευκαιρία να πω και στους εκπροσώπους αυτών των ομάδων ότι είναι από τα ζητήματα τα οποία μας απασχολούν πάρα πολύ σοβαρά και συζητούμε και με τα συναρμόδια Υπουργεία για να μπορέσουμε στους καιρούς που έρχονται, να αντιμετωπίσουμε, στο πλαίσιο πάντα των δημοσιονομικών δυνατοτήτων της χώρας, τέτοια φαινόμενα.
     Ευχαριστώ πάρα πολύ και για την πρόταση, αλλά επαναλαμβάνω, επειδή και προς τους συναδέλφους του ΠΑ.ΣΟ.Κ. και προς τους συναδέλφους όλων των πτερύγων υπάρχουν πιέσεις αυτές τις ημέρες και επαφές από ομάδες αυτών των ατόμων, ότι αυτήν τη διαβεβαίωση μπορώ να κάνω αυτήν τη στιγμή, δηλαδή, πως πραγματικά η Κυβέρνησή μας με πολύ μεγάλη ευθύνη δέχεται όλα αυτά τα αιτήματα, συζητά για τα μεγάλα και κρίσιμα αυτά  ζητήματα και βεβαίως σε αυτό το σχέδιο νόμου, αυτό το οποίο κάναμε είναι να προτάξουμε αυτά που κρίναμε ως πλέον επείγοντα, στη βάση των δημοσιονομικών δυνατοτήτων που είχαμε και στη βάση των δυνατοτήτων των ασφαλιστικών μας ταμείων. 
     Σ’ ένα σύστημα κοινωνικής ασφάλισης, το οποίο θα εξυγιανθεί και θα δουλεύει με εξορθολογισμό ή και πριν από αυτό ακόμη, εκτιμώ ότι τα ζητήματα αυτά θα αντιμετωπισθούν θετικά, όπως πρέπει να αντιμετωπισθούν. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μπαντουβάς.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, σήμερα συζητούμε ένα πολύ σπουδαίο νομοσχέδιο και θέλω να εκφράσω τη λύπη μου, γιατί αντί να ακούγονται σε αυτόν τον ιερό χώρο της δημοκρατίας από όλα τα κόμματα της Αντιπολίτευσης προτάσεις για ένα καλύτερο νοικοκύρεμα του χάους που επικρατεί στο ασφαλιστικό σύστημα της χώρας μας, ακούγονται μόνο αντιπολιτευτικές φωνές, σκληρή αντίδραση και μηδενισμός μπορώ να πω.
     Κυρίες και κύριοι συνάδελφοι, με το υπό συζήτηση σχέδιο νόμου του Υπουργείου Απασχόλησης, το επονομαζόμενο και μίνι ασφαλιστικό νομοσχέδιο      -κατ’ εμέ κάθε άλλο παρά μίνι είναι, αφού ρυθμίζονται τόσα πολλά θεσμικά ζητήματα, ορισμένα εκ των οποίων εκκρεμούσαν εδώ και δεκαετίες- αίρονται αδικίες και ανισότητες μεταξύ ομάδων ασφαλισμένων, καθιερώνονται εξαιρετικές και καινοτόμες ρυθμίσεις κοινωνικού χαρακτήρα προς όφελος αδύναμων κοινωνικών ομάδων.
     Πρόκειται περί ενός νομοσχεδίου που μπορεί να αποτελέσει την απαρχή μιας ευρύτερης συζήτησης για το ασφαλιστικό πρόβλημα της χώρας, το οποίο κατά κοινή παραδοχή είναι τεράστιο και συνεχώς διογκώνεται. Είναι ένα πρόβλημα που όλες οι προηγούμενες κυβερνήσεις το έτρεμαν και δεν τολμούσαν να το ακουμπήσουν, αφήνοντας το απλά να διογκούται και να μετακυλίεται στο μέλλον. Είναι ένα ζήτημα που εξακολουθεί ακόμα να θεωρείται ταμπού στην Ελλάδα, τη στιγμή που σε όλες τις χώρες μέλη της Ευρωπαϊκής Ένωσης έχει ανοίξει με τον ένα ή τον άλλο τρόπο, επιζητώντας λύση με ευρύτερη συναίνεση μέσω του διαλόγου. 
     Δυστυχώς, όμως, στη χώρα μας, φροντίζουμε εκ προοιμίου να απορρίψουμε οποιαδήποτε απόπειρα διαλόγου, επιδιδόμενοι σε κοκορομαχίες και αντιπολιτευτικές κραυγές. Είναι πραγματικά πρωτάκουστο, συνδικαλιστικοί και πολιτικοί φορείς να δηλώνουν ευθαρσώς ότι δεν προσέρχονται στο διάλογο. Αν είναι ποτέ δυνατόν να αρνούμαστε το διάλογο, την πεμπτουσία του δημοκρατικού μας πολιτεύματος, με το πρόσχημα ότι τάχα αυτός ο διάλογος είναι προσχηματικός, είναι διάλογος παγίδα και άλλα τέτοια φαιδρά! 
     Είναι πράγματι φαιδρό, αστείο, ιλαροτραγικό, κυρίες και κύριοι συνάδελφοι, όλοι στην Ελλάδα να παραδεχόμαστε ότι το ασφαλιστικό είναι μία βόμβα έτοιμη να εκραγεί και όλα τα ασφαλιστικά ταμεία να απειλούνται μακροπρόθεσμα με πτώχευση και κάποιοι να αντικρούουν το διάλογο με φθηνές δικαιολογίες. Αλλά βέβαια, πού να βρεθεί κοινός τόπος όταν το μικροκομματικό όφελος ή τα οφέλη των μεγαλοσυνδικαλιστών και των περίφημων «ρετιρέ» του δημοσίου τομέα, όπως τα είχε χαρακτηρίσει, ο Ανδρέας Παπανδρέου, ήδη από το 1986, έχουν αγκιστρωθεί στα προκλητικά κεκτημένα τους αδιαφορώντας για το λαό, για τον πραγματικά εργαζόμενο πολίτη που μοχθεί, τον άμοιρο Έλληνα φορολογούμενο που καλείται πάντα στο τέλος να πληρώσει το μάρμαρο, για να μην κάνουν ορισμένοι πίσω από τα κεκτημένα τους; 
     Κύριοι συνάδελφοι, το Ν.Α.Τ., αλλά και τα περισσότερα –αν όχι όλα- ασφαλιστικά ταμεία είχαν μία τρομερή οικονομική ευρωστία μέχρι το 1981. Το λέω σ’ εσάς που τότε παραλάβατε τη διακυβέρνηση και τις τύχες του τόπου σας χέρια σας. Με πολιτική, δήθεν κοινωνικών παροχών, χωρίς μελέτη, χωρίς προγραμματισμό, χωρίς φειδώ, έτσι απλά βουτούσαν το χέρι στον κρατικό κορβανά που ήταν γεμάτος από το μόχθο του Έλληνα φορολογούμενου, για να δώσουν δήθεν παροχές, απλά έτσι, ψηφοθηρικά. 
     Και τώρα πληρώνουμε την πολιτική εκείνων των αλόγιστων ψηφοθηρικών δήθεν παροχών. Και τώρα, αντί να κτίζουμε νοσοκομεία, αντί να φτιάχνουμε δρόμους, αντί να επενδύουμε σε όλες εκείνες τις υποδομές που χρειάζεται η χώρα για να πάει μπροστά, ερχόμαστε να καλύπτουμε τις μαύρες τρύπες των ασφαλιστικών ταμείων. 
     Θέλω να σας θυμίσω ότι το 1989 η τότε νέα κυβέρνηση της χώρας τρόμαξε να πληρώσει τις συντάξεις εκείνης της χρονιάς, καθώς τα ταμεία είχαν πιάσει αράχνες.
      Εν πάση περιπτώσει, αποτέλεσμα της ανεύθυνης πολιτικής των χρόνων εκείνων ήταν ο εμποτισμός του φορολογούμενου με τη λογική της εισφοροδιαφυγής, η οποία έχει καταντήσει πλέον «σπορ» για την Ελλάδα. Από την άλλη, όμως, έχουν αυξηθεί σε τέτοιο βαθμό οι ασφαλιστικές εισφορές λόγω της οικονομικής κατάρρευσης των ασφαλιστικών ταμείων, που στο τέλος το συνολικό κόστος του εργοδότη να είναι μισά-μισά, δηλαδή μισά ο καθαρός μισθός του εργαζόμενου και μισά οι ασφαλιστικές εισφορές, χωρίς να υπάρχει ανταποδοτικότητα αυτών των εισφορών. 
     Ενθυμούμαι, κυρίες και κύριοι συνάδελφοι, τον καιρό που ήμουν επιχειρηματίας, δηλαδή πριν το ασυμβίβαστο, να έχω υπογράψει επιταγές για εισφορές του Ι.Κ.Α. 35.000.000 δραχμές –καμιά φορά και 45.000.000 δραχμές-  για να πάει την επαύριο η νέα μητέρα υπάλληλός μου στον ιδιωτικό γιατρό να δει το μωράκι της –πλήρωνε από τη τσέπη της δηλαδή- γιατί δεν άντεχε να περιμένει στις τεράστιες ουρές και να υφίσταται την ταλαιπωρία της πολύωρης αναμονής έξω από τα ασφαλιστικά ιατρεία. 
     Πρέπει να ομολογήσω ότι αντίκειται στη νοοτροπία μου ως επιχειρηματία επί τριάντα πέντε χρόνια, κύριε Υπουργέ, η ρύθμιση γενικά των χρεών προς το κράτος και ειδικά των ληξιπρόθεσμων ασφαλιστικών εισφορών, τις οποίες θεωρώ ιερές και απαραβίαστες. Πλην όμως, ο εργοδότης και ο κάθε εργαζόμενος ασφαλισμένος απαιτούν να γίνεται χρηστή χρήση και διαχείριση των χρημάτων αυτών. Μόνο όταν θα δουν τα χρήματά τους να πιάνουν τόπο και να είναι ανταποδοτικά, τότε ίσως, κύριε Υπουργέ, θα ξεφύγουμε από τη νοοτροπία της εισφοροδιαφυγής. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα στηρίξω, βέβαια, τις ρυθμίσεις περί των οφειλομένων εισφορών του παρόντος νομοσχεδίου. Θα ήθελα, όμως, να εκφράσω την πεποίθησή μου ότι αυτό γίνεται για τελευταία φορά και μόνο για λόγους κοινωνικής δικαιοσύνης. 
     Κύριοι συνάδελφοι της Αντιπολίτευσης, ενδεχομένως το υπό συζήτηση νομοσχέδιο να περιλαμβάνει ορισμένες άστοχες –κατά την άποψή σας- διατάξεις. Αυτό, όμως, που όλοι διαπιστώνουμε είναι ότι η Κυβέρνηση και ο αρμόδιος Υπουργός κ. Τσιτουρίδης, δεν πορεύονται με παρωπίδες, δεν διεκδικούν το αλάθητο του Πάπα, δεν προσποιούνται τις αυθεντίες. Απόδειξη είναι ότι υπήρξαν αρκετές τροποποιήσεις σε διατάξεις του νομοσχεδίου, κατόπιν υποδείξεων των εμπλεκομένων φορέων και των κοινωνικών εταίρων. Αυτό και μόνο αποτελεί περίτρανη απόδειξη ότι η Κυβέρνησή μας επιδιώκει τη συναίνεση, επιζητά το διάλογο, πολιτεύεται καλόπιστα και με μόνο γνώμονα το όφελος του ελληνικού λαού.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Κύριοι της Αντιπολίτευσης, εκμεταλλευτείτε τα δεδομένα αυτά. Σταματήστε τη στείρα άρνηση και την αντιπολίτευση για την αντιπολίτευση και προσέλθετε σ’ έναν ευρύτερο διάλογο για το ασφαλιστικό. Αποδείξτε ότι είστε αξιόπιστοι συνομιλητές και διεκδικήστε το ρόλο των συνδιαμορφωτών μιας πολιτικής που θα αποφέρει άμεσα καρπούς για τον τόπο, για τους πολίτες, για τα παιδιά μας.
      Κάντε την αρχή σήμερα, κύριοι συνάδελφοι της Αντιπολίτευσης, ψηφίζοντας το παρόν νομοσχέδιο. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπαντουβά. 
     Κύριοι συνάδελφοι, για να μην παρεμβαίνει το Προεδρείο, σας λέω από τώρα ότι δεν θα ξεπερνάτε τα έξι λεπτά. Δεν είναι δυνατόν! Ξέρετε ότι κάποια όρια αντοχής υπάρχουν για όλους μας, και για τους Προεδρεύοντες και για σας. Δεν είναι εύκολο να γίνει μία συνεδρίαση από τις 10.30΄ μέχρι τις 18.00΄ το απόγευμα. 
     ΧΡΗΣΤΟΣ ΖΩΗΣ: Κύριε Πρόεδρε, πάντα οι τελευταίοι την πληρώνουν. 
     ΠΡΟΕΔΡΕΥΩΝ (Γεώργιος Σούρλας): Κύριε Σαμπαζιώτη, έχετε το λόγο.
     ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, τα έξι λεπτά τώρα τα θέσατε. Εγώ δεν προλαβαίνω. 
     ΠΡΟΕΔΡΕΥΩΝ (Γεώργιος Σούρλας): Προλαβαίνετε να τα πείτε όλα σε έξι λεπτά. Σας παρακαλώ πάρα πολύ. 
     Ορίστε, έχετε το λόγο. 
     ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, το πρόβλημα των ασφαλιστικών ταμείων έχει περάσει στις πρώτες γραμμές της επικαιρότητας τόσο στη χώρα μας, όσο και σε αρκετές ανεπτυγμένες οικονομίες. 
     Είναι θεμελιώδους σημασίας ο εντοπισμός των αδυναμιών του συστήματος και η άμεση και αποτελεσματική αντιμετώπισή τους. Δυστυχώς, όμως, υπάρχουν αδυναμίες, αγκυλώσεις και παθογένειες στο ασφαλιστικό μας σύστημα που έρχονται από το παρελθόν. Δύο είναι οι κατευθύνσεις με βάση τις οποίες πρέπει να αντιμετωπισθούν τα προβλήματα στο ασφαλιστικό σύστημα. Αφ’ ενός, είναι η αντιμετώπιση των άμεσων προβλημάτων και ο εξορθολογισμός των ταμείων και αφ’ ετέρου, οι σοβαρότερες παρεμβάσεις οι οποίες θα εξασφαλίσουν την ύπαρξη ενός ασφαλιστικού συστήματος, το οποίο θα στηρίζεται σε υγιείς, βιώσιμες και μακροπρόθεσμες βάσεις και προοπτικές. 
     Με το υπό συζήτηση σχέδιο νόμου, η Κυβέρνηση προωθεί πολιτικές που βρίσκουν τη χρυσή τομή ανάμεσα στην ανάγκη για ευελιξία και την προστασία των εργαζομένων. Έχει τη βούληση και διαθέτει όραμα, έμπνευση και συγκροτημένο πολιτικό σχέδιο για την αντιμετώπιση των προβλημάτων. Έχει αποφασίσει να προχωρήσει με πνεύμα συνεννόησης, σύνθεσης και συναίνεσης. 
     Η νέα διακυβέρνηση, με την οικονομική της πολιτική, προσπαθεί να αντιμετωπίσει όλες τις παραμέτρους του ασφαλιστικού μας συστήματος που επηρεάζουν τη βιωσιμότητά του, δηλαδή το δημογραφικό, την ανεργία, την εισφοροδιαφυγή, τη μαύρη εργασία, την κακοδιαχείριση, την αδιαφάνεια, την ασυνέπεια του κράτους και τη μη αξιοποίηση της μεγάλης περιουσίας των ταμείων. 
     Όλες αυτές τις παραμέτρους η Κυβέρνηση της Νέας Δημοκρατίας τις παρέλαβε από τις κυβερνήσεις του ΠΑ.ΣΟ.Κ. «στο κόκκινο», κύριοι συνάδελφοι, με τεράστιες επιπτώσεις στο ασφαλιστικό μας σύστημα και στην κοινωνία. 
     Η αδιαφορία, η ανικανότητα και η αλλοπρόσαλλη κυβερνητική πολιτική των κυβερνήσεων του ΠΑ.ΣΟ.Κ. οδήγησαν το ασφαλιστικό σύστημα σε συνεχή αποδυνάμωση. Οι συνέπειες της πολιτικής του «συστήματος ΠΑ.ΣΟ.Κ.» ήταν άμεσες και βαρύτατες για το μέλλον του ασφαλιστικού μας συστήματος. 
     Η Κυβέρνηση με τις μέχρι σήμερα πρωτοβουλίες της έχει αποδείξει ότι μπορεί να επιφέρει σημαντικές αλλαγές, με σκοπό την ενίσχυση της διαφάνειας και της αποτελεσματικής λειτουργίας των ταμείων. 
     Να σας θυμίσω, κύριοι συνάδελφοι του ΠΑ.ΣΟ.Κ., ότι μέχρι το Μάρτιο του 2004 επί των κυβερνήσεών σας, τα περισσότερα ασφαλιστικά ταμεία δεν παρουσίασαν καν ισολογισμούς, παρ’ όλο που διαχειρίζονταν κονδύλια μέχρι και του μεγέθους των 500.000.000 ευρώ. Επί των ημερών μας, υποχρεώθηκαν να κλείσουν ισολογισμούς. Δεν υπήρχε καταγραφή της κινητής και ακίνητης περιουσίας των ταμείων και επί των ημερών μας ολοκληρώθηκε η καταγραφή και δημοσιοποιήθηκε. 
     Με τις διατάξεις του νομοσχεδίου αυτού, επιχειρείται η αναδιάρθρωση των κλάδων Τ.Σ.Μ.Ε.Δ.Ε., οι οποίοι από τρεις κλάδους –κλάδος κύριας σύνταξης, κλάδος υγείας και ειδικός λογαριασμός πρόσθετων παροχών, ο Ε.Λ.Π.Π.- αυξάνονται σε πέντε με την κατάργηση του Ε.Λ.Π.Π. και την πρόβλεψη των νέων κλάδων πρόσθετης ασφάλισης εφάπαξ παροχών και ειδικών παροχών. Ήταν ένα αίτημα το οποίο εκκρεμούσε είκοσι χρόνια. Αποτέλεσμα, εκτός των άλλων, είναι η αύξηση των συντάξεων του Τ.Σ.Μ.Ε.Δ.Ε. στα 1.901 ευρώ για τριάντα πέντε χρόνια ασφάλισης, αντί του σημερινού ποσού των 1.416 ευρώ, βελτιώνοντας έτσι σημαντικά το επίπεδο διαβίωσης των συνταξιούχων αυτού του Ταμείου. 
     Μία πολιτεία, κυρίες και κύριοι συνάδελφοι, που σέβεται τον εαυτό της, οφείλει να έχει την απαραίτητη ευαισθησία για το πώς λειτουργεί η αγορά και για το πώς θα διατηρηθούν οι θέσεις εργασίας και για το πώς βεβαίως θα εισπράξουν τα ασφαλιστικά ταμεία τα οφειλόμενα. Γι’ αυτό και παρέχονται ευκαιρίες ρύθμισης  των οφειλών μέχρι το τέλος του έτους σε όλα ανεξαιρέτως τα ασφαλιστικά ταμεία. 
     Και επειδή πολλά ακούστηκαν γι’ αυτή τη ρύθμιση, η Κυβέρνηση, κυρίες και κύριοι συνάδελφοι, είχε μόνο δύο επιλογές. Η μία ήταν να οδηγήσει τις επιχειρήσεις στη χρεοκοπία και έτσι, να δημιουργηθεί μία νέα γενιά ανέργων. Η δεύτερη επιλογή, την οποία προτείνουμε, είναι να δώσουμε μία ευκαιρία, προκειμένου να ανταποκριθούν στις υποχρεώσεις τους πολλές από αυτές τις επιχειρήσεις, διασώζοντας έτσι όσο το δυνατόν περισσότερες θέσεις εργασίας. Σε κάθε περίπτωση, εκτιμούμε ότι αυτή η ρύθμιση έχει βαθειά κοινωνικά χαρακτηριστικά, βοηθάει την αγορά, εξυπηρετεί το σύστημα κοινωνικής ασφάλισης και πάνω από όλα διατηρεί θέσεις εργασίας. 
     Μειώνεται από το 80% στο 67% του ποσοστού αναπηρίας για να συνταξιοδοτηθεί μία μητέρα ανάπηρου τέκνου με είκοσι πέντε έτη ασφάλισης και αυξάνεται το επίδομα απόλυτης αναπηρίας που καταβάλλεται στους δικαιούχους συνταξιούχους του Ι.Κ.Α.. Με τη ρύθμιση αυτή βελτιώνεται η θέση των βαρύτατα αναπήρων συνταξιούχων που έχουν τόσο επιδεινωμένη κατάσταση υγείας ώστε να απαιτείται η διαρκής επίβλεψη, περιποίηση και συμπαράσταση από άλλο πρόσωπο.
     Από εκεί και πέρα, επειδή ακούσαμε πολλά για οφειλές του δημοσίου προς τα ασφαλιστικά ταμεία, ο ελληνικός λαός γνωρίζει ότι οι περισσότερες από αυτές τις οφειλές προέκυψαν ύστερα από πολλά χρόνια κακοδιαχείρισης, χρεών και μακαριότητας. Δημιουργήθηκαν στα χρόνια των κυβερνήσεων του ΠΑ.ΣΟ.Κ. οι οποίες έκαναν «μνημόσυνο με ξένα κόλλυβα»! Έκαναν κοινωνική πολιτική και πολιτικές χρηματιστηρίων με τα αποθεματικά των ταμείων, χωρίς επιδότηση από τον κρατικό προϋπολογισμό. 
     Οι ασφαλισμένοι, κυρίες και κύριοι συνάδελφοι, έχουν δείγματα γραφής για να κρίνουν ποιος χρεώνει και ποιος όχι τα ασφαλιστικά ταμεία. Δεν ξεχνάει κανείς ότι μία εβδομάδα πριν από τις προηγούμενες εκλογές, το ΠΑ.ΣΟ.Κ. ενέταξε κρυφά με υπουργικές αποφάσεις την ΙΟΝΙΚΗ στο Ι.Κ.Α., χρεώνοντάς το με 620.000.000 ευρώ! 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Αντίθετα, η Κυβέρνηση της Νέας Δημοκρατίας τον Απρίλιο έκανε ρύθμιση και ενέταξε την Εμπορική Τράπεζα στα Επικουρικά Ταμεία Ε.Τ.Ε.Α.Μ. και Τ.Α.Τ., πληρώνοντας οι τράπεζες αυτές 700.000.000 ευρώ σ’ αυτά τα ταμεία.
     Με το νομοσχέδιο λοιπόν αυτό, κυρίες και κύριοι συνάδελφοι, η Κυβέρνηση αποδεικνύει ότι στον τομέα του συστήματος κοινωνικής ασφάλισης έχει βούληση να προχωρήσει με αποτελεσματικότητα και κοινωνική ευθύνη.
     Εγώ, κύριε Υπουργέ, θεωρώ αυτό το νομοσχέδιο πολύ σημαντικό. Θα ήθελα, όμως, να αναφερθώ και να σας παρακαλέσω να δείξετε ιδιαίτερη ευαισθησία σ’ ένα θέμα το οποίο έχει να κάνει με την αναφορά του άρθρου 46 στο οποίο οι ελεύθεροι επαγγελματίες, βιοτέχνες κλπ. που, αν θέλετε, έχουν έδρα τα κεφαλοχώρια μας που είναι κάτω από δύο χιλιάδες κατοίκους και μέχρι χίλιους διακόσιους και που μέχρι σήμερα ασφαλίζονται στον Ο.Γ.Α., υποχρεώνονται να ενταχθούν πλέον στο Τ.Ε.Β.Ε.. Αναρωτιέμαι, λοιπόν, πόσα να είναι αυτά τα χωριά…
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τους νέους!
     ΔΗΜΗΤΡΙΟΣ ΣΑΜΠΑΖΙΩΤΗΣ: Τους νέους! Το γνωρίζω αυτό, κύριε Υπουργέ! Όμως, αναρωτιέμαι το εξής: Πόσα να είναι τα χωριά ανάμεσα από χίλιους διακόσιους και δύο χιλιάδες κατοίκους και πόσοι να είναι αυτοί οι νέοι που θα προστρέξουν αυτό το χρονικό διάστημα να πάνε στα χωριουδάκια μας; Γιατί, τέλος πάντων, ζητάμε από αυτούς τους ανθρώπους με την επιβάρυνσή τους … 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Σαμπαζιώτη!
     ΔΗΜΗΤΡΙΟΣ ΣΑΜΠΑΖΙΩΤΗΣ: Ένα λεπτό, κύριε Πρόεδρε, σας παρακαλώ!
     ΠΡΟΕΔΡΕΥΩΝ (Γεώργιος Σούρλας): Όχι, κύριε Σαμπαζιώτη! Δεν μπορεί να αφήνετε τα σοβαρά ζητήματα τελευταία!
     ΔΗΜΗΤΡΙΟΣ ΣΑΜΠΑΖΙΩΤΗΣ: Ένα λεπτό, κύριε Πρόεδρε, να ολοκληρώσω τον συλλογισμό μου.
     ΠΡΟΕΔΡΕΥΩΝ (Γεώργιος Σούρλας): Μα, δεν έχετε ένα λεπτό! Σας παρακαλώ πάρα πολύ! Κάνετε γενικότερες αναφορές και μετά αφήνετε στο τέλος τα σπουδαιότερα!
     ΔΗΜΗΤΡΙΟΣ ΣΑΜΠΑΖΙΩΤΗΣ: Σας παρακαλώ πολύ, κύριε Πρόεδρε, το θεωρώ πολύ σημαντικό.
     ΠΡΟΕΔΡΕΥΩΝ (Γεώργιος Σούρλας): Αλλάξτε τη δομή της ομιλίας σας!
     ΔΗΜΗΤΡΙΟΣ ΣΑΜΠΑΖΙΩΤΗΣ: Επιτρέψτε μου με την ανοχή των συναδέλφων μου ….
     ΠΡΟΕΔΡΕΥΩΝ (Γεώργιος Σούρλας): Δεν έχω προσωπικά με κανέναν! 
     ΔΗΜΗΤΡΙΟΣ ΣΑΜΠΑΖΙΩΤΗΣ: Το γνωρίζω αυτό και σας ευχαριστώ, αλλά το ζητώ για έναν και μόνο λόγο. Αν θέλετε, είμαι ο μόνος Βουλευτής που έχω παραιτηθεί από το επάγγελμα του αγρότη. 
     ΠΡΟΕΔΡΕΥΩΝ (Γεώργιος Σούρλας): Ας αρχίζατε από αυτά τα σπουδαία, κύριε Σαμπαζιώτη! Σας αφαιρεί κανείς το δικαίωμα; 
     ΔΗΜΗΤΡΙΟΣ ΣΑΜΠΑΖΙΩΤΗΣ: Σας παρακαλώ, κύριε Πρόεδρε, θα είχα ολοκληρώσει! 
     Έχω λοιπόν το δικαίωμα να δείχνω μία ευαισθησία. Εκτιμώ ότι η Κυβέρνησή μας, κύριε Υπουργέ, έχει κάνει τεράστια βήματα και έχει ως κεντρική αιχμή της στρατηγικής της το ξαναζωντάνεμα της υπαίθρου και των χωριών μας. Θα θυμίσω αναπτυξιακό νόμο και φορολογικό νομοσχέδιο.
     Εκτιμώ, λοιπόν, ότι αυτό το άρθρο που υποχρεώνει αυτούς τους ελεύθερους επαγγελματίες να μπουν στο Τ.Ε.Β.Ε. είναι οπισθέλκουσα σ’ αυτή μας την προσπάθεια και σ’ αυτή μας την πολιτική και δημιουργεί και μία ανακολουθία. 
     Άλλωστε, δεν νομίζω ότι αυτοί οι λίγοι ελεύθεροι επαγγελματίες που θα προστρέξουν στα χωριουδάκια μας για να τα ζωντανέψουν, τα καφενεδάκια που θα ανοίξουν και οι μικρές επιχειρήσεις, ότι μπορούν να σώσουν τα ταμεία μας. Εν τοιαύτη περιπτώσει, ας τα διασώσουμε από τα χρέη αυτών τους οποίους διακανονίζουμε. 
     Νομίζω, λοιπόν, ότι θα πρέπει να δείξετε μία ιδιαίτερη ευαισθησία.
     ΠΡΟΕΔΡΕΥΩΝ (Γεώργιος Σούρλας): Κύριε Σαμπαζιώτη, σας παρακαλώ πάρα πολύ! Έχετε μιλήσει εννέα λεπτά! Επιτέλους!
     ΔΗΜΗΤΡΙΟΣ ΣΑΜΠΑΖΙΩΤΗΣ: Εγώ λοιπόν, μετά απ’ αυτό το τελευταίο που είπα -είχα και άλλα να πω- ολοκληρώνω. Ευχαριστώ τον κύριο Πρόεδρο για την ανοχή του. 
     Σας παρακαλώ, κύριε Υπουργέ, να το δείτε και βεβαίως, ανεπιφύλακτα ψηφίζω το παρόν νομοσχέδιο.
     ΠΡΟΕΔΡΕΥΩΝ (Γεώργιος Σούρλας): Εγώ, όμως, δεν σας ευχαριστώ, κύριε Σαμπαζιώτη. Δεν μπορεί να μιλάτε εννέα λεπτά! Ακούστε με, κύριοι συνάδελφοι. Από εδώ και πέρα, στα έξι λεπτά θα αφαιρείται ο λόγος. Δεν γίνεται διαφορετικά! 
     ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, πήγατε το χρόνο στα έξι λεπτά την τελευταία στιγμή. 
     ΠΡΟΕΔΡΕΥΩΝ (Γεώργιος Σούρλας): Αφήνετε τα πιο σπουδαία κατά τη γνώμη σας, στο τέλος και εκτός χρόνου. Είναι αυτή σωστή δομή λόγου; Σας παρακαλώ πάρα πολύ! Δεν είναι δυνατόν να λέμε έξι λεπτά και να μιλάτε εννέα! Και τον κ. Σαμπαζιώτη συμπαθώ και τον κ. Μπόλαρη που θα έρθει, αλλά έτσι δεν γίνεται Προεδρείο! Στα έξι λεπτά θα ολοκληρώνετε. Δεν μπορείτε τώρα, παλιοί κοινοβουλευτικοί και έμπειροι πολιτικοί άντρες να συμπυκνώσετε τη σκέψη σας και να τη διατυπώσετε στα έξι λεπτά; 
     ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, επειδή είστε και εσείς μαχητικός, αντιλαμβάνεσθε ότι ο κάθε συνάδελφος, θέλει να πει τα πράγματα όπως τα αισθάνεται! 
     ΠΡΟΕΔΡΕΥΩΝ (Γεώργιος Σούρλας):  Δεν γίνεται όμως έτσι!
     Το λόγο έχει ο κ. Μπόλαρης.
     ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
     Χθες, ο Πρόεδρος του ΠΑ.ΣΟ.Κ. αναφερόμενος στη γραμμή πάνω στην οποία κινείται το νομοσχέδιο και χαρακτηρίζοντας τη φιλοσοφία του, επισήμανε πως το νομοσχέδιο διακατέχεται από την αρχή μέχρι το τέλος από την λογική της εύνοιας υπέρ των λίγων, υπέρ των μεγάλων και ισχυρών οικονομικά και στρέφεται σε βάρος των ασθενέστερων,  των μεσαίων και των φτωχότερων τάξεων. Αυτό, θα μπορούσε να πει κανείς ότι είναι ένα ωραίο λεκτικό ευφυολόγημα, αν δεν υπήρχαν τα ατράνταχτα επιχειρήματα τα οποία δίνει το νομοσχέδιο.
     Το νομοσχέδιο αυτό έρχεται δυόμισι χρόνια μετά από τη διακυβέρνηση της χώρας από τη Νέα Δημοκρατία. Δηλαδή, είναι το χρονικό διάστημα κατά το οποίο η εισφοροδιαφυγή των εργοδοτών προς το Ι.Κ.Α. από 2.000.000.000 ευρώ ανέβηκε σε 3,6 δισεκατομμύρια ευρώ, που σημαίνει ότι από τη σώφρονα πολιτική την οποία ανέφεραν προηγουμένως οι συνάδελφοι, από την πολιτική νοικοκυρέματος του κράτους και των ασφαλιστικών ταμείων στα οποία αναφέρεται η Κυβέρνηση, έχουμε εισφοροδιαφυγή των εργοδοτών αυξημένη κατά 80%. Και είναι σαφές πως αυτή η τεράστια αύξηση στην εισφοροδιαφυγή στρέφεται κατά των δημόσιων ασφαλιστικών ταμείων, στρέφεται κατά του εργαζόμενου ασφαλισμένου, στρέφεται κατά του εργοδότη ο οποίος είναι συνεπής, έχει υγιείς επιχειρήσεις και καταβάλει συνεχώς και βεβαίως, στρέφεται κατά του υγιούς ανταγωνισμού.
     Μετά λοιπόν από όλα αυτά, θέλω να εστιάσω σ’ ένα σημείο στο οποίο αναφέρθηκαν σ’ αυτήν τη συνεδρίαση και άλλοι συνάδελφοι από την ελληνική περιφέρεια. 
     Το νομοσχέδιο αυτό με τις διατάξεις που έχει στο άρθρο 46 οριοθετεί την υπαγωγή στην ασφάλιση του Οργανισμού Ασφάλισης Ελευθέρων Επαγγελματιών και του Οργανισμού Γεωργικών Ασφαλίσεων. Οι ρυθμίσεις που προβλέπονται στο άρθρο αυτό είναι σαφές ότι επιδεινώνουν την κατάσταση στην ελληνική περιφέρεια. Στο Νομό Σερρών μόνον, οι οικισμοί που είναι ανάμεσα σε χίλιους και δύο χιλιάδες κατοίκους είναι τριάντα τρεις. Είναι σαφές ότι η πλειοψηφία αυτών των κατοίκων σ’ αυτούς τους οικισμούς είναι αγρότες. Και είναι δεδομένο πως τα τελευταία δυόμισι χρόνια, αυτές τις τρεις καλλιεργητικές χρονιές -και αυτός δεν είναι δικός μου ισχυρισμός, αλλά προκύπτει από τα στοιχεία που έχουμε από στατιστική υπηρεσία και από αρμόδιους οργανισμούς- το αγροτικό εισόδημα έχει μειωθεί κατά 17%, πηγαίνει προς το 20% και συνεχίζει την ελεύθερη πτώση του.
     Σ’ ένα, λοιπόν, χώρο της πατρίδας μας, σ’ ένα χώρο αγροτικό, το χώρο της ελληνικής περιφέρειας, όπου ιδιαίτερα το αγροτικό εισόδημα χειμάζεται, ερχόμαστε να επιβάλουμε δυσμενέστερες συνθήκες στους ελεύθερους επαγγελματίες, οι οποίοι ξέρετε, κύριε Πρόεδρε, πάρα πολύ καλά γιατί και εσείς στην ελληνική περιφέρεια εκλέγεστε, ότι είναι αγρότες και έχουν και ένα καφενείο. Έχουν το καφενείο του πατέρα τους ή του παππού τους, το οποίο δεν το κλείνουν, διότι είναι οικογενειακή επιχείρηση. Ή έχουν ένα πρατήριο καυσίμων από το οποίο περνούν και βάζουν δέκα Ι.Χ. την ημέρα βενζίνη. Είναι, δηλαδή, άνθρωποι οι οποίοι, ενώ ο προηγούμενος νόμος έλεγε ότι θα υπαχθούν στο Τ.Ε.Β.Ε., εάν ξεπερνά το εισόδημά τους κάποια όρια, σήμερα εμείς ερχόμαστε εδώ, ανάλγητα, κύριε Υπουργέ, χωρίς να λάβουμε υπ’ όψιν ποιο είναι το εισόδημά τους και εξισώνουμε τους κατοίκους, όπως είπε και η Εισηγήτρια του ΠΑ.ΣΟ.Κ. η κ. Χριστοφιλοπούλου, της Οίας της Σαντορίνης, η οποία είναι ένα μέρος με τεράστιο τουριστικό εισόδημα με τη Βυρώνεια Σερρών ή το Αχλαδοχώρι Σερρών, το οποίο βρίσκεται στη ελληνοβουλγαρική μεθόριο.
      Είναι άδικη η διάταξη αυτή, θα ήθελα να τη ξαναδείτε, γιατί η ελληνική περιφέρεια χειμάζεται. Ο Πρωθυπουργός υποσχέθηκε ότι θα στηρίξει την ελληνική περιφέρεια, αλλά αυτές οι διατάξεις δεν τη βοηθούν. 
     Σας ευχαριστώ πάρα πολύ.
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Μπόλαρη. Να και ένας Βουλευτής που δε χρειάστηκε να προκαλέσει ένταση στο Προεδρείο. Και πιστεύω, ότι θα το κάνει αυτό και ο κ. Ζώης. Άλλωστε Κοινοβουλευτικός Εκπρόσωπος είστε, μη μου πείτε ότι δεν μπορείτε να πείτε όσα θέλετε στα έξι λεπτά.
     ΧΡΗΣΤΟΣ ΖΩΗΣ:  Σήμερα πάντως δεν τελώ χρέη Κοινοβουλευτικού Εκπροσώπου, κύριε Πρόεδρε, αλλά θα προσπαθήσω να ανταποκριθώ στην πρόκληση. 
     ΠΡΟΕΔΡΕΥΩΝ (Γεώργιος Σούρλας):  Τις ικανότητές σας, όμως, τις έχετε.
     Ορίστε, έχετε το λόγο.
      ΧΡΗΣΤΟΣ ΖΩΗΣ :  Κύριε Πρόεδρε, θα συνεχίσω πατώντας εκεί που άφησε το αποτύπωμά του ο προλαλήσας συνάδελφος. Βεβαίως, και εμείς ακούσαμε χθες τον Αρχηγό της Αξιωματικής Αντιπολίτευσης στην Αίθουσα αυτήν. Εκ καθήκοντος έκανε την κριτική του, αλλά δεν άκουσα τις εποικοδομητικές προτάσεις που οφείλει να καταθέτει ο Αρχηγός της Αξιωματικής Αντιπολίτευσης, όταν προσέρχεται σ’ αυτόν το χώρο, για να συνεισφέρει μέσα από ένα συγκεκριμένο διάλογο στο να έχουμε ένα καλύτερο νομοθέτημα. 
     (Θόρυβος στην Αίθουσα)
     Κύριε συνάδελφε, εγώ ακούω με πολλή προσοχή πάντοτε τον Αρχηγό της Αξιωματικής Αντιπολίτευσης. Όμως και στην κριτική του -το θυμίζω αυτό σήμερα, γιατί χθες διέλαθε της προσοχής πολλών- ακόμη, δυστυχώς πολλά από τα στοιχεία που χρησιμοποίησε ήταν στοιχεία ανεπίσημα -εντός και εκτός εισαγωγικών βάζω τη λέξη αυτή- και συνεπώς, μπορώ και εγώ, χωρίς να αυθαιρετώ, να συμπεραίνω, ότι ενδεχομένως και να τον εκθέτουν οι συνεργάτες του, όταν συμπεριλαμβάνουν στις ομιλίες του τέτοιου είδους στοιχεία. Άκουσα για ένα εκατομμύριο ανασφάλιστους. Δεν ξέρω από πού προκύπτουν αυτά τα στοιχεία, αλλά καλό είναι, όταν χρησιμοποιούμε τα στοιχεία, να αξιοποιούμε και τις πηγές. Να επικαλούμαστε τις πηγές για να μπορούμε και εμείς να ανατρέχουμε και να διασταυρώνουμε την αλήθεια, όσων εν πάση περιπτώσει ακούγονται.
     Κατά τα άλλα, κύριε Πρόεδρε, το ασφαλιστικό είναι το μεγαλύτερο πρόβλημα της εποχής μας και είναι ένα πρόβλημα που προφανώς και δεν μπορεί να αντιμετωπιστεί με τρόπο μονοσήμαντο. Είναι ένα πρόβλημα, πτυχές του οποίου διατρέχουν όλη τη δραστηριότητα της κοινωνίας μας. Και βεβαίως δεν είναι ένα πρόβλημα καθαρά ελληνικό, δεν είναι ένα πρόβλημα που αντιμετωπίζουμε μόνο εμείς στην Ελλάδα. Είναι ένα πρόβλημα όλων των ανεπτυγμένων κοινωνιών, είναι ένα πρόβλημα κατ’ εξοχήν των δυτικών κοινωνιών και θα μου επιτρέψετε να συμπληρώσω ότι είναι και ένα πρόβλημα γενεών. Δεν είναι ένα πρόβλημα, συνεπώς, που μπορούμε να το αντιμετωπίσουμε μόνο με όρους του σήμερα. Και μέσα στο πλαίσιο αυτής της αντίληψης για το τι είναι ασφαλιστικό πρόβλημα και πώς πρέπει να το αντιμετωπίσουμε, εγώ θα πω ότι το υπό συζήτηση σχέδιο νόμου,  δεν είναι η λύση του ασφαλιστικού, αλλά βεβαιότατα είναι η αντιμετώπιση και η απάντηση πολλών προβλημάτων, τα οποία είναι σε εκκρεμότητα ή αποτελούν γκρίζες ζώνες, ή μαύρες τρύπες στη ραχοκοκαλιά του ασφαλιστικού μας συστήματος.
      Συνεπώς, επειδή έχω μπροστά μου και την κ. Χριστοφιλοπούλου που την εκτιμώ κατά τα άλλα, είναι δυνατόν να κάνουμε συζήτηση για «νομοσχέδιο κουρελού» ή για «σχέδιο νόμου με μπαλώματα»; Βεβαίως, και όχι. Διότι αυτοί τους οποίους ακουμπά αυτό το σχέδιο νόμου, δεν περιμένουν τέτοιου είδους χαρακτηρισμούς από τους κοινοβουλευτικούς γυναίκες και άνδρες. Είναι αυτοί που προστρέχουν σε μας για να αντιμετωπίσουν προβλήματα, τα οποία τους ταλαιπωρούν. Είναι επιμέρους λύσεις, είναι και αποσπασματικές, να το δεχθώ εγώ, ακριβώς μέσα στη λογική που λέει ότι το ασφαλιστικό δεν αντιμετωπίζεται με επιμέρους ρυθμίσεις. Όμως, μπορεί κανείς να αρνηθεί την αναγκαιότητα αυτών των ρυθμίσεων; Μπορεί κανείς να βγει έξω στην κοινωνία και να πει ότι  δε λύνω το πρόβλημα που έχεις σήμερα και θα έχεις και για τα επόμενα τέσσερα, πέντε χρόνια, ακριβώς γιατί εγώ στην άλλη πενταετία σκοπεύω να έρθω και να ρυθμίσω για τα επόμενα τριάντα χρόνια το ασφαλιστικό; Και επειδή κάνω αυτήν την αναφορά, να θυμίσω τι; Ότι πήγαμε το 2004 στις εκλογές, κύριε Πρόεδρε, με όρους δημόσιου διαλόγου σε ό,τι αφορά το ασφαλιστικό, ότι το ασφαλιστικό είναι μία λελυμένη υπόθεση που δεν πρόκειται να το αντιμετωπίσουμε και τελικώς, όχι απλώς το αντιμετωπίζουμε, αλλά έχουμε και την πρόκληση, εκ μέρους των συναδέλφων της Αξιωματικής Αντιπολίτευσης, να το αντιμετωπίσουμε, εδώ και τώρα. Και τι έγιναν οι αφοριστικοί χαρακτηρισμοί του κ. Ρέππα, κατά την προηγούμενη θητεία ότι το ασφαλιστικό είχε αντιμετωπιστεί από την κυβέρνηση τότε του ΠΑ.ΣΟ.Κ. και δεν αποτελεί πρόβλημα για τις επόμενες τετραετίες, για την επόμενη, αν θέλετε, γενιά; Όλα εδώ κρίνονται και όλα θα τα θυμόμαστε.
     Τώρα, επειδή ο χρόνος τρέχει και επειδή δε θέλω να προκαλέσω τον κύριο Πρόεδρο, θα κρατήσω και εγώ ένα σημείο, κύριε Υπουργέ, από μία επιφύλαξη που έχω κι εγώ στο σχέδιο νόμου που συζητούμε και αφορά στο άρθρο 46.
     Εγώ θέλω να σας πω ότι διαβλέπω την καλή σας πρόθεση. Δεν υπάρχει αμφιβολία ότι υπάρχει καλή πρόθεση σ’ αυτήν την απόπειρα. Γιατί; Γιατί λέτε ότι κάτω από χίλιους διακόσιους κατοίκους δεν πειράζω τίποτα. Μάλιστα. Δεν πειράζω τίποτα από τους χίλιους διακόσιους στους δύο χιλιάδες κατοίκους για τους παλιούς και έρχομαι ν’ αντιμετωπίσω το στοίχημα, το νέο. Ποιοι είναι αυτοί; Πόσοι είναι αυτοί που πάμε να «συλλάβουμε»; Και γιατί έχουμε την εντύπωση ότι μπορούμε να το συλλάβουμε με μια ισοπεδωτική αντιμετώπιση όλων; Είμαι σίγουρος ότι και εσείς, ως Βουλευτής που προέρχεστε από την περιφέρεια γνωρίζετε ότι, όταν θα πάμε να εφαρμόσουμε το συγκεκριμένο σχέδιο νόμου στην πράξη, θα βρούμε ιδιαίτερες περιπτώσεις, οι οποίες τελικώς αθροιζόμενες, θα δίνουν ένα άθροισμα πολύ ισχυρό για να μας κάνει να προβληματιστούμε και να ξανααντιμετωπίσουμε από την αρχή πιθανώς αυτό το θέμα.
      Θα σας πω ότι όσοι έχουν εισηγηθεί την ιστορία των χιλίων διακοσίων, είναι σαφές ότι έχουν υπ’ όψιν τους ένα απόλυτο αριθμό. Χίλιοι διακόσιοι κάτοικοι. Μάλιστα είναι ένα μεγάλο κεφαλοχώρι. Να ρίξουμε τον πληθυσμό. Δεν πάει, όμως, έτσι. Γνωρίζουμε όλοι ότι ο αριθμός χίλια διακόσια, όπως διαμορφώνεται από την απογραφή, είναι ένας αριθμός που είναι σχεδόν υπερδιπλάσιος του πραγματικού αριθμού των κατοίκων. Σε ελάχιστες περιπτώσεις μπορεί να έχουμε απογραφή χίλιους διακόσιους και να έχουμε δύο και τρεις χιλιάδες πληθυσμό πραγματικό. Ελαχιστότατες. Να μπούμε, λοιπόν, στην εξαντλητική, στην κοπιώδη προσπάθεια να δούμε τις επιμέρους περιπτώσεις. Ξέρω ότι αυτό είναι δύσκολο. Είναι τόσο δύσκολο, όσο και το να καθίσει κανείς  και να προσπαθήσει να δώσει με ένα τέτοιο τόμο σχεδίου νόμου λύσεις σε πολλά, χιλιάδες, επιμέρους, προβλήματα. Να το κάνουμε, να το προσπαθήσουμε.
      Θα μπορούσα να πω πάρα πολλά -δεν τα λέω- για να επιχειρηματολογήσω αυτήν την υπόθεση. Διαβλέπω την καλή σας πρόθεση, όπως εξήγησα ότι αυτή αποτυπώνεται από τη συγκεκριμένη ρύθμιση. Διαπιστώνω την ανάγκη όλων των συναδέλφων να εκφραστούν στο συγκεκριμένο θέμα και η πρόκληση είναι να αντιμετωπίσουμε με κοπιώδη –επαναλαμβάνω- προσπάθεια τα επιμέρους. 
     Καταλήγοντας, κύριε Πρόεδρε, θέλω να πω ότι η ρύθμιση των χρεών είναι μία ιστορία που έρχεται από παλιά και ελπίζω και προσδοκώ να μην επαναληφθεί στο μέλλον. Δεν ζητώ, βεβαίως, την κατηγορηματική δέσμευση του παρισταμένου και αρμόδιου Υπουργού, ότι δεν θα επαναληφθεί στο μέλλον τέτοιου είδους ρύθμιση, γιατί αντιλαμβάνομαι ότι πολλές φορές η πραγματικότητα μας εκθέτει όλους. Όμως, πρέπει κάποια στιγμή η ελληνική πολιτεία να πει το «ως εδώ και μη παρέκει» και αυτό κάποτε να εφαρμοστεί. Γιατί αν δεν εφαρμοστεί, τότε, κύριε Πρόεδρε, πολύ απλά, θα πρέπει από τώρα να προετοιμάζουμε τη δουλειά μας για την αντιμετώπιση των χρεών, μετά από δύο και τρία χρόνια, εκ νέου.
     Ευχαριστώ πάρα πολύ, κύριε Πρόεδρε, και για την προσοχή σας.
     (Χειροκροτήματα από την πτέρυγα της Νέας Δημοκρατίας.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ζώη. 
     Εγώ από τη θέση που είμαι δεν μπορώ να μιλήσω, αλλά με το δικαίωμα του Βουλευτού θα ήθελα να απευθυνθώ, στον κύριο Υπουργό και να του πω, από όσα ακούω παρακολουθώντας αυτήν εδώ τη συνεδρίαση, το εξής: Μήπως πρέπει να ξαναδείτε, κύριε Υπουργέ, το άρθρο 46 σχετικά με το όριο των χιλίων διακοσίων κατοίκων σε σχέση με τα τελευταία απογραφικά στοιχεία; Έχετε το χρόνο. Άλλωστε στα άρθρα θα μπούμε σε λίγες μέρες. Ας ληφθεί υπ’ όψιν αυτή η έκκληση των Βουλευτών της περιφέρειας, την οποία παρακολουθούμε όλοι μας με θλίψη σιγά-σιγά να ερημώνεται. Και τούτο εδώ το στοιχείο θα μπορούσε ενδεχομένως να συμβάλει να κρατηθεί κάποιος πληθυσμός στην περιφέρεια.
     Το λόγο έχει ο κ. Αθανάσιος Παπαγεωργίου. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, η μαύρη και ανασφάλιστη εργασία στη χώρα μας φουντώνει και φυσικά η εισφοροδιαφυγή είναι τεράστια. Δεν είναι τυχαίο ότι πάρα πολλοί εκτιμούν το μέγεθος της εισφοροδιαφυγής στην τάξη μεγέθους των 5.000.000.000 ευρώ. Και ενώ, θα έπρεπε να εντείνετε τις προσπάθειες για ελέγχους στους χώρους εργασίας, όχι μόνο για το αν οι επιχειρήσεις αποδίδουν τις εισφορές, αλλά ακόμα και για τα ωράρια εργασίας -γιατί η μαύρη αγορά είναι πολύ πιο σύνθετη και δεν είναι μόνο η μη καταβολή των εισφορών είναι και τα ωράρια, οι συνθήκες κ.λπ.- εσείς κατά τη γνώμη μου, καταφεύγετε σε μια πρακτική, η οποία δεν εμπεδώνει ασφαλιστική συνείδηση στη χώρα, δεν βοηθάει στο να λυθεί το πρόβλημα. Αντίθετα, εμπεδώνει συνθήκες χαλαρής ασφαλιστικής συνείδησης ιδιαίτερα όταν δίνετε ασφαλιστική ενημερότητα σε επιχειρήσεις οι οποίες δεν είναι συνεπείς διαχρονικά. 
     Θέλω να σας πω, επειδή έτυχε να συμμετέχω σε πάρα πολλές ρυθμίσεις ιδιαίτερα απ’ το χώρο των τραπεζών, ότι εγώ, από άποψη αρχής, δεν είμαι κατά των ρυθμίσεων. Το ζήτημα αφορά τον τύπο της ρύθμισης, αφορά τους όρους της ρύθμισης, αφορά το μοντέλο της ρύθμισης. Κανείς από άποψη αρχής δεν μπορεί να είναι εναντίον των ρυθμίσεων, διότι οι ρυθμίσεις είναι στοιχείο της ζωής μας. Θα ρυθμίσουμε τα χρέη στις τράπεζες, στη Δ.Ε.Η., στον Ο.Τ.Ε.. Είναι στοιχείο της ζωής. Όταν μία επιχείρηση, ένα φυσικό πρόσωπο βρίσκεται σε δυσχέρεια, πάει στον φορέα στον οποίο χρωστάει και κάνει μία ρύθμιση. Η δική μου ένσταση, αφορά το μοντέλο της ρύθμισης. Οι δόσεις είναι πάρα πολλές.
     Επίσης, θέλω να σας πω ότι, από πάγια άποψη, η θεωρία των ρυθμίσεων λέει ότι το αρχικό κεφάλαιο που καταβάλλεται θα πρέπει τουλάχιστον να είναι 10%. Με καταβολή 3% θεωρώ ότι υπνωτίζετε τους χρεώστες, δεν τους βοηθάτε. Θεωρούν ότι έχουν άπειρο χρόνο μπροστά τους. Ακόμα και αυτούς τους επιχειρηματίες που θεωρητικά βοηθάτε, τους παγιδεύετε σε μία διαδικασία, καθώς στο τέλος συσσωρεύουν το χρέος, το οποίο γίνεται δυσθεώρητο, και δεν μπορούν να το αντιμετωπίσουν. Άρα, λοιπόν, η διαφωνία μας αφορά αυτόν τον τύπο της ρύθμισης. 
     Μάλιστα, επειδή είναι εδώ ο κ. Παναγιωτόπουλος και επειδή έγιναν και παλιά τέτοιες ρυθμίσεις, ήθελα να πω ότι όλες αυτές φαίνεται ότι δεν αποδίδουν. Αποτέλεσμα είναι ότι το χρέος στο Ι.Κ.Α. από 2.000.000.000 το 2004 είναι σήμερα στα 3.000.000.000. Άρα, αφορά την αποτελεσματικότητα, το μοντέλο και πολλές φορές θα έλεγα την χαριστικότητα,  κύριε Υπουργέ. Αυτό, λοιπόν, θα πρέπει να αξιολογήσουμε και εμείς σε αυτό στεκόμαστε. 
     Έρχομαι στο ζήτημα της συμμετοχής των ασφαλισμένων στις προληπτικές εξετάσεις. Κύριε Υπουργέ, ανοίγετε μια μεγάλη κερκόπορτα, μια κερκόπορτα για το ξεθεμέλιωμα ή, αν θέλετε, τη καταρράκωση του κράτους πρόνοιας και κοινωνικής προστασίας. Είναι κοινωνικά άδικη αυτή η ρύθμιση, παρόλο που κάνατε τη τροποποίηση και είπατε ότι θα αφορά κυρίως τα εμβόλια. Δεν είναι ζήτημα εμπιστοσύνης στην Κυβέρνηση ή στην κάθε κυβέρνηση. Είναι η αρχή που γίνεται -και που εμάς μας φοβίζει- για την υπόσταση της προσφοράς του κράτους προς τους εργαζόμενους. Νομίζω ότι θα πρέπει να το σκεφτείτε και να αποσύρετε αυτή τη διάταξη.
     Και φυσικά έρχομαι να ενώσω και εγώ τη φωνή μου σε αυτό που σχολίασαν οι προηγούμενοι συνάδελφοι και αφορά τη διάταξη ή την αλλαγή των κριτηρίων ένταξης των περιοχών, όσον αφορά τα εισοδηματικά κριτήρια αλλά και τα πληθυσμιακά, της ένταξης στον Ο.Γ.Α. ανθρώπων οι οποίοι εργάζονται στην ύπαιθρο. Και θέλω εδώ να σας πω, κάτι άλλο, πέραν αυτών που κατέθεσαν οι κύριοι συνάδελφοι. Κανένας δεν ξέρει –και το ξέρετε πολύ καλά και εσείς- πόσο είναι πληθυσμιακά η κάθε κοινότητα. Μπορεί να ζουν στο Κιλκίς ή στην Κατερίνη, αλλά να φέρονται εγγεγραμμένοι σε χωριά. Άρα, λοιπόν, η όποια προσέγγιση με βάση τα πληθυσμιακά στοιχεία ενέχει τον κίνδυνο του λάθους. 
     Όσες φορές –και το ξέρετε πάρα πολύ καλά- προσπαθήσατε ή προσπαθήσαμε στο Υπουργείο Γεωργίας να περιγράψουμε τον αγρότη λέγοντας ότι ο αγρότης είναι αυτός που το κύριο εισόδημά του αντλείται κατά 51% από τις αγροτικές δραστηριότητες, δεν το καταφέραμε. Δεν το καταφέραμε, γιατί ξέρετε πάρα πολύ καλά ότι ο αγρότης σήμερα στην ύπαιθρο αντλεί τα εισοδήματά του από πάρα πολλές δραστηριότητες. Βρισκόμαστε σε μια γεωργία της πολυδραστηριότητας. Άρα, η προσέγγιση με βάση τα κριτήρια του εισοδήματος είναι δύσκολη. Έχουμε να κάνουμε με ένα σύνθετο πρόβλημα. Ούτε το ένα κριτήριο σε διασφαλίζει ούτε το άλλο. 
     Νομίζω ότι πρέπει να ακούσετε τη φωνή των συναδέλφων απ’ όλες τις πλευρές και να παραμείνετε σε εκείνο το καθεστώς που είχε θεσμοθετηθεί γι’ αυτούς τους ανθρώπους από την κυβέρνηση του ΠΑ.ΣΟ.Κ., οι οποίοι δεν ξέρουν και αυτοί αν είναι αγρότες. Δεν μπορούμε να τους προσδιορίσουμε αν είναι αγρότες, δεν ξέρουμε αν είναι αυτά τα χωριά, όπως παρουσιάζονται στα δημοτολόγια, αν διαβιούν σε αυτές τις περιοχές αριθμητικά τόσοι πολίτες. Να παραμείνετε σε αυτήν την παλιά διάταξη και να μην την αλλάξετε, διότι φοβάμαι ότι θα δημιουργήσουμε πρόβλημα –πολλοί συνάδελφοι προσέγγισαν το νούμερο- σε πάνω από πεντακόσιους οικισμούς.
     Και τελειώνω κύριε Πρόεδρε, κατά την παράκληση σας στο χρόνο. Θεωρώ κύριε Υπουργέ, ότι η ρύθμιση που κάνετε για τους μηχανικούς θα μπορούσε να είναι πιο γαλαντόμα. Είναι μικρόψυχη ή -για να μην τη χαρακτηρίσω έτσι- δεν είναι γενναιόδωρη. Θα πρέπει να το δείτε, αν μπορείτε, την επόμενη βδομάδα στη συζήτηση κατ’ άρθρον και να τροποποιήσετε αυτές τις διατάξεις. 
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
     Το λόγο έχει ο κ. Πάνος Παναγιωτόπουλος.
     ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, το υπό συζήτηση σήμερα νομοσχέδιο αποτελεί προϊόν ενός βασανιστικού διαλόγου μακράς διαρκείας, στον οποίο έλαβαν μέρος εκπρόσωποι όλων των ενδιαφερομένων φορέων. Αφορά λοιπόν, πολλές κοινωνικές κατηγορίες του ελληνικού λαού, αποκαθιστά κοινωνικές αδικίες, δίνει απαντήσεις σε  υφιστάμενες εκκρεμότητες εδώ και πολλά χρόνια και πρέπει να σας πω ότι επηρεάζει επί τα βελτίω τη καθημερινότητα χιλιάδων συμπολιτών μας σε όλη τη χώρα.
     Θέλω να σας πω ότι ο διάλογος αυτός είχε ουσιαστικά εξαντληθεί μέχρι το Δεκέμβρη και το Γενάρη του 2006 και το νομοσχέδιο είχε πάρει περίπου στο 80% τη τελική του μορφή μέχρι τότε. Πάρα πολλές διατάξεις του είχαν κατά κάποιο τρόπο εμπλακεί στις γνωστές διαδικασίες κοστολόγησης του Γενικού Λογιστηρίου και χαίρομαι ιδιαίτερα, γιατί ο συνάδελφος και φίλος Σάββας Τσιτουρίδης, κατόρθωσε να απεμπλέξει τις διατάξεις αυτές από τις γνωστές διαδικασίες και σήμερα έρχεται το νομοσχέδιο στη Βουλή, για να πάρει τη μορφή νόμου του ελληνικού κράτους σε λίγες μέρες και έτσι να δώσουμε απαντήσεις και λύσεις στα ζητήματα που ταλαιπωρούν τους συμπολίτες μας. 
     Εδώ θα ανοίξω μία παρένθεση, διότι άκουσα με έκπληξη χθες τον αρχηγό της Αξιωματικής Αντιπολίτευσης τον κ. Γεώργιο Παπανδρέου να λέει αυτά που είπε. Ο ίδιος μού είναι συμπαθής και είναι καθ’ όλα σεβαστός και ως πρόσωπο και ως πολιτική ιστορία και ως φορέας ενός λαμπρού ονόματος –οι Παπανδρέου προσέφεραν στο τόπο, εγώ δεν κουράζομαι και δεν έχω την προκατάληψη να το αποσιωπήσω- αλλά αισθάνομαι πραγματικά έκπληκτος από το γεγονός ότι κάποιοι, προφανώς στενοί του συνεργάτες, τον τροφοδότησαν με λανθασμένα στοιχεία. Γιατί τι βγήκε από τα όσα είπε ο αρχηγός της Αξιωματικής Αντιπολίτευσης ενώπιον της Εθνικής Αντιπροσωπείας; Ένα κλίμα καταστροφολογίας και μηδενισμού.
     Ε, λοιπόν, η αλήθεια είναι διαφορετική και η αλήθεια είναι ότι το σύστημα κοινωνικής ασφάλισης ούτε καταρρέει ούτε κινδυνεύουν οι συντάξεις των Ελλήνων και των Ελληνίδων και όποιος το λέει ή δεν γνωρίζει, δηλαδή είναι άσχετος, ή τον έχουν τροφοδοτήσει με λανθασμένα στοιχεία ή γνωρίζει και επιδιώκει να διασπείρει το φόβο και την ανησυχία στην πολυάριθμη κατηγορία των Ελλήνων και Ελληνίδων συνταξιούχων –λυπάμαι που το λέω- με απώτερο στόχο να φθείρει την Κυβέρνηση, δηλαδή προκαλεί ένα κοινωνικό πλήγμα για να εξυπηρετήσει μια μικροκομματική πολιτική σκοπιμότητα. Επιτρέψτε μου να πω ότι είμαστε πολιτικοί αντίπαλοι, αλλά δεν δέχομαι ότι ο Πρόεδρος του ΠΑ.ΣΟ.Κ. μπορεί να πέφτει σ’ αυτό το ολίσθημα, να πέφτει σ’ αυτήν την παγίδα, γι’ αυτό θεωρώ ότι τον τροφοδότησαν με λανθασμένα στοιχεία στενοί του συνεργάτες και καλό είναι αυτή η εικόνα να μην επαναληφθεί.
     Θέλω, λοιπόν, να ξεκαθαρίσω ορισμένα πράγματα με στοιχεία τα οποία δεν είναι αμφισβητήσιμα. Η καινούρια Κυβέρνηση Καραμανλή που ορκίστηκε το Μάρτη του 2004 ξεκαθάρισε ότι δεν ήρθε για να εκθεμελιώσει το ελληνικό κράτος. Είπαμε ότι τα ορθώς κείμενα θα τα ενισχύσουμε και θα τα επαυξήσουμε, αλλά θα διορθώσουμε τα στραβά. 
     Κυρίες και κύριοι συνάδελφοι, δεν μου επιτρέπει ο χρόνος να πω πολλά, θα σας δώσω δυο-τρία χαρακτηριστικά στοιχεία. Οι κυβερνήσεις του ΠΑ.ΣΟ.Κ. μέχρι το Μάρτη του 2004 δεν είχαν εφαρμόσει και δεν είχαν σεβαστεί ούτε τους νόμους που ψήφισαν οι ίδιες. Για παράδειγμα, ο ν. 3029 ολοκληρώθηκε και δημοσιεύτηκε στο Φ.Ε.Κ. τον Ιούλιο του 2002. Περιλάμβανε σε συγκεκριμένο άρθρο του-άρθρο 6, παράγραφος 12, του ν. 3029/2002, σαφής διάταξη- την αυτονόητη υποχρέωση της πολιτείας μέχρι την 31η Δεκέμβρη 2003 να αποδώσει τα οφειλόμενα στο Ε.Τ.Ε.Α.Μ.. Ο Δεκέμβρης του 2003 πέρασε, φτάσαμε στο Μάρτιο του 2004 και η Κυβέρνηση του ΠΑ.ΣΟ.Κ. δεν σεβάστηκε ούτε τις δικές της δεσμεύσεις ούτε το δικό της νομοθέτημα. Και τα οφειλόμενα προς το Ι.Κ.Α.-Ε.Τ.Ε.Α.Μ. –το τονίζω-  ήταν οφειλόμενα δεκαπενταετίας. 
     Άλλο παράδειγμα χαρακτηριστικό είναι το θέμα της Εθνικής Αναλογιστικής Αρχής. Σωστά θεσπίστηκε με το ν. 3029 το άρθρο 10 παράγραφος 16. Ο νόμος έλεγε ότι απαιτείται κανονισμός εσωτερικής λειτουργίας για να μπορέσει να λειτουργήσει. Ο κανονισμός αυτός δεν έγινε ποτέ και έπρεπε να έρθει η Κυβέρνηση Καραμανλή, να βγάλουμε εμείς την απόφαση, να τη δημοσιεύσουμε στο Φ.Ε.Κ. 1639 της 5ης Νοεμβρίου του 2004 τεύχος Β΄, για να προχωρήσει αυτή η σημαντική αρχή στη σημαντική της αποστολή. 
     Είναι πολλά τα παραδείγματα τα οποία θα μπορούσα να σας αναφέρω, αλλά δεν μπορώ, κύριε Πρόεδρε, κυρίες και κύριοι συνάδελφοι, να μην αναφερθώ στη σωρεία των χρεών που παραλάβαμε. Το συνολικό χρέος του Ο.Γ.Α. προς τα νοσοκομεία είναι 1.000.000.000 ευρώ. Οι συνολικές οφειλές προς το Ταμείο Νομικών είναι 430.000.000 ευρώ, τις ρυθμίσαμε. Τα άμεσα ποσά που απαιτούντο στον Ο.Α.Ε.Ε. - Τ.Ε.Β.Ε. - Τ.Σ.Α. - Τ.Α.Ε. για να μπορέσει να πληρώσει τις συντάξεις είναι 235.000.000 έως 300.000.000 ευρώ, κι αυτό το ρυθμίσαμε. Είναι πολλά αυτά που θα μπορούσα να πω με στοιχεία τα οποία δεν αμφισβητούνται, για να αποδείξουμε ότι τα περί καταστροφών και καταστροφολογίας που εκστομίστηκαν εδώ από τον αξιότιμο Πρόεδρο του ΠΑ.ΣΟ.Κ. δεν έχουν να κάνουν σε τίποτα με την πραγματικότητα.
     Το νομοσχέδιο, όπως σας είπα, λύνει προβλήματα. Βεβαίως, έχει και ορισμένες διατάξεις οι οποίες έχουν προκαλέσει συζήτηση, όπως το θέμα μιας καινούργιας ρύθμισης. Ήμουν εγώ, κυρία Χριστοφιλοπούλου, και το εννοώ και είμαι συνεπής σε αυτά που λέω και στην προσωπική και στην πολιτική μου διαδρομή, που από αυτήν την Αίθουσα είπα ως Υπουργός Απασχόλησης πως θεωρώ ότι δεν πρέπει να γίνει μέσα στην τετραετία άλλη ρύθμιση, αντιλαμβάνομαι όμως τα όσα με ειλικρίνεια μας εξέθεσε ο συνάδελφος κ. Τσιτουρίδης, τα οποία πρόβαλε ως τη δικαιολογητική βάση αυτής της νέας ρύθμισης. Ήταν ειλικρινής σε αυτά που είπε. Έτσι έχουν τα πράγματα στην αγορά και αυτές είναι οι πιέσεις από τις παραγωγικές τάξεις, των οποίων είναι αποδέκτης ο σημερινός Υπουργός. Ωστόσο, εγώ θα επιμείνω ότι δυο ρυθμίσεις σε δυόμισι χρόνια είναι πολλές και καλό θα είναι, παρά τις καλές προθέσεις της σημερινής πολιτικής ηγεσίας του Υπουργείου, να μην στέλνουμε λάθος μηνύματα προς τις σωστές κατευθύνσεις. 
     Το νομοσχέδιο έχει πολλά και σημαντικά ακόμη. Δεν θα μείνω στο Τ.Σ.Μ.Ε.Δ.Ε., δεν θα μείνω στην αύξηση των συντάξεων, δεν θα μείνω στους κανονισμούς λειτουργίας των ασφαλιστικών ταμείων, απλώς θα θυμίσω ότι είμαστε εμείς που υποχρεώσαμε τα ασφαλιστικά ταμεία να κλείνουν ισολογισμούς, διότι τα ασφαλιστικά ταμεία -ορισμένα από τα οποία διαχειρίζονται χρήματα, πάνω από 500.000.000 ευρώ, των συνταξιούχων- δεν έκλειναν μέχρι το Μάρτη του 2004 ισολογισμούς. 
     Κλείνω, κύριε Πρόεδρε, για την οικονομία του χρόνου. Θα πω απλώς και θα σας παρακαλέσω, κύριε Υπουργέ, να ξαναδείτε το θέμα των πτηνοτρόφων. Γνωρίζω ότι υπάρχει μια τροπολογία του συναδέλφου της Αξιωματικής Αντιπολίτευσης κυρίου Αργύρη και του δικού μας κυβερνητικού Βουλευτή κυρίου Τασούλα. Πρέπει να το ξαναδείτε. Είχαμε βρει τρόπο ρύθμισης επί δικής μου υπουργικής θητείας. Το κονδύλιο δεν είναι 35.000.000 ευρώ που λέει το Γενικό Λογιστήριο, είναι κάτω από τα 18.000.000 ευρώ. Είναι γύρω στα 17,5 εκατομμύρια ευρώ. Πρέπει και μπορούμε να βρούμε λύση και νομίζω ότι και οι συνάδελφοι στο Υπουργείο Οικονομικών πρέπει να δουν από κοντά αυτήν την υπόθεση. Οι επαγγελματίες του κλάδου δεν μπορούν να πάρουν ούτε ασφαλιστική ενημερότητα και ο κλάδος -όχι από δική του υπαιτιότητα- ένας μικρομεσαίος κλάδος μεταποιητικής -και όχι μόνο- παραγωγικής διαδικασίας οδηγείται σε στραγγαλισμό και σε καταστροφή. Ας πάρουμε τα μέτρα, πριν είναι αργά. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παναγιωτόπουλο.
     Το λόγο έχει ο κ. Αργύρης.
     ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, ο κ. Παπανδρέου μίλησε για ανασφάλεια των εργαζομένων, μίλησε για αποδόμηση του κοινωνικού ασφαλιστικού συστήματος, γιατί αυτό αποδεικνύουν οι πράξεις και η πολιτική που ακολουθεί η Κυβέρνηση. Αν ένα οικονομικό έγκλημα, όπως είναι η εισφοροδιαφυγή, αυξάνεται, σημαίνει ότι τορπιλίζει τα θεμέλια του ασφαλιστικού μας συστήματος. Άρα, λοιπόν, θα πρέπει να κλείνει κανείς τα μάτια, όταν βλέπει ότι συνεχίζουμε να ρυθμίζουμε και ότι οι ρυθμίσεις αυτές, αντί να σταματήσουν την εισφοροδιαφυγή, να σταματήσουν δηλαδή την κλοπή των χρημάτων των εργαζομένων και του συστήματος από τους Έλληνες φορολογούμενους, διογκώνουν το πρόβλημα; Είναι σίγουρο ότι έχουμε τεράστιο πρόβλημα και, όσο κλείνουμε τα μάτια, συμμετέχουμε και εμείς σ’ αυτήν την αποδόμηση, συμμετέχουμε όλοι μας και δεν έχει δικαίωμα η Εθνική Αντιπροσωπεία να μη δει αυτό το μεγάλο θέμα.
     Το δεύτερο είναι ότι υπάρχουν κάποια πράγματα που πρέπει να είναι «σημαία». Αν θέλουμε να απαλλάξουμε τα ταμεία από επιπλέον κόστος, θα πρέπει κάτι να κάνουμε. Παντού λέμε να πάρουμε προληπτικά μέτρα. Είναι δυνατόν, λοιπόν, εδώ, αντί να ενισχύουμε την προληπτική ιατρική, αντί να δίνουμε τη δυνατότητα σε όλους να τρέχουν να προλάβουν κάποια μεγάλη ασθένεια, εμείς να την κοστολογούμε; Καταλαβαίνετε ότι στη δεινή οικονομική θέση που βρίσκονται οι εργαζόμενοι, δεν θα πηγαίνουν να κάνουν κάτι που είναι αναγκαίο. Δεν θα πρέπει να υπάρχει αυτό το κόστος. 
     Θα μπορούσα να πω και άλλα, όμως βλέπουμε και τα ζητήματα της ανάπτυξης στην περιφέρεια. Εδώ όλοι λέμε να υπάρξει μια συναίνεση σ’ ένα μεγάλο θέμα, όπως είναι το ασφαλιστικό. Μα, εδώ υπάρχει μια οικουμενικότητα, την ακούμε από όλες τις πλευρές. Τι σας ανάγκασε, λοιπόν, να φέρετε διάταξη, όπου θα μειώνετε με κριτήρια μόνο πληθυσμιακά, ότι θα ασφαλίζονται στο Τ.Ε.Β.Ε. και όχι στον Ο.Γ.Α. όσοι κατοικούν σε χωριά πάνω των χιλίων διακοσίων κατοίκων; Εδώ θα συμβεί το εξής παράλογο, κύριε Υπουργέ: Θα έχει κάποιος μια μικρή αγροτική επιχείρηση, μια μικρή επιχείρηση κτηνοτροφικής εκμετάλλευσης, θα είναι ο ίδιος ασφαλισμένος στο Τ.Ε.Β.Ε. και θα έχει, τον έναν εργαζόμενο στην επιχείρηση αγροτικής εκμετάλλευσης, τον οικονομικό μετανάστη, στον Ο.Γ.Α.. Δηλαδή και αυτό το τραγελαφικό θα συμβαίνει. Άρα, μήπως πρέπει να δούμε, επίσης, ότι λόγω του «ΚΑΠΟΔΙΣΤΡΙΑ» υπάρχουν τώρα οι δυνατότητες να συγκεντρώνονται σε λίγο μεγαλύτερα χωριά και εμείς δεν τα ενισχύσουμε αυτά τα χωριά, ώστε να κρατήσουν εκεί έναν πυρήνα; 
     Εδώ πλέον δεν έχουμε αγρότες, κύριε Υπουργέ, και δεν θα έχουμε στη συνέχεια αγρότες, που ξέραμε, με τον παραδοσιακό τρόπο. Τώρα θα παρακαλάμε να υπάρχουν κάτοικοι της υπαίθρου και, αντί να τους ενισχύουμε αυτούς τους κατοίκους της υπαίθρου να παραμένουν στην εστία, εκεί, στην περιφέρεια, για να μην έχουμε απερήμωση, εμείς κάνουμε οτιδήποτε για να τους αποτρέψουμε και να τους δημιουργούμε πρόβλημα. 
     Έρχομαι τώρα σ’ ένα τέταρτο σημείο, το οποίο θεωρώ καθοριστικό, και νομίζω ότι ήταν πολύ καθοριστική η παρέμβαση του Υπουργού, του κ. Παναγιωτόπουλου, σ’ ένα θέμα, το οποίο χειρίστηκε.
     Έχετε μια έκθεση. Η γρίπη των πτηνών έφερε κάποια δεινά. Παρ’ ότι δεν είχαμε καμία ουσιαστική συμμετοχή, η ελληνική πτηνοτροφία και οι συνεργαζόμενες επιχειρήσεις του κλάδου σίγουρα απασχολούν πάνω από δεκαπέντε χιλιάδες εργαζόμενους, που δεν είναι μισθωτοί. Πιθανώς εκεί να παρασύρεται η υπηρεσία και το Λογιστήριο του Κράτους και να νομίζουν ότι δεκαπέντε χιλιάδες εργαζόμενοι είναι αυτοί που θα ζητήσουν τη ρύθμιση στις εισφορές τους. Είναι μόνο τέσσερις χιλιάδες οι εργαζόμενοι. Η έκθεση, λοιπόν, λέει ότι αυτή η παρέμβασή σας θα στοιχίσει 33.000.000 ευρώ. Τέτοιο νούμερο δεν υπάρχει πουθενά. Πράξεις που έχουν κατατεθεί δείχνουν ότι στην τροπολογία που έχουμε καταθέσει με τον κ. Τασούλα η ζημιά που προκύπτει είναι 4.000.000 ευρώ και ότι αυτό που λέτε εσείς -ότι είναι 33.000.000- είναι μόνο 12.000.000 ευρώ. Με 17.000.000 ευρώ, λοιπόν, μπορεί να λυθεί ένα τεράστιο πρόβλημα.
     Εδώ συνέβη και το εξής παράλογο: Μιλάμε για χρονίζοντα ζητήματα που έρχεστε να ρυθμίσετε. Δεν έχει περάσει χρόνος και στέλνετε αυτές τις επιχειρήσεις να πληρώσουν –την Παρασκευή λήγει η προθεσμία- και επιβάρυνση 35%, τόκους επί τόκων, για ένα πράγμα για το οποίο δεν ευθύνονται. Είναι σημαντικό, λοιπόν, να δείτε αυτό το θέμα. Να πάρετε απόφαση, γιατί θα συζητηθεί την επόμενη εβδομάδα η τροπολογία και πρέπει να παρέμβετε -η προθεσμία λήγει την Παρασκευή- ώστε να μην επιβαρυνθούν αυτές οι επιχειρήσεις με το κόστος, αλλά και για να μην φαίνονται ότι εισφοροδιαφεύγουν, ενώ δεν έχουν τέτοια πρόθεση. 
     Και εάν, κύριε Υπουργέ, δεν είχατε εξαγγείλει αυτό το μέτρο θα φρόντιζαν να τα πληρώσουν, θα φρόντιζαν να είναι συνεπείς. Τώρα τους αναγκάσατε να το κάνουν, με τη ρύθμιση. Ο φίλος μου ο κ. Τασούλας βγάζει ανακοίνωση και λέει ότι η Κυβέρνηση αγαπάει τους πτηνοτρόφους και τις επιχειρήσεις. Δεν αγαπάει, όμως, τις επιχειρήσεις γιατί εάν τις αγαπούσε θα έκανε τη ρύθμιση. Έχετε, λοιπόν, μια δυνατότητα –μην το κάνετε σ’ εμένα που είμαι της αντιπολίτευσης- να δεχτείτε αυτό που λέει ο κυβερνητικός Βουλευτής, που παλεύει για τα ίδια θέματα και να ρυθμίσετε αυτό το μεγάλο θέμα, για να είναι υγιείς οι επιχειρήσεις. 
     ΠΡΟΕΔΡΕΥΩΝ (Γεώργιος Σούρλας): Η κ. Μανούσου – Μπινοπούλου έχει το λόγο. 
     ΑΡΙΑΔΝΗ ΜΑΝΟΥΣΟΥ - ΜΠΙΝΟΠΟΥΛΟΥ: Κύριοι συνάδελφοι, σ' αυτό το εικοσαήμερο που έχει μεσολαβήσει από τη στιγμή που έγινε γνωστό αυτό το νομοσχέδιο επισκέφτηκα επτά κυκλαδονήσια. Θέλω να μεταφέρω στο Σώμα και στον κύριο Υπουργό την ανησυχία και την αναταραχή στα μικρά μας νησιά, για το άρθρο 46 που αναφέρεται στην υπαγωγή στην ασφάλιση του Τ.Ε.Β.Ε. και του Ο.Γ.Α..
     Με το ν. 2435/1964 οι επαγγελματίες, οι βιοτέχνες και οι έμποροι στις περιοχές κάτω από δύο χιλιάδες κατοίκους είχαν ορισμένα προνόμια. Αυτά εστιάζονται περισσότερο στη δυνατότητά τους να επιλέγουν αυτοί τον ασφαλιστικό τους φορέα μεταξύ Ο.Γ.Α. και Τ.Ε.Β.Ε.. Αυτό ήταν πολύ καλό για τις απομακρυσμένες περιοχές και κυρίως για τα νησιά μας. Σήμερα, μ' αυτό το νομοσχέδιο με το άρθρο 46 μειώνεται ο αριθμός των κατοίκων αυτών των περιοχών που έχουν το προνόμιο της επιλογής από δύο χιλιάδες σε χίλιους διακόσους κατοίκους. Σ' αυτό το σημείο υπάρχει μεγάλη σύγχυση, γιατί τα νησιά μας είναι απομονωμένα το ένα από το άλλο. Όλοι είχαν πιστέψει ότι αυτό αφορά το κάθε νησί, δηλαδή οι χίλιοι διακόσιοι κάτοικοι και όχι το τοπικό διαμέρισμα.
     Εδώ πρέπει να τονίσω ότι στο άρθρο 46 αναφέρονται μόνο πόλεις, χωριά και οικισμοί. Αυτοί οι όροι είναι αδόκιμοι για τα νησιά μας. Νομίζω ότι θα αντιμετωπίσουμε προβλήματα στην εφαρμογή αυτής της διάταξης, γιατί τα νησιά μας και άλλες βέβαια περιοχές της Ελλάδας, έχουν τα τοπικά διαμερίσματα. Πιστεύω, κύριε Υπουργέ, ότι θα πρέπει να εναρμονιστεί το γράμμα του νόμου με ό,τι έχει καθορίσει το Υπουργείο Εσωτερικών, στους πίνακές του, που αναφέρονται σε «τοπικά διαμερίσματα».
     Κατ’ αρχήν, θα επισημάνω τα θετικά του νομοσχεδίου. Πρέπει να διευκρινίσουμε, για να καθησυχάσουμε τους κατοίκους των μικρών περιοχών, ότι αυτός ο περιορισμός από δύο χιλιάδες σε χίλιους διακόσιους κατοίκους αφορά μόνο τους καινούριους επαγγελματίες, δηλαδή αυτούς που κάνουν έναρξη επαγγέλματος τώρα. Είναι σωστή η κατάργηση του εισοδηματικού κριτηρίου. Εσείς, βέβαια, θα κρίνετε εάν αυτό θα επιβαρύνει το ταμείο ή όχι. Εμείς, ως εκπρόσωποι των επαγγελματοβιοτεχνών και ως Βουλευτές εκπρόσωποι των κατοίκων των περιοχών μας, συμφωνούμε. 
     Επίσης, κύριε Υπουργέ, θέλω να διευκρινίσετε ότι το μέτρο αφορά τα τοπικά διαμερίσματα των νησιών. Μ' αυτό το νόμο, κύριε Υπουργέ, με τους χίλιους διακόσους κατοίκους που βάζετε ως όριο αφήνετε απέξω νησιά όπως η Ίος με χίλιους επτακόσιους κατοίκους και η Σέριφος με χίλιους τετρακόσιους κατοίκους. 
     Κατά τη συζήτηση στην επιτροπή είχα επισημάνει την αναγκαιότητα της ιδιαίτερης αντιμετώπισης των νησιών μας. Δεν είναι δυνατόν να νομοθετούμε σύμφωνα με τα δεδομένα της ηπειρωτικής Ελλάδας. Τα νησιά είναι κάτι άλλο. Έχουν ιδιαίτερο χαρακτήρα που πρέπει να ληφθεί αυτό υπ' όψιν. Πρέπει να καταλάβουμε ότι δεν πρέπει να περιοριζόμαστε μόνο στα λόγια για τη νησιωτική πολιτική. Μην ξεχνάμε και την προγραμματική δέσμευση της Κυβέρνησής μας για την ενίσχυση των νησιών μας. Πρέπει να δώσουμε ένα ουσιαστικό περιεχόμενο σ' αυτήν την προγραμματική δέσμευσή μας. Πρέπει να δώσουμε κίνητρα για να ενισχυθούν τα μικρά νησιά μας. Τα πολύ μικρά και απομονωμένα νησιά μας δεν μπορούν να συγκριθούν με οποιαδήποτε άλλη απομακρυσμένη περιοχή της ηπειρωτικής Ελλάδας. Κύριε Υπουργέ, στην επιτροπή είχατε επιφυλαχθεί να συζητήσουμε αυτό το θέμα και να το επανεξετάσετε. 
     Τονίζω ότι αυτή την ύστατη στιγμή πρέπει να αναθεωρήσετε αυτή τη διάταξη και να βάλετε ένα μεγαλύτερο πλαφόν για τα νησιά μας. Θα είμαστε ικανοποιημένοι το όριο να φτάσει στους τρεις χιλιάδες κατοίκους. Πιστέψτε με ότι κανένας δεν θα είναι αντίθετος μ' αυτό, ακόμα και στο πιο απομακρυσμένο ακριτικό χωριά της Ελλάδας, γιατί όλοι γνωρίζουν τι θα πει άγονη γραμμή. Όλοι γνωρίζουν τι σημαίνει να ζεις απομονωμένος με τη θάλασσα γύρω-γύρω. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μία διευκρίνιση να κάνω. Εξέφρασα, κυρία συνάδελφε, την πρόθεσή μου, την πρόθεση της Κυβερνήσεώς μας να ξαναδούμε με την ευαισθησία που πρέπει το θέμα της νησιωτικής Ελλάδας, λαμβάνοντας υπ’ όψιν και τις παρατηρήσεις σας, τις προτάσεις σας και την κριτική σας. Να δούμε, λοιπόν, το θέμα της νησιωτικής Ελλάδας λόγω της ιδιομορφίας που υπάρχει, ιδιομορφίας γεωγραφικής και οικονομικής. 
     Όπως επίσης κατέγραψα για το θέμα αυτό την κριτική, τις θέσεις και τις προτάσεις των συναδέλφων όλων των πτερύγων, της υπόλοιπης Ελλάδας. 
     Είναι ένα θέμα το οποίο απασχολεί τις κυβερνήσεις διαχρονικώς, εδώ και πολλά χρόνια.
     Κάπου έπρεπε να οριοθετήσουμε τα πράγματα ανάμεσα στην υπαγωγή στο ένα ή στο άλλο ταμείο. Είδαμε ότι το εισοδηματικό κριτήριο δεν ήταν ποτέ ασφαλές, διότι η εισοδηματική κατάσταση του καθενός μπορεί να αλλάζει χρόνο με το χρόνο. Επεκράτησε και εις το  παρελθόν το γεωγραφικό κριτήριο. Είδαμε τις δυσμορφίες και τις δυσλειτουργίες που παρουσιαζόντουσαν, γιατί σε πάρα πολλές περιπτώσεις το κριτήριο των δύο χιλιάδων κατοίκων φάνταζε και εκεί αυθαίρετο. 
     Μια ομάδα εργασίας η οποία δούλεψε επί πολλούς μήνες στο Υπουργείο, του οποίου έχω την ευθύνη, κατέληξε σε μια πρόταση που ήταν οι χίλιοι κάτοικοι. Φάνταζε πιο ορθολογική στο πλαίσιο της λειτουργίας των ασφαλιστικών ταμείων. Μετά τις παρατηρήσεις οι οποίες έγιναν και στην επιτροπή, φτάσαμε στους χίλιους διακόσιους κατοίκους.
     Πρόθεση της Κυβέρνησης δεν είναι να κάνει αυθαίρετους διαχωρισμούς χωριών, οικισμών, διαμερισμάτων. Είναι να διασφαλίσει την ορθολογική λειτουργία ενός συστήματος κοινωνικής ασφάλισης, λαμβάνοντας υπ' όψιν βεβαίως και την ανάγκη να κρατήσουμε ζωντανή την περιφέρεια. Εγώ καταγράφω όλες αυτές τις παρατηρήσεις και θα επανέλθουμε στο ζήτημα αυτό. 
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ, που δείχνετε αυτό το ενδιαφέρον. Έχετε χρόνο, ώσπου να φτάσουμε στη συζήτηση των άρθρων.
     Τελείωσαν οι πρωτολογίες, για μερικούς δε συναδέλφους και οι δευτερολογίες και οι τριτολογίες των Κοινοβουλευτικών Εκπροσώπων. Ποιος όμως από εσάς, που δικαιούται να πάρει το λόγο, θέλει να μιλήσει;
     ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, θα ήθελα το λόγο. 
     ΠΡΟΕΔΡΕΥΩΝ (Γεώργιος Σούρλας): Ο κ. Αγγελόπουλος, εισηγητής της Νέας Δημοκρατίας έχει το λόγο.
     ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, πιστεύω ότι στο διήμερο που προηγήθηκε έγινε ένας πάρα πολύ εποικοδομητικός διάλογος στη Βουλή. Υπήρξαν ενστάσεις σε πάρα πολλά σημεία του νομοσχεδίου από συναδέλφους, όπως και αντιπροτάσεις. Θα έχουμε την ευκαιρία κατά τη συζήτηση των άρθρων να τοποθετηθούμε σ’ αυτές, μια προς μια. 
     Θα ήθελα όμως και με αφορμή την τοποθέτηση του Αρχηγού της Αξιωματικής Αντιπολίτευσης κατά τη χθεσινή συνεδρίαση να επαναλάβω –επειδή ακούστηκαν εδώ πολλά για «λαγούς με πετραχήλια» ή χωρίς πετραχήλια- θα επαναλάβω αυτό που είχε πει ο Πρωθυπουργός στην Αίθουσα αυτή «λαγός την φτέρη έσειε, κακό του κεφαλιού του». Ήρθε η ώρα να τα ακούσετε.
     Άκουσα αριθμούς και νούμερα που δεν βγαίνουν από πουθενά. Θα καταθέσω ένα πίνακα με τις ληξιπρόθεσμες οφειλές του δημοσίου στις 8 Μαρτίου του 2004. Όποιος θέλει να αμφισβητήσει το ποσό, ο πίνακας θα κατατεθεί. Στη συζήτηση των άρθρων θα έχει την ευκαιρία να το κάνει. 
     Το ποσό ανέρχεται –κρατηθείτε, κύριοι συνάδελφοι- στο ιλιγγιώδες ποσό των 9.208.000.000 ευρώ, χωρίς να περιλαμβάνονται σε αυτά, πρώτον, τα 795.000.000 που ήταν το κόστος υλοποίησης του ν. 3232 του 2004 -αν δεν με απατά η μνήμη μου στις 27 Φεβρουαρίου του 2004 έχει ημερομηνία ψήφισης ο νόμος, επειδή μιλάμε για ρουσφετολογικές ρυθμίσεις- στον προϋπολογισμό, χωρίς να έχει εγγραφεί ούτε ένα ευρώ. 
     Την κάλυψη του ελλείμματος του Τ.Α.Π.-Ο.Τ.Ε. αφορούν 340.000.000 ευρώ, για το οποίο έλλειμμα πάλι δεν είχε εγγραφεί ούτε ένα ευρώ στον προϋπολογισμό του 2004. Επίσης, 800.000.000 ευρώ –χάσαμε το μέτρημα- είναι τα αναδρομικά του ΛΑΦΚΑ, υποχρέωση που ήρθε από την προηγούμενη κυβέρνηση στην παρούσα Κυβέρνηση.
     Και επειδή μιλάμε για συνέπεια, υποχρηματοδότηση του συστήματος, ας μου απαντήσουν οι συνάδελφοι του ΠΑ.ΣΟ.Κ. στο εξής: Την νομοθετημένη εισφορά 1% επί του Α.Ε.Π., σαν επιχορήγηση στο ΙΚΑ, υπάρχει μια χρονιά που το ΠΑ.ΣΟ.Κ. να την έδωσε εξ ολοκλήρου στο ΙΚΑ; Έβαλε ένα μέσο όρο μέχρι το 2007 ότι πρέπει να είναι το 1% και θα έρθει η επόμενη κυβέρνηση να καλύψει και την επιχορήγηση προς το Ι.Κ.Α. κατά το ποσοστό που υπολείπονταν από το 1%. 
     Υπάρχουν και οι εξής, θα έλεγα, περιπτώσεις που επιβεβαιώνουν το πόσο συνεπές ήταν το ΠΑ.ΣΟ.Κ. απέναντι στα ασφαλιστικά ταμεία. Η εισφορά, το 3%, προς τα ταμεία επικουρικής ασφάλισης των αστυνομικών δεν καταβλήθηκε ποτέ, ούτε 1 ευρώ. Η εισφορά 3% που παρακρατείτο επί ΠΑ.ΣΟ.Κ. από τους δημοτικούς και κοινοτικούς υπαλλήλους για τον κλάδο ασθένειας δεν αποδόθηκε ποτέ. Και αυτά τα λέω επειδή μιλάμε για υποχρηματοδότηση του συστήματος. 
     Ακούστηκαν πολλά από τον Πρόεδρο του ΠΑ.ΣΟ.Κ. και ειλικρινά λυπάμαι γιατί ένας Αρχηγός κόμματος, ο οποίος φιλοδοξεί να κυβερνήσει στο εγγύτερο ή το απώτερο μέλλον την Ελλάδα, έχει μονίμως στραμμένο το βλέμμα του προς το παρελθόν, προς το χθες, με επιλεκτική μνήμη όμως. Εκεί που τον συμφέρει θυμάται με ακρίβεια. Εκεί που δεν τον συμφέρει τα ξεχνάει, τα διαστρεβλώνει. Έφτασε μέχρι την εποχή του Ελευθέριου Βενιζέλου για να τονίσει πόσο κοινωνικό ήταν το κράτος το οποίο θεμελίωσε το ΠΑ.ΣΟ.Κ. από την ημέρα που ανέβηκε στην εξουσία. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δεν λέμε ότι δεν έγιναν θετικά πράγματα, αλλά έγιναν σε συνέχεια άλλων θετικών πραγμάτων, όπως ήταν η σύσταση του Ι.Κ.Α. από τον πρώην δικτάτορα, τον Μεταξά, όπως έγινε η σύσταση του Ο.Γ.Α. με τον νόμο του 1961, που δυστυχώς ο Ο.Γ.Α. εξακολουθεί να λειτουργεί αρκετά χρόνια μετά με το συστατικό του νόμο, χωρίς αυτός να έχει τροποποιηθεί. 
     Όλοι λέμε ότι ο Ο.Γ.Α. μεταλλάσσεται σ’ ένα φορέα κοινωνικής ασφάλισης, εξακολουθεί όμως να λειτουργεί με τους ανταποκριτές, τους υπαλλήλους δηλαδή των δήμων και κοινοτήτων, χωρίς να έχει τη δυνατότητα ούτε να βεβαιώσει ούτε να εισπράξει οφειλές και πρόστιμα. 
     Έγιναν κάποια θετικά πράγματα. Δεν μπορεί όμως να μας εγκαλεί κανείς για τους νόμους που ψήφισε το ΠΑ.ΣΟ.Κ. και το ίδιο δεν υλοποίησε. Παραδείγματος χάριν, ο ν. 2676 του 1999 για την ενοποίηση των τριών ταμείων των αυτοαπασχολουμένων έγινε από την παρούσα Κυβέρνηση. Άκουσα τον κ. Παπανδρέου να λέει: ποιος θα αναλάβει το κόστος της ένταξης των οκτώ ειδικών ταμείων στο Ι.Κ.Α.-Ε.Τ.Ε.Α.Μ. με αναλογιστικό έλλειμμα που προσδιορίζεται περίπου στα 22.600.000.000 ευρώ, χωρίς να προβλέπεται στον ν. 3029 η πηγή χρηματοδότησης αυτού του κόστους. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα λίγο την ανοχή σας. Εξάλλου πιστεύω ότι έχω το δικαίωμα σαν εισηγητής της Πλειοψηφίας σ’ ένα τόσο μεγάλο νομοσχέδιο να μιλήσω, έστω δευτερολογώντας, πάνω σε βασικά θέματα. 
     ΠΡΟΕΔΡΕΥΩΝ (Γεώργιος Σούρλας): Δικαιώματα έχετε πολλά, ο Κανονισμός όμως δεν σας τα δίνει.
     ΝΙΚΟΛΑΟΣ ΑΓΓΕΛΟΠΟΥΛΟΣ: Είχαμε οκτώ λεπτά δευτερολογίας, χρόνος ο οποίος έπεσε στα τέσσερα λεπτά…
     ΠΡΟΕΔΡΕΥΩΝ (Γεώργιος Σούρλας): Για πρωτολογία είχατε δεκαπέντε λεπτά και φτάσατε στα είκοσι ένα. 
     ΝΙΚΟΛΑΟΣ ΑΓΓΕΛΟΠΟΥΛΟΣ: Είμαστε σε περίοδο εκπτώσεων! Εξάλλου εκπτώσεις έκανε και ο κ. Παπανδρέου στις υποχρεώσεις που έπρεπε να είχε επιτελέσει το κόμμα του απέναντι στα ασφαλιστικά ταμεία.
     Μας εγκαλούν για το Τ.Α.Π.-Ο.Τ.Ε.. Αυτό αφορά την εθελουσία; Πρώτη φορά έγινε εθελουσία στον Ο.Τ.Ε., στις τράπεζες, επί των ημερών της Νέας Δημοκρατίας; Είναι ένας θεσμός που εμείς τον ανακαλύψαμε; Υπάρχουν αμέτρητες περιπτώσεις από το παρελθόν.
     Θα θυμίσω ότι όταν το ΠΑ.ΣΟ.Κ. αποφάσισε την ιδιωτικοποίηση του Ο.Τ.Ε. –θυμάστε τις δηλώσεις, κύριοι συνάδελφοι, ότι παραμένει μια μετοχή στο δημόσιο, στο ΠΑ.ΣΟ.Κ. έγραφαν με μελάνι που έσβηνε, από αυτές τις αόρατες που γράφεις και μετά σβήνονται- αφού πήραν τις μετοχές του Ο.Τ.Ε., τις οποίες είχε ο Τ.Α.Π.-Ο.Τ.Ε., με νόμο ανέλαβε την κάλυψη των ελλειμμάτων του ταμείου των εργαζομένων στον Ο.Τ.Ε..
     Εγώ θα κάνω ένα ερώτημα. Αν πουλήσουμε το μερίδιο που έχει στον Ο.Τ.Ε. σήμερα το κράτος, φτάνει να καλύψει το έλλειμμα του Τ.Α.Π.-Ο.Τ.Ε.; Εκτιμώ ότι το έλλειμμα του Τ.Α.Π.-Ο.Τ.Ε. είναι τρεις φορές μεγαλύτερο, ίσως και περισσότερο από ό,τι είναι το μερίδιό μας από τις μετοχές που κατέχει το δημόσιο. 
     Θα ήθελα να πω και άλλα πολλά για τη σύνταξη αναλογιστικών μελετών. Πολλές έγιναν και έχουν κατατεθεί. Θα τα πούμε αφού πιέζει ο χρόνος… 
     ΠΡΟΕΔΡΕΥΩΝ (Γεώργιος Σούρλας): Κύριε Αγγελόπουλε, ολοκληρώστε.
     ΝΙΚΟΛΑΟΣ ΑΓΓΕΛΟΠΟΥΛΟΣ: … έστω και στα άρθρα, όταν έρθει η συζήτηση.
     Στο χωριό μου –και κλείνω με αυτό- λέμε μια λαϊκή παροιμία, όπως βγαίνει μέσα από την ψυχή μας. «Εκεί που μας χρώσταγαν τον γάιδαρο, μας ζητάνε και το σαμάρι». Έτσι έγινε και με το ΠΑ.ΣΟ.Κ. Αντί να απολογηθεί, πιστεύει ότι οι Έλληνες –ιδιαίτερα οι Βουλευτές- έχουμε τόσο κοντή μνήμη, ώστε ξεχνάμε και δίνουμε άφεση αμαρτιών εύκολα. Δεν αρκεί κανείς να δηλώνει ότι εμείς κριθήκαμε στις εκλογές και έτσι να παίρνει γενική αμνήστευση.
     Ευθύνεστε για την κατάσταση στην οποία βρίσκεται το σύστημα κοινωνικής ασφάλισης στη χώρα μας. Πραγματικά απορώ γιατί ο κ. Παπανδρέου, ενώ μίλησε πολύ για το παρελθόν, δεν είπε μια κουβέντα για τις προθέσεις του ΠΑ.ΣΟ.Κ. για το μέλλον όσον αφορά το θέμα της βιωσιμότητας της κοινωνικής ασφάλισης.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     (Στο σημείο αυτό ο Βουλευτής κ. Νικόλαος  Αγγελόπουλος καταθέτει για τα Πρακτικά τα προαναφερθέντα έγγραφα τα οποία έχουν ως εξής:
     (ΝΑ ΜΠΟΥΝ ΟΙ ΣΕΛ. 249-251)
     ΠΡΟΕΔΡΕΥΩΝ (Γεώργιος Σούρλας): Το λόγο έχει η εισηγήτρια του ΠΑ.ΣΟ.Κ. κυρία Χριστοφιλοπούλου.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Είναι αλήθεια, κύριε Πρόεδρε, ότι πάρα πολλές από τις αλήθειες και τις επισημάνσεις για το παρόν, αλλά και για το μέλλον του ασφαλιστικού συστήματος, στις οποίες αναφέρθηκε χθες ο κ. Παπανδρέου πόνεσαν πολύ. Και πόνεσαν πολύ, γιατί κάθε αλήθεια που είναι σκληρή πονάει. Κατανοώ, λοιπόν, γιατί εκστόμισαν όλες αυτές τις καταγγελίες και όλα αυτά τα ψεύδη οι συνάδελφοι κατά του Αρχηγού της Αξιωματικής Αντιπολίτευσης. 
     «Κινδυνολόγησε ο κ. Παπανδρέου». Ποιος κινδυνολογεί, αγαπητοί συνάδελφοι; Ποιος κινδυνολογεί, κύριε Υπουργέ, τόσο καιρό τώρα και όχι μόνο με τους διάφορους «λαγούς» και τους άλλους που ξαμολάτε και λένε αμφίσημα πράγματα; Όταν πηγαίνετε στις Βρυξέλλες τι κάνετε; Ψηφίζετε οδηγίες και δε λέτε τίποτε. Η χώρα πρέπει να στείλει υπόμνημα για τα θέματα των συντάξεων ανδρών, γυναικών και εσείς αποκρύπτετε τα πάντα από τον ελληνικό λαό. Θα ακούσετε και αυτό, γιατί δεν το ακούσατε χθες, επειδή είπαμε να συγκρατηθούμε και να δούμε πως θα τα πάτε έξω, αλλά μας προκαλείτε. Δεν κινδυνολογούμε εμείς, εσείς κινδυνολογείτε. 
     Μόνο ένα παράδειγμα, κύριε Πρόεδρε, για του λόγου το αληθές. Πρακτικά της Βουλής, Σύνοδος της Κοινής Επιτροπής Οικονομικών και Κοινωνικών Υποθέσεων. Αναφέρει ο Υπουργός Οικονομίας, ο κ. Αλογοσκούφης, τα εξής: «Οι ίδιες εκτιμήσεις αναφέρουν ότι η συνεισφορά του κρατικού προϋπολογισμού για την υποστήριξη του συστήματος κοινωνικής ασφάλισης θα τριπλασιαστεί στα επόμενα χρόνια στο 5% του Α.Ε.Π. σήμερα, σε 15% του Α.Ε.Π. το 2050. Αυτό είναι ένα σημαντικό πρόβλημα, γιατί εάν ο προϋπολογισμός είναι να πληρώνει τα 15% του Α.Ε.Π.» -αυτό τον κόφτει τον κ. Αλογοσκούφη, τίποτε άλλο, όχι ο χαμηλοσυνταξιούχος, όχι ο χαμηλοεισοδηματίας, όχι αυτός στον οποίο επιβάλλει το φόρο στα φτηνά τσιγάρα και όταν φοροελαφρύνει τις επιχειρήσεις για τα διανεμόμενα κέρδη- «πού θα φθάσουμε αν το 2050 ο προϋπολογισμός πληρώνει το 15% του Α.Ε.Π. για συντάξεις; Τότε είναι δύσκολο να φανταστούμε πώς θα χρηματοδοτούνται οι ανελαστικές δαπάνες του δημοσίου, η υγεία, η παιδεία, οι αναγκαίες υποδομές για την ανάπτυξη και τη βελτίωση του βιοτικού μας επιπέδου». Ποιος κινδυνολογεί; Και μάλιστα, κινδυνολογεί όταν δεν έχει πει καμιά πρόταση; Πριν λίγο άκουσα το συνάδελφό μου, τον κ. Αγγελόπουλο, να λέει ότι ο κ. Παπανδρέου θα πρέπει να μιλήσει για το ασφαλιστικό. Και άλλο; Έκανε δέκα προτάσεις. Και την περαιτέρω ενοποίηση των ασφαλιστικών ταμείων…
     ΝΙΚΟΛΑΟΣ ΑΓΓΕΛΟΠΟΥΛΟΣ: Δέκα προτάσεις είναι ήδη νόμοι του κράτους.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας παρακαλώ, δεν σας διέκοψα. Σας παρακαλώ, κύριε Πρόεδρε, να με προστατεύσετε. Δεν διέκοψα τον κ. Αγγελόπουλο και απαιτώ να μη με διακόπτει.
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Αγγελόπουλε!
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δέκα προτάσεις για την περαιτέρω ενοποίηση των ασφαλιστικών ταμείων, για τρόπους με τους οποίους το σύστημα θα γίνει πιο αδιανεμητικό, για τρόπους διαχωρισμού του προνοιακού καθαρά μέρους από το ασφαλιστικό καθαρά μέρος του συστήματος… Μπορώ να πω και άλλα εκ των δέκα σημείων του κ. Γιώργου Παπανδρέου.
     Άρα, λοιπόν, αυτή τη στιγμή αν κάποιος θέλει να εκμεταλλευτεί πολιτικά ψευδόμενος, την παρουσία του Αρχηγού της Αξιωματικής Αντιπολίτευσης στη Βουλή, χθες είσαστε εσείς. 
     Η δεύτερη μεγάλη σπέκουλα: Ο ν.3029. Τι μας λέτε δύο μέρες τώρα; Πρώτον, εάν εφαρμόζεται και ποιος τον εφάρμοσε και αν λύνει το ασφαλιστικό ο ν. 3029 ή αν δεν το λύνει. Για να τα ξεκαθαρίσουμε τα πράγματα ο νόμος ψηφίστηκε το 2002. Έγιναν οι αναγκαίες προετοιμασίες. Είπε ο κ. Παναγιωτόπουλος ότι τα οφειλόμενα στο Ι.Κ.Α.-Ε.Τ.Ε.Α.Μ. δεν αποδόθηκαν. Έστω ότι δεν τα αποδώσαμε. Το αποδώσατε εσείς τώρα; Πόσα αποδώσατε, κύριε Υπουργέ στα οφειλόμενα του Ε.Τ.Ε.Α.Μ.; Πείτε μας. Αλλά δεν είναι μόνον αυτό. Είναι ότι επί δυόμισι χρόνια λέτε ότι εφαρμόζετε το νόμο Ρέππα. Η εθνική αναλογιστική αρχή συγκροτήθηκε πριν λίγους μόνο επί Υπουργού Τσιτουρίδη. Μέχρι τώρα δεν υπήρχε τίποτε. Δεν την είχατε συγκαλέσει ούτε μια φορά. Και όχι μόνον αυτό, πήρατε τον πρόεδρό της και τον βάλατε στους Σοφούς, στην Επιτροπή Εμπειρογνωμόνων, αλλά τίποτε άλλο δεν κάνατε. Και σας είπαμε. Το 2007 είναι έτος εφαρμογής του ν.3029 για τα ειδικά ταμεία, όχι μόνο για το κονδύλι που μας λέει και μας ξαναλέει ο κύριος συνάδελφος ότι δεν έλεγε τίποτε ο νόμος Ρέππα. Γιατί; Ο νόμος Ρέππα έλεγε τι ακριβώς θα γίνει. Κανονιστικές πράξεις της διοίκησης δεν μπορούν να γίνουν; Αν θεωρούσατε ότι κάπου έπρεπε να συμπληρωθεί αυτός ο νόμος, δεν μπορούσατε να τον συμπληρώσετε; Κάνατε κάποια διαδικασία προετοιμασίας με τα κύρια ταμεία ή με τα επικουρικά, κύριε Υπουργέ; Κάνατε διαβούλευση με τους κοινωνικούς εταίρους για την προετοιμασία του έτους 2007; Κάνατε συνεννοήσεις με τις επιχειρήσεις, τις τράπεζες και τις Δ.Ε.Κ.Ο. που αφορούν αυτά τα ειδικά ταμεία; 
     Τι έχετε κάνει; Ποιες προετοιμασίες, ποιες διαβουλεύσεις, ποιες αναλογιστικές μελέτες; Συγκεκριμένα σας παρακαλώ να μας πείτε, ποιες αναλογιστικές μελέτες έχετε κάνει για να προετοιμάσετε τις εντάξεις των ταμείων κύριας ασφάλισης εντός του 2007, για να μιλάμε με δεδομένα και όχι με ωραία λόγια; Ωραία λόγια λέμε μόνον εδώ μέσα.
     Λοιπόν, φτάνει η σπέκουλα με το ν.3029. Αν τον θέλετε, εφαρμόστε τον. Λύνει ή δε λύνει ο ν.3029 το θέμα του ασφαλιστικού; Τόσο ο βασικός του συντάκτης ο κ. Ρέππας, όσο και όλοι εμείς είπαμε ότι εφαρμοζόμενος αυτός ο νόμος –και το είπε και η Γ.Σ.Ε.Ε. με μελέτες- δίνει μια ανάσα είκοσι-είκοσι πέντε ετών από τη στιγμή που εφαρμόζεται, στο ασφαλιστικό σύστημα. Αυτό θα επέτρεπε σε μια σοβαρή κυβέρνηση, σε μια υπεύθυνη κυβέρνηση, που θέλει να πει ξεκάθαρα στον ελληνικό λαό τι θα κάνει, να εφαρμόζει ταυτόχρονα το νόμο 3029 και, ναι, να κάνει ανοικτό διάλογο, ξεκάθαρο διάλογο, με δικές της προτάσεις για το μετά το 2025 διάστημα.
     Αν θέλατε να ήσασταν μια στοιχειωδώς σοβαρή Κυβέρνηση στα θέματα του ασφαλιστικού θα έπρεπε να έχετε κάνει το εξής:
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Θα έπρεπε, με το που αναλάβατε να έχετε αποφασίσει αν αυτό το νόμο θα τον εφαρμόσετε και να πηγαίνετε γρήγορα τις διαδικασίες του, να μιλάτε με τους κοινωνικούς εταίρους για την εφαρμογή του, να μιλάτε με τα κόμματα για την εφαρμογή του και ταυτόχρονα να κάνετε μεγάλο forum κοινωνικού διαλόγου, όχι με «λαγούς» και με σοφούς και με τεχνικές επιτροπές, για το μετά το 2025 θέμα του ασφαλιστικού, διότι αυτό, κύριε Πρόεδρε και κυρίες και κύριοι συνάδελφοι, δεν αφορά μόνον το ελληνικό σύστημα. Το μέλλον του ασφαλιστικού συστήματος αφορά όλη την Ευρώπη. Έχει σχέση με το δημογραφικό, έχει σχέση με την αύξηση του προσδόκιμου ζωής, έχει σχέση με τις εξελίξεις και την αποστράτευση –θα έλεγα- των μεταπολεμικών γενιών, που ήταν μεγάλες, σε σχέση με την υπογεννητικότητα που έχουμε αυτές τις δεκαετίες που διερχόμαστε τώρα.
     Άρα, υπάρχει ένα σοβαρότατο πρόβλημα στα ασφαλιστικά συστήματα όλης της Ευρωπαϊκής Ένωσης. Αυτό θα έπρεπε να το συζητήσουμε με ξεκάθαρους όρους και με πλαίσια τα οποία θα είχε θέσει η Κυβέρνηση. Επαναλαμβάνω, ότι το ΠΑ.ΣΟ.Κ. έχει καταθέσει δέκα θέσεις για το ασφαλιστικό, περιμένει ακόμη τις θέσεις της Κυβέρνησης, τις οποίες δεν βλέπουμε. Όσον αφορά αυτό το νομοσχέδιο, κύριε Πρόεδρε, τέσσερα θέματα θέλω να επισημάνω τα οποία μένουν για τα άρθρα.
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία συνάδελφε. Αναφέρετέ τα μόνο επιγραμματικά. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μάλιστα, κύριε Πρόεδρε.
     Κατ’ αρχήν, τα εμβόλια και το θέμα του άρθρου 59 παράγραφος 4. Σας τα επισήμαναν, κύριε Υπουργέ, Βουλευτές του δικού σας κόμματος. Παρακαλούμε πολύ να αποσυρθεί και η περίπτωση για τα εμβόλια. Μην αφήνετε κερκόπορτες.
     Δεύτερον, το άρθρο 28 να αποσυρθεί και να τελειώνουμε με τις εργολήπτριες εταιρείες και με τα άλλα. Θα τα πούμε και στα άρθρα. 
     Τρίτον, το άρθρο 46. Το άρθρο 46 δεν είναι ορθολογικό και το ξαναείπα. Πρέπει να το ξαναδείτε. 
     Και τέλος, δύο θέματα: Το θέμα των πτηνοτρόφων και των πτηνοτροφικών επιχειρήσεων, είναι πολύ μεγάλη αδικία. Ήταν δική σας πρωτοβουλία, που την επικροτήσαμε. Δώστε μια λύση, κύριε Υπουργέ. 
     Και σε ό,τι αφορά τους υπαλλήλους του Ι.Κ.Α.-Ε.Τ.Α.Μ. εντάξτε τους στη ρύθμιση του άρθρου 63. 
     Κύριε Πρόεδρε, ολοκληρώνω λέγοντας ότι όταν ο συνάδελφος κ. Αγγελόπουλος καταθέσει αυτούς τους αριθμούς, θα τους πάρω και τότε θα ξαναμιλήσουμε. Γιατί αυτή τη στιγμή επισημαίνω ότι τα χρέη των ταμείων από τα 2,7 δισεκατομμύρια ευρώ, είναι στα 6 δισεκατομμύρια ευρώ! 
     ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε. Μην ανοίγετε άλλο κεφάλαιο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τι έγιναν αυτά τα δυο τελευταία χρόνια; Μετά εμείς κινδυνολογούμε; Οι αριθμοί μιλάνε από μόνοι τους.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Χριστοφιλοπούλου.
     ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, μπορώ να έχω το λόγο για ένα λεπτό, για να δευτερολογήσω;
     ΠΡΟΕΔΡΕΥΩΝ (Γεώργιος Σούρλας): Όχι, κυρία Μπινοπούλου. Προηγούνται οι Κοινοβουλευτικοί Εκπρόσωποι του Κομμουνιστικού Κόμματος Ελλάδας και του Συνασπισμού και μετά θα δευτερολογήσετε. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα έξι μαθητές και μαθήτριες καθώς και τρεις συνοδοί καθηγητές από το 7ο Γυμνάσιο Βόλου, δηλαδή από την ιδιαιτέρα μου πατρίδα. 
     Τους καλωσορίζουμε και τους ευχόμαστε καλές σπουδές και καλή επιστροφή στη Μαγνησία.
     (Χειροκροτήματα)
     Τους πληροφορούμε ότι παρακολουθούν συνεδρίαση νομοθετικού έργου, αρμοδιότητας του Υπουργείου Απασχόλησης και είναι εδώ ο αρμόδιος Υπουργός. Πρόκειται για συνεδρίαση διάρκειας έξι ωρών, όπου μίλησαν δεκάδες Βουλευτές και τώρα οδεύει προς το τέλος της. 
     Ορίστε, κύριε Κοινοβουλευτικέ Εκπρόσωπε του Κομμουνιστικού Κόμματος Ελλάδας, έχετε το λόγο κατά παρέκκλιση.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
     Με το προτεινόμενο νομοσχέδιο απαλλάσσονται από οποιαδήποτε εργοδοτική εισφορά οι βιομήχανοι για τους αγρότες που απασχολούν ως εποχιακούς εργάτες στις βιομηχανίες μεταποίησης και τυποποίησης αγροτικών προϊόντων, ανεξάρτητα από το μέγεθος της βιομηχανίας, με την πρόφαση ότι οι αγρότες αυτοί είναι ασφαλισμένοι στον Ο.Γ.Α. και δεν μπορεί ο ίδιος ο ασφαλιστικός χρόνος να αναγνωριστεί δύο φορές. 
     Το δρόμο γι’ αυτήν την αντεργατική ρύθμιση είχε ανοίξει η προηγούμενη κυβέρνηση, όμως εσείς τον κάνετε λεωφόρο και αυτό γιατί ο προηγούμενος νόμος περιόρισε την εισφοροαπαλλαγή, εισφοροδιαφυγή στους εργατοαγρότες που δούλευαν σε βιοτεχνίες και μικρές βιομηχανίες μεταποίησης αγροτικών προϊόντων, επειδή έβαζε σαν όρο οι επιχειρήσεις αυτές να έχουν προσωπικό κάτω των τριάντα ατόμων και ο αριθμός των εποχιακών που είναι ασφαλισμένοι στον Ο.Γ.Α. να μην ξεπερνά τους δεκαπέντε.
     Με το προτεινόμενο νομοσχέδιο καταργούνται αυτοί οι περιορισμοί, με αποτέλεσμα η νομιμοποίηση των εισφοροαπαλλαγών να ισχύει για όλες τις βιομηχανίες μεταποίησης αγροτικών προϊόντων ανεξάρτητα του μεγέθους τους. 
     Σαν πρόσχημα γι’ αυτή την αντεργατική ρύθμιση η Κυβέρνηση επικαλείται την ίση τάχα μεταχείριση των βιομηχανιών μεταποίησης αγροτικών προϊόντων και ότι η ρύθμιση αυτή αυξάνει τη συμπληρωματική απασχόληση και το συμπληρωματικό εισόδημα των αγροτών που αποδεκατίζει η Κοινή Αγροτική Πολιτική και ο Παγκόσμιος Οργανισμός Εμπορίου. 
     Με τα προσχήματα αυτά η Κυβέρνηση θέλει να συγκαλύψει τον πραγματικό λόγο της ρύθμισης, που είναι η νομιμοποίηση της εισφοροαπαλλαγής των βιομηχάνων μεταποίησης αγροτικών προϊόντων για το εποχιακό προσωπικό που αποτελεί την συντριπτική πλειοψηφία του συνόλου του προσωπικού που χρησιμοποιούν, το οποίο είναι πάνω από το 80%.
     Μάλιστα, κύριε Υπουργέ, καταθέσαμε και σχετική τροπολογία για την ένταξη των εποχιακά εργαζομένων σ’ αυτές τις επιχειρήσεις στο ν. 1836/1989 για να πάρουν και αυτοί το ετήσιο βοήθημα, που παίρνουν άλλες κατηγορίες.
     Το πρόσχημα της ίσης μεταχείρισης στην εισφοροαπαλλαγή δεν έχει καμία λογική, γιατί ίση μεταχείριση υπάρχει και όταν οι βιομηχανίες πληρώνουν κανονικά τις εργοδοτικές εισφορές. Απλά, η Κυβέρνηση επικαλείται προηγούμενη διάταξη της προηγούμενης κυβέρνησης του ΠΑ.ΣΟ.Κ., για να συνεχίσει το αντεργατικό της έργο και αυτό αποδεικνύει έμπρακτα ότι και εσείς και η προηγούμενη κυβέρνηση έχετε τις ίδιες αντιασφαλιστικές και αντιλαϊκές θέσεις. 
     Οι συνέπειες αυτής της ρύθμισης θα είναι καταστροφικές για το Ι.Κ.Α., επειδή νομιμοποιείτε την εισφοροδιαφυγή σ’ έναν ολόκληρο τομέα της βιομηχανίας. Ταυτόχρονα, θα αποκλείσει από την εποχιακή απασχόληση άνεργους εργάτες που ζουν σε κεφαλοχώρια, κυρίως που δεν είναι ασφαλισμένοι στον Ο.Γ.Α., επειδή δεν είναι αγρότες και δεν έχουν χωράφια. Κανένας βιομήχανος δεν θα προσλαμβάνει τέτοιους άνεργους εργάτες, για να πληρώνει εισφορές, όταν νόμιμα θα μπορεί να προσλαμβάνει αγρότες, χωρίς να πληρώνει εισφορές. 
     Η ρύθμιση αυτή φαίνεται, αλλά δεν είναι ευνοϊκή και για τους αγρότες, επειδή για μεγάλη περίοδο του χρόνου θα δουλεύουν δύο δουλειές, στο εργοστάσιο και στο χωράφι και οι συντάξεις τους θα είναι επιδόματα ελεημοσύνης. Θα συγκαλύπτεται όμως και ο αντιαγροτικός χαρακτήρας του Παγκόσμιου Οργανισμού Εμπορίου της νέας Κ.Α.Π. που αποδεκατίζουν το αγροτικό εισόδημα και εξαναγκάζουν τους αγρότες να κάνουν δύο δουλειές. 
     Αρνητική είναι και η ρύθμιση του προτεινόμενου νομοσχεδίου, με την οποία επιδιώκεται μεγαλύτερος αριθμός ελεύθερων επαγγελματιών της υπαίθρου, που ταυτόχρονα έχουν και γεωργική δραστηριότητα να μεταφερθούν από τον Ο.Γ.Α. στον Ο.Α.Ε. με την αλλαγή των κριτηρίων κατάταξης και αυτό γιατί οι ελεύθεροι επαγγελματίες της υπαίθρου θα μεταφερθούν από τον Ο.Γ.Α. στον Ο.Α.Ε. και θα πληρώνουν πολύ μεγαλύτερες ασφαλιστικές εισφορές που θα παίρνουν ελάχιστα μεγαλύτερες συντάξεις.
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Τσιόγκα, αναφερθείτε στα άρθρα.
     ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε. 
     Με δεδομένο τον οικονομικό μαρασμό της υπαίθρου –αναφέρθηκαν πολλοί Βουλευτές και της Κυβέρνησης και της Αντιπολίτευσης- εμείς θέλουμε να προτείνουμε το εξής: Η Κυβέρνηση πρέπει να το νομιμοποιήσει, όχι στα χίλια διακόσια ή δύο χιλιάδες άτομα ανά οικισμό που ήταν πριν, αλλά οικισμοί έως πέντε χιλιάδες κατοίκους να είναι ελεύθεροι να επιλέξουν αυτοί τον ασφαλιστικό φορέα ή τον Ο.Γ.Α. ή τον Ο.Α.Ε..
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
     Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, εμείς καταψηφίζουμε επί της αρχής αυτό το νομοσχέδιο, γιατί είναι ένα νομοσχέδιο αποσπασματικό, αναποτελεσματικό, χαριστικό ως προς οφειλέτες, ιδιαίτερα προς τους μεγαλύτερους. Κάνει ρυθμίσεις ευνοϊκές για μια σειρά βιομηχανίες γάλακτος και του αγροτικού τομέα εις βάρος των εργαζομένων, τόσο του Ι.Κ.Α. όσο του Ο.Γ.Α. και των ταμείων τους. Επίσης είναι άνιση η μεταχείριση που επιφυλάσσει προς μια σειρά κατηγορίες απ’ αυτές με τις οποίες ασχολείται. 
     Οι ρυθμίσεις που εισάγονται για τον Ο.Ε.Κ. είναι ρυθμίσεις ευνοιοκρατίας και διαβλητότητας, ορισμένες από τις οποίες είχατε κι εσείς, κύριε Υπουργέ, καταγγείλει στο παρελθόν. Τέλος, θα πρέπει να παρατηρήσουμε ότι στο σχέδιο νόμου υπάρχουν φωτογραφικές διατάξεις, καθώς και διατάξεις που θα λέγαμε ότι έχουν έναν προεκλογικό χαρακτήρα. 
     Υπάρχει επίσης άνιση μεταχείριση σε ορισμένες περιπτώσεις κραυγαλέες. Παραδείγματος χάρη, έχουμε το Ι.Κ.Α.. Υπάρχει μια ρύθμιση στο άρθρο 63 που δίνει κίνητρα στο προσωπικό των φορέων κοινωνικής ασφάλισης για τις εισπράξεις, αλλά εξαιρείται το Ι.Κ.Α.-Ε.Τ.Α.Μ.. Γιατί κύριε Υπουργέ, αυτή η εξαίρεση; Δεν μπορώ να την καταλάβω. Αυτοί σηκώνουν και το μεγαλύτερο βάρος. 
     Υπάρχει μια άλλη ρύθμιση που λέει, πολύ σωστά, για τα άτομα με αναπηρίες, για τους τυφλούς, ότι μπορεί επίσης να έχουν αυτό το ειδικό επίδομα και να περιλαμβάνεται και στην επικουρική τους σύνταξη. Όμως αυτό περιορίζεται μόνο εκεί, στους τυφλούς. 
     Οι κινητικά ανάπηροι, οι παραπληγικοί, οι τετραπληγικοί, οι ημίπληκτοι και αφασικοί, οι άλλοι που έχουν σοβαρότατα προβλήματα αναπηρίας, που έχουν απόλυτη αναπηρία 100%; Το είπατε κι εσείς, κύριε Υπουργέ, ότι σας απασχολεί και χαίρομαι που το αναφέρατε. Όμως δεν χαίρομαι καθόλου που αυτό μεταφέρεται στο μέλλον και φοβάμαι ότι μεταφέρεται στις καλένδες. 
     Ελέχθησαν εδώ πολλά και για το ασφαλιστικό, που είναι το μεγάλο πρόβλημα και για σήμερα και για αύριο και για τη χώρα μας και –αν θέλετε- για όλη την οικουμένη. Ασφαλώς υπάρχει δημογραφικό πρόβλημα, αυτό είναι γεγονός. Αυξάνει ο μέσος όρος ζωής, αυτό είναι γεγονός και επίσης αυξάνουν και οι απαιτήσεις. Αυτό έχει σαν συνέπεια να απαιτείται ένα πολύ υψηλότερο κόστος, αλλά δεν μπορεί αυτό το κόστος να το πληρώσουν μονομερώς τα ταμεία και να το πληρώσουν μονομερώς οι εργαζόμενοι. 
     Γιατί απ’ αυτή την άποψη, κυρίες και κύριοι συνάδελφοι, βλέπουμε ότι ευνοούνται πάντοτε οι προνομιούχοι. Δηλαδή, αν θέλουμε να γίνουν σωστές οι ρυθμίσεις, θα πρέπει να σκεφτούμε και αυτούς που εισπράττουν τα πολλά, τις τράπεζες, πρώτα και κύρια, που διπλασιάζουν τα κέρδη τους κάθε χρόνο, τους βιομήχανους, τους εφοπλιστές. Δεν λέω για την άλλη σπατάλη προς όλες τις κατευθύνσεις, που δεν είναι του παρόντος. 
     Επομένως, απ’ αυτήν την άποψη θα πρέπει να πούμε ότι το ασφαλιστικό πρέπει να τεθεί στις σωστές του βάσεις και δεν πιστεύουμε ότι ο νόμος Ρέππα που μνημόνευσε και η κ. Χριστοφιλοπούλου, είναι η λύση. Είναι ένα προσωρινό μπάλωμα, αλλά δεν είναι καθόλου προς τη σωστή κατεύθυνση, κατά την άποψή μας. Δεν είναι αυτή τη στιγμή εύκολο να επεκταθεί κανείς περισσότερο.
     Θα ήθελα να κλείσω, κυρίες και κύριοι συνάδελφοι, με το περίφημο άρθρο 59 και την παράγραφο 4, που τόσα πολλά ειπώθηκαν εδώ και που κόντεψε να μονοπωλήσει συνολικά τη συζήτηση. 
     Κύριε Υπουργέ, πρέπει να γίνει κατανοητό ότι η πολιτεία είναι υποχρεωμένη να προσφέρει πλήρεις και υψηλού επιπέδου υπηρεσίες υγείας προς όλους ανεξαίρετα τους πολίτες της. Αυτή η υποχρέωση περιλαμβάνεται, αν θέλετε, και στο Σύνταγμα. Από κει και πέρα, μέσα σε αυτές τις υπηρεσίες υγείας είναι και η πρόληψη. Η πρόληψη δεν είναι χάρισμα, είναι προστασία της υγείας του πολίτη να μην αρρωστήσει και για μην ταλαιπωρηθεί αυτός και κινδυνεύσει, αλλά και να μην επιβαρύνει πολύ περισσότερο και το ταμείο του και την πολιτεία στο σύνολό της. Δεν νοείται, επομένως, εδώ να βάζουμε περιορισμούς, ιδιαίτερα στους εμβολιασμούς. 
     Κάνω έκκληση, κύριε Υπουργέ και προς την ευαισθησία σας. Το είδατε εδώ και το ζήσατε. Έχει ξεσηκωθεί το σύμπαν και οι δικοί σας Βουλευτές το ζήτησαν αυτό εδώ. Αποσύρετε αυτή τη διάταξη. Δεν είναι σωστό. Πρώτα-πρώτα, εμπλακήκατε σ’ ένα κεφάλαιο που κανονικά, αν θέλετε, δεν είναι θέμα του Υπουργείου Απασχόλησης, είναι του Υπουργείου Υγείας. Δεν μπορεί να τοποθετηθείτε εσείς έτσι και να πείτε ότι θα μπουν οικονομικοί περιορισμοί στους εμβολιασμούς. Κατ’ αρχήν, αυτοί γίνονται πρώτα και κύρια για τα παιδιά. Αλλά δεν είναι για να προστατεύσουν μόνο το άτομο να μην αρρωστήσει. Είναι για να μην γίνει αιτία να κολλήσουν και άλλοι, γιατί οι εμβολιασμοί γίνονται για αρρώστιες οι οποίες είναι κατ’ εξοχήν μεταδοτικές.
     Και σας λέω: Αν συμβεί κάτι σ’ ένα σχολείο και ξεσπάσει μία επιδημία ηπατίτιδας, μηνιγγίτιδας και έχουμε θύματα –που το απεύχομαι με όλη μου την ψυχή- τότε ποιος θα είναι υπεύθυνος; Τότε ποιος θα πληρώσει τις ευθύνες αυτές; Όχι μόνο θα χαθούν άνθρωποι, αλλά θα υπάρξουν σοβαρότατες ευθύνες και θα είναι εγκαλούμενοι αυτοί που πήραν αυτές τις αποφάσεις. Εύχομαι να μην είσθε και εσείς, κύριε Υπουργέ. Γιατί, τι θα πείτε τότε, αν δεν έχουν εμβολιαστεί κάποια παιδιά, κολλήσανε και έγιναν αίτια για να κολλήσουν και άλλα και να κινδυνεύσουν και να χαθούν; 
     Εύχομαι –σας λέω- ποτέ να μη συμβεί αυτό. Αλλά φοβάμαι ότι είναι ενδεχόμενο να συμβεί και μπορεί αυτό να ανοίγει την κερκόπορτα για να συμβεί. Νομίζω ότι αυτό πρέπει να το αποσύρετε και να ξαναμελετηθεί. Να μελετηθεί στις σωστές διαστάσεις. Η προληπτική ιατρική δεν έχει να κάνει μόνο με τον καρκίνο. Είναι μια σειρά άλλες αρρώστιες. Αλλά και ο καρκίνος, έτσι όπως περιλαμβάνεται, δεν καλύπτεται. Καλύπτεται, ας πούμε, ο καρκίνος του προστάτη με το να γίνει το αντιγόνο το PSA. Μα, δεν είναι μόνο αυτό. Είναι μύρια όσα άλλα. 
     Ευχαριστώ πάρα πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
     Η κ.α Μανούσου-Μπινοπούλου έχει το λόγο για να δευτερολογήσει, για δύο λεπτά.
     ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Ευχαριστώ, κύριε Πρόεδρε.
     Άκουσα με μεγάλη προσοχή τη δευτερολογία της εισηγήτριας της Αξιωματικής Αντιπολίτευσης. Αναφέρθηκε κατ’ αρχήν στις δέκα προτάσεις του Προέδρου της Αξιωματικής Αντιπολίτευσης και θα ήθελα να την παρακαλέσω να θέσουν πάλι στο τραπέζι αυτές τις προτάσεις, να τις δουν με μεγαλύτερη προσοχή, γιατί εγώ από την πρώτη ανάγνωση που έκανα και συζητώντας τις και με άλλους συναδέλφους καταλήξαμε στο συμπέρασμα ότι πέντε από αυτές τις δέκα προτάσεις είναι ήδη θεσμοθετημένοι νόμοι του κράτους. 
     Έρχομαι στη δεύτερη παρατήρηση και συμβουλή που μας έδωσε. Ρώτησε για ποιο λόγο δεν προχωρήσαμε στην εφαρμογή του ν. 3029/2002 γρήγορα.
     Σήμερα έχουμε 2006. Εμείς αναλάβαμε την Κυβέρνηση το 2004. Αυτός που γνωρίζει την απλή αριθμητική ξέρει ότι από το 2004 μέχρι το 2006 είναι δύο χρόνια και από το 2002 μέχρι το 2004 είναι άλλα δύο χρόνια. Δεν μπορώ να καταλάβω για ποιο λόγο εκείνοι δεν έσπευσαν γρήγορα να εφαρμόσουν το νόμο που εκείνοι ψήφισαν.
     Πέρα από αυτά, κύριε Πρόεδρε, πιστεύω ότι δεν υπάρχει κανένας μέσα σε αυτό το Κοινοβούλιο από οποιαδήποτε πλευρά, που να μην συμφωνεί κατ’ αρχήν με την ομαδοποίηση των ταμείων. Όμως, δεν μας είπε η Αξιωματική Αντιπολίτευση αν προβούμε και γρήγορα μάλιστα –όπως απαιτούν- σε αυτή την ομαδοποίηση, το έλλειμμα που έχει δημιουργηθεί από την εποχή της δικής τους διακυβέρνησης, ύψους 22.000.000.000, πώς θα καλυφθεί; Ποιο ταμείο θα το πληρώσει; 
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος κύριος συνάδελφος να πάρει το λόγο.
     Ο κύριος Υπουργός έχει το λόγο, για να ολοκληρώσουμε τη συζήτηση.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να ευχαριστήσω όλες τις συναδέλφισσες και όλους τους συναδέλφους, όλων των πτερύγων της Βουλής, για την όποια κριτική, τις προτάσεις και τις απόψεις που εξέφρασαν όλες αυτές τις μέρες για το σχέδιο νόμου που συζητήσαμε επί της αρχής στην Εθνική μας Αντιπροσωπεία.
     Αντιπαρέρχομαι βεβαίως και τις υπερβολές και τις ανακρίβειες και την παραποίηση και τις συκοφαντίες. Αυτά τα τελευταία οφείλω να πω ότι χαρακτηρίζουν την ένδεια πολιτικής κάποιων, αλλά η Κυβέρνησή μας έχει την ευθύνη να προχωρήσει μένοντας στην ουσία της πολιτικής. Επ’ αυτής αυτονοήτως δεχόμαστε κάθε κριτική και εντός και εκτός Εθνικής Αντιπροσωπείας, όσο σκληρή και αν είναι. 
     Ευχαριστώ, λοιπόν, και πάλι όλες και όλους για τις προτάσεις και την κριτική επί της πολιτικής μας, θετική ή αρνητική η οποία έγινε στην Αίθουσα αυτή. Αυτή η κριτική βοηθά την Κυβέρνησή μας για την επίτευξη στόχων, για τους οποίους εκτιμώ ότι η πολύ μεγάλη πλειοψηφία των πολιτικών και κοινωνικών δυνάμεων συμφωνούμε σ’ αυτόν τον τόπο.
     Ευχαριστώ πολύ και πάλι.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
     Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας.
     Ερωτάται το Σώμα: Γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Απασχόλησης και Κοινωνικής Προστασίας «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας» έγινε δεκτό επί της αρχής κατά πλειοψηφία.
     Κύριοι συνάδελφοι, έχουν διανεμηθεί τα Πρακτικά της συνεδρίασης της Παρασκευής 17 Νοεμβρίου 2006 και ερωτάται το Σώμα αν τα επικυρώνει.
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά της συνεδρίασης της Παρασκευής 17 Νοεμβρίου 2006 επικυρώθηκαν.
     Δέχεσθε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16.40΄ λύεται η συνεδρίαση για αύριο ημέρα Πέμπτη 30 Νοεμβρίου 2006 και ώρα 10.30΄, με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Οικονομίας και Οικονομικών: «Προγράμματα ανασυγκρότησης περιοχών που αντιμετωπίζουν βιομηχανική κρίση», σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
