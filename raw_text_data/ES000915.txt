ΣΥΝΕΔΡΙΑΣΗ ΛΖ'
Τρίτη 19 Σεπτεμβρίου 2000
ΠΙΝΑΚΑΣ ΠΕΡΙΕΧΟΜΕΝΩΝ

ΘΕΜΑΤΑ 
Α' ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας της Βουλευτού Μ. Γιαννάκου, 
3. Ανακοίνωση ψηφίσματος της Γενικής Συνομοσπονδίας Εργατών Ελλάδος και της Συνομοσπονδίας Ο.Τ.Ε., ΕΛ.ΤΑ. και άλλων κλάδων, 
Β. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών ΑΘηνών και άλλες διατάξεις", 
2. Ονομαστική ψηφοφορία επί των άρθρων 25, 26 και 27 του σχεδίου νόμου του Υπουργείου Εθνικής Οικονομίας,
3. Κατάθεση σχεδίων νόμων: α) Οι Υπουργοί Εσωτερικών, Δημόσιας Διοίκησης και Αποκέντρωσης και Οικονομικών κατέθεσαν σχέδιο νόμου: "Αρχεία Πρωθυπουργού, Υπουργών, Υφυπουργών και της Γενικής Γραμματείας του Υπουργικού Συμβουλίου", β) Οι Υπουργοί Δημόσιας Τάξης και Εξωτερικών κατέθεσαν σχέδιο νόμου; "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για την επανεισδοχή προσώπων σε μη νόμιμη κατάσταση μετά του συνημμένου σε αυτήν εκτελεστικού πρωτοκόλλου", 
ΟΜΙΛΗΤΕΣ
1. Επί του σχεδίου νόμου του Υπουργείου Εθνικής Οικονομίας: 
ΑΚΡΙΒΑΚΗΣ Α., 
ΑΛΟΓΟΣΚΟΥΦΗΣ Γ.,
ΒΑΘΕΙΑΣ Ι., 
ΓΚΑΤΖΗΣ Ν., 
ΔΡΥΣ Γ., 
ΚΑΝΕΛΛΗ Λ.,
ΚΕΔΙΚΟΓΛΟΥ Β., 
ΚΩΝΣΤΑΝΤΟΠΟΥΛΟΣ Ν., 
ΚΩΣΤΟΠΟΥΛΟΣ Δ., 
ΜΑΝΟΣ Σ., 
ΜΑΝΤΕΛΗΣ Α., 
ΠΑΠΑΝΤΩΝΙΟΥ Γ., 
ΤΖΕΚΗΣ Α.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
ΣΥΝΕΔΡΙΑΣΗ ΛΖ'
Τρίτη 19 Σεπτεμβρίου 2000
----------------------------

Αθήνα, σήμερα στις 19 Σεπτεμβρίου 2000, ημέρα Τρίτη και ώρα 18.58' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Θα ήθελα να ανακοινώσω στο Τμήμα ότι το μεσημέρι δέχθηκα αντιπροσωπεία των σωματείων των εργαζομένων της Γενικής Συνομοσπονδίας Εργατών Ελλάδος και της Συνομοσπονδίας ΟΤΕ, ΕΛΤΑ και άλλων κλάδων, οι οποίοι κατέθεσαν σχετικά ψηφίσματα της συγκεντρώσεώς τους, που είχε προηγηθεί.
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα συνεχισθεί η συζήτηση επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις".
'Εχει κηρυχθεί περαιωμένη η συζήτηση επί των άρθρων 10 έως 27 και θα προχωρήσουμε τώρα στις ψηφοφορίες επί των άρθρων μεταξύ των οποίων υπάρχει και μία αίτηση ονομαστικής ψηφοφορίας για τα άρθρα 25, 26 και 27. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, θα μπορούσα να έχω το λόγο; 
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, τι θα θέλατε; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, έχω μία προσθήκη-βελτίωση στο άρθρο 27. Θέλετε να το αναγνώσω τώρα; 
ΠΡΟΕΔΡΟΣ (Απόστολος Κακλαμάνης): 'Οχι αυτήν την ώρα.
Κύριοι συνάδελφοι, ερωτάται το Τμήμα: Γίνεται δεκτό το άρθρο 10, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 10 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 12, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 13, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 14, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 14 έγινε δεκτό κατά πλειοψηφία ως έχει.
Ερωτάται το Τμήμα: Γίνεται δεκτό το άρθρο 15, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 15 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 16, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 16 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 17, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 17 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 18, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό. Ερωτάται το Τμήμα: Γίνεται δεκτό το άρθρο 19, ως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 19 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 20, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 20 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 21, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 21 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 22, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 22 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 23, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 23 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 24, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο 24 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Τώρα, για τα άρθρα 25, 26 και 27 έχει υποβληθεί αίτηση και θα διεξαχθεί ονομαστική ψηφοφορία.
Κύριοι συνάδελφοι, συμφωνείτε να γίνει μαζί η ψηφοφορία αυτή; Καθένας θα ψηφίζει βέβαια χωριστά για κάθε άρθρο, αν έχει διαφοροποιημένη ψήφο, αλλιώς θα λέει "ΝΑΙ" ή "ΟΧΙ" και για τα τρία. Οι αρνούμενοι ψήφο θα λέγουν "ΠΑΡΩΝ".
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς είμαστε σύμφωνοι.
Κύριε Υπουργέ, τι θέλατε να πείτε για το άρθρο 27; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ανταποκρινόμενος σε θέματα που ετέθησαν στη διάρκεια της συζητήσεως, έχω να κάνω μία πολύ μικρή αλλαγή στο άρθρο 27 την οποία μπορώ να αναγνώσω και εν συνεχεία να σας τη δώσω, κύριε Πρόεδρε.
Η αλλαγή είναι στην παράγραφο 1 μετά τη λέξη "επενδυτές" όπου προστίθενται οι λέξεις "μέσω του Χρηματιστηρίου Αξιών Αθηνών". Αυτό απλώς λέγει ότι η διάθεση...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, δεν χρειάζονται διευκρινίσεις. Είπατε: "Επενδυτές μέσω του Χρηματιστηρίου Αξιών Αθηνών". 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Προστίθενται οι λέξεις "μέσω του Χρηματιστηρίου Αξιών Αθηνών".
Εν συνεχεία στην παράγραφο 2, περίπτωση α', στίχοι 7 και 8, μετά τη λέξη "ΟΠΑΠ" διαγράφονται οι λέξεις "μόνο του ή σε συνεργασία με τρίτους". ΠΡΟΕΔΡΟΣ (Απόστολος Κακλαμάνης): Καλώς.
Καλούνται επί του καταλόγου οι Βουλευτές κύριοι Φλώρος Κωνσταντίνου από το ΠΑ.ΣΟ.Κ. και Νικόλαος Νικολόπουλος από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(Ψ Η Φ Ο Φ Ο Ρ Ι Α) (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος που δεν έχει ακούσει το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και στην εξαγωγή του αποτελέσματος.
(ΚΑΤΑΜΕΤΡΗΣΗ) (ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ψηφοφορίας.
Ψήφισαν συνολικά 91 Βουλευτές.
Υπέρ του άρθρου 25, δηλαδή "ΝΑΙ", ψήφισαν 83 Βουλευτές.
Κατά του άρθρου 25, δηλαδή "ΟΧΙ", ψήφισαν 6 Βουλευτές.
Ψήφισαν "ΠΑΡΩΝ" 2 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: (Το σχετικό πρωτόκολλο υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 25 έγινε δεκτό ως έχει.
Υπέρ του άρθρου 26, δηλαδή "ΝΑΙ", ψήφισαν 82 Βουλευτές.
Κατά του άρθρου 26, δηλαδή "ΟΧΙ", ψήφισαν 7 Βουλευτές.
Ψήφισαν "ΠΑΡΩΝ" 2 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: (Το σχετικό πρωτόκολλο υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 26 έγινε δεκτό, ως έχει.
Υπέρ του άρθρου 27, δηλαδή "ΝΑΙ", ψήφισαν 82 Βουλευτές.
Κατά του άρθρου 27, δηλαδή "ΟΧΙ", ψήφισαν 6 Βουλευτές.
Ψήφισαν "ΠΑΡΩΝ" 3 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: (Το σχετικό πρωτόκολλο υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 27 έγινε δεκτό, όπως τροποποιήθηκε από τον κύριο Υπουργό.
Εισερχόμαστε στη συζήτηση της τρίτης ενότητας των άρθρων του νομοσχεδίου και στη συνέχεια θα ακολουθήσει η συζήτηση των τροπολογιών, μία του Υπουργείου Παιδείας και μία του Υπουργείου Εθνικής Οικονομίας και Οικονομικών.
Ο εισηγητής της Πλειοψηφίας κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, στην τελευταία ενότητα που συζητάμε ρυθμίζονται μία σειρά από τεχνικά ζητήματα τα οποία διευκολύνουν και δίνουν σημαντικές προοπτικές στον τομέα που αναφέρονται.
Το άρθρο 28 αναφέρεται στη δημιουργία του Ταμείου Ανάπτυξης Νέας Οικονομίας. Νομίζω πως είναι μία πολύ σημαντική καινοτομία και γνωρίζουμε όλοι τη μεγάλη σημασία που έχει η νέα οικονομία. Νέα οικονομία εννοούμε όλη εκείνη την επιχειρηματική δραστηριότητα η οποία άμεσα, αλλά ενδεχόμενα και έμμεσα εμπλέκεται σε αυτό που λέμε κοινωνία της πληροφορίας, την αξιοποίηση των τεχνολογικών εργαλείων που σήμερα είναι στα χέρια της ανθρωπότητας και η οποία δημιουργεί προϋποθέσεις ραγδαίας ανάπτυξης σε μία σειρά από καινοτόμες επιχειρήσεις που λειτουργούν στον τομέα αυτόν.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Δεν είναι η κατηγορία των επιχειρήσεων που παλιά συνηθίζαμε να επιχορηγούμε και να ενισχύουμε για να ανταπεξέλθουν στα δύσκολα οικονομικά τους προβλήματα, οι προβληματικές επιχειρήσεις. 'Εχω την αίσθηση ότι αυτές οι επιχειρήσεις δεν έχουν ανάγκη να ενισχυθούν για να αντιμετωπίσουν χρέη και υποχρεώσεις. 'Ομως έχουμε υποχρέωση να τις ενισχύσουμε και να τους δώσουμε δυνάμεις ώστε να παίξουν ρόλο και στην ελληνική νέα οικονομία.
Αναμφίβολα η πρωτοβουλία της δημιουργίας αυτού του ταμείου είναι θετική. 'Εχω μία μικρή παρατήρηση που θα μπορούσε να μας την εξηγήσει ο Υπουργός Εθνικής Οικονομίας, εάν βλέπει τη δημιουργία ενός γραφειοκρατικού μηχανισμού που νομίζω πως δεν προκύπτει από το κείμενο ή προβλέπει ένα ευέλικτο ταμείο που λειτουργεί μέσα στα πλαίσια της κυβερνητικής δράσης και χρειάζεται η νομική του προσωπικότητα για να μπορέσει να διευκολύνει τη λειτουργία της χρηματοδότησης του τομέα αυτού της νέας οικονομίας.
Το άρθρο 29 αναφέρεται σε μία σειρά από ρυθμίσεις που διευκολύνουν το έργο της διϋπουργικής επιτροπής αποκρατικοποιήσεων. Από αυτές θέλω να σταθώ σε δύο και να κάνω δύο παρατηρήσεις. Η πρώτη την οποία θεωρώ πολύ σημαντική είναι ότι εισάγει στην έννοια της αποκρατικοποίησης και τη δυνατότητα ανταλλαγής μετοχών. Η ανταλλαγή μετοχών είναι ένα βασικό εργαλείο με το οποίο αξιοποιούμε την προσπάθεια των λεγομένων στρατηγικών συμμαχιών. Δηλαδή εάν θέλουμε πράγματι να δημιουργήσουμε και να δέσουμε για το μέλλον σημαντικές στρατηγικές συμμαχίες πρέπει ακριβώς να αξιοποιήσουμε αυτήν τη νομοθετική πρωτοβουλία και για τις περιπτώσεις που υπάγονται στην αποκρατικοποίηση και την ανταλλαγή των μετοχών.
Συζητήσαμε τις προηγούμενες ημέρες και ψηφίσαμε για την περαιτέρω προώθηση της αποκρατικοποίησης του ΟΤΕ, μάλιστα ξεπερνώντας και το 49% για το κράτος, παραχωρώντας το μέχρι και το 63% , 64% σε στρατηγικούς συμμάχους. Θα έλεγε κανείς ότι είναι ιδανική περίπτωση η διάταξη αυτή η οποία αναφέρεται στη δυνατότητα ανταλλαγής μετοχών να βρει την πρώτη εφαρμογή στην περίπτωση του ΟΤΕ.
Η δεύτερη παρατήρηση είναι για τη διάταξη με την οποία δινόταν η δυνατότητα στη διϋπουργική επιτροπή αποκρατικοποιήσεων να προχωρήσει κάθε φορά με απόφασή της για την έκταση, τον τρόπο και τη διαδικασία αποκρατικοποίησης, όπως διευκρινίστηκε από τη συζήτηση, που προκύπτει όμως και από το κείμενο και επιβεβαιώθηκε με τις επιμέρους τροπολογίες που κατατέθηκαν. 'Ομως δεν αναφέρεται στην υπέρβαση των θεσμοθετημένων ποσοστών σε κάθε εταιρεία, αλλά αναφέρεται στο πλαίσιο που αφήνει η υφιστάμενη νομοθεσία.
Και οι παρατηρήσεις μου στο άρθρο αυτό: Κύριοι συνάδελφοι, νομίζω ότι ένα ελάττωμα, το οποίο θα πρέπει ίσως να προσεχθεί είναι ότι όλο το βάρος αυτών των αποκρατικοποιήσεων το σηκώνει ένα γραφείο στο Υπουργείο Εθνικής Οικονομίας που είναι δύο-τρεις άνθρωποι. Νομίζω ότι πρέπει να γίνει μια πιο συστηματική δουλειά. Πρέπει να υπάρξει μια διοικητική μονάδα -δεν έχει σημασία το όνομα που θα χρησιμοποιήσουμε, ενδεχομένως αυτό που λέμε ομάδα διοίκησης έργου ή μονάδα οικονομικού αποτελέσματος, πάντως να υπάρχει μια συγκροτημένη υπηρεσία- η οποία συστηματικά να μπορέσει να αντιμετωπίσει αυτό το ζήτημα.
Το δεύτερο είναι ότι προβλέπουμε την πρόσληψη χρηματοοικονομικών συμβούλων σε κάθε περίπτωση αποκρατικοποίησης. Θα έλεγα ότι χρειάζεται και ένας γενικός χρηματοοικονομικός σύμβουλος, ο οποίος να μπορεί να βλέπει στρατηγικά, θα έλεγα, το σύνολο των αποκρατικοποιήσεων πώς κινούνται, με ποια σειρά κινούνται και πώς πρέπει στη συγκεκριμένη περίπτωση να εμφανιστούν στο επενδυτικό κοινό. Θα έλεγε κανείς ότι δεν θα συνέφερε ποτέ να κάνει κάποιος μια κίνηση σύναψης στρατηγικής σημασίας του ΟΤΕ, βγαίνοντας στη διεθνή αγορά, αν την ίδια στιγμή υπάρχουν δύο μεγάλες αναφορές στο επενδυτικό κοινό άλλων μεγάλων οργανισμών. Αυτό δεν μπορεί να το ξέρει η Κυβέρνηση ούτε μπορεί να το παρακολουθεί. Χρειάζεται να υπάρχει ο γενικός χρηματοοικονομικός σύμβουλος ο οποίος παρακολουθεί τι γίνεται σε όλο τον κόσμο, τι γίνεται στην Ευρώπη, τι γίνεται στην Ελλάδα και με μία στρατηγική θα έλεγα να καθορίζεται η σειρά, ο χρόνος και το πότε θα γίνει η κάθε κίνηση.
Τέλος, στο νομοσχέδιο αυτό η τρίτη παρατήρησή μου είναι ότι ρητά πλέον με το νόμο καθορίζεται μία πρακτική, την οποία εφάρμοσε η Κυβέρνηση και την οποία θεωρώ πολύ θετική και πολύ επιτυχημένη. Το κριτήριο για τις αποκρατικοποιήσεις δεν είναι το οικονομικό, το λογιστικό, δηλαδή πόσα έσοδα θα πραγματοποιήσουμε.
Η πρακτική της Κυβέρνησης, την οποία εφάρμοσε μέχρι σήμερα, ήταν να λαμβάνει υπόψη της και μια σειρά από άλλους παράγοντες των οποίων οι δύο άξονες ήταν εμφανείς. Ο αναπτυξιακός χαρακτήρας της αποκρατικοποίησης που προέκυπτε από τα επιχειρησιακά σχέδια και τη δυναμική που θα εμφάνιζε και το δεύτερο βασικό κριτήριο-άξονας ήταν το κριτήριο της απασχόλησης, να μη χάσει κανείς τη δουλειά του. Εδώ πλέον αυτό που εφαρμόστηκε στην πρακτική καθορίζεται και στο νόμο στην παράγραφο 9 του άρθρου 29 δηλαδή η τήρηση αυτών των κριτηρίων.
Στο άρθρο 30 μιλάμε για θέματα της Αγροτικής Τράπεζας της Ελλάδος. Είναι τεχνικά ζητήματα με τα οποία φροντίζουμε, ακριβώς επειδή η Αγροτική Τράπεζα της Ελλάδος οδεύει προς το xρηματιστήριο, χρέη και υποχρεώσεις οι οποίες την έχουν επιβαρύνει λόγω κρατικής πρωτοβουλίας και όχι επιχειρηματικής, να εκκαθαριστούν με μια σειρά από ρυθμίσεις ώστε η εταιρεία να πάει στο xρηματιστήριο χωρίς αυτές τις κρατικές επιβαρύνσεις.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσα είναι αυτά τα χρέη περίπου; 
ΑΝΑΣΤΑΣΙΟΣ ΜΑΝΤΕΛΗΣ: Θα μας τα πει ο κύριος Υπουργός.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν τα ξέρετε εσείς; 
ΑΝΑΣΤΑΣΙΟΣ ΜΑΝΤΕΛΗΣ: 'Οχι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Αγνωστα! 
ΑΝΑΣΤΑΣΙΟΣ ΜΑΝΤΕΛΗΣ: Αφού έχουμε τον Υπουργό εδώ νομίζω ότι καλύτερη απάντηση δεν μπορεί να δοθεί.
ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, ζητήστε τα καλύτερα από τον κύριο Υπουργό.
Συνεχίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Στο άρθρο 31 ρυθμίζουμε θέμα της Ελληνικής Αεροπορικής Βιομηχανίας και με τη ρύθμιση αυτή γίνεται ένας διαχωρισμός των παγίων ακινήτων και των κινητών περιουσιακών στοιχείων που είναι ο εξοπλισμός της εταιρείας αυτής τα οποία μεταβιβάζονται κατά ψιλή κυριότητα σε μια εταιρεία που την ονομάζουμε "ΕΑΒ Παγίων" και η υπόλοιπη εταιρεία ως "ΕΑΒ Α.Ε." λειτουργεί χωρίς αυτά τα πάγια. Η ρύθμιση είναι καθαρά τεχνική. Και εδώ είναι το κριτήριο του ξεκαθαρίσματος των υποχρεώσεων της εταιρείας. Η παρατήρηση που πρέπει να γίνει εδώ είναι ότι οποιαδήποτε ρύθμιση επακολουθήσει πρέπει να λαμβάνει υπόψη και τα συμφέροντα των δανειστών. Θεωρώ ότι αυτό έχει εξασφαλιστεί, όμως επισημαίνω ότι δεν θα μπορέσουμε να προχωρήσουμε, αν τυχόν δεν έχουν ληφθεί υπόψη αυτά τα συμφέροντα, γιατί προφανώς θα υπονομευτεί η οποιαδήποτε περαιτέρω πορεία.
Περιορισμοί στη διενέργεια χρηματιστηριακών συναλλαγών. Αυτό είναι το άρθρο 32. Εδώ, όπως τόνισα και στη συζήτηση επί της αρχής, έχουμε μία διάταξη που επιβάλλει μία απαγόρευση στους Υπουργούς, στους Υφυπουργούς, στους Γενικούς και στους Ειδικούς Γραμματείς να μη συνάπτουν χρηματιστηριακές αλλαγές. Θεωρώ ότι αυτή η διάταξη έχει ένα ηθικό χαρακτήρα. Αποτελεί μία επίσημη δήλωση απαξίωσης μέσα από το Κοινοβούλιο και έτσι πρέπει να τη δούμε. Θα μπορούσε να αναπτυχθεί μια ολόκληρη φιλολογία πάνω στο ζήτημα αν πρέπει να επεκταθούμε προς τον Α' ή προς το Β' τομέα, αν είναι επαρκής ή δεν είναι επαρκής. Εδώ νομίζω ότι είναι χαρακτηριστική η απαξίωση του νομοθέτη και αυτή είναι αρκετή για τους πολιτικούς άνδρες.
Βέβαια η συμπλήρωση η οποία υπάρχει στην παράγραφο 2 του ιδίου άρθρου, έρχεται και συμπληρώνει αυτού του είδους την απαξίωση με τη λειτουργία την οποία έχουμε μέσα από το ν. 2929/96, διότι οποιαδήποτε χρηματιστηριακή συναλλαγή γίνεται, θα πρέπει η Επιτροπή Κεφαλαιαγοράς να την αναφέρει στον πρόεδρο της επιτροπής του ν. 2929/96, δηλαδή στον Γ' Αντιπρόεδρο της Βουλής ή στον Εισαγγελέα του Αρείου Πάγου.
'Αρθρο 33: Θέματα που αφορούν στα ασφαλιστικά ζητήματα των υπαλλήλων της Κτηματικής Τράπεζας. 'Οπως είπαμε, η Κτηματική Τράπεζα έχει ήδη συγχωνευθεί με την Εθνική Τράπεζα. Πρέπει να ρυθμιστεί το ασφαλιστικό θέμα. Ο παραδοσιακός τρόπος με τον οποίο θα μπορούσε να ρυθμιστεί είναι η διαδοχική ασφάλιση. Η διαδοχική ασφάλιση, όμως, θα σήμαινε μία μείωση της σύνταξης των υπαλλήλων αυτών, θα επέρχετο, δηλαδή, ο ασφαλιστικός κίνδυνος όταν θα έβγαιναν στη σύνταξη.
Η δεύτερη περίπτωση θα ήταν να επιδιωχθεί εξ υπαρχής ο αναλογισμός των όσων εισφορών έχουν δώσει οι εργαζόμενοι στο κοινό αυτό ταμείο μεταξύ των υπαλλήλων της πρώην Κτηματικής και της Τράπεζας της Ελλάδος. Αυτό θα σήμαινε, όμως, μία μεγάλη εκροή κεφαλαίου από το ταμείο αυτό και θα δημιουργούσε κινδύνους για το ίδιο το ταμείο, επομένως κάποιοι άλλοι εργαζόμενοι θα το πλήρωναν.
Η ρύθμιση η οποία υπάρχει, είναι χρυσή τομή αυτών των δύο και επήλθε με συμφωνία των ίδιων των εργαζομένων και στις τρεις τράπεζες, δηλαδή και στην πρώην Κτηματική και στην Εθνική και στην Τράπεζα της Ελλάδος. Αυτή η ρύθμιση είναι η εξής: Από το υφιστάμενο κεφάλαιο, που φαίνεται ότι είναι ικανοποιητικό, υπολογίζεται με έναν αναλογισμό τι πηγαίνει στους υπαλλήλους της Τραπέζης Ελλάδος, τι αναλογεί στους υπαλλήλους της πρώην Κτηματικής Τράπεζας και αυτό που αναλογεί στους υπαλλήλους της Κτηματικής Τράπεζας πηγαίνει στο ασφαλιστικό ταμείο των υπαλλήλων της Εθνικής Τράπεζας.
Τέλος, το τελευταίο άρθρο που αναφέρεται στην αξιοποίηση των ερευνητικών αποτελεσμάτων. Μιλήσαμε ήδη γι'αυτό στη συζήτηση επί της αρχής. Θέλω να τονίσω και πάλι τη μεγάλη σημασία που έχουν αυτές οι εταιρείες, οι λεγόμενες pin off εταιρείες, οι οποίες σύμφωνα με την εμπειρία την οποία έχουμε αποκομίσει ιδιαίτερα από τις Ηνωμένες Πολιτείες της Αμερικής είναι εξαιρετικά σημαντικές.
'Εχουμε σημαντικές εφαρμογές στην Ελλάδα και πρέπει να δώσουμε περαιτέρω ώθηση. 'Οταν μιλάμε -και όλοι μας μιλάμε- για τη σύνδεση της επιστήμης ή της έρευνας με την παραγωγή, πρέπει να έχουμε εργαλεία για να το κάνουμε. Δεν μπορεί να είναι απλώς ακαδημαϊκός λόγος. Και αυτή η διάταξη θεσπίζει μία σειρά από εργαλεία για να έχουμε μία αποτελεσματική σύνδεση της παραγωγής με την έρευνα.
Μία παρατήρηση την οποία έκανα και στη συζήτηση στη Διαρκή Επιτροπή, την επαναλαμβάνω και τώρα, διότι νομίζω ότι δεν εκτιμήθηκε τότε. Η περίπτωση γ' προβλέπει ότι μία τέτοια αξιοποίηση θα γίνει με θυγατρικές επιχειρήσεις. Αν δεχθούμε αυτήν την περίπτωση, η μόνη αξιόλογη και επιτυχημένη περίπτωση εταιρείας που έχουμε στον ελλαδικό χώρο -μία εταιρεία τεχνολογίας, η οποία έχει προέλθει από πανεπιστημιακό ίδρυμα, από ίδρυμα τεχνολογίας και έρευνας και έχει μπει δυναμικά στην αγορά- θα πρέπει να αποκλειστεί, διότι δεν είναι θυγατρική. Είναι 40% ο πανεπιστημιακός ή ο ερευνητικός τομέας, 40% ο ιδιώτης, μία εταιρεία λαϊκής βάσης, και 20% μία τράπεζα.
Νομίζω, λοιπόν, ότι η πληρέστερη διατύπωση είναι "η ίδρυση ή η συμμετοχή σε εταιρείες". Η ίδρυση εξυπακούεται ότι αναφέρεται σε θυγατρική. Η συμμετοχή εξυπακούεται ότι αναφέρεται σε μία επιχείρηση στην οποία δεν έχει το 51% το ερευνητικό κέντρο. Αν κάνατε αυτήν τη διόρθωση, θα επικροτούσαμε την ενέργεια που έχει γίνει και η οποία έχει αποδώσει θαυμάσια αποτελέσματα. Θα δίναμε έτσι και άλλη μία ευκαιρία στα ερευνητικά ιδρύματα και στα πανεπιστήμια να χρησιμοποιήσουν όλες τις δυνατότητές τους, ώστε να προσφέρουν στον τόπο μας αποτελεσματικά τη γνώση την οποία παρήγαγαν.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Μαντέλη.
Κυρίες και κύριοι συνάδελφοι, έχω την τιμή να ανακοινώσω στο Τμήμα ότι τα Υπουργεία Εσωτερικών, Δημόσιας Διοίκησης και Αποκέντρωσης και Οικονομικών κατέθεσαν σχέδιο νόμου: "Αρχεία Πρωθυπουργού, Υπουργών, Υφυπουργών και της Γενικής Γραμματείας του Υπουργικού Συμβουλίου". Παραπέμπεται στην αρμόδια Διαρκή Επιτροπή.
Επίσης οι Υπουργοί Δημόσιας Τάξης και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για την επανεισδοχή προσώπων σε μη νόμιμη κατάσταση μετά του συνημμένου σε αυτήν Εκτελεστικού Πρωτοκόλλου".
Παραπέμπεται στην αρμόδια Διαρκή Επιτροπή.
Πριν δώσω το λόγο στον κ. Κωστόπουλο, θα ήθελα να υπενθυμίσω ότι οι κυρίες και οι κύριοι συνάδελφοι που θέλουν να μιλήσουν στα άρθρα, πρέπει να εγγραφούν πλην φυσικά των Κοινοβουλευτικών Εκπροσώπων.
Ο εισηγητής της Νέας Δημοκρατίας κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Συζητάμε τα τελευταία άρθρα του νομοσχεδίου για τον εκσυγχρονισμό των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών κλπ.
Το άρθρο 28 αναφέρεται στη σύσταση ανώνυμης εταιρείας με την επωνυμία "Ταμείο Ανάπτυξης Νέας Οικονομίας Α.Ε.". Από τον τίτλο του άρθρου δεν θα μπορούσε να πει κανείς ότι δεν θα το ψηφίσουμε. Το περιεχόμενο αυτού του άρθρου νομίζω ότι είναι ελλιπές, κύριοι συνάδελφοι, γιατί πιστεύω ότι τούτο εδώ το κομμάτι θα έπρεπε να είναι τροποποίηση του αναπτυξιακού νόμου. Να μπαίνει στις διαδικασίες του νόμου εκείνου, γιατί πρέπει πράγματι να στηριχθούν και να υποστηριχθούν οι νέες οικονομίες, οι επιχειρήσεις οι οποίες εισάγουν την καινούρια τεχνολογία, αλλά θα πρέπει να υπάρχουν και οι κατάλληλοι κανόνες και το κατάλληλο πλαίσιο μέσα από το οποίο θα υποστηριχθούν. Απ'ό,τι βλέπω από τις διατάξεις, τέτοιο πλαίσιο δεν δημιουργείται. Επαφίεται στην κρίση του Υπουργού του εκάστοτε κατά περίπτωση και σε συνεργασία με τον Υπουργό Οικονομικών. Εν προκειμένω ταυτίζεται το ίδιο πρόσωπο, ο κύριος Υπουργός έχει και τους δύο τίτλους. Συνεπώς κατά την άποψή μου, είναι ελλιπές το πλαίσιο και υποκρύπτει και κάποια κομματικά παιχνίδια.
Η αλήθεια είναι ότι τα χρήματα που προορίζονται για το σκοπό αυτό, κατά τη γνώμη μου, είναι πάρα πολύ λίγα. Θα προέρχονται βέβαια από κρατικοποιήσεις, αλλά είναι λίγα, αν λάβουμε υπόψη μας ότι οι καινούριες οικονομίες τρέχουν και μάλιστα με καινούριες επιχειρήσεις και πάρα πολλά μεγάλα κεφάλαια. Συνεπώς η στήριξη την οποία πάει να κάνει το Υπουργείο προς αυτήν την κατεύθυνση -επαναλαμβάνω ότι δεν είναι αρνητικό- πρώτον, δεν επαρκεί και δεύτερον, δεν είναι σε πλαίσια. Καλό θα ήταν, κύριε Υπουργέ, το άρθρο αυτό να το εμπλουτίσετε και πολύ περισσότερο, όπως προείπα, να το φέρετε σαν τροποποίηση του αναπτυξιακού νόμου.
Εμείς το ψηφίζουμε με πάρα πολλές επιφυλάξεις και ελπίζουμε η υλοποίησή του να διαψεύσει τους φόβους μας.
Το άρθρο 29, αφορά θέματα διϋπουργικής επιτροπής αποκρατικοποιήσεων. Και αυτό το άρθρο το ψηφίζουμε. 'Αλλωστε είναι τροποποιήσεις του δικού μας νόμου, του ν.2000/1991 της Κυβέρνησης της Νέας Δημοκρατίας, της Κυβέρνησης του Κωνσταντίνου Μητσοτάκη.
Είπα και προχθές ότι χάρηκα γιατί ο κύριος Υπουργός είπε ότι είναι ένας καλός νόμος και πάνω στον οποίο στηρίχθηκαν και έκαναν αυτές τις "αποκρατικοποιήσεις" που έκανε το ΠΑ.ΣΟ.Κ. την τελευταία διετία. Η αλήθεια είναι ότι οι διατάξεις αυτές είναι προς απλοποίηση ορισμένων διαδικασιών. Βεβαίως, χρειάζεται μεγάλη προσοχή σε θέματα διαφάνειας, γιατί την περίοδο αυτή υποφέρουμε πάρα πολύ από αδιαφάνεια.
Πρέπει να σας πω, κύριοι συνάδελφοι, ότι ξεκινάει με το ν.2414 και να πω δύο λόγια σ'αυτόν το νόμο.
Ο ν.2414 ήταν ένας νόμος προς τη σωστή κατεύθυνση. Προέβλεπε αξιοκρατικό διορισμό των διοικητών των διάφορων οργανισμών. Αυτό κάπου στην αρχή σε μερικούς οργανισμούς πράγματι υλοποιήθηκε. 'Εκτοτε, εξαφανίστηκαν αυτοί οι αξιοκρατικοί διορισμοί. Μάλιστα σήμερα είχαμε και το φαινόμενο: να θυμίσω ότι διορίστηκε διευθύνων σύμβουλος στον Ο.Τ.Ε. από το διοικητικό συμβούλιο. Καταργήσαμε τον Κανονισμό της Βουλής. Είναι ένα θέμα το οποίο αυτές τις μέρες θα απασχολήσει και τη Βουλή και γενικότερα το δημόσιο βίο.
Ο ν.2414 προέβλεπε επίσης στρατηγικά, επιχειρησιακά σχέδια, συμβόλαια μεταξύ των διοικήσεων των οργανισμών με τον Υπουργό, συμβόλαια των οργανισμών με τους καταναλωτές. 'Ολα αυτά, δυστυχώς, στην πορεία εξαφανίστηκαν. Οι τροποποιήσεις και οι τροπολογίες για το ν.2414 έπεσαν σωρηδόν μέχρι που τον εξαφάνισαν.
Τα υπόλοιπα θέματα, νομίζω, πως είναι προς τη σωστή κατεύθυνση, καθώς και η ανταλλαγή μετοχών μεταξύ δημοσίου και μετόχων ιδιωτικών επιχειρήσεων και η ενίσχυση της επιτροπής αποκρατικοποιήσεων και εν πάση περιπτώσει και ο χρηματοοικονομικός οίκος ο οποίος μεσολαβεί για τις αποκρατικοποιήσεις.
Εδώ θα ήθελα να κάνω μια παρατήρηση, κύριε Υπουργέ, πάνω σε αυτό που είπατε και τονίσατε ότι την απόφαση για την ιδιωτικοποίηση την παίρνει τελικά ο μέτοχος. Μα, δε νομίζω ότι πέρα από τον τύπο, συνέβαινε τίποτε άλλο στο παρελθόν. Στην ουσία ο μέτοχος την έπαιρνε την απόφαση, ο Υπουργός Οικονομικών σε συνεργασία με κάποιον συνάδελφό του. Εν πάση περιπτώσει, μια και το εξειδικεύετε, εμείς, επαναλαμβάνω, δεν έχουμε αντίρρηση και με τις επί μέρους διατάξεις.
Θέματα της Αγροτικής Τράπεζας Ελλάδος, το άρθρο 30. Κύριε Υπουργέ, και αυτό το άρθρο θα το ψηφίσουμε, διότι εμείς πιστεύουμε ότι η Αγροτική Τράπεζα θα πρέπει να εκσυγχρονιστεί και ταυτόχρονα να εξυγιανθεί, να παίξει καλύτερο ρόλο απ'αυτόν που έπαιζε τα τελευταία τουλάχιστον έτη. 'Εχω, όμως, πάντα μια ένσταση, την οποία έχω ξαναπεί στη Βουλή. Είναι η ένσταση της μη ύπαρξης μελέτης για την εξυγίανση της τράπεζας.
Στο παρελθόν παρατηρήθηκε πολλές φορές να φέρνετε πολλές τροπολογίες. Τις χαρακτηρίσατε όλες ως τροπολογίες εξυγίανσης της τράπεζας. 'Εχει στοιχίσει στον ελληνικό λαό περισσότερα από δύο τρισεκατομμύρια. Νομίζω ότι ο κ. Μητσοτάκης ρώτησε πόσο θα στοιχίσει. Εγώ από μια πρόχειρη μελέτη που έκανα, πιστεύω ότι θα φτάσουμε γύρω στα τριακόσια δισεκατομμύρια και με αυτές τις απαλλαγές τις οποίες κάνουμε στην Αγροτική Τράπεζα, διότι, πρώτον, δεν μοιράζει μέρισμα η Αγροτική Τράπεζα. Δεύτερον, τα εισοδήματα που θα εισπράξει από πωλήσεις το 1999 και το 2000, θα πάνε σε ειδικό ταμείο, δηλαδή πάλι προσωρινή ενίσχυση της Αγροτικής Τράπεζας. Τρίτον, οι τόκοι οι οποίοι δεν εισπράττονται θα εκπέσουν από τα φορολογικά έσοδα της Αγροτικής Τράπεζας. Και τέλος, παρέχεται η δυνατότητα να εισφερθούν ακίνητα του δημοσίου για να καλύψουν μέχρι το 50% των ανεπίδεκτων εισπράξεως απαιτήσεων της Αγροτικής Τράπεζας από διάφορους συνεταιρισμούς.
Πάντα είχαμε μια ένσταση εδώ, διότι πάντοτε όταν φέρνατε το θέμα για την απαλλαγή των συνεταιρισμών, για την απόσβεση απαιτήσεων που είχε η Αγροτική Τράπεζα και υποχρεώσεων των συνεταιρισμών, ήταν πάντοτε, κύριε Υπουργέ, προς την κατεύθυνση εξυπηρέτησης κομματικών σας φίλων. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, δεν σταματούν τα ελλείμματα των συνεταιρισμών. Αντλούμε εις πίθον Δαναϊδων.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Και δεν πρόκειται, κύριε Πρόεδρε, να σταματήσουν, διότι είναι τρύπες οι οποίες δεν μπορούν να κλείσουν με τίποτε.
Αν θυμάμαι καλά, η Κυβέρνηση εδώ και δύο χρόνια μας είχε πεί, ότι ένα καινούριο νομοσχέδιο θα ερχόταν για τους συνεταιρισμούς - δεν ξέρω αν ήταν δεύτερο ή τρίτο- για να τελειώσουμε μια και έξω με τους συνεταιρισμούς, το οποίο όμως δεν ήρθε. Συνεπώς ισχύει η παλιά νομοθεσία. Εξακολουθούν να είναι οι ειδικοί, οι μαέστροι, επικεφαλής των συνεταιρισμών, να ζουν αυτοί καλά και ο κόσμος να υποφέρει και κάθε φορά να τους πληρώνει και μάλιστα με πολλαπλάσια χρήματα από την προσφορά την οποία κάνουν.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα πληρώνει η Αγροτική Τράπεζα τα ελλείμματα ή δεν τα πληρώνει; 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Η Αγροτική Τράπεζα, κύριε Πρόεδρε, τα πληρώνει τα ελλείμματα, αλλά μέσω της Αγροτικής Τράπεζας τα πληρώνει ο ελληνικός λαός, διότι μεταφέρονται, όπως βλέπετε, στον προϋπολογισμό και τον προϋπολογισμό τον πληρώνουν οι 'Ελληνες φορολογούμενοι.
Συνεπώς εμείς επιμένουμε να εξυγιανθεί η Αγροτική Τράπεζα, επιμένουμε να ενισχυθεί υπό την προϋπόθεση ότι θα γίνει ένας σύγχρονος οργανισμός για να εξυπηρετήσει τους αγρότες. 'Αλλωστε, γι'αυτόν το σκοπό υπάρχει, για να τους δώσει φθηνότερο χρήμα, πιο εύκολο σε διαδικασίες, έτσι ώστε να καταφέρουμε κάποιοι άνθρωποι που θέλουν να μείνουν στην αγροτιά και στην κτηνοτροφία, να μείνουν, γιατί απ'ό,τι ξέρετε όλοι σας στο τέλος έμειναν κάποιοι γέροντες σε αυτόν τον τομέα και οι νέοι εγκατέλειψαν την αγροτιά και την κτηνοτροφία.
Εδώ, κύριε Υπουργέ, θέλω να κάνω δυο παρατηρήσεις. Η πρώτη μου παρατήρηση αφορά το ρόλο τον οποίο έπαιξε η Αγροτική στο Χρηματιστήριο. Πιστεύω ότι θα πρέπει να σταματήσει να παίζει αυτόν το ρόλο και ειδικότερα με παρεμβάσεις, τις οποίες έκανε η διοίκηση παραμονές εκλογών στο χρηματιστήριο, αγόρασε, τις τελευταίες δέκα ημέρες, είκοσι τέσσερα δισεκατομμύρια δρχ., παρά κάτι εκατομμύρια, μετοχές μέσω της χρηματιστηριακής της εταιρείας. Αγόρασε και μέσω άλλων τραπεζών. Το περίεργο όμως είναι άλλο, αν είναι αληθές αυτό: 'Οτι υπάρχουν αγορές σε διάφορα ονόματα τίτλων στο χρηματιστήριο, οι οποίοι αυτήν τη στιγμή δεν πήγαν να καταβάλουν το αντίτιμο της συναλλαγής.
Εάν αυτό είναι αληθές, είναι εγκληματικό και βεβαίως δεν πρέπει να σταματήσει μόνο σε διοικητικές ευθύνες. Θα πρέπει και οι διοικητικές ποινές να επιβληθούν, αλλά νομίζω ότι πρέπει, κύριε Υπουργέ, με δική σας πλέον ευθύνη, να προχωρήσουν περαιτέρω.
Θα έρθω τώρα και σε ένα δεύτερο θέμα που με ενδιαφέρει. Διάβασα χθες στις εφημερίδες ότι η Αγροτική Τράπεζα συμμετέχει -δεν θυμάμαι το ποσοστό αν είναι 25% ή 30%- σε μια καινούρια τράπεζα που δημιουργείται, η οποία, απ'ό,τι άκουσα, έχει πέντε υποκαταστήματα στην Ελλάδα.
Είναι δυνατόν η Αγροτική Τράπεζα να συνεχίζει να παίζει το ρόλο της Εμπορικής Τράπεζας; Είναι δυνατόν, όταν οδηγούμεθα στη σύγχρονη Ελλάδα, στην Ελλάδα της ΟΝΕ στη δημιουργία μεγάλων συγκροτημάτων, για να μπορέσουμε να είμαστε ανταγωνιστικοί, να κάνουμε ξανά τραπεζούλες; Τι σκοπό εξυπηρετούμε; Και αυτή η απόφαση που πήρε η Τράπεζα, είναι εν γνώσει της Κυβέρνησης; Και αν είναι εν γνώσει της Κυβέρνησης, πράγματι γι' αυτό θέλετε την Αγροτική Τράπεζα; Γι' αυτόν το σκοπό την εξυγιαίνετε και την εκσυγχρονίζετε; Για να παίζει μικροπαιχνίδια με διάφορες μικροτράπεζες; 
ΜΙΛΤΙΑΔΗΣ ΕΒΕΡΤ: Για να αγοράζει μετοχές ιδιωτών προεκλογικά. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το είπα και αυτό, κύριε Πρόεδρε, αν το ακούσατε.
'Ενα άλλο θέμα, είναι το θέμα της Ελληνικής Αεροπορικής Βιομηχανίας. Δεν θα είχαμε αντίρρηση εμείς να το ψηφίσουμε, κύριε Υπουργέ, αλλά βλέπω πως λέτε στο άρθρο 31 για τα θέματα Ελληνικής Αεροπορικής Βιομηχανίας ότι "Η υποπαράγραφος β' της παραγράφου 1 του άρθρου 16 του νόμου 2789/2000 αντικαθίσταται ως εξής". Τώρα νομοτεχνικά διορθώνετε ένα νόμο, που ψηφίστηκε πριν από εννιά μήνες; Σας ερωτώ: Γιατί φωνάζουμε εδώ και λέμε "προσέξτε τα νομοσχέδια και επί της ουσίας και νομοτεχνικά"; Τι να το θεωρήσω; Κόλαφο κατά της Κυβέρνησης; Και αν ήταν το πρώτο, θα το παραγράφαμε. Νομίζω, ότι είναι ένα από τα πολλά λαθεμένα νομοσχέδια.
Στο άρθρο 32, με τίτλο "Περιορισμοί διενέργειας χρηματιστηριακών συναλλαγών", είπαμε και στη συζήτηση τις προηγούμενες μέρες ότι καλό θα ήταν να το αποσύρετε. Κατά τη γνώμη μας, είναι καθαρά υποκριτικό.
Σ' αυτήν εδώ τη Βουλή εδώ και ενάμιση χρόνο -αν θυμάμαι καλά- και η Νέα Δημοκρατία επίσημα, αλλά και πολλοί συνάδελφοι από τη Νέα Δημοκρατία, αλλά και τα άλλα κόμματα, είπαμε να υπάρξει μία διάταξη πλήρης, στην οποία να απαγορεύεται να παίζουν στο χρηματιστήριο, να επενδύουν, όπως θέλετε, πείτε το, οι Υπουργοί, οι Υφυπουργοί, οι γραμματείς και όχι μόνο αυτοί, αλλά και οι οικογένειές τους με την έννοια τη στενή, αλλά και πάνω από όλα και αυτοί που επηρεάζουν τα του χρηματιστηρίου, αυτοί που έχουν εσωτερική πληροφόρηση.
Εδώ μας φέρνετε μία διάταξη, που δεν έχει καμία ισχύ, δεν έχει αναδρομικότητα, αφορά το μέλλον και πάνω από όλα, κύριοι συνάδελφοι, δεν έχει πέναλτυ, δεν έχει ποινές. Το "απαγορεύεται να παίζουν οι Υπουργοί" το λέει το άρθρο. Με ποια ποινή; Ποιος είναι εκείνος, που θα επιβάλλει τις ποινές; Δηλαδή με μία διάταξη, η οποία μόνο ηθική αξία έχει, μπορούν να σταματήσουν να παίζουν; Συνεπώς, κύριε Υπουργέ, καλά θα κάνετε να το αποσύρετε και να μελετήσετε και την πρόταση που έχει κάνει η Νέα Δημοκρατία και τις προτάσεις των συναδέλφων και να το φέρετε ολοκληρωμένο. Εμείς το καταψηφίζουμε, αν δεν το αποσύρετε. Και επαναλαμβάνω ότι το θεωρούμε καθαρά υποκριτικό και τίποτα περισσότερο.
Στο άρθρο 33, με τίτλο "Ρυθμίσεις ασφαλιστικών θεμάτων υπαλλήλων της πρώην Εθνικής Κτηματικής Τράπεζας της Ελλάδας", θα ήθελα να πω ότι το άρθρο αυτό αναφέρεται στο γεγονός ότι μεταφέρονται τα ασφαλιστικά δικαιώματα των υπαλλήλων και συνταξιούχων της τέως Κτηματικής Τράπεζας της Ελλάδας, τα οποία παίρνουν από το κοινό ταμείο με την Τράπεζα της Ελλάδας και τα μεταφέρουν στην Εθνική Τράπεζα, η οποία τη συγχώνευσε, την απορρόφησε. Στην ουσία μάλλον απορρόφηση ήταν, παρά συγχώνευση.
Δεν έχουμε καμία αντίρρηση, διότι συμφωνούν όλα τα μέρη, και οι συνδικαλιστικές και ο Πρόεδρος της ΟΤΟΕ. Συνεπώς το άρθρο αυτό το ψηφίζουμε.
Τέλος, κύριοι συνάδελφοι, θα αναφερθώ στο άρθρο 34, το οποίο μιλάει για αξιοποίηση ερευνητικών αποτελεσμάτων. Νομίζω ότι καιρός ήταν να νομοθετηθεί και αυτή η πλευρά, να ενισχύσουμε κατά αυτόν τον τρόπο και τη διάθεση των ανθρώπων που κάνουν έρευνα στα πανεπιστήμια, στα πολυτεχνεία και να τους δώσουμε και κάποια δικαιώματα, τουλάχιστον στο πρώτο στάδιο, για να υπάρξουν μεγαλύτερα κίνητρα, μήπως μπορέσει και σε αυτόν εδώ τον τόπο, τουλάχιστον με ενισχύσεις, να φέρουμε καλύτερες μέρες στην έρευνα. Διότι είναι γνωστό ότι μέχρι σήμερα η έρευνα στην Ελλάδα ενισχύεται ελάχιστα. Το ποσοστό από τον προϋπολογισμό που δίδεται για τις έρευνες είναι σχεδόν μηδαμινό και είναι το μικρότερο, από ό,τι δίδεται στις χώρες της Ευρωπαϊκής 'Ενωσης. Αυτό το άρθρο το ψηφίζουμε.
Ευχαριστώ πολύ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η παρατήρηση του κ. Μαντέλη είναι σωστή.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Την άκουσα, κύριε Πρόεδρε.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Με βάση αυτά που είπε ο κ. Μαντέλης και επειδή βλέπω ότι συμφωνεί και η Αντιπολίτευση, θα αναδιατυπώσω το σχετικό εδάφιο του τελευταίου αυτού άρθρου, για να απαλείψω τις λέξεις "θυγατρικές επιχειρήσεις".
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ο κ. Μαντέλης χρησιμοποίησε ως επιχείρημα για την τροποποίηση μια εταιρεία. Καλό θα ήταν να μας δώσει όλα τα στοιχεία αυτής της εταιρείας που χρησιμοποίησε ως παράδειγμα.
Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρία και κύριοι συνάδελφοι, πριν από λίγο μέσα σ' αυτήν την Αίθουσα, κατά τη δική μας γνώμη, έχει διαπραχθεί ένα προμελετημένο έγκλημα με δράστες, αν θέλετε, και την Κυβέρνηση και τη Νέα Δημοκρατία, ένα έγκλημα και κατά των συμφερόντων της χώρας από οικονομική και εθνική άποψη, αφού με το ξεπούλημα του ΟΤΕ δεν θα έχει το ελληνικό κράτος, η ελληνική Κυβέρνηση καμία αρμοδιότητα πλέον και σε περίπτωση κινδύνου, παρέμβασης στον ΟΤΕ. 'Ενα έγκλημα βέβαια που άρχισε πριν από εφτά χρόνια με τη Νέα Δημοκρατία, συνεχίστηκε από την Κυβέρνηση με τις γνωστές εναλλαγές στην πολιτική της θέση, για να φθάσουν σήμερα πιασμένοι χέρι-χέρι και η Νέα Δημοκρατία και το ΠΑΣΟΚ, η Κυβέρνηση, να ξεπουλήσουν και τον ΟΤΕ και τα ΕΛΤΑ και τον ΟΠΑΠ.
Ειδικός αυτουργός, βέβαια, σ' αυτό το έγκλημα είναι η νεοφιλελεύθερη συντηρητική πολιτική, αντεργατική πολιτική, που παραδίδει τον πλούτο της χώρας στα χέρια της ντόπιας και ξένης πλουτοκρατίας. Είναι ένα μεγάλο σκάνδαλο που αποδεικνύει, αν θέλετε, πλέον ξεκάθαρα ότι η πολιτική αυτών που δήθεν είναι ενάντια στη διαπλοκή και στα διαπλεκόμενα, είναι αυτή που παράγει και τη διαπλοκή και τα διαπλεκόμενα. Είναι σίγουρο όμως ότι οι εργατικοί αγώνες που έχουν αναπτυχθεί και κατά τη δική μας γνώμη δεν θα σταματήσουν, θα δώσουν μια καλή απάντηση σε όλους αυτούς που με την πολιτική τους έχουν σπείρει ανέμους και θα θερίσουν θύελλες.
Και έρχομαι στο υπόλοιπο μέρος του τρίτου κεφαλαίου, για το Ταμείο Νέας Οικονομίας. 'Εχει ένα αποκλειστικό στόχο: Την παραπέρα ενίσχυση των προνομίων, δηλαδή με επιχορηγήσεις, με επιδοτήσεις κλπ. του μεγάλου κεφαλαίου με πρόσχημα τη χρηματοδότηση επενδύσεων και προγραμμάτων ανάπτυξης σε τομείς της νέας οικονομίας. Με άλλα λόγια, η νέα κρατική εταιρεία θα παίρνει ένα σεβαστό ποσό από τον κρατικό προϋπολογισμό και από το ξεπούλημα των δημοσίων επιχειρήσεων και θα τα μοιράζει στους μεγαλοεπιχειρηματίες, που θα κάνουν επενδύσεις σε τομείς της νέας οικονομίας.
Το παράδοξο είναι ότι μέσα σ' αυτόν τον κυκεώνα των αποκρατικοποιήσεων, του ξεπουλήματος, μια νέα κρατική εταιρεία δημιουργείται που θα είναι τροφός προς την πλουτοκρατία.
Με την παράγραφο 2, εδάφιο 3 και παράγραφο 7 δίνεται το δικαίωμα στους Υπουργούς Εθνικής Οικονομίας και Οικονομικών με αποφάσεις να καθορίζουν και τους ειδικότερους όρους και προϋποθέσεις γι' αυτήν τη χρηματοδότηση των εταιρειών. Επίσης, η παράγραφος 7 καθορίζει τα κριτήρια παροχής χρηματοδότησης της εταιρείας: Αξιοπιστία, φερεγγυότητα, δηλαδή κριτήρια που έχουν μόνο γνωστές σε όλους εταιρείες που απομυζούν, αν θέλετε, από τις δημόσιες επιχειρήσεις.
'Οπως είπε και ο κύριος Υπουργός, η Ευρωπαϊκή 'Ενωση αποφάσισε να ενισχύσει αυτές τις εταιρείες της νέας οικονομίας, ώστε να μπορέσουν να ανταγωνιστούν σ' αυτόν τον τομέα τις Ηνωμένες Πολιτείες της Αμερικής. Παρατηρούμε ότι για μία ακόμη φορά η Ευρωπαϊκή 'Ενωση αποφασίζει ποιους κλάδους θα αναπτύξει και ποιους κλάδους θα χρηματοδοτήσει ή όχι. Γιατί είναι γνωστό σε όλους ότι η κυβερνητική πολιτική και οι αποφάσεις της Ευρωπαϊκής 'Ενωσης οδήγησαν χιλιάδες μικρές και μεσαίες επιχειρήσεις στο κλείσιμο και στη διάλυση, επιχειρήσεις που δραστηριοποιήθηκαν, σε παραδοσιακούς κλάδους, όπως η υπόδηση, η ένδυση, το ξύλο, το έπιπλο, το δέρμα και άλλα και απασχολούσαν χιλιάδες εργάτες και με καλό ποσοστό στις εξαγωγές.
Η διάλυση, βέβαια, του ΕΟΜΜΕΧ, η κατάργηση κάθε δυνατότητας άσκησης πολιτικής υπέρ των μικρών επιχειρήσεων, η μη προώθηση κλαδικών πολιτικών, το χτύπημα της συνεταιριστικής δραστηριότητας, η άγρια φορολογία, είναι μέτρα που προωθήθηκαν από την Κυβέρνηση μέσα στα πλαίσια και τις κατευθύνσεις της Ευρωπαϊκής 'Ενωσης. 'Ετσι λοιπόν, όσες υποσχέσεις και αν δίνει η Κυβέρνηση ότι μέσα από το Γ' Κοινοτικό Πλαίσιο Στήριξης θα χρηματοδοτήσει τις μικρές επιχειρήσεις, υπάρχουν τα αποτελέσματα του Α' και Β' Κοινοτικού Πλαισίου Στήριξης που αποδεικνύουν τη δική μας θέση. Για το άρθρο 29: Θέματα διϋπουργικής επιτροπής αποκρατικοποιήσεων. Είναι νομοθετικές ρυθμίσεις που περιέχονται σ' αυτό το άρθρο και διευκολύνουν την επιτάχυνση στην πορεία των αποκρατικοποιήσεων.
'Ετσι η παράγραφος 1 λέει ότι από τις διατάξεις του ν. 2000/91 εξαιρούνται οι πάσης φύσεως θυγατρικές και λοιπές εταιρικές συμμετοχές του δημοσίου επιχειρήσεων και τραπεζών. Δηλαδή, όπως είπε και ο κύριος Υπουργός, τα διοικητικά συμβούλια των μητρικών επιχειρήσεων των δημοσίων θα αποφασίζουν για την τύχη των θυγατρικών τους, που είναι και αυτές περιουσία του ελληνικού λαού. Δηλαδή, τα διοριζόμενα από την Κυβέρνηση διοικητικά συμβούλια θα είναι αυτά που θα καθορίζουν την τύχη των θυγατρικών εταιρειών. Δημιουργείται δηλαδή, μια νέα κάστα επιχειρηματιών διορισμένων που αυτά θα αποφασίζουν για το ξεπούλημα ή όχι θυγατρικών εταιρειών, που είναι περιουσία του ελληνικού λαού.
Η παράγραφος 3 θεσπίζει τη δυνατότητα ανταλλαγής μετοχών με ενδιαφερόμενες εταιρείες. Τα Ελληνικά Πετρέλαια ήδη έχουν ομολογήσει ότι ψάχνουν για να ανταλλάξουν τις μετοχές τους με ένα μεγάλο στρατηγικό επενδυτή.
Η παράγραφος 7 αφορά τη μεσολάβηση χρηματοοικονομικού συμβούλου για τη διευκόλυνση με ιδιώτες επενδυτές. Είναι αυτοί οι γνωστοί οίκοι που πολλές φορές μας τους έχει κατονομάσει ο κύριος Υπουργός, που με το αζημίωτο βέβαια θα κάνουν τη συγκεκριμένη δουλειά.
Στην παράγραφο 8 η απόφαση για την επιλογή και ανακήρυξη πλειοδότη λαμβάνεται από τον πωλητή-μέτοχο ύστερα βέβαια από εισήγηση του ειδικού γραφείου αποκρατικοποιήσεων. Είναι φανερό ότι με την παράγραφο αυτή η Κυβέρνηση εξυπηρετείται και για να καλύψει τις πολιτικές της ευθύνες τις δίνει το δικαίωμα σε αυτόν τον πωλητή-μέτοχο.
'Ερχομαι στην ΑΤΕ. Η ΑΤΕ, όπως είναι γνωστό, κύριοι συνάδελφοι, από το 1991 έχει γίνει ΑΕ. Παρ' όλα αυτά εξακολουθούσε να είναι κάτω από την εποπτεία του Υπουργού Οικονομικών και Γεωργίας.
Με το πρώτο άρθρο ουσιαστικά η ΑΤΕ δεν εποπτεύεται πλέον από αυτά τα Υπουργεία και εντάσσεται πλήρως στους κανόνες περί ΑΕ του νόμου 2190. Τις όποιες αποφάσεις πλέον θα τις παίρνουν το διοικητικό συμβούλιο και οι μέτοχοι. Βλέπουμε δηλαδή, ότι δεν θα έχει καμία σχέση με χάραξη αγροτικής πολιτικής, αλλά θα είναι μια επιχείρηση στη λογική του ανταγωνισμού, της αγοράς και του κέρδους.
Τα υπόλοιπα άρθρα κυρίως διευκολύνουν την εισαγωγή της ΑΤΕ στο χρηματιστήριο αποδεικνύοντας την προσπάθεια της Κυβέρνησης να προχωρήσει με οποιονδήποτε τρόπο στο πρόγραμμα των ιδιωτικοποιήσεων, αλλάζοντας δηλαδή και τις νομοθετικές διατάξεις.
'Ολα αυτά για τους επισφαλείς λογαριασμούς, με την ακίνητη περιουσία που δίνει, με το να μη δίνει τα μερίσματα στο δημόσιο και με τη νέα αξία όλων των παγίων που έχει η τράπεζα στα χέρια της, καταλαβαίνουμε ότι πρόκειται για ένα καλό τέχνασμα προκειμένου να εμφανιστεί ότι έχει και κεφάλαια και χρηματικά μέσα παραπάνω από ό,τι έχει η τράπεζα.
Για τις επισφάλειες υπάρχει και ένα γεγονός που αποδεικνύει ότι πολλοί λογαριασμοί δεν μπαίνουν μέσα στο on line και είναι η παρακολούθηση συγκεκριμένων δανείων. Αυτό βέβαια το κάνει για να εμφανίσει ότι έχει καλύτερη εικόνα. Το ίδιο γίνεται και για το κεφάλαιο. Αν θέλετε κάνουν γύρισμα των μετοχών στη μεγαλύτερη τιμή των εισηγμένων θυγατρικών και τις υπεραξίες -έστω και πρόσκαιρες- τις εμφανίζουν για κέρδη της ΑΤΕ. Δίνουν δηλαδή, δάνεια ή μετοχικά κεφάλαια στις θυγατρικές και αγοράζουν μετοχές άλλων θυγατρικών σε ποσοστό και μικρότερο του 5% η καθεμιά για να μην ανακοινώνονται και βέβαια τα διοικητικά συμβούλια σε όλες αυτές τις θυγατρικές είναι σχεδόν τα ίδια πρόσωπα που διορίζει η Κυβέρνηση.
Είναι αποκαλυπτικός, αγαπητοί συνάδελφοι, ο ισολογισμός με ημερομηνία 31-12-1999. Εκεί υπάρχουν και οι παρατηρήσεις των ορκωτών λογιστών που επισημαίνουν όλα αυτά τα σημεία, τα οποία σας έχουμε αναφέρει.
Για μας βέβαια υπάρχουν λόγοι πραγματικοί ότι θα πρέπει να υπάρξει ένας ειδικός κρατικός αγροτικός πιστωτικός φορέας, γιατί πιστεύουμε ότι η ανακύκλωση του κεφαλαίου που γίνεται στην αγροτική παραγωγή είναι πολύ μακροχρόνια σε σχέση με άλλες παραγωγικές δραστηριότητες, όπως είναι η βιομηχανία και το εμπόριο, με αποτέλεσμα το κόστος του χρήματος στην αγροτική παραγωγή να είναι ιδιαίτερα μεγάλο σε σχέση με τις άλλες παραγωγικές δραστηριότητες.
Επίσης, η χρονική διάρκεια ανακύκλωσης αυτού του κεφαλαίου στην αγροτική οικονομία κυμαίνεται στον ένα χρόνο και αν πάρουμε υπόψη και τους περιορισμούς με τις ψηφίσεις της κοινής αγοράς σε βασικά προϊόντα οι εξοφλήσεις των επιδοτήσεων γίνονται και ύστερα από δύο χρόνια από τη συγκομιδή, ενώ οι δαπάνες παραγωγής που είναι υποχρεωμένος να πάρει ο παραγωγός γίνονται και ένα χρόνο πριν από τη συγκομιδή. Και βέβαια η απόδοση του επενδυμένου κεφαλαίου στην αγροτική παραγωγή είναι ασύγκριτα μικρότερη σε σχέση με άλλους παραγωγικούς τομείς. Επίσης οι μεσαίες εκμεταλλεύσεις οικογενειακού χαρακτήρα δεν έχουν τη δυνατότητα να καταφύγουν σε οικονομικούς και τεχνικούς συμβούλους οι οποίοι θα τους δώσουν τις απαραίτητες συμβουλές για καλύτερη αξιοποίηση των δυνατοτήτων τους.
Και βέβαια η ύπαρξη της γεωτεχνικής υπηρεσίας στην ΑΤΕ βοηθούσε κατά κάποιον τρόπο σε αυτόν το ρόλο. Θα μπορούσε να παίξει ακόμα καλύτερο ρόλο, αν και η τράπεζα ήταν προσανατολισμένη στο να βοηθήσει τους αγρότες και την αγροτική οικονομία γενικότερα.
Η ιδιωτικοποίηση βέβαια της ΑΤΕ και η μετατροπή σε μια κοινή εμπορική τράπεζα θα στερήσει, αν θέλετε, και τους αγρότες από αυτήν τη βοήθεια, που μπορούσε να τους δώσει.
Είναι γνωστό πώς λειτούργησε η τράπεζα, ποια πολιτική εφάρμοσε για τους συνεταιρισμούς και τους αγρότες. Είναι γνωστό ότι από την πολιτική της Ευρωπαϊκής 'Ενωσης και των κυβερνήσεων μέσα από την Κοινή Αγροτική Πολιτική, αλλά και μέσα από τον Παγκόσμιο Οργανισμό Εμπορίου πάρθηκαν τέτοιες αποφάσεις περιορισμού της αγροτικής παραγωγής, που έχουν σχέση με τα ποσοστά συνυπευθυνότητας πρόστιμα κλπ. Ο δανεισμός σε συνεταιρισμούς και σε αγρότες κτηνοτρόφους με τα τοκογλυφικά επιτόκια, όπως ξέρουμε, συσσώρευσε πολλά χρέη στους συνεταιρισμούς και σε αυτό το σημείο έχει ευθύνες και η Κυβέρνηση του ΠΑΣΟΚ, αλλά και η Κυβέρνηση της Νέας Δημοκρατίας, που χρησιμοποίησαν τόσο τους συνεταιρισμούς, αλλά και την Αγροτική Τράπεζα σαν ένα μοχλό για να περάσουν την αντιαγροτική πολιτική της Κοινότητας μέσα στη χώρα μας. Γι' αυτό υπάρχουν και αυτά τα τεράστια χρέη και έχουν ευθύνες και εκείνα τα στελέχη των συνεταιρισμών στα διοικητικά συμβούλια, που η πλειοψηφία τους ανήκε είτε στο ΠΑΣΟΚ είτε στη Νέα Δημοκρατία, που δέχθηκαν να γίνουν και αυτοί υπηρέτες στα σχέδια των δύο κυβερνήσεων.
Σε αυτό το σημείο ήθελα να πω ότι υπάρχει η εγκύκλιος 102/14.6.2000 που αφαιρεί την αγροτική πίστη από τους συνεταιρισμούς και τους αγρότες. Είναι, δηλαδή, ένας τρόπος για να μαζέψει και η τράπεζα τα λεφτά της, προκειμένου να εισαχθεί με μια καθαρότερη εικόνα, όπως λέει η Κυβέρνηση, μέσα στο χρηματιστήριο.
'Ετσι, λοιπόν, έχουμε τα χρέη των συνεταιρισμών που με τις ρυθμίσεις, όπως έγιναν, δικαιώνεται για μια φορά ακόμα το Κομμουνιστικό Κόμμα Ελλάδας, που έλεγε ότι ήταν ρυθμίσεις εισπρακτικού χαρακτήρα για την ΑΤΕ, προκειμένου να εισπράξει περισσότερα χρέη από τους συνεταιρισμούς, χωρίς όμως αναπτυξιακή προοπτική των συνεταιρισμών.
Και σε αυτό το σημείο υπενθυμίζω ότι υπήρχε η ρύθμιση που έγινε επί Οικουμενικής, που έδινε έναν αναπτυξιακό ρόλο και χαρακτήρα στις ρυθμίσεις, που και αυτόν όμως και η Κυβέρνηση της Νέας Δημοκρατίας και η Κυβέρνηση του ΠΑΣΟΚ δεν τον έλαβαν υπόψη.
Αντί αυτών, υπάρχει η πολιτική που προωθεί η Κυβέρνηση με τις ομάδες παραγωγών ενάντια στους συνεταιρισμούς και με τις διεπαγγελματικές οργανώσεις, που βέβαια εκεί βάζει "το λύκο να φυλάει το πρόβατο", δηλαδή ο βιομήχανος μεταποιητής να είναι ο ίδιος με τον παραγωγό. Και είδαμε πολύ καλά τι έγινε με το βαμβάκι και πολύ καλύτερα είδαμε τι έγινε με το ροδάκινο, όταν ο παραγωγός έπαιρνε σαράντα πέντε δραχμές για να φτάσει στην αγορά του μεταποιητή παραπάνω, μέσα από το κοστολόγιο που έβγαζε ο μεταποιητής, σε πολύ αυξημένες τιμές.
Σε αυτό το σημείο υπάρχει η εκκρεμότητα του σαραντάδραχμου για το βαμβάκι που έδωσε η ΑΤΕ προκαταβολικά πριν τις εκλογές και η Κυβέρνηση δεν λέει τι θα κάνει. Θα τα εισπράξει η ΑΤΕ; Δεν θα τα εισπράξει; Θα τα καλύψει από τον προϋπολογισμό; Τι θα γίνει και με αυτό το ζήτημα; 'Ερχομαι στο άρθρο 31 για την ΕΑΒ. Με το άρθρο αυτό διασπάται η ΕΑΒ σε δύο εταιρίες. Στην "Ε.Α.Β. ΠΑΓΙΩΝ" στην οποία μεταβιβάζονται η ακίνητη και κινητή περιουσία και έχει την ψιλή κυριότητα και στην "Ε.Α.Β. Α.Ε." η οποία διατηρεί την επικαρπία των παγίων αυτών περιουσιακών στοιχείων.
Επίσης με την παράγραφο 3 προβλέπει τη μη εφαρμογή για την ΕΑΒ του άρθρου 22 του ν.2733/1999 και καταργεί με αυτό την εκπροσώπηση των εργαζομένων στο Διοικητικό Συμβούλιο της ΕΑΒ.
Αρχίζει λοιπόν και η αποκρατικοποίηση, δηλαδή το ξεπούλημα αυτής της αμυντικής βιομηχανίας, που έπαιξε και ένα σημαντικό ρόλο για την αμυντική βιομηχανία γενικότερα, παρά την αρνητική πολιτική που ακολούθησε για το σύνολο της αμυντικής βιομηχανίας η Ελληνική Κυβέρνηση.
Είναι γνωστό, κύριε Πρόεδρε, ότι η ΕΑΒ ιδρύθηκε με το ν.47/1975, ο οποίος καθορίζει την αποστολή και τη λειτουργία της. Είναι ανώνυμη εταιρεία κοινής ωφέλειας και εποπτεύεται σήμερα από το Υπουργείο Οικονομικών, βάσει του ν.1947/1991. Η Νέα Δημοκρατία με αυτόν το νόμο πήρε την ΕΑΒ από το Υπουργείο 'Αμυνας, που είναι ο κατ' εξοχήν πελάτης και χρήστης των υπηρεσιών της και τη μετέφερε στο Υπουργείο Οικονομικών, κατά τη δική μας εκτίμηση, για να προχωρήσει καλύτερα η αποκρατικοποίηση, δηλαδή το ξεπούλημα.
Κύριε Πρόεδρε, ο κλάδος της αμυντικής βιομηχανίας περιλαμβάνει ένα ευρύ φάσμα επιχειρήσεων του δημοσίου, ιδιωτικού τομέα της οικονομίας, που άμεσα ή έμμεσα έχουν σχέση με την παραγωγή και συντήρηση πολεμικού υλικού. Σε αυτόν τον κλάδο εντάσσονται τέσσερις κύριες βιομηχανίες παραγωγής, όπως είναι η ΕΑΒ, η ΠΥΡΚΑΛ, η ΕΒΟ, η ΕΛΒΟ. Εδώ θα πρέπει να συμπληρώσουμε και τα Ναυπηγεία του Σκαραμαγκά και της Ελευσίνας. Βέβαια μερικές από αυτές ήδη παραδόθηκαν στο ιδιωτικό κεφάλαιο και η πολιτική της Κυβέρνησης έχει οδηγήσει αυτές τις επιχειρήσεις σε οικονομική ασφυξία, παραγωγική υποβάθμιση της αμυντικής βιομηχανίας, οικονομική απαξίωσή τους με στόχο το ξεπούλημά τους.
Η θέση, λοιπόν, του κόμματος για την αμυντική βιομηχανία πιστεύουμε ότι είναι επίκαιρη. Δηλαδή ένας ενιαίος φορέας αμυντικής βιομηχανίας με βασικό μοχλό τις υπό κρατικό έλεγχο επιχειρήσεις που δραστηριοποιείται στο γενικό συντονισμό των δραστηριοτήτων των επί μέρους βιομηχανιών, αυτός ο φορέας θα επεξεργάζεται και θα ελέγχει την εφαρμογή μιας πολιτικής για την αμυντική βιομηχανία με γνώμονα τα συμφέροντα της χώρας. (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, όλοι οι εισηγητές είχαν χρόνο δεκαπέντε λεπτά και..
ΑΓΓΕΛΟΣ ΤΖΕΚΗΣ: Δεν πειράζει, κύριε Πρόεδρε. Οι εισηγητές εκείνοι δεν είχαν να προσθέσουν κάτι διαφορετικό.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, να ολοκληρώσετε.
ΑΓΓΕΛΟΣ ΤΖΕΚΗΣ: Θα εξαντλήσω, κύριε Πρόεδρε, το εικοσάλεπτο που μου δίνει ο Κανονισμός.
ΠΡΟΕΔΡΕΥΩΝ (Κωνσταντίνος Γείτονας): Δεν σας δίνει ο Κανονισμός για τα άρθρα εικοσάλεπτο, γι'αυτό ολοκληρώστε, παρακαλώ, και θα δείξουμε ανοχή, όπως έγινε και στις άλλες ενότητες.
ΑΓΓΕΛΟΣ ΤΖΕΚΗΣ: Αυτός ο φορέας θα επεξεργάζεται και θα ελέγχει την εφαρμογή μιας πολιτικής για την αμυντική βιομηχανία, με γνώμονα τα συμφέροντα της χώρας και τις ανάγκες των Ενόπλων Δυνάμεων και όχι τους στρατηγικούς σχεδιασμούς του ΝΑΤΟ και της Ευρωπαϊκής 'Ενωσης, που μέσα στη νέα δομή του ΝΑΤΟ βέβαια βλέπουμε και πώς εξυπηρετείτε τα σχέδια αυτά και μέσα από την πολιτική άμυνας.
Σ'αυτό το σημείο θα πρέπει να πούμε ότι οι δαπάνες του Υπουργείου 'Αμυνας στον εξοπλισμό είναι τεράστιες. Είναι 6% του ΑΕΠ, όταν σε όλο το ΝΑΤΟ είναι πολύ κατώτερο το ποσοστό. Και σ'αυτό το σημείο θα πρέπει να πούμε ότι οι αμυντικές βιομηχανίες σ'αυτόν τον εξοπλισμό συμμετέχουν με ένα 4%, όταν είναι γνωστό ότι οι αμυντικές βιομηχανίες της Τουρκίας πλησιάζουν το 25% και 30%.
Για το άρθρο 32. Περιορισμοί διενέργειας χρηματικών συναλλαγών. Είχαμε τοποθετηθεί και επί της αρχής. Πιστεύουμε ότι είναι υποκριτική αυτή η απαγόρευση δηλαδή στα μέλη της Κυβέρνησης και στους υπόλοιπους, όταν δεν απαγορεύει, να επενδύουν στα αμοιβαία κεφάλαια και δεν συμπεριλαμβάνονται στις απαγορεύσεις τα συγγενικά πρόσωπα των επενδυτών. Είναι μια ομολογία, αν θέλετε, ότι η Κυβέρνηση και οι κυβερνητικοί παράγοντες σ'όλο το προηγούμενο διάστημα παρενέβησαν στο παρελθόν σε συναλλαγές του χρηματιστηρίου, έτσι όπως έρχεται αυτή η διάταξη.
Για το άρθρο 33. Ρυθμίσεις ασφαλιστικών θεμάτων υπαλλήλων της πρώην ΕΤΕ. Συμφωνούμε με τη ρύθμιση αυτή, θέλουμε όμως να τονίσουμε και θα πρέπει να μας πει εδώ ο Υπουργός γιατί δεν έχουν ενταχθεί μέσα σ'αυτό το άρθρο και οι εργαζόμενοι στην Εθνική Στεγαστική Τράπεζα που έχουν χρόνο ασφάλισης στο ΙΚΑ. Πόσοι είναι, γιατί εξαιρέθηκαν και τι μέτρα θα πάρει η Κυβέρνηση για να ικανοποιηθούν και αυτοί οι εργαζόμενοι. Αυτό άλλωστε το αναφέρει μέσα και η ανακοίνωση των εργαζομένων στην Κτηματική Τράπεζα.
Για το άρθρο 34, για την αξιοποίηση ερευνητικών αποτελεσμάτων. Δεν συμφωνούμε βέβαια κατ'αρχήν. Πιστεύουμε ότι ο χαρακτηρισμός των προϊόντων της επιστημονικής έρευνας εμπορικά, εκμεταλλεύσιμα και όχι, σημαίνει αυτόματα την αποδοχή επιλεξιμότητας των ερευνητικών προτάσεων με άμεση συνέπεια και την αποδοχή ταχυτήτων, όσον αφορά τη χρηματοδότηση των προγραμμάτων.
Είναι βέβαιο ότι τα προγράμματα των ανθρωπιστικών ιδίως ερευνών δεν θα χρηματοδοτούνται, γιατί το προϊόν της έρευνάς τους δεν είναι εμπορικά εκμεταλλεύσιμο. Θα προκληθεί έτσι μια ραγδαία πτώση των ερευνών εκείνων που σχετίζονται άμεσα με την προστασία, την ανάδειξη και την αξιοποίηση της πολιτισμικής κληρονομιάς της χώρας.
Δεύτερον, η διακριτική των ερευνητικών προϊόντων σε κερδοφόρα ή όχι θα προκαλέσει ανταγωνιστικές σχέσεις ανάμεσα στα κέντρα, τα ινστιτούτα, τα ιδρύματα αλλά και τα φυσικά πρόσωπα, που απασχολούνται και διεκπεραιώνουν ερευνητικά προγράμματα. Με τον τρόπο αυτόν, αναγκαστικά θα μεταφερθούν οι αντιλήψεις, οι μηχανισμοί και οι μεθοδολογίες της αγοράς μέσα στην περιοχή της έρευνας.
Τρίτον. Από τη στιγμή που η έρευνα θα έχει ως άμεσο στόχο την εμπορική εκμετάλλευση, θα απομακρύνεται σταδιακά από τις διαδικασίες παραγωγής γνώσης, δηλαδή τις εκπαιδευτικές διαδικασίες. Αυτό σημαίνει πως στο πλαίσιο της πανεπιστημιακής κοινότητας θα έχουμε τη δημιουργία επιστημονικών δομών από τις οποίες άλλες διαπλέκονται με τα συμφέροντα της ελεύθερης αγοράς και άλλες θα προσπαθούν χωρίς την αναγκαία χρηματοδότηση να ανταποκριθούν στις απαιτήσεις της γνωστής γνωσοπαραγωγικής διαδικασίας.
Τέταρτον. Από τη στιγμή που τα προϊόντα της έρευνας θα αποτελούν αντικείμενα κερδοσκοπίας, θα μετατραπούν ταυτόχρονα σε πεδίο κερδοσκοπικών ανταγωνισμών, που αυτό σημαίνει πως η παρέμβαση του μεγάλου κεφαλαίου, άρα και ο τελικός προσδιορισμός του χαρακτήρα της έρευνας και των προϊόντων της με βάση τα επιχειρηματικά του συμφέροντα θα είναι αναπόφευκτες συνέπειες. Η χρήση των ερευνητικών προϊόντων ως κερδοσκοπικών μηχανισμών θα είναι ασφαλώς ανεξέλεγκτη, γιατί η επιχείρηση που θα αγοράζει το σχετικό προϊόν θα το εκμεταλλεύεται με τον τρόπο και τους σκοπούς που αυτοί θέλουν.
Η άμεση λοιπόν και ασφυκτική σύνδεση της έρευνας με το κεφάλαιο, την αγορά και τους ανταγωνιστικούς μηχανισμους σημαίνει άμεση ιδιωτικοποίηση της πανεπιστημιακής έρευνας και αυτό, αν θέλετε, είναι και αντίθετο προς τους νόμους και τις συνταγματικές διαδικασίες.
Για όλους αυτούς τους λόγους καταψηφίζουμε και τα συγκεκριμένα άρθρα εκτός από το άρθρο που ρυθμίζει τα δικαιώματα των εργαζομένων στην Ελληνική Κτηματική Τράπεζα.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η συνάδελφος Βουλευτής Αθηνών Μαριέττα Γιαννάκου - Κουτσίκου ζητεί ολιγοήμερη άδεια απουσίας στο εξωτερικό.
Το Τμήμα εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Ο Πρόεδρος του Συνασπισμού της Αριστεράς και της Προόδου έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, δυστυχώς συνεχίζεται με έντονο ρυθμό αυτή η διαδικασία απόρριψης όλων όσων μέχρι σήμερα για λόγους προεκλογικής σκοπιμότητας επαγγέλλετο η Κυβέρνηση. Συνεχίζονται τα αποκαλυπτήρια των πραγματικών επιλογών και στόχων της Κυβέρνησης, απορρίπτονται όλα εκείνα που χρησιμοποιήθηκαν ως προεκλογική μεταμφίεση και η Κυβέρνηση θέλει να δώσει σ' αυτήν τη διαδικασία απογύμνωσης και αποκάλυψης πια των πραγματικών της προθέσεων χαρακτήρα πολιτικού θεάματος. Περίπου ένα πολιτικό στριπτίζ γίνεται με έντονη θεατρικότητα και με σκηνοθεσία πράγματι εντυπωσιακή.
Προχθές, κύριοι Υπουργοί, επεσήμανα ότι η πολιτική σας ταυτίζει την αγορά με την ανάπτυξη και ακυρώνει κάθε δυνατότητα παρέμβασης μιας συγκεκριμένης πολιτικής με κοινωνικά και ιδεολογικά χαρακτηριστικά. 'Ενα κυβερνητικό στέλεχος μου είπε ότι "σε αντίθεση με όσα λες, φαίνεται ότι ο κόσμος δεν έχει προβλήματα, γιατί, αν υπήρχαν προβλήματα, θα έπρεπε όλοι να είναι στο πόδι με όσα συμβαίνουν". Δεν ξέρω, αν εφησυχάζετε απ' αυτήν την κοινωνία, η οποία συσσωρεύει διαψεύσεις και απογοητεύσεις, δεν ξέρω αν σας προβληματίζει το γεγονός, μήπως, τελικά, συντελείται μια διαδικασία πολιτικού μιθριδατισμού, που αύριο θα είναι πάρα πολύ επικίνδυνη για την προοπτική του τόπου, μέσα στις καινούριες πιεστικές και δύσκολες συνθήκες.
'Ενα όμως είναι βέβαιο, ο τρόπος με τον οποίον πολιτεύεσθε επιβεβαιώνει αυτό που έχει επισημανθεί και σε άλλες χώρες. Ο εκσυγχρονισμός που εμφανίζετε ως ιδεολογία, ενώ δεν είναι σε καμία περίπτωση ιδεολογία ο εκσυγχρονισμός, τελικά οδηγεί στην ακύρωση της πολιτικής. Σήμερα ένα επόμενο βήμα το οποίο κάνετε είναι ότι εμφανίζετε την κυβέρνηση της χώρας σαν να είναι η διοίκηση μιας μεγάλης επιχείρησης. Είναι κάτι εντελώς διαφορετικό μια κυβέρνηση, και το ξέρετε πάρα πολύ καλά, αλλά το κάνετε γιατί θέλετε να προωθήσετε συγκεκριμένες πολιτικές. Και φέρνετε εδώ νομοθετήματα και κάνουμε συζήτηση νομοτεχνικού χαρακτήρα, όταν δεν έχετε επιχειρησιακά και στρατηγικά σχέδια. Μπορείτε να μου πείτε ποιο είναι το στρατηγικό και επιχειρησιακό σας σχέδιο για την αξιοποίηση της νέας τεχνολογίας; Μπορείτε να μου πείτε αν σήμερα ο ΟΤΕ, η ΔΕΗ και η ΕΡΤ έχουν επιχειρησιακό σχέδιο; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Λέτε να μην έχουν, κύριε Πρόεδρε; Αστειεύεσθε; 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστέρας και της Προόδου): Δεν αστειεύομαι εγώ. Δυστυχώς εσείς αστειεύεσθε και θα παρακαλούσα...
ΠΡΟΕΔΡΕΥΩΝ (Κωνσταντίνος Γείτονας): Επιτρέπετε διακοπή, κύριε Πρόεδρε; 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν επιτρέπω και πολύ περισσότερο δεν επιτρέπω αυτού του είδους τη διακοπή, αυτής της ποιότητας το σχόλιο, το οποίο λέει πράγματι πολλά περί του ήθους και του ύφους της εξουσίας.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Της δικής σας άγνοιας και ανεπάρκειας.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα παρακαλούσα να επισημάνετε στον κύριο Υπουργό ότι οφείλει να σέβεται τον Κανονισμό.
ΠΡΟΕΔΡΕΥΩΝ (Κωνσταντίνος Γείτονας): Σας ερώτησα, κύριε Πρόεδρε, αν δέχεσθε διακοπές. Είπατε ότι δεν επιτρέπετε και επομένως δεν γράφεται καμία διακοπή.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν δέχομαι διακοπές και πολύ περισσότερο δεν δέχομαι αυτά τα σχόλια. Αλλού, όπου μπορεί, να τα κάνει ο κύριος Υπουργός.
Επίσης, εκείνο το οποίο θα ήθελα να επισημάνω είναι ότι από πλευράς συγκεκριμένων ρυθμίσεων επιβεβαιώνονται παθογένειες της πολιτικής μας ζωής, οι οποίες θα δημιουργήσουν νοσηρά συμπτώματα και στη συνέχεια.
Ως προς τη σύσταση Ταμείου Εταιρείας για την Ανάπτυξη της Νέας Οικονομίας, έχω να επισημάνω όχι μόνο ηθελημένες ασάφειες και κενά, αλλά και επικίνδυνη θεσμοθέτηση του πλαισίου, που μπορεί να αποτελέσει αύριο τη μήτρα της διαπλοκής.
Πόσα κεφάλαια θα διαχειριστεί αυτό το ταμείο, από ποιον Υπουργό θα εποπτεύεται; Αν υπάρχει ανάλογο προηγούμενο, ρώτησα προχθές τον κύριο Υπουργό και μου είπε: στην Αγγλία, αλλά δεν είναι αυτού του χαρακτήρα. Η ρύθμιση αυτή ουσιαστικά διαμορφώνει τη δυνατότητα να μοιραστούν χρήματα, κονδύλια. Τα πάντα θα ρυθμιστούν με υπουργικές αποφάσεις και είναι πράγματι η μήτρα της διαπλοκής για τη διανομή κονδυλίων του Γ' Κοινοτικού Πλαισίου Στήριξης, χωρίς εγγυήσεις διαφάνειας και αποτελεσματικότητας.
'Ακουσα ότι η Νέα Δημοκρατία θα ψηφίσει. Βεβαίως, διότι φαίνεται ότι η ρύθμιση αυτή σας εξασφαλίζει εγγυήσεις διαφάνειας. Ποιες; Να επισημάνω: Είναι δημόσιο χρήμα; Δημόσιο χρήμα είναι αυτό που θα μοιράζεται. Είναι εκτός ελέγχου από το Ελεγκτικό Συνέδριο; Είναι εκτός ελέγχου από το Ελεγκτικό Συνέδριο. Υπάρχουν κριτήρια περιοριστικά; Απεναντίας, γενικά κριτήρια, που μοιάζουν με ένα ευρύχωρο κουστούμι, που εκεί όποιος θέλει θα μπαίνει αύριο και θα παίρνει χρήματα. Ο πρόεδρος και ο διευθύνων σύμβουλος θα έρχονται για ακρόαση στη Βουλή; 'Οχι, δεν θα έρχονται στη Βουλή. Τι άλλο επομένως πρέπει να θεσπισθεί, για να πει η Βουλή ότι αυτή η ρύθμιση μπάζει νερά; Τα πάντα γίνονται σε επίπεδο υπουργικό, έξω από το Ελεγκτικό Συνέδριο, χωρίς συγκεκριμένα κριτήρια, διανομή κρατικού χρήματος από το Γ' Κοινοτικό Πλαίσιο Στήριξης. Αυτά για να συνεννοηθούμε και να αποκρυπτογραφούμε τα νομοτεχνικά κενά και τις νομοτεχνικές διατυπώσεις. Βεβαίως διακηρυκτικά η ίδια η Κυβέρνηση λέει "ενίσχυση του ρόλου του Ελεγκτικού Συνεδρίου". Η ίδια η Κυβέρνηση λέει "να κλείσουμε τρύπες για να μη μεγεθύνεται το νοσηρό φαινόμενο".
Να λοιπόν που ακυρώνεται και ο ρόλος του Ελεγκτικού Συνεδρίου και ανοίγουν πρόσθετες τρύπες. Ούτε καν ο πρόεδρος και ο διευθύνων σύμβουλος αυτής της εταιρείας δεν θα έρθουν με τη διαδικασία την προβλεπόμενη, της Βουλής. Γιατί; Βεβαίως, το διοικητικό συμβούλιο του ΟΤΕ διόρισε αυτοβούλως τον πρόεδρο και ως διευθύνοντα σύμβουλο, αφού όταν έρχονται εδώ νομοσχέδια και ψηφίζουμε ακόμα κι αν προβλέπουν ανώνυμη εταιρεία διανομής κρατικού χρήματος χωρίς καμία ενημέρωση της Βουλής ως προς τη συγκρότηση της διοίκησης, τα κριτήρια και τους όρους λειτουργίας.
Το άρθρο 30 είναι για την Αγροτική Τράπεζα. Ο βασικός στόχος που έχει αυτό το άρθρο είναι η ολοκλήρωση της μετοχοποίησης για την εισαγωγή της ΑΤΕ στο χρηματιστήριο. Ουσιαστικά επιμένει η Κυβέρνηση να επιχειρεί την λογιστική εξυγίανση, τη χρηματοοικονομική εξυγίανση της ΑΤΕ. Είναι φανερό ότι το επιδιώκει για να μπορέσει να συντάξει ισολογισμό το 2000, που θα της επιτρέπει να εισαχθεί η ΑΤΕ στο Χρηματιστήριο Αξιών Αθηνών το 2001. Προωθεί, δηλαδή, την ίδια λογική εκποίησης ή μετοχοποίησης κρατικής περιουσίας ευρύτερου δημοσίου συμφέροντος για να κλείσουν μαύρες τρύπες. Αυτό, όμως, δεν είναι ανάπτυξη, όπως δεν είναι κοινωνική πολιτική αν το δημοσιονομικό περίσσευμα πηγαίνει στην τρύπα του δημόσιου χρέους.
Είναι η τρίτη ή η τέταρτη νομοθετική παρέμβαση που γίνεται στο επίπεδο της ΑΤΕ, με επιμονή στον ίδιο στόχο. Λογιστική χρηματοοικονομική εξυγίανση. Πόσο έχει κοστίσει αυτή η διαδικασία; Περίπου δύο τρισεκατομμύρια μέχρι στιγμής.
Να οι συγκεκριμένες ευθύνες διασπάθισης του δημοσίου χρήματος. Δύο τρισεκατομμύρια έχουν κοστίσει αυτά τα νομοθετικά πειράματα. Πολύ περισσότερο, δεν λέγεται ποιο είναι το κόστος των νέων ρυθμίσεων σήμερα και πού θα αποτυπωθεί το κόστος αυτών των νέων ρυθμίσεων στον κρατικό προϋπολογισμό. Αλλά, γιατί επί έξι χρόνια, από το 1994 μέχρι το 2000, προσπαθεί η Κυβέρνηση να προωθήσει τη λογιστική εξυγίανση, έναντι της πραγματικής εξυγίανσης; Γιατί δεν γίνεται η ΑΤΕ αγροτοσυνεταιριστική τράπεζα; Γιατί η ΑΤΕ μετασχηματίζεται σε μια ακόμη εμπορική τράπεζα, η οποία έχει ως μοναδικό στόχο την είσοδό της στο χρηματιστήριο και τίποτε πέραν αυτού; Εμείς επιμένουμε ότι η ΑΤΕ πρέπει να είναι αγροτοσυνεταιριστική τράπεζα, δημόσιου ενδιαφέροντος, να λειτουργεί, βεβαίως, με ιδιωτικοοικονομικά κριτήρια, αλλά κυρίως προς όφελος της αγροτικής οικονομίας και όχι ως άλλη μία τράπεζα γενικού εμπορικού χαρακτήρα.
Και μπορεί η Κυβέρνηση να πάρει και να αξιοποιήσει την εμπειρία από άλλες ισχυρές τράπεζες ευρωπαϊκών χωρών, που έχουν ως στρατηγικό και επιχειρησιακό τους στόχο, κατά προτεραιότητα, την ενίσχυση της αγροτικής οικονομίας.
Είναι φανερό, λοιπόν, ότι έτσι δεν θα μπουν βάσεις ούτε πραγματικής εξυγίανσης αλλά ούτε στήριξης του αγροτικού τομέα, σε συνθήκες συντριπτικής ανταγωνιστικότητας. Δεν θα χρησιμοποιηθεί η Α.Τ.Ε. ως εργαλείο για την εφαρμογή ενός ευρύτερου στρατηγικού σχεδίου αναδιάρθρωσης της υπαίθρου, στήριξης των νησιωτικών, ορεινών και ημιορεινών περιοχών, στα πλαίσια μιας ισόρροπης ανάπτυξης και ορθολογικής αξιοποίησης των πόρων. Θα κέρδιζαν με μία τέτοια πολιτική οι αγρότες, η ύπαιθρος, η αγροτική οικονομία, το δημόσιο.
Αυτό που πρέπει να ξεκαθαρίσουμε, ως βασική προϋπόθεση είναι η αναγνώριση από το κράτος των δαπανών που πραγματοποιεί η Α.Τ.Ε. για άσκηση κοινωνικής πολιτικής, όπου η Α.Τ.Ε. καλείται να υποκαταστήσει το κράτος, όταν πρέπει να αποκατασταθούν έκτακτες ανάγκες από καταστροφές, πυρκαγιές, σεισμούς, πλημμύρες, παγετούς, από καιρικά φαινόμενα, από έκτακτα γεγονότα.
Επιβαρύνεται η τράπεζα χωρίς την αντίστοιχη εκταμίευση και στήριξη από τον κρατικό προϋπολογισμό. Και σήμερα αυτή η τράπεζα οδηγείται εκεί που οδηγείται. Επέλεξε η Κυβέρνηση λογιστικό τρόπο, χρηματοοικονομικό τρόπο, δεν είναι πια εργαλείο άσκησης αγροτικής πολιτικής η Α.Τ.Ε.
Δεν είναι μονάχα τα χρηματιστηριακά παιχνίδια. Είναι και η κοινωνική αποστολή αυτού του φορέα, σε μία περίοδο που η αγροτική οικονομία συρρικνώνεται, ο αγροτικός πληθυσμός συμπιέζεται και ο πρωτογενής τομέας ολοένα και περισσότερο βιώνει στασιμότητα και αποδιάρθρωση.
Αυτές είναι οι διαφορές από πλευράς κοινωνικού περιεχομένου και από πλευράς πολιτικής και ιδεολογικής φυσιογνωμίας. Δεν θα γίνει η αγροτική πολιτική διά των χρηματιστηρίων.
Το άρθρο 31 για την Ε.Α.Β. Εδώ πάλι ακολουθείται η ίδια διαδικασία. Δεν ξέρω αν έχει εφαρμοστεί πουθενά αλλού. Διατηρώ αμφιβολίες εάν έχει εφαρμοστεί πουθενά αλλού τέτοια ρύθμιση. Δίνει η ρύθμιση στην Κυβέρνηση εξουσιοδότηση, στη θέση της σημερινής ενιαίας επιχείρησης, να δημιουργηθούν δεκάδες άλλες επιχειρήσεων, αφού σαλαμοποιηθεί η Ε.Α.Β. και δοθούν "τα φιλέτα", ηλεκτρονικά, κατασκευές, οπλικά συστήματα, τυπωμένα κυκλώματα ως ανεξάρτητες επιχειρήσεις. Ποια νέα τεχνολογία θα χρηματοδοθεί, λοιπόν, όταν η εγχώρια πολεμική βιομηχανία αποδιαρθρώνεται και πώς θα αυξηθεί το ποσοστό συμμετοχής της εθνικής πολεμικής βιομηχανίας στο κόστος των εξοπλιστικών προγραμμάτων που είναι μόλις της τάξεως του 4%, ενώ θα έπρεπε να φτάσει το 20%; Αυξάνονται οι δαπάνες για τα εξοπλιστικά προγράμματα. Δεν αυξάνεται η συμμετοχή της εγχώριας πολεμικής βιομηχανίας στην παραγωγή υλικού και ανταλλακτικών. Απεναντίας, σαλαμοποιείται η εθνική πολεμική βιομηχανία και προσφέροντας προνομιακές δραστηριότητες τεχνολογικής αιχμής σε εκείνους που θα έρθουν από τον άλλο δρόμο στην Εταιρεία Ταμείου Νέας Οικονομίας, για να πάρουν από το κράτος τη χρηματοδότηση. Να, λοιπόν, γιατί είναι κρατικοδίαιτο όλο αυτό το σύστημα. Πουλάς κομμάτι της δημόσιας περιουσίας τεχνολογικής αιχμής, εκείνος που αγοράζει με το ένα χέρι, θα έρθει από την άλλη πόρτα και θα ζητήσει με το άλλο χέρι χρηματοδότηση από το Γ' Κοινοτικό Πλαίσιο Στήριξης. Αλλά ποια είναι η τάση σήμερα σε όλες τις χώρες της Ευρώπης; Η ενίσχυση της συμμετοχής της εγχώριας πολεμικής βιομηχανίας στην παραγωγή αντίστοιχων υλικών.
Θα ήθελα, τέλος, να επισημάνω ότι αυτή η διαδικασία είναι η χειρότερη που μπορεί να υπάρξει, για να απαξιωθεί λογιστικά μία επιχείρηση, ώστε να πουληθεί και να ιδιωτικοποιηθεί.
Μία ακόμη παρατήρηση -και τελειώνω, κύριε Πρόεδρε- για το άρθρο 32, "Περιορισμοί διενέργειας χρηματιστηριακών συναλλαγών". Είχε γίνει παλαιότερα συζήτηση εδώ στη Βουλή, στις 24 Νοεμβρίου του 1999. 'Ημουν ομιλητής από την πλευρά του Συνασπισμού και επεσήμανα το πλαίσιο θεσμικών ρυθμίσεων που ισχύουν σε άλλες χώρες, ώστε να αντιμετωπίζεται το διαβρωτικό φαινόμενο της εκμετάλλευσης της εσωτερικής πληροφόρησης από πρόσωπα που ασκούν πολιτική εξουσία, από πρόσωπα που έχουν διευθυντικές θέσεις σε δημοσίου ενδιαφέροντος επιχειρήσεις εισηγμένες στο χρηματιστήριο, από πρόσωπα που στελεχώνουν επικοινωνιακούς τομείς ή γραφεία Τύπου αντίστοιχων επιχειρήσεων.
Μου είχε πει ο κύριος Πρωθυπουργός πού τα βρήκα αυτά. Του απάντησα ότι ισχύουν σε άλλες χώρες. Του είχα επισημάνει ότι συγκεκριμένα ισχύουν στην Ισπανία και η θέση του ήταν η εξής: "Δεν ξέρω εάν στην Ισπανία είναι η Επιτροπή Κεφαλαιαγοράς και σας ανέφερα κατόπιν αυτού ότι εκείνο που επιδιώκουμε είναι ο έλεγχος από ανεξάρτητο όργανο της οικονομικής δραστηριότητας πολιτικών προσώπων στο χρηματιστήριο. Αυτό και θα κάνουμε".
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου του Συνασπισμού της Αριστεράς και της Προόδου).
'Ενα λεπτό, κύριε Πρόεδρε.
Αυτό ειπώθηκε στις 24 Νοεμβρίου του 1999. Δεν κάνετε αυτό. Φέρνετε μία γενική ρήτρα που λέει "απαγορεύεται να παίζουν". Πρώτον, παίζουν και είδαν το φως της δημοσιότητας στοιχεία ότι κυβερνητικά στελέχη κατέχουν μετοχές.
Γιατί, λοιπόν, δεν υιοθετείτε μία συγκεκριμένη ρύθμιση που προστατεύει τους πάντες; 'Οποια κυβερνητικά στελεχη, οι οικογένειές τους, τα παρένθετα πρόσωπα και όλα εκείνα τα πρόσωπα που μπορούν να έχουν στοιχεία εσωτερικής πληροφόρησης επί τη αναλήψει αυτών των λειτουργημάτων τους, να καταθέτουν όσες μετοχές διαθέτουν στην εθνική Επιτροπή Κεφαλαιαγοράς. Επίσης, να υπάρχουν κυρώσεις. Για μια ακόμη φορά φέρνετε λευκού χαρακτήρα νόμο, χωρίς κυρώσεις, μόνο και μόνο για να πείτε ότι είναι κακό, ενώ ξέρετε ότι αυτό σήμερα είναι πραγματικότητα. Και ξέρετε επίσης ότι οφείλετε ως Κυβέρνηση όχι μόνο να πείτε ποιοι κατέχουν μετοχές, αλλά και αν έπαιξαν στο κρίσιμο χρονικό διάστημα και μέσω ποιων χρηματιστηριακών γραφείων έπαιξαν, για να δούμε εάν πράγματι υπάρχει αυτό το στοιχείο της εσωτερικής πληροφόρησης.
Με αυτές, λοιπόν, τις παρατηρήσεις θα ήθελα να τονίσω την αρχική μου θέση: Σε μία περίοδο που χρειάζεται περισσότερη, αποτελεσματικότερη και πιο αξιόπιστη διαχείριση τέτοιων φαινομένων, εσείς επιμένετε σε γενικού διακηρυκτικού ή -επιτρέψτε μου να πω- σε λευκού περιεχομένου ρυθμίσεις. Δεν είναι η ρύθμιση που θέλει σήμερα η ελληνική κοινωνία και η ελληνική οικονομία. Δεν είναι η ρύθμιση που σας κατοχυρώνει ως Κυβέρνηση. Φέρτε λοιπόν τη ρύθμιση που ισχύει και σε άλλες ευρωπαϊκές χώρες. Κάντε την Επιτροπή Κεφαλαιαγοράς ανεξάρτητη αρχή, για να δίνουν αυτά τα πρόσωπα όσες μετοχές κατέχουν και να υπάρχουν κυρώσεις για όσους μετέχουν στο χρηματιστηριακό παιχνίδι και εκμεταλλεύονται την εσωτερική πληροφόρηση. Γιατί ξέρετε ότι στελέχη τουλάχιστον τομέων επικοινωνίας και γραφείων τύπου επιχειρήσεων του δημοσίου, θησαύρισαν από το συγκεκριμένο χρηματιστηριακό παιχνίδι.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Κωνσταντόπουλε. Ο Υπουργός Εθνικής Οικονομίας και Οικονομικών κ. Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρίες και κύριοι συναδελφοι, θα ήθελα να σχολιάσω ορισμένα από τα άρθρα τα οποία συζητούνται στην ενότητα αυτή και τα οποία έχουν μία ιδιαίτερη -θα έλεγα- πολιτική σημασία.
Θα ξεκινήσω με το Ταμείο Νέας Οικονομίας, το οποίο σχολίασε και ο κ. Κωστόπουλος και οι άλλοι εισηγητές. Κατ' αρχήν θα ήθελα να διευκρινίσω ότι το Ταμείο Νέας Οικονομίας είναι απόρροια των αποφάσεων της Λισαβόνας. Η Σύνοδος Κορυφής της Λισαβόνας διαπίστωσε το εξής: ότι η Ευρώπη είναι πολύ πίσω σε σχέση με τις Ηνωμένες Πολιτείες σε ό,τι αφορά στη μετάβαση στη νέα οικονομία και τις νέες τεχνολογίες.
Και ένας από τους λόγους που διαπίστωσε η Σύνοδος Κορυφής της Λισαβόνας ότι είμαστε πίσω σαν Ευρώπη σε σχέση με τις Ηνωμένες Πολιτείες είναι ότι στην Ευρώπη δεν έχουν λειτουργήσει με την ίδια επάρκεια και την ίδια εμβέλεια οι εταιρείες κεφαλαίου επιχειρηματικών συμμετοχών. Διότι μέσα από αυτά τα venture capital άνθισε η αμερικανική οικονομία, πραγματοποιήθηκε μία τεράστια στροφή του επενδυτικού κεφαλαίου σε τομείς της νέας οικονομίας και της νέας τεχνολογίας και ουσιαστικά ενθαρρύνθηκαν πολύ οι επενδύσεις υψηλού κινδύνου στις Ηνωμένες. Διότι το χαρακτηριστικό των venture capital των Ηνωμένων Πολιτειών είναι ότι παρέχουν κεφάλαιο έναντι επιχειρηματικής συμμετοχής και αναμένουν να αποκομίσουν κέρδη από τη χρηματοδότηση αυτή όταν υπάρξουν σημαντικές υπεραξίες από την εισαγωγή αυτών των μικρών τεχνολογικών εταιρειών στο χρηματιστήριο.
Κατά συνέπεια ο επιχειρηματίας, η μικρή επιχείρηση, έχει ουσιαστικά πολύ φθηνό κεφάλαιο, κεφάλαιο χωρίς κόστος, αναλαμβάνει την επένδυση υψηλού κινδύνου, αναμένουν να πραγματοποιηθούν μεγάλες υπεραξίες, γιατί θα έχουν πολύ σημαντικά κέρδη, και τότε πλέον η εταιρεία η οποία τη χρηματοδότησε αποκομίζει κέρδη και έχει επιστροφή στο κεφάλαιό της. Στην Ευρώπη καθυστέρησε η δημιουργία αυτών των εταιρειών κεφαλαίου επιχειρηματικών συμμετοχών. Και ένα από τα συμπεράσματα της Λισαβόνας είναι ότι χρειάζονται ενίσχυση αυτές οι εταιρείες. Ενίσχυση πώς; Με δημόσια συμμετοχή, με κρατικές εγγυήσεις. Αυτό γράφει η Λισαβόνα. Η Λισαβόνα γράφει κάτι πολύ απλό, ότι το κράτος, το δημόσιο, οι κυβερνήσεις, αναλαμβάνουν την υποχρέωση να στηρίξουν με διάφορους τρόπους, με συμμετοχή στο κεφάλαιο, με κρατικές εγγυήσεις αυτά τα επιχειρηματικά κεφάλαια για να αναπτύξουν δράσεις μεγάλης εμβέλειας και να στηρίξουν αποτελεσματικά τις νέες εταιρείες και τις νέες τεχνολογίες. Αυτό λοιπόν κάνει και η Ελλάδα. Η Ελλάδα μαζί με την Αγγλία και απ'ό,τι πληροφορούμαι και τη Δανία και τη Φιλανδία δημιουργεί ένα ταμείο το οποίο δεν θα στηρίξει απευθείας εταιρείες νέων τεχνολογιών, διότι δεν είναι δουλειά του κράτους να επιλέγει αυτές τις εταιρείες -δεν είμαστε εμείς τραπεζίτες ούτε αξιολογητές επενδυτικών σχεδίων- Εμείς απλώς συγκροτούμε ένα ταμείο και με τα έσοδα κυρίως από τις ιδιωτικοποιήσεις θα ενισχύσουμε τις εταιρείες κεφαλαίου επιχειρηματικών συμμετοχών, για να αποκτήσουν μία ισχυρότερη κεφαλαιακή βάση και να τολμήσουν να επεκταθούν περισσότερο ακόμα απ'ό,τι το πράττουν μέχρι σήμερα στη χρηματοδότηση επενδύσεων υψηλού κινδύνου.
Λοιπόν, είναι μία πρώτη βασική απάντηση και αυτή η απάντηση αποτυπώνεται και σε μία προσθήκη-βελτίωση του κειμένου του άρθρου 28. Τη διαβάζω: Το πρώτο εδάφιο της παραγράφου 2 αναδιατυπούται ως εξής: "Σκοπός της εταιρείας είναι η χρηματοδότηση εταιρειών κεφαλαίου επιχειρηματικών συμμετοχών,οι οποίες θα αναλαμβάνουν να επενδύουν σε καινοτόμες επιχειρηματικές δραστηριότητες που βρίσκονται στα πρώτα στάδια ανάπτυξης. 'Αρα, το ΤΑΝΕΟ χρηματοδοτεί τις εταιρείες κεφαλαίου επιχειρηματικών συμμετοχών και αυτές με τη σειρά τους, με την ενισχυμένη κεφαλαιακή βάση η οποία δημιουργείται, επεκτείνονται με περισσότερο θαρραλέο και εκτεταμένο τρόπο στην παροχή αυτών των χρηματοδοτήσεων. Κατά συνέπεια δεν τίθεται θέμα, όπως φάνηκε να τίθεται από ορισμένους συναδέλφους, σε ό,τι αφορά τη λειτουργία αυτού του ταμείου.
Οι πόροι του ΤΑΝΕΟ δρουν συμπληρωματικά στους πόρους του Γ' Κοινοτικού Πλαισίου Στήριξης και επίσης να προσθέσω ότι η επιτροπή αξιολόγησης, που θα συσταθεί, θα είναι αντιπροσωπευτική με συμμετοχή ειδικών επιστημόνων, παράγραφος 6 του άρθρου 28, και οι τοποθετήσεις στα venture capital θα ελέγχονται από ελεγκτικές εταιρείες διεθνούς κύρους και ορκωτούς λογιστές όπως αναφέρει η παράγραφος 8 του ιδίου άρθρου. Αυτά σε ό,τι αφορά το Ταμείο για τη Νέα Οικονομία. Πιστεύω ότι θα είναι ένας σημαντικός ενισχυτικός μοχλός, έτσι ώστε να τεθούν σε μεγαλύτερη κίνηση, στις δράσεις χρηματοδότησης από τις εταιρείες κεφαλαίου επιχειρηματικών συμμετοχών, που στη χώρα μας είναι πολύ ανεπαρκείς, είναι πολύ μικρές. Θέλουν ενίσχυση για να ενισχύσουν με τη σειρά τους τις εταιρείες νέων τεχνολογιών.
(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
ΒΑΣΙΛΗΣ ΚΕΔΙΚΟΓΛΟΥ: Πάντως, κάποια έκθεση που θα εδημοσιεύετο, δεν θα ήταν άσχημο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ασφαλώς, αυτό είναι σωστό.
'Αρθρο 29. Το άρθρο 29 απλουστεύει το νόμο του 1991 της Νέας Δημοκρατίας κυρίως στα εξής σημεία: Πρώτα απ'όλα εξαιρεί τις θυγατρικές εταιρείες από την εμβέλεια των αποφάσεων της διυπουργικής επιτροπής αποκρατικοποιήσεων. Εκτιμάμε ότι πολλές θυγατρικές μπορούν να αποκρατικοποιούνται με απόφαση του διοικητικού συμβουλίου των μητρικών εταιρειών χωρίς παρεμβολή της Κυβέρνησης. Η Αγροτική Τράπεζα, οι άλλες τράπεζες, η Εμπορική, η Εθνική Τράπεζα, έχουν πολλές θυγατρικές εταιρείες, ο ΟΤΕ επίσης, και μπορούν να προχωρούν χωρίς παρεμβολή της Κυβέρνησης. Η "COSMOTE" για παράδειγμα, η οποία τώρα μετοχοποιείται. Πρέπει να σας πω ότι οι πρώτες πληροφορίες από το εξωτερικό είναι ότι έχει εξαιρετική επιτυχία η μετοχοποίηση της "COSMOTE". 'Hδη στην Ευρώπη υπερκαλύπτεται το διεθνές σκέλος, και γενικότερα, θα έχουμε πολύ μεγαλύτερη υπερκάλυψη από αυτήν που έχει προβλεφθεί. Υπάρχει μεγάλη επιτυχία στην "COSMOTE". Τέτοιες αποφάσεις είναι αποφάσεις που μπορεί κάλλιστα να πάρει το διοικητικό συμβούλιο της μητρικής εταιρείας χωρίς παρεμβολή της Κυβέρνησης.
Μία άλλη καινοτομία-απλούστευση η οποία εισάγεται είναι ότι προστίθεται η ανταλλαγή μετοχών σαν μέθοδος ιδιωτικοποίησης. Το ανέφερε ο κ. Μαντέλης. Είναι ένας μοχλός, ένας δίαυλος για την επίτευξη στρατηγικών συμμαχιών. Χωρίς πληρωμή cash, αλλά απλώς με ανταλλαγή μετοχών, οι ελληνικές δημόσιες επιχειρήσεις μπορούν να προχωρούν σε στρατηγικές συμμαχίες.
Τα ΕΛ.ΤΑ. είναι ένα παράδειγμα. Θα προχωρήσουν στην κατεύθυνση αυτή σε κάποιο βαθμό, χρησιμοποιώντας και αυτήν τη μέθοδο, για να αποκτήσουν τεχνογνωσία και καλύτερη οργάνωση.
Τέλος, η τροποποίηση του ν. 2000/91 προχωρεί σε μία ακόμα κίνηση που έχει τη σημασία της. Καθιστά επιβεβλημένη την παρεμβολή, τη συμμετοχή ανεξάρτητου χρηματοοικονομικού συμβούλου σε ό,τι αφορά τη διενέργεια μιας ιδιωτικοποίησης.
Θέλω να σας πω εδώ ότι η Κυβέρνηση του ΠΑ.ΣΟ.Κ. χρησιμοποίησε ανεξάρτητους χρηματοοικονομικούς συμβούλους υψηλοτάτου κύρους σε όλες τις ιδιωτικοποιήσεις και μετοχοποιήσεις. Και θα έλεγα ότι αυτό είναι ένα μέτρο διαφάνειας και αποτελεσματικότητας και εξηγεί το γεγονός ότι στις δεκαεννέα ιδιωτικοποιήσεις στις οποίες έχουμε προχωρήσει, όπως είπα και στην πρωτολογία μου, δεν έχει ακουστεί καμία επιφύλαξη, καμία ένσταση και καμία προσφυγή. Τα αποτελέσματα έγιναν δεκτά από όλους τους υποψηφίους αγοραστές, όσο δύσκολες και αν ήταν οι διαδικασίες, γιατί ακριβώς τηρήσαμε άψογες διαδικασίες και χρησιμοποιήσαμε αυτές τις εταιρείες οι οποίες έχουν πολύ υψηλό κύρος και δεν αμφισβητούνται.
Αρκεί να αναφέρω ότι η "JB Morgan", την οποία χρησιμοποιήσαμε για την πώληση της Ιονικής Τραπέζης και την επίτευξη της στρατηγικής συμμαχίας της Εμπορικής Τράπεζας με την "Credit Agricole", πουλήθηκε τώρα στην "Chase Manhattan", νομίζω, έναντι του ποσού των τριάντα τεσσάρων δισεκατομμυρίων δολαρίων, δηλαδή περίπου δέκα τρισεκατομμύρια δραχμές, το 1/4 του Ακαθαρίστου Εγχωρίου Προϊόντος της Ελλάδας.
Αντιλαμβάνεσθε ότι αυτές οι εταιρείες είναι πραγματικά υπεράνω πάσης υποψίας στο μέτρο που μπορεί κανείς να είναι βέβαιος, διότι είναι ισχυρότατες εταιρείες. Οι δουλειές που έχουν στην Ελλάδα είναι πολύ μικρές σε σχέση με τις πολύ μεγάλες δουλειές που αναλαμβάνουν στην Κίνα, στις Ηνωμένες Πολιτείες, στη Ρωσία, τη Γερμανία και είναι προφανές ότι έχουν κάθε συμφέρον να είναι απολύτως αδιάβλητες, έτσι ώστε πραγματικά το αποτέλεσμα να μην είναι δυνατόν να αμφισβητηθεί. Και γι' αυτό η Κυβέρνηση του ΠΑ.ΣΟ.Κ. χρησιμοποίησε αυτές τις εταιρείες. Πληρώσαμε κάπως ακριβά, η αλήθεια είναι, αλλά πιστεύω ότι άξιζε τον κόπο, διότι προστατεύσαμε το συμφέρον του δημοσίου με τον καλύτερο δυνατό τρόπο.
Τώρα, για παράδειγμα για την Ολυμπιακή Αεροπορία έχουμε την "Credit Swiss First Boston", για τον Ο.Τ.Ε. έχουμε την "Credit Suiss First Boston" μαζί με την "Warburg". Είναι και αυτές εξαιρετικά μεγάλες, έγκυρες εταιρείες, ακριβές βεβαίως, γιατί εκεί δεν είναι το κριτήριο ο μειοδότης. Εγώ, ο οποίος επιλέγω, έχω την τελική ευθύνη επιλογής αυτών των εταιρειών, κυρίως εκτιμώ το κύρος, την εμβέλεια, το όνομα, λιγότερο το τίμημα, διότι θέλω να είμαι απόλυτα διασφαλισμένος ότι αυτός ο οποίος θα χειρισθεί θέματα ιδιωτικοποίησης μεγάλης σημασίας, θα εισηγηθεί στην Κυβέρνηση αυτό το οποίο είναι για την Κυβέρνηση, το δημόσιο, το βέλτιστο αποτέλεσμα. Και πιστεύω ότι αυτό έχει τηρηθεί μέχρι σήμερα.
Για την Ελληνική Αεροπορική Βιομηχανία έχουμε τη "Salomon Brothers", που κι αυτή ανήκει στο μικρό αυτόν αριθμό των πέντε, έξι, επτά, οκτώ μεγάλων εγκύρων χρηματοοικονομικών συμβούλων, οι οποίες παρέχουν στις κυβερνήσεις μία ασπίδα προστασίας απέναντι και στα διάφορα συμφέροντα τα οποία υπάρχουν και στις πιέσεις που ενδεχομένως ασκούνται. Αυτές οι εταιρείες είναι ασπίδα των κυβερνήσεων.
Και την πολιτική αυτή έκρινα σκόπιμο να ενσωματώσω στο νομοσχέδιο, ώστε πραγματικά να μην υπάρχει τρόπος διαφυγής από την αρχή αυτή της χρησιμοποιήσεως ανεξαρτήτων χρηματοοικονομικών συμβούλων.
Πιστεύω ότι είναι ένα μέτρο διαφάνειας, αλλά και ένα μέτρο αποτελεσματικότητας σε ό,τι αφορά την προώθηση της πολιτικής των ιδιωτικοποιήσεων.
'Ερχομαι τώρα στο άρθρο 30. Το άρθρο 30 αφορά την Αγροτική Τράπεζα. Κατ' αρχήν θέλω να ξεκαθαρίσω το εξής: Δεν μιλάμε για λογιστική εξυγίανση της Αγροτικής Τράπεζας. Υπάρχει μια διαδικασία, ένα σχέδιο διοικητικού και τεχνολογικού εκσυγχρονισμού. Η Αγροτική Τράπεζα με δική μας εντολή εδώ και δύο χρόνια έχει συμβληθεί με εταιρείες συμβούλων, τεχνολογικών και διοικητικών, υψηλού κύρους. Τα τελευταία δύο χρόνια έχει γίνει ένας σημαντικός διοικητικός και τεχνολογικός εκσυγχρονισμός της Αγροτικής Τράπεζας. Υπάρχει βεβαίως -σπεύδω να προσθέσω- πολύς δρόμος να διανυθεί ακόμα.
Δεν έχει τελειώσει αυτή η ιστορία. Προχωρεί. Προχωρεί πιστεύω συστηματικά και μεθοδικά, και σε σύντομο χρονικό διάστημα εντός του 2001 πιστεύω ότι η Αγροτική Τράπεζα, σε ό,τι αφορά τις διαδικασίες ελέγχου, χορήγησης δανείων κλπ., θα λειτουργεί όπως και κάθε άλλη εμπορική τράπεζα.
Παράλληλα, όμως, αγαπητοί συνάδελφοι, θα έπρεπε να προχωρήσει και μία εξυγίανση της Αγροτικής Τράπεζας με τη μορφή της απαλλαγής από τα βάρη του αμαρτωλού πράγματι παρελθόντος. Είναι γνωστό ότι η Αγροτική Τράπεζα πληρώνει τα σπασμένα των ελλειμμάτων των συνεταιρισμών. Δεν χρειάζεται να μας το πει η Αντιπολίτευση, το γνωρίζουμε και εμείς. Και το ΠΑΣΟΚ και η Νέα Δημοκρατία και όλα τα κόμματα δυστυχώς είχαν χρησιμοποιήσει την Αγροτική Τράπεζα προς το σκοπό αυτόν.
Αλλά όλα αυτά, πλέον, αναγκαστικά και πέραν της δικής μας βουλήσεως, θα αποτελέσουν παρελθόν. Διότι από τη στιγμή που θα εισαχθεί η Αγροτική Τράπεζα στο χρηματιστήριο, από τη στιγμή που θα πάρει μία τιμή στο χρηματιστήριο, από τη στιγμή που η τιμή της θα εξαρτάται από την πορεία των κερδών και τη γενικότερη αποδοτικότητά της, τότε η πίεση σε διοικήσεις και κυβερνήσεις που είναι μέτοχοι, να τηρούν τους κανόνες, να μη φορτώνουν ελλείμματα, να πράττουν αυτό που είναι σωστό για την τράπεζα, θα είναι μεγάλη. Και θα συμβεί αυτό που έγινε και με την Εθνική Τράπεζα και με την Εμπορική Τράπεζα, ότι σιγά-σιγά όλες αυτές οι πελατειακές σκοπιμότητες υποχώρησαν και αναδείχθησαν οι ανταγωνιστικότητες εκείνες, οι οποίες εξηγούν την πολύ θετική πορεία και της Εθνικής Τράπεζας και της Εμπορικής Τράπεζας και των άλλων τραπεζών, όπου ακόμα, το δημόσιο είναι ο κύριος μέτοχος.
Το ότι εκτίθεται μία τράπεζα στην αγορά, ότι κεφαλαιοποιείται στο χρηματιστήριο, ότι αποκτά μιά τιμή στο χρηματιστήριο, και ότι ανοίγει ο δρόμος για μία προώθηση της ιδιωτικοποίησης, πιστεύω ότι είναι ο μόνος τρόπος -πέρα από την έκφραση πολιτικής βούλησης και τα μεγάλα λόγια που συνηθίζεται να λέγονται στην Εθνική Αντιπροσωπεία- είναι ο πιο ασφαλής τρόπος για να απαλλαγεί οριστικά και αμετάκλητα πλέον η Αγροτική Τράπεζα από τις κακιές συνήθειες του παρελθόντος.
ΒΑΣΙΛΗΣ ΚΕΔΙΚΟΓΛΟΥ: Υπάρχει το θέμα της αγροτικής πολιτικής και της ενίσχυσης της αγροτικής παραγωγής. Δύο λόγια θα θέλαμε.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θα έλθω σε αυτό.
Τώρα, τι κάνει αυτή η διάταξη. Κατ' αρχήν, σε ό,τι αφορά τη διαγραφή των περίφημων χρεών της Αγροτικής Τραπέζης, αυτό έχει συντελεστεί με τα προηγούμενα νομοσχεδια. Και τώρα μπορώ να βεβαιώσω το Τμήμα ότι η Αγροτική Τράπεζα της Ελλάδος εκπληρώνει τους όρους της δεύτερης τραπεζικής οδηγίας σε ό,τι αφορά τη σχέση των ιδίων προς τα ξένα κεφάλαια.
Τώρα είμαστε συνεπείς με τη δεύτερη τραπεζική οδηγία. Αυτό έχει κλείσει, δεν επανέρχεται εδώ. Τι κάνει αυτή η διάταξη; Κάνει κάτι άλλο. Υπάρχουν, βεβαίως, ακόμα επισφάλειες στην Αγροτική Τράπεζα από παλαιά κακά δάνεια. Να προσθέσω, όμως, εδώ κύριε Κωστόπουλε, ότι επισφάλειες υπάρχουν σε όλες τις τράπεζες και σε ιδιωτικές και σε δημόσιες. 'Ισως υπάρχουν περισσότερες στην Αγροτική Τράπεζα λόγω του παρελθόντος. 'Ε, λοιπόν, αυτή η τροπολογία, εν όψει της μετοχοποίησης της Αγροτικής Τραπέζης, απελευθερώνει κάποιες υπεραξίες οι οποίες έχουν γεννηθεί στην τράπεζα και οι οποίες, πλέον, μπορούν να χρησιμοποιηθούν για την κάλυψη αυτών των επισφαλειών, ώστε να έχει ένα υγιέστερο χαρτοφυλάκιο όταν μετοχοποιηθεί και να πάρει μία καλύτερη τιμή. Αυτή είναι η όλη ιστορία της διατάξεως αυτής. Είναι διευκολυντική της μετοχοποίησης, δεν είναι απαραίτητη προϋπόθεση. Και χωρίς τη διάταξη θα μετοχοποιείτο. Δεν θα έπαιρνε, όμως, τη τιμή που θα θέλαμε χωρίς τις διατάξεις αυτές, οι οποίες επαναλαμβάνω απελευθερώνουν κάποιες υπεραξίες για να καλύψουν ένα μέρος των επισφαλειών.
Τώρα σε ό,τι αφορά το θέμα της παρεμβάσεως της Αγροτικής Τραπέζης στην αγροτική πολιτική, θα έλεγα ότι θα πρέπει να ξεχάσουμε την Αγροτική Τράπεζα, πλέον, σαν ένα μοχλό πολιτικής στον αγροτικό τομέα. 'Οπως και όλες οι άλλες αγροτικές τράπεζες της Ευρώπης και κυρίως η "Credit Agricole", η Αγροτική Τράπεζα θα επιβιώσει εφόσον λειτουργήσει σαν μία ανταγωνιστική εμπορική τράπεζα.
Για την παρέμβαση στον αγροτικό τομέα διαθέτουμε δέκα τρισεκατομμύρια (10.000.000.000.000) δραχμές από τα κοινοτικά ταμεία, τα οποία είναι η "Αντζέντα του 2000", η Συμφωνία του Βερολίνου συν περίπου ενάμισι τρισεκατομμύριο δραχμές, εάν δεν απατώμαι, το πήρε το επιχειρησιακό πρόγραμμα γεωργίας στο Γ' Κοινοτικό Πλαίσιο Στήριξης. Πιστεύω ότι αυτοί οι δύο μοχλοί, αυτ0 τα δύο προγράμματα, το γενικό πρόγραμμα της αγροτικής πολιτικής συν το ειδικό πρόγραμμα του Γ' Κοινοτικού Πλαισίου Στήριξης, είναι επαρκή για να δώσουν μία νέα ώθηση στον αγροτικό τομέα.
Για το άρθρο 31, σε ό,τι αφορά τη μερική ιδιωτικοποίηση της ΕΑΒ, είναι απαραίτητο να προχωρήσει αυτή η μερική ιδιωτικοποίηση, αγαπητοί συνάδελφοι. Η ΕΑΒ δραστηριοποιείται σε ένα χώρο όπου κυριαρχούν οι νέες τεχνολογίες και είναι προφανές ότι αυτές τις νέες τεχνολογίες, για την κατασκευή αεροπλάνων δεν μπορεί να τις παραγάγει η Ελλάδα. Η Ελλάδα μπορεί μόνο να παρακολουθήσει, μπορεί να μάθει από τους μεγάλους διεθνείς παίκτες.
'Οσο, λοιπόν, καθυστερεί η σύνδεση της ΕΑΒ με τους μεγάλους διεθνείς εταίρους, τόσο κινδυνεύει να μείνει η ΕΑΒ στο περιθώριο των εξελίξεων, να εξελιχθεί σε ένα κρατικό εργοστάσιο επισκευής αεροσκαφών της Πολεμικής Αεροπορίας, να απαξιωθεί πλήρως και φυσικά να χάσουν κάποια στιγμή οι εργαζόμενοι τις δουλειές τους.
'Αρα, αυτή η μερική ιδιωτικοποίηση είναι απολύτως απαραίτητη, ιδιαίτερα στους τομείς εκείνους των δραστηριοτήτων της ΕΑΒ,που είναι εκτεθειμμένοι στο διεθνή ανταγωνισμό.
Για το άρθρο 34, το οποίο αφορά τα ερευνητικά προγράμματα και την αξιοποίησή τους, κάνω δεκτή την πρόταση του κ. Μαντέλη, η οποία νομίζω ότι έχει και τη δική σας σύμφωνη γνώμη, κύριοι συνάδελφοι της Νέας Δημοκρατίας. Το εδάφιο γ' θα έχει ως εξής και διαβάζω, κύριε Μαντέλη, το κείμενο που μου δώσατε, με το οποίο συμφωνώ: "γ) 'Ιδρυση ή συμμετοχή σε επιχειρήσεις αξιοποίησης είτε με τη σύσταση από το φορέα παραγωγής της γνώσης θυγατρικής επιχείρησης, οποιασδήποτε μορφής για την εμπορική εκμετάλλευση αυτής, είτε με τη συμμετοχή του φορέα γνώσης σε απο κοινού δραστηριότητα εκμετάλλευσης με άλλους οργανισμούς ή επιχειρήσεις". 'Αρα εδώ εισάγεται αυτή η διαζευκτική λύση που πρότεινε ο κ. Μαντέλης, είτε ίδρυση θυγατρικής είτε απευθείας συμμετοχή σε παρόμοιες επιχειρήσεις. Στο σημείο αυτό θα κλείσω την παρέμβασή μου και θα ήθελα να παρακαλέσω να υπερψηφιστούν αυτά τα άρθρα που πιστεύω ότι συμβάλλουν στην αποτελεσματική προώθηση της οικονομικής πολιτικής κυρίως στο χώρο των ιδιωτικοποιήσεων.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε τον κύριο Υπουργό.
Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, όπως ακούσατε και από τον εισηγητή μας, τα περισσότερα άρθρα που συζητάμε έχουμε αποφασίσει να τα υπερψηφίσουμε, όχι γιατί δεν έχουμε επιφυλάξεις. 'Εχουμε πολύ σοβαρές επιφυλάξεις και η ομιλία του κυρίου Υπουργού δεν διασκέδασε αυτές τις επιφυλάξεις.
Θα ξεκινήσω με το άρθρο 28. Είναι γεγονός ότι χρειάζεται να ενισχύσουμε τη νέα οικονομία. Αν μπούμε όμως στη λογική που ενσωματώνεται σ'αυτό το άρθρο, ότι το κράτος θα πρέπει να πάρει όλους αυτούς τους επιχειρηματικούς κινδύνους χρησιμοποιώντας πάλι τα χρήματα των φορολογουμένων, νομίζω ότι και με τον τρόπο που γίνεται και με την έλλειψη διαφάνειας που χαρακτηρίζει την ίδρυση αυτής της συγκεκριμένης εταιρείας το ταμείο ανάπτυξης νέας οικονομίας πολύ φοβάμαι ότι θα κλαίμε πάλι χρήματα των φορολογουμένων. Είχαμε πολλές επιφυλάξεις και για άλλες ανώνυμες εταιρείες που δημιούργησε το Υπουργείο Εθνικής Οικονομίας, όπως για παράδειγμα τη "ΔΕΚΑ", η οποία κακοδιαχειρίστηκε τα χρήματα από τις μετοχοποιήσεις και μάλιστα στην προεκλογική περίοδο, με συνέπεια να χάσει πάρα πολλά χρήματα εκείνη την περίοδο.
Τώρα ερχόμαστε και στην ουσία εξουσιοδοτούμε εν λευκώ το Υπουργείο Εθνικής Οικονομίας να διχειριστεί ένα ποσόν το οποίο δεν ξέρουμε κιόλας ποιο θα είναι, διότι το άρθρο δεν βάζει κάποιο όριο στα ποσά που θα δοθούν από έσοδα από ιδιωτικοποιήσεις και από εκποίηση άλλων περιουσιακών στοιχείων. Νομίζω ότι η σύσταση αυτής της ανώνυμης εταιρείας δημιουργεί περισσότερα ερωτηματικά και χαρακτηρίζεται από προχειρότητα όλη αυτή η διάταξη. Απόδειξη ότι άλλαξε τόσο εύκολα από τον ίδιο τον Υπουργό σήμερα. Θεωρούμε ότι το θέμα αυτό θα πρέπει να αντιμετωπιστεί πολύ πιο σοβαρά και θα πρέπει η πολιτική μας για την ενίσχυση των επιχειρηματικών δραστηριοτήτων στους τομείς των νέων τεχνολογιών να μην περιορίζεται σε αυτού του είδους τις κρατικές ενισχύσεις. 'Εχει ψηφιστεί εδώ νόμος για τη νέα χρηματιστηριακή αγορά, η οποία θα έπρεπε να λειτουργήσει γι'αυτό το σκοπό, αλλά δεν λειτουργεί. Μας πληροφορούν οι αρμόδιοι ότι έχει διάφορα προβλήματα ο νόμος που έχουμε ψηφίσει. Αν είναι έτσι, ας καταπιεί η Κυβέρνηση την περηφάνεια της και ας φέρει εδώ τροποποιήσεις στο νόμο, ώστε να μπορέσει να λειτουργήσει η νέα χρηματιστηριακή αγορά. Αυτός είναι ο τρόπος για να ενισχύσουμε τις νέες τεχνολογίες.
Στις Ηνωμένες Πολιτείες, που ανέφερε ο κύριος Υπουργός, δεν έγινε με κρατικές ενισχύσεις η ανάπτυξη της νέας οικονομίας. 'Εγινε με βάση την ιδιωτική πρωτοβουλία και είναι λάθος να προσπαθήσουμε να στηρίξουμε αυτήν τη στιγμή την ανάπτυξη των νέων τεχνολογιών σε κρατικοδίαιτες επιχειρήσεις.
ΒΑΣΙΛΗΣ ΚΕΔΙΚΟΓΛΟΥ: Συγκεκριμένες προτάσεις και θέσεις.
ΓΕΩΡΓΙΟΣ ΑΛΟΓΟΣΚΟΥΦΗΣ: Θα παρακαλούσα τον κύριο συνάδελφο να συγκρατηθεί. 'Οταν θα μιλήσει, μπορεί να πει την άποψή του. 
ΒΑΣΙΛΗΣ ΚΕΔΙΚΟΓΛΟΥ: Κάντε δική σας πρόταση. Κόμμα είσθε. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα κάνετε την παρατήρηση που πρέπει στον κύριο συνάδελφο; 
ΠΡΟΕΔΡΕΥΩΝ (Κωνσταντίνος Βρεττός): Κατ' οικονομίαν προχωρούμε.
ΓΕΩΡΓΙΟΣ ΑΛΟΓΟΣΚΟΥΦΗΣ: Θα πρέπει κυρίως και το είπα -λυπάμαι που δεν το κατάλαβε ο κύριος συνάδελφος- η ανάπτυξη των επιχειρήσεων και των δραστηριοτήτων αυτών να γίνει μέσω της νέας χρηματιστηριακής αγοράς. 'Αλλωστε αυτός ήταν και ο ρόλος της όταν ήλθε εδώ και ψηφίστηκε ο συγκεκριμένος νόμος.
'Οσον αφορά το άρθρο 29, μιλάει ο κύριος Υπουργός τόσο συχνά αυτές τις ημέρες για θέματα διαφάνειας στις αποκρατικοποιήσεις και για το γεγονός ότι κανένας δεν αμφισβητεί τις διαδικασίες, που εμένα προσωπικά έχει αρχίσει και μου προκαλεί υποψίες. Γιατί φέρνετε τόσο συχνά αυτό το ζήτημα; Είναι κάτι που δεν ξέρουμε; Διότι είναι γνωστό ότι πολλές διαδικασίες στις μετοχοποιήσεις, τις οποίες επιχείρησε η Κυβέρνηση, είχαν μεγάλες αδυναμίες. Και αμφισβητήσεις ηγέρθηκαν και αποτυχίες είχαμε. Θα φέρω ως παράδειγμα την Ιονική Τράπεζα, όπου ξεκίνησαν οι διαδικασίες με ένα συγκεκριμένο τρόπο. Η διαδικασία απέτυχε και μόνο κατόπιν δικής μας υπόδειξης προσλήφθηκε διεθνής χρηματοοικονομικός σύμβουλος για να κάνει τη διαδικασία, όπως εξελίχθηκε στο τέλος.
Η διαφάνεια είναι κάτι το οποίο θα πρέπει να θεωρείται δεδομένο. Δεν πρέπει κανένας να έρχεται εδώ και να επαίρεται. 'Αλλωστε θα πρέπει να θυμίσω ότι οι ίδιοι οι διεθνείς χρηματοοικονομικοί σύμβουλοι που χρησιμοποίησε η Κυβέρνηση τα τελευταία χρόνια -και τις περισσότερες φορές μετά από δική μας υπόδειξη- είχαν χρησιμοποιηθεί και επί κυβερνήσεων Νέας Δημοκρατίας. Τότε ο ίδιος ο κύριος Υπουργός ως αντιπολιτευόμενος Βουλευτής έβγαινε και κατάγγελλε ότι πληρώναμε πολύ ακριβές προμήθειες, ότι ήταν αδιαφανείς οι διαδικασίες. Ακριβώς με τον ίδιον τρόπο είχαν γίνει. Δεν μπορεί να είναι δύο μέτρα και δύο σταθμά όταν τις αποκρατικοποιήσεις τις κάνει με την "Ganty Morgan" ο Παπαντωνίου να είναι διαφανείς και όταν τις κάνει με την "Ganty Morgan" ο Μάνος να είναι αδιαφανείς; Πρέπει να αποφασίσετε να έχετε μία συνέπεια σε αυτά που λέτε και σε αυτά που κάνετε. Η διαχρονική συνέπεια είναι νομίζω στοιχείο αξιοπιστίας.
'Οσον αφορά το θέμα της Αγροτικής Τράπεζας, θα ήμασταν πολύ περισσότερο βέβαιοι υπερψηφίζοντας -και για λόγους αρχής το υπερψηφίζουμε, επειδή θεωρούμε ότι πρέπει να ξεκαθαρίσει αυτή η υπόθεση της Αγροτικής Τράπεζας- το άρθρο 30 εάν είχε υπάρξει επέμβαση και στα γενεσιουργά αίτια των ελλειμμάτων της Αγροτικής Τράπεζας, που δεν είναι τίποτα άλλο παρά η κακή διαχείριση των αγροτικών συνεταιρισμών που χρηματοδοτούνται από την Αγροτική Τράπεζα.
Πολύ φοβάμαι ότι για άλλη μια φορά δίνουμε ένα συγχωροχάρτι στην Αγροτική Τράπεζα, αλλά δεν αντιμετωπίζουμε τη ρίζα του κακού, που είναι ο τρόπος με τον οποίον οι αγροτικοί συνεταιρισμοί διαχειρίζονται τα χρήματα των αγροτών και βέβαια και των καταθετών της Αγροτικής Τράπεζας. Ας ελπίσουμε ότι αυτές οι επιφυλάξεις στην πράξη θα διασκεδαστούν.
'Ερχομαι στο άρθρο 32. Αυτό το άρθρο είναι εξαιρετικά υποκριτικό και βεβαίως δεν κάνει και τίποτα. Δεν νομίζω ότι εξυπηρετεί σε τίποτα το να απαγορεύσουμε σε οποιονδήποτε 'Ελληνα να κάνει αγορές στο χρηματιστήριο, διότι περί αυτού πρόκειται. Το μόνο που απαγορεύει είναι να αγοράζει κανείς μετοχές αν είναι Υπουργός, Υφυπουργός, Γενικός ή Ειδικός Γραμματέας. Η πώληση δεν περιλαμβάνεται στην απαγόρευση, δηλαδή μπορεί να πουλάει μετοχές, όπως επίσης δεν περιλαμβάνεται και η αγορά και πώληση μεριδίων αμοιβαίων κεφαλαίων.
Αυτό που χρειάζεται να γίνει είναι να εφαρμοστεί ο νόμος, δηλαδή να ελέγχονται οι πράξεις και των Υπουργών και των Υφυπουργών από την Επιτροπή Κεφαλαιαγοράς και αν διαπιστώνεται, είτε χρήση εσωτερικής πληροφόρησης είτε κάτι το οποίο να κινεί υποψίες, να ξεκινάει η διαδικασία που ισχύει και για τους υπόλοιπους από μας. Δεν βλέπω για ποιο λόγο θα πρέπει να κάνουμε αυτήν τη συγκεκριμένη εξαίρεση, η οποία γίνεται απλώς και μόνο αυτήν τη στιγμή για τη δημιουργία εντυπώσεων.
Βεβαίως, για να γίνει αυτό θα πρέπει η Επιτροπή Κεφαλαιαγοράς να ανεξαρτητοποιηθεί από την Κυβέρνηση. Αυτό το έχουμε πει και είναι εκ των ουκ άνευ όσον αφορά το θεσμικό εκσυγχρονισμό του χρηματιστηρίου. Θα πρέπει, δηλαδή, και να ορίζεται και να ελέγχεται η Επιτροπή Κεφαλαιαγοράς όχι από τον Υπουργό αλλά από τη Βουλή. Και έχουμε κάνει συγκεκριμένες προτάσεις πάνω σε αυτά τα ζητήματα. Εκεί θα μπορέσουμε να αντιμετωπίσουμε τη ρίζα του κακού.
Είναι υποκριτική αυτή η διάταξη. Εκθέτει και τον πολιτικό κόσμο. Δηλαδή ο πολιτικός κόσμος δεν έχει τη δυνατότητα να αυτοπεριορισθεί και πρέπει να τον περιορίσουμε με άρθρα σαν το άρθρο 32; Νομίζω ότι αυτό είναι λάθος. Βεβαίως δεν δίνει και κανένα συγχωροχάρτι για τα γεγονότα του παρελθόντος. Επειδή έχουν υπάρξει και καταγγελίες θα πρέπει από μόνοι τους οι Υπουργοί, οι Υφυπουργοί, οι Γενικοί και Ειδικοί Γραμματείς της Κυβέρνησης να δημοσιοποιήσουν όλες τις χρηματιστηριακές συναλλαγές που έχουν κάνει στο επίμαχο διάστημα των τελευταίων δεκαοκτώ μηνών.
Τότε πραγματικά θα μπορέσουμε να πεισθούμε ότι η γυναίκα του Καίσαρα δεν φαίνεται απλώς τίμια αλλά είναι και τίμια.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κύριε Πρόεδρε, θα αναφερθώ σε μερικά από τα άρθρα. Πρώτον, για το άρθρο 28 μίλησα και κατά τη συζήτηση επί της αρχής και είπα ότι θα το καταψηφίσω. Θέλω απλώς να κάνω μια πρόβλεψη στην Αίθουσα: Βάσει αυτού του άρθρου θα δημιουργηθούν πάρα πολλές συζητήσεις περί διαπλοκής. 'Οπως έχει διαμορφωθεί αυτό το άρθρο, θα χαθούν πάρα πολλά λεφτά, δεδομένου ότι το κράτος -αυτό που ονομάζουμε κράτος- δεν είναι σε θέση να κρίνει δουλειές υψηλού επιχειρηματικού κινδύνου. Δεν είναι! Συνεπώς τα κριτήρια, με τα οποία θα παρθούν οι αποφάσεις, δεν θα έχουν καμία σχέση με την επιχειρηματική δράση νέων επιχειρήσεων.
Θα συνιστούσα στον κύριο Υπουργό, για να μη συνδέσει το όνομά του με αυτό το άρθρο, να το αποσύρει και να το ξανασκεφθεί.
Είπε ανακριβώς ο κύριος Υπουργός κατά την ομιλία του ότι σύμφωνα με την παράγραφο 8 θα ελέγχονται οι πράξεις από ελεγκτικές εταιρείες διεθνούς κύρους.
Κύριε Πρόεδρε, η παράγραφος 8 λέει: "Μετά από απόφαση της Γενικής Συνέλευσης" δηλαδή του Υπουργού Οικονομικών "μπορεί να ανατίθεται σε ελεγκτικές εταιρείες ο περιοδικός έλεγχος". Εάν ο κύριος Υπουργός εννοούσε αυτά, που είπε δεν θα έλεγε "μπορεί να ανατίθεται", αλλά θα έλεγε ότι ανατίθεται και ανά εξάμηνο δίδονται τα στοιχεία. Το άρθρο δεν λέει αυτό. Επαναλαμβάνω ότι η σύστασή μου είναι να αποσύρει το άρθρο και να το ξανασκεφθεί. Μπορεί να φαίνεται ότι με αυτόν τον τρόπο γίνεται αρεστός στην υπόλοιπη Ευρώπη, ότι τάχα κάνει κάτι προς την πλευρά του "Venture Capital", αλλά εκ προοιμίου λέω ότι θα αποτύχει με αυτό.
Σε ό,τι αφορά στην εγροτική Τράπεζα της Ελλάδος, στην παράγραφο 7 του άρθρου 30 προβλέπεται μια ειδική ρύθμιση για τα μεταβιβαζόμενα ακίνητα. Η διαφάνεια θα επέβαλε όταν μεταβιβάζονται ακίνητα του δημοσίου προς την Αγροτική Τράπεζα να εφαρμόζεται ό,τι προβλέπει η νομοθεσία για τη μεταβίβαση ακινήτων. 'Οταν γίνεται ειδική ρύθμιση ανοίγονται οι προϋποθέσεις διαπλοκής και αδιαφάνειας. Δεν θα συνιστούσα να γίνει αυτό το πράγμα όπως είναι στην παράγραφο 7.
Σε ό,τι αφορά στο άρθρο 31 για την Ελληνική Αεροπορική Βιομηχανία, μίλησα επί της αρχής και είπα ότι μπορεί να καταλαβαίνω ότι διευκολύνεται η αποκρατικοποίηση με το να μεταβιβάζεται η επικαρπία των κινητών περιουσιακών στοιχείων στην εταιρεία που θα μετοχοποιηθεί. Στην πραγματικότητα όμως ανοίγεται η δυνατότητα να χρησιμοποιηθούν και να εξαφανιστούν χωρίς μέτρημα τεράστια κινητά περιουσιακά στοιχεία. Είμαι αντίθετος με τη λογική αυτή. Δεν θα έπρεπε να μεταφερθούν τα κινητά. Για τα κινητά πρέπει να υπάρξει λεπτομερής καταγραφή και να περάσουν σε αυτόν που θα κάνει τη χρήση τους, διότι μετά από μερικά χρόνια δεν θα υπάρχουν κινητά. Συνεπώς θα έχουν εξαφανιστεί χωρίς να πάρει κανείς "χαμπάρι".
Σε ό,τι αφορά στο άρθρο 32 και μ' αυτό διαφωνώ. 'Οπως είπα και στην πρωτολογία μου είναι μια λαϊκίστικη ρύθμιση χωρίς οποιοδήποτε αντίκρισμα. Θα συνιστούσα στην Κυβέρνηση να το εξαφανίσει και αντ' αυτού να δεχθεί να υπάρχει πλήρης διαφάνεια. Διαφάνεια σημαίνει να μαθαίνουμε εμείς, όλοι οι πολίτες, και όχι ο πρόεδρος της επιτροπής του άρθρου 19 του νόμου τάδε. Να μαθαίνει η κοινή γνώμη τι αγοράζει και τι πουλάει ο Υπουργός χωρίς περιορισμούς. Αυτό σημαίνει διαφάνεια στα απλά ελληνικά: Να βλέπεις τι γίνεται. Να το βλέπουμε εμείς και όχι κάποιος πρόεδρος κάποιας επιτροπής.
Λοιπόν, όλα αυτά τα άρθρα θα τα καταψηφίσω, όπως καταψήφισα άλλωστε και το νομοσχέδιο επί της αρχής. Ειδικά όμως θα ήθελα να επιμείνω στο Ταμείο. Το Ταμείο που θα χρηματοδοτεί τις εταιρείες "Venture Carital". Να θυμηθείτε ότι θα είναι νέα πηγή σκανδαλολογίας στο μέλλον.
ΠΡΟΕΔΡΕΥΩΝ (Κωνσταντίνος Βρεττός): Η κ. Λιάνα Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, έχουμε τοποθετηθεί γενικότερα επί της αρχής, αλλά θα σταθώ μόνο λίγο στο άρθρο 28. 'Ακουσα τον κύριο Υπουργό να λέει ότι με βάση το άρθρο 28, δεν είμαστε και δεν πρόκειται να γίνει το ελληνικό κράτος και η Κυβέρνηση τράπεζα, ώστε να χρηματοδοτεί και να αποφασίζει πού και πώς και ποιες εταιρείες θα χρηματοδοτούνται. Αναρωτιέμαι αν με βάση τη διατύπωση που υπάρχει στην τελευταία παράγραφο του άρθρου 28, μήπως μετατρεπόμαστε σ' ένα είδος ατύπου πολιτικού ιδρύματος. Διότι αν δεν κάνω λάθος γράφετε και ζητάτε να ψηφίσουμε ένα άρθρο που λέει ότι στον τομέα της νέας οικονομίας, θα συσταθούν, με βάση το καταστατικό της εταιρείας, μια ή περισσότερες επιτροπές, από πρόσωπα καταξιωμένα στο χρηματοπιστωτικό τομέα. Δηλαδή μια καταξίωση που κανείς δεν μπορεί να νομοθετήσει και είναι περίπου φωτογραφική των πέντε - δέκα προσώπων καταξιωμένων στον ελληνικό, μικρό χρηματοπιστωτικό τομέα, σε σχέση με το εξωτερικό. Γινόμαστε και ολίγον ίδρυμα σαν χώρα. Γιατί παρακάτω, με κοινή απόφαση, εκτός από τις χρηματοδοτήσεις, θα δίνονται και βραβεία και υποτροφίες. 'Ετσι να συμφωνήσουμε, δεν θα είναι τραπεζικού χαρακτήρα, θα είναι όμως ένα είδος χρηματοδότησης ιδρυματικού τύπου. Αυτό νομίζω ότι είναι οφθαλμοφανές και σχεδόν σκανδαλώδες, επιτρέπει οποιαδήποτε συζήτηση όχι απλώς για διαπλοκή, αλλά αναρωτιέται κανείς, αμέσως μετά την ψήφιση ενός τέτοιου άρθρου, που και πώς θα πάνε τα χρήματα.
Εκεί που θέλω να σταθώ είναι η πολιτικώς ελεγκτέα, στο μέλλον και στο διηνεκές, πρόθεση εμμέσως, όχι απλώς να ιδιωτικοποιηθούν τα ΑΕΙ και ειδικά τα παράγοντα προϊόντα, πνευματικά ή τεχνολογικά της νέας τεχνολογίας, καλή ώρα το Πολυτεχνείο και όχι μόνο στην Αθήνα, αλλά παντού στη χώρα, αλλά κυρίως να υποθηκευτεί και να δοθεί σε μεγάλες εταιρείες, κυρίως πολυεθνικές, με βαθύτατες γνώσεις στη νέα τεχνολογία, το προϊόν ακόμα και της τελευταίας φοιτητικής εργασίας.
Κύριε Υπουργέ, με βάση τη διατύπωση του άρθρου 34, μπορώ να σας πω τους χρηματοπιστωτικούς φορείς που θα εκμεταλλεύονται -το λέτε άλλωστετη γνώση. Θα εμπορεύονται, θα παραχωρούν τη γνώση σε φορείς. Φαντασθείτε, λοιπόν, με ποιο τρόπο θα ελέγχεται ο φοιτητής που η έρευνά του θα χρηματοδοτείται από τα φοιτητικά του χρόνια από την εταιρεία, που θα έχει εκχωρήσει αυτά που παράγει ο φοιτητής με τη συναίνεση του καθηγητή του, με τη βαθμολογία, τα οποία θα έχει παραχωρήσει στην εταιρεία, προκειμένου να τελειώσει ευδοκίμως τις σπουδές του και επωφελώς για την τσέπη του, μ'έναν τρόπο απολύτως ανέλεγκτο, ο οποίος συλλαμβάνει τη γνώση σαν προϊόν εν τη γενέσει της από το πρώτο έτος, ειδικά με το πρόσχημα της νέας τεχνολογίας. Δηλαδή δεν υπήρχε άλλος τρόπος για κάτι που γίνεται εν πολλοίς άτυπα και κατακριτέα μέσα στα πανεπιστήμια, θα νομοθετήσουμε και από πάνω; Και να λέμε στα παιδιά, ότι για να συνδεθείτε με την παραγωγή, να βρείτε δουλειά, ξεπουλήστε το προϊόν, τις ιδέες σας, τις εφευρέσεις σας και ενδεχομένως οτιδήποτε έχετε στο κεφάλι σας εγκαίρως, εάν θέλετε ευδοκίμως, να τερματίζετε τις σπουδές σας στο πεδίο της νέας τεχνολογίας και της νέας οικονομίας. Είναι βαθύτατα επικίνδυνο, για την αλλοτρίωση της νεολαίας, άρθρο, θέλει πολύ μεγάλη προσοχή και κατά την άποψή μας δεν πρόκειται παρά ιδιωτικοποίηση της τριτοβάθμιας εκπαίδευσης και σύνδεσής της με τις νέες τεχνολογίες, που στην πραγματικότητα βάζει τα ΑΕΙ μας σε υποθήκη.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Θα σταθώ λίγο στο άρθρο 29. Είπε ο κύριος Υπουργός ότι οι θυγατρικές των εταιρειών του δημοσίου, δεν χρειάζεται να έχουν υπουργική απόφαση για να ιδιωτικοποιηθούν. Πώς θα μπορέσει η Βουλή να παρέμβει για οποιοδήποτε έλεγχο, όταν θα εναπόκειται στο συμβούλιο της εταιρείας, που είναι διορισμένο από την Κυβέρνηση, να κάνει τις ιδιωτικοποιήσεις των θυγατρικών που έχουν σημαντική παρέμβαση στην εθνική οικονομία και ιδιαίτερα στις υπηρεσίες; Είναι σαν τις εταιρείες, που αναθέτουμε κυβερνητικά καθήκοντα, τις λεγόμενες ανεξάρτητες αρχές, στις οποίες κανένας Βουλευτής, κανένας φορέας, κανένα κόμμα, δεν έχει τη δυνατότητα να παρέμβει για να ελέγξει πώς γίνεται αυτή η διαδικασία. Μίλησε επίσης ο κύριος Υπουργός για τη διαδικασία που ανατίθεται η μετοχοποίηση, η διενέργεια ψαξίματος της αγοράς κλπ. και ανέφερε τη "WΟRM". 'Oταν συζητήσαμε το νομοσχέδιο για την Εθνική Επιτροπή Τηλεπικοινωνιών, είχαμε βάλει και ένα θέμα και το βάζουμε και σήμερα. Η παραπάνω εταιρεία που ανέφερε ο κύριος Υπουργός, στην οποία έχει ανατεθεί η μετοχοποίηση του πακέτου του ΟΤΕ, που με το προηγούμενο άρθρο δίνονται τα 2/3 στους ιδιώτες, είχαμε καταγγείλει ότι η "WORM" συμμετέχει στην εταιρεία που αγόρασε την οπτικοακουστική εκμετάλλευση του διεθνή δρόμου Αθηνών-Πατρών. Δεν πήραμε απάντηση. Πώς μιλάμε, λοιπόν, για διαφάνεια, όταν οι εταιρείες που έχουμε αναθέσει να πουληθούν πακέτα μετοχών του ΟΤΕ, συμμετέχουν στην αγορά συστημάτων εκμετάλλευσης υπηρεσιών και κλάδων του ΟΤΕ.
Ο ν. 2414 που έβαζε ορισμένους περιορισμούς, τον έχετε καταργήσει και όχι μ'αυτό το άρθρο, αλλά με το 25 που φέρατε εδώ για τις ταξινομήσεις των αυτοκινήτων όπου εκεί με απλή διυπουργική απόφαση, μπορεί να πουληθεί το 51% οποιασδήποτε δημόσιας επιχείρησης στον ιδιώτη.
Τώρα, όσον αφορά την Αγροτική, για μια ακόμα φορά φαίνεται το κυνηγητό, που έχει επιβάλει η Ευρωπαϊκή 'Ενωση και υλοποιεί η Κυβέρνηση, των αγροτών. Είναι ένα κυνηγητό που δεν έχει κανένα, μα, κανένα μέτρο και οι άνθρωποι αυτοί που στηρίζουν το μεγάλο κομμάτι του αγροτικού πληθυσμού της οικονομίας μας, βρίσκονται υπό διωγμό και μ'αυτό το νομοσχέδιο.
Πρώτα-πρώτα, έχει κοπεί η πιστωτική δυνατότητα που είχαν οι συνεταιρισμοί. Δεύτερον, ενώ λέει ότι δεν θα υπολογίζονται οι επισφαλείς απαιτήσεις, από την άλλη φέρνετε νομοσχέδιο στις επτά, κύριε Υπουργέ, όπου λέτε με την παράγραφο 2 ότι ως μελλοντικά έσοδα νοούνται και απαιτήσεις ληξιπρόθεσμες ή μη, που έχουν δημιουργηθεί, αλλά δεν έχουν εισπραχθεί, καθώς και απαιτήσεις που δεν έχουν ακόμα γεννηθεί. Τι μέτρα θα πάρετε; Θα κινήσετε τη διαδικασία του κυνηγητού, της κατάσχεσης των περιουσιακών στοιχείων των αγροτών, ακόμα και των σπιτιών τους; Και γιατί έχετε αναθέσει σε θυγατρικές της ΑΤΕ, που αγοράζει μετοχές άλλων εταιρειών, με πίστωση που κάνει η ΑΤΕ, όπως στην Αγροτική Συμμετοχών που έχει αγοράσει όπως και την Αγροτική Ζωής και άλλες επιχειρήσεις; Κύριε Πρόεδρε, εδώ γίνεται μια λογιστική κομπίνα, γιατί προσπαθούν να παρουσιάσουν την ΑΤΕ ότι δεν έχει ζημιές, αγοράζουν μετοχές άλλες εταιρείες, αυτά τα εμφανίζουν σαν κέρδη, ώστε μέσα στο 2000 να παρουσιαστεί η ΑΤΕ κερδοφόρα. Οι μέτοχοι αντί να τηρήσουν τις υποχρεώσεις τους προς την ΑΤΕ και να καλύψουν το σύνολο των επισφαλειών και να μην κάνουν αυτές τις λογιστικές κομπίνες που ξέρουμε ότι είναι και η Τράπεζα της Ελλάδος και η διοίκηση της ΑΤΕ και το Υπουργείο έχει ευθύνη, αλλά και το Σώμα Ορκωτών Λογιστών που συμμετέχει σ' αυτήν τη διαδικασία.
Η Αγροτική Τράπεζα πιστεύουμε ότι έχει γίνει ο μεγαλύτερος λήσταρχος, ο μεγαλύτερος τοκογλύφος. Παλαιότερα δάνειζε με 27% και το 28% και σήμερα με 14% και 15% όταν ο πληθωρισμός είναι στο 2,5% και στο 3%. Η Αγροτική Τράπεζα πρέπει να γίνει ένας πιστωτικός οργανισμός στήριξης της εθνικής οικονομίας και των αγροτικών νοικοκυριών και όχι να φθάνουμε σ' αυτήν την κατάσταση εμπορευματοποίησης της αγροτικής οικονομίας.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, θα ήθελα απλώς να καταθέσω στο Τμήμα τις τροποποιήσεις τις οποίες ήδη έχω αναφέρει προς τους συναδέλφους καθώς και τις παρακάτω τροποποιήσεις: Στην παράγραφο 7, του άρθρου 28 διαγράφονται οι τελευταίες λέξεις "...των βραβείων και των υποτροφιών". Ακολούθως στο άρθρο 29 υπάρχει μιας σειρά τροποποιήσεων αμιγώς και καθαρώς τεχνικού χαρακτήρα που είναι παρατηρήσεις της νομοπαρασκευαστικής επιτροπής. Δεν έχουν κανένα ουσιαστικό περιεχόμενο.
(Στο σημείο αυτό ο Υπουργός Εθνικής Οικονομίας και Οικονομικών κ. Παπαντωνίου καταθέτει για τα Πρακτικά τις προαναφερθείσες τροποποιήσεις οι οποίες έχουν ως εξής: BEΛΤΙΩΣΕΙΣ - ΠΡΟΣΘΗΚΕΣ ΣΤΟ ΣΧΕΔΙΟ ΝΟΜΟΥ: "ΓΙΑ ΤΟΝ ΕΚΣΥΓΧΡΟΝΙΣΜΟ ΤΩΝ ΧΡΗΜΑΤΙΣΤΗΡΙΑΚΩΝ ΣΥΝΑΛΛΑΓΩΝ, ΤΗΝ ΕΙΣΑΓΩΓΗ ΕΤΑΙΡΕΙΩΝ ΕΠΕΝΔΥΣΕΩΝ ΣΤΗΝ ΠΟΝΤΟΠΟΡΟ ΝΑΥΤΙΛΙΑ ΣΤΟ ΧΡΗΜΑΤΙΣΤΗΡΙΟ ΑΞΙΩΝ ΑΘΗΝΩΝ ΚΑΙ ΑΛΛΕΣ ΔΙΑΤΑΞΕΙΣ" 1. Στο άρθρο 27 α) Παραγ. 1 μετά την λέξη "επενδυτές" προστίθενται οι λέξεις "...μέσω του Χρηματιστηρίου Αξιών Αθηνών...".
β) Παρ. 2 περίπτωση α' στίχοι 7 και 8 μετά την λέξη Ο.Π.Α.Π. διαγράφονται οι λέξεις "...μόνο του ή σε συνεργασία με τρίτους..." 2. Στο άρθρο 28 α. το πρώτο εδάφιο της παραγράφου 2 αναδιατυπώνεται ως εξής: "2. Σκοπός της εταιρείας είναι η χρηματοδότηση εταιρειών κεφαλαίου επιχειρηματικών συμμετοχών, οι οποίες θα αναλαμβάνουν να επενδύουν σε καινοτόμες επιχειρηματικές δραστηριότητες που βρίσκονται στα πρώτα στάδια ανάπτυξης..." β. Στην παράγραφο 7 διαγράφονται οι τελευταίες λέξεις "...των βραβείων και των υποτροφειών.".
3. Στο άρθρο 29 α) Στην παράγραφο 1, πρώτο εδάφιο, πρώτο στίχο, διαγράφεται η λέξη "... παρόντος..." και μετά τη λέξη "...νόμου..." προστίθεται η λέξη "...αυτού...".
β) Στην παράγραφο 1, πρώτο εδάφιο, έκτο στίχο, η λέξη "...Τράπεζες..." αντικαθίσταται από τις λέξεις "...πιστωτικά ιδρύματα...".
γ) Στην παράγραφο 1, πρώτο εδάφιο, έβδομο στίχο, η λέξη "...διατηρεί..." αντικαθίσταται από τη λέξη "...έχει...".
δ) Στην παράγραφο 1, πρώτο εδάφιο, όγδοο στίχο, η λέξη "...ρητά..." αντικαθίσταται από τη λέξη "...ρητώς...".
ε) Στην παράγραφο 1, πρώτο εδάφιο, ένατο στίχο, διαγράφεται η λέξη "...παρόντος..." και μετά τη λέξη "...νόμου..." προστίθεται η λέξη "...αυτού..." και στη συνέχεια διαγράφονται οι λέξεις "... πάσης φύσεως...".
στ) Στην παράγραφο 1, πρώτο εδάφιο, δέκατο στίχο, μετά τη λέξη "...θυγατρικές..." προστίθενται οι λέξεις "...τους επιχειρήσεις...".
ζ) Στην παράγραφο 1, πρώτο εδάφιο, ενδέκατο (τελευταίο) στίχο, η λέξη "...τραπεζών..." αντικαθίσταται από τις λέξεις "...πιστωτικών ιδρυμάτων...".
η) Στην παράγραφο 1, στο τέλος του δευτέρου εδαφίου προστίθενται οι λέξεις "...καθώς και οι επιχειρήσεις του προηγουμένου εδαφίου.".
θ) Στον τίτλο της παραγράφου 2, η λέξη "...τροποποιείται..." αντικαθίσταται από τη λέξη "...αντικαθίσταται...".
ι) Στην παράγραφο 2, έκτο στίχο, οι λέξεις "...εκ των μελών..." αντικαθίσταται από τις λέξεις "...από τα μέλη...".
ια) Στον τίτλο της παραγράφου 3, οι λέξεις "...επί λέξη..." διαγράφονται.
ιβ) Στην παράγραφο 4, οι λέξεις "...αφότου ίσχυσε..." διαγράφονται. ιγ) Στην παράγραφο 7, πρώτο εδάφιο, δεύτερο στίχο, η λέξη "...ιδιώτες..." διαγράφεται.
ιδ) Στην παράγραφο 7, δεύτερο εδάφιο, πρώτο στίχο, η λέξη "...οίκος..." αντικαθίσταται από τη λέξη "...σύμβουλος...".
ιε) Στην παράγραφο 7, δεύτερο εδάφιο, όγδοο στίχο, η λέξη "...υποβληθεί..." αντικαθίσταται από τη λέξη "...διενεργηθεί...".
ιστ) Στην παράγραφο 7, δεύτερο εδάφιο, δωδέκατο στίχο, η λέξη "...υποβληθεί..." αντικαθίσταται από τη λέξη "...διενεργηθεί...". ιζ) Στην παράγραφο 9, δεύτερο στίχο, η λέξη "...μπορούν..." αντικαθίται από τη λέξη "...μπορεί...".
ιη) Στην παράγραφο 9, τρίτο στίχο, οι λέξεις "...πέραν του προσφερομένου τμήματος, κριτήρια αξιολόγησης..." αντικαθίστανται από τις λέξεις "...κριτήρια αξιολόγησης εκτός από το προσφερομένο τίμημα.
ιθ) Στην παράγραφο 9, έβδομο στίχο, οι λέξεις "...αποκρατικοποίηση φορέα..." αντικαθίστανται από τις λέξεις "...φορέα που πρόκειται να αποκρατικοποιηθεί." κ) Στην παράγραφο 10, δεύτερο στίχο, πριν από τη λέξη "και.." προστίθεται η λέξη "καθώς...".") 
ΠΡΟΕΔΡΕΥΩΝ (Κωνσταντίνος Βρεττός): Ο κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ; Θα ήθελα να αναφερθώ σε δυο, τρία ζητήματα σε σχέση με την Αγροτική Τράπεζα και σε σχέση με τη λειτουργία των χρηματοπιστωτικών ομίλων. Αυτά τα οποία ετέθησαν εδώ αφορούσαν ενστάσεις των κομμάτων για το πώς λειτουργούν οι θυγατρικές των εταιρειών και παράλληλα πώς λειτουργεί η Αγροτική Τράπεζα στα πλαίσια της αγροτικής οικονομίας.
Γνωρίζουμε όλοι ότι στα πλαίσια της αγοράς λειτουργούν οι χρηματοπιστωτικοί όμιλοι. 'Οσον αφορά την πορεία των θυγατρικών εταιρειών υπάρχει η δυνατότητα και στις τράπεζες, αλλά και σε άλλες εταιρείες να καθορίσουν ουσιαστικά την πορεία και από τη δυνατότητα της εξουσιοδότησης να δουν ποιες από τις θυγατρικές εταιρείες μπορούν να κινηθούν στα πλαίσια ενός χρηματοπιστωτικού ομίλου και ποιες έχουν κληρονομηθεί από το παρελθόν και δεν χρειάζεται να παραμένουν σε μία σύγχρονη παρουσία αυτών των ομίλων μέσα στο χρηματοπιστωτικό χώρο και γενικότερα μέσα στις εξελίξεις της αγοράς.
'Οσον αφορά τα ζητήματα της Αγροτικής Τράπεζας πιστεύω ότι και με το συγκεκριμένο άρθρο 30 δίνεται η δυνατότητα στην Αγροτική Τράπεζα και να εξυγιανθεί και παράλληλα η εισαγωγή της στο χρηματιστήριο, όσον αφορά τη μετοχοποίηση, να δώσει τη δυνατότητα στα επόμενα χρόνια να έχουμε μια Αγροτική Τράπεζα, η οποία θα παίζει σημαντικό ρόλο στα επίπεδα της ελληνικής οικονομίας και της αγροτικής οικονομίας. Δηλαδή να είναι μία τράπεζα η οποία θα μπορεί να καθορίσει και την προοπτική της και το μέλλον της. Από την άλλη μεριά η Κυβέρνηση, το κράτος, θα μπορεί να διαμορφώσει την πολιτική του μέσα από το Υπουργείο Γεωργίας, μέσα από τα κονδύλια και τις επενδύσεις του Γ' Κοινοτικού Πλαισίου Στήριξης, ώστε να υπάρξει μία ορθολογική ανάπτυξη και στην αγροτική οικονομία.
Ετέθησαν εδώ τα ζητήματα των επιτοκίων. Ελέχθησαν πολλά για τα "ληστρικά" επιτόκια της Αγροτικής Τράπεζας. Μα, η Αγροτική Τράπεζα δίδει σήμερα επιτόκια στους αγρότες 6%, 7% ή 8% που είναι πολύ χαμηλά. Τα επιτόκια στα οποία αναφέρθηκαν οι συνάδελφοι αφορούν επιτόκια μη ενημερωμένων πελατών. Αφορούν καθυστερημένους οργανισμούς. Αυτό σημαίνει ότι έχουν τόκους υπερημερίας. Τα άλλα επιτόκια είναι πολύ χαμηλά, χαμηλότερα από αυτά με τα οποία δανείζουν οι εμπορικές τράπεζες το συναλλασσόμενο κοινό.
Η μετοχοποίηση και όλη η διαδικασία, η οποία έχει προβλεφθεί με τους ψηφισθέντες νόμους, θα δώσουν τη δυνατότητα στην Αγροτική Τράπεζα, η οποία έχει σοβαρότατα προβλήματα και πιθανώς στο παρελθόν αποτελούσε ωρολογιακή βόμβα στην αγροτική οικονομία, σήμερα με την πορεία που έχει ακολουθήσει το Υπουργείο Εθνικής Οικονομίας τα τελευταία έξι χρόνια, να φθάσει σ' ένα επίπεδο, ώστε μετά τη μετοχοποίηση, να είναι μια ισχυρή τράπεζα όχι μόνο στην Ελλάδα, αλλά και στην Ευρώπη για να μπορέσει να αντέξει στο διασυνοριακό ανταγωνισμό και να δημιουργήσει ό,τι καλύτερο μπορεί στη διαδικασία μιας αγοράς, η οποία έχει τα ενοποιημένα χαρακτηριστικά της Οικονομικής και Νομισματικής 'Ενωσης της Ευρώπης. Είμαι βέβαιος ότι με τις εκσυγχρονιστικές προσπάθειες,οι οποίες έχουν γίνει με τις εταιρείες, οι οποίες έχουν αναλάβει ένα σημαντικό μέρος προτάσεων, όσον αφορά τις μεγάλες αλλαγές, η Αγροτική Τράπεζα θα παίξει ένα σημαντικότατο ρόλο για την ανάπτυξη της αγροτικής οικονομίας, μια ανάπτυξη την οποία την θέλουμε όλοι με τα νέα δεδομένα.
Αυτά τα οποία εντοπίστηκαν από την Αντιπολίτευση ως στρεβλώσεις ουσιαστικά και τα οποία έπρεπε να διορθωθούν σε μια πορεία, η ίδια η Αντιπολίτευση επαναφέρει και λέει ότι αυτά θα έπρεπε να ισχύουν και σήμερα.
Πιστεύω ότι δεν πείθει κανέναν η διαδικασία των αποκρατικοποιήσεων και η διαδικασία, όσον αφορά τις μεγάλες αλλαγές που συντελούνται και στο χρηματοπιστωτικό χώρο, όπου είναι η δύναμη, η οποία θα μας δώσει τη δυνατότητα να μπορεί το ελληνικό χρηματοπιστωτικό σύστημα να ανταγωνιστεί τα μεγαθήρια της Ευρώπης.
Προς αυτήν τη κατεύθυνση πιστεύω πως κινείται το συγκεκριμένο νομοσχέδιο. Γι' αυτό το λόγο πιστεύω ότι πρέπει να ψηφισθεί από την Εθνική Αντιπροσωπεία.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ακούγοντας τον κύριο Υπουργό, διαπιστώνω ότι κάνει μια προσπάθεια, κατονομάζοντας την ΑΤΕ, αλλά και άλλες δημόσιες επιχειρήσεις, να πει ότι είχαν αμαρτωλό παρελθόν. Βέβαια, αυτή η προσπάθεια προσανατολισμού της κοινής γνώμης γίνεται συνέχεια! Αμαρτωλή ήταν και η ΚΥΔΕΠ και τη διαλύσαμε, αμαρτωλές ήταν και άλλες τριτοβάθμιες οργανώσεις και τις διαλύσαμε, αμαρτωλός ήταν και ο Οργανισμός Βάμβακος και τον διαλύσαμε, αμαρτωλός ήταν και ο Οργανισμός Καπνού και αυτόν τον διαλύσαμε! Για εκείνο για το οποίο δεν βρήκε να πει τίποτα, είναι, όσον αφορά όλους αυτούς τους οργανισμούς -εκτός απο τις συνεταιριστικές οργανώσειςότι είναι διορισμένα τα διοικητικά συμβούλια από την ίδια την Κυβέρνηση, από τα ίδια τα Υπουργεία που έχουν την εποπτεία.
'Αρα, λοιπόν, αμαρτωλό παρελθόν έχει η εκάστοτε κυβέρνηση είτε της Νέας Δημοκρατίας είτε του ΠΑΣΟΚ σήμερα, που πραγματικά οδήγησαν αυτές τις επιχειρήσεις, τόσο την ΑΤΕ όσο και την ΕΑΒ σε σημείο που να λέμε ότι έχει απαξιωθεί ο χαρακτήρας και ο ρόλος για την ΕΑΒ.
Γίνεται μια τόσο λυσσαλέα -μπορούμε να πούμε- επίθεση απέναντι στο δημόσιο τομέα, αλλά ξεχνούν ότι στη δεκαετία του 1980 ο κρατικός προϋπολογισμός ήταν εκείνος που σήκωσε τον ιδιωτικό τομέα. Μιλώ για όλες τις επιχειρήσεις του ιδιωτικού τομέα, όπου τα δάνεια, που πήραν οι κεφαλαιοκράτες, τα πήγαν στο εξωτερικό στις τράπεζες και άφησαν βέβαια σε πλήρη διάλυση μεγάλες επιχειρήσεις και όλο το κόστος της ανασυγκρότησης μέσα από τον αρμόδιο οργανισμό τον σήκωσε ο ελληνικός λαός, για να δει να ξαναεπιστρέφουν στα χέρια εκείνων που πραγματικά τις είχαν χρεοκοπήσει με μια πολιτική που οδήγησε χιλιάδες εργάτες στο δρόμο της ανεργίας. Βλέπουμε δηλαδή δύο μέτρα και δύο σταθμά.
Σε αυτό ακριβώς το σημείο επικαλέσθηκε ο κύριος Υπουργός την "COS- MOTE", ότι δηλαδή θα ξεπεράσουμε κάθε προσδοκία. Μα, γι' αυτό ακριβώς λέμε ότι δεν θα πρέπει να ξεπουληθεί μία τέτοια στρατηγική επιχείρηση, όπως είναι ο ΟΤΕ και οι θυγατρικές, κυρίως η "COSMOTE", γιατί πιστεύουμε ότι μπορούν να παίξουν ένα συγκεκριμένο αναπτυξιακό ρόλο για την εθνική οικονομία της χώρας.
Και σ'αυτό το σημείο βέβαια για την ΕΑΒ θα πρέπει να πάρουμε υπόψη και τις νέες συνθήκες που έχουν δημιουργηθεί βλέπουμε ότι εξυπηρετεί πλέον όχι τα συμφέροντα της χώρας μας, αλλά τους στρατηγικούς σχεδιασμούς του ΝΑΤΟ και της Ευρωπαϊκής 'Ενωσης και αν θέλετε και τα συμφέροντα του αμερικάνικου κατά κύριο λόγο αλλά και του ευρωπαϊκού στρατιωτικού βιομηχανικού συμπλέγματος και των ντόπιων μεσαζόντων. Και είναι σε όλους γνωστό ότι τρισεκατομμύρια ολόκληρα φορτώνεται στην πλάτη του ο ελληνικός λαός, όχι για αμυντικό εξοπλισμό, αλλά για καθαρά επιθετικό εξοπλισμό. Και ζήσαμε αυτό το γεγονός από τα πρόσφατα επεισόδια μιας ιμπεριαλιστικής επέμβασης αυτών των οργανισμών στη Γιουγκοσλαβία. Και είδαμε βέβαια και μία άλλη παρέμβαση αυτή της Ευρωπαϊκής 'Ενωσης προχθές, που έχει υπογράψει την απόφαση και ο 'Ελληνας Υπουργός Εξωτερικών, ότι θα πρέπει οι πολίτες της Γιουγκοσλαβίας να ψηφίσουν την αντιπολίτευση αν θέλουν να έχουν τα προνόμια της Δύσης.
Αυτή είναι καθαρά μια ιμπεριαλιστική επέμβαση σε μια ανεξάρτητη χώρα.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, δεν υπάρχει άλλος εγγεγραμμένος ομιλητής.
Κηρύσσεται περαιωμένη η συζήτηση επί της ενότητας των άρθρων 28 έως και 34 και προχωρούμε στην ψήφισή τους.
Ερωτάται το Τμήμα: Γίνεται δεκτό το άρθρο 28, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 28 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 29, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 29 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 30, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 30 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 31, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 31 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 32, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 32 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 33, ως έχει; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 33 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 34, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 34 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Εισερχόμαστε στην ψήφιση των τροπολογιών.
Θα συζητηθεί πρώτη η τροπολογία με γενικό αριθμό 112 και ειδικό 21 των Υπουργών Οικονομικών, Εσωτερικών, Δημόσιας Διοίκησης και Αποκέντρωσης και Εθνικής Παιδείας και Θρησκευμάτων.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, προηγείται η δική μου τροπολογία χρονικά.
ΠΡΟΕΔΡΕΥΩΝ (Κωνσταντίνος Βρεττός): Προηγούνται των Υπουργών συνήθως.
ΑΛΕΞΑΝΔΡΟΣ ΑΚΡΙΒΑΚΗΣ: 'Ο,τι λέει ο Κανονισμός, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Ακριβάκη. Αν δεν έχετε όμως αντίρρηση ας προχωρήσουμε στη συζήτηση αυτής της τροπολογίας επειδή την έχουμε αναγγείλει και είναι και οι αρμόδιοι Υπουργοί εδώ. 
ΑΛΕΞΑΝΔΡΟΣ ΑΚΡΙΒΑΚΗΣ: Εντάξει, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Η τροπολογία αφορά αρμοδιότητες νομαρχιακών αυτοδιοικήσεων επί θεμάτων πρωτοβάθμιας και δευτεροβάθμιας εκπαίδευσης.
Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Είναι μια συμφωνημένη τροπολογία από προηγούμενο νομοσχέδιο και είχαμε πει να μεταφερθεί στο παρόν νομοσχέδιο. Δεν νομίζω ότι χρειάζεται να τη συζητήσουμε περισσότερο.
ΠΡΟΕΔΡΕΥΩΝ (Κωνσταντίνος Βρεττός): Υπάρχει κάποιος από τους συναδέλφους που θέλει να πάρει το λόγο; 
ΑΓΓΕΛΟΣ ΤΖΕΚΗΣ: Μάλιστα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε συνάδελφε, έχετε το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, τη συγκεκριμένη τροπολογία μπορούμε να τη χωρίσουμε σε δύο μέρη. 'Εχουμε την πρώτη και τη δεύτερη παράγραφο που λένε ότι θα πρέπει αναδρομικά να καλυφθούν κάποια έξοδα, τα οποία έχουν γίνει και σε αυτό δεν θα έχουμε καμία αντίρρηση.
Παρακάτω, όμως, βλέπουμε ότι υπάρχει ένα σοβαρό πρόβλημα. Ενώ η Κυβέρνηση επαίρεται ότι κάνει αποσυγκέντρωση αρμοδιοτήτων και αποδεικνύεται εκ των πραγμάτων σήμερα ότι δεν θέλει να κάνει αποσυγκέντρωση. Γιατί; Γιατί έχει ένα συγκεκριμένο στόχο. Δεν έχει προχωρήσει κατ' αρχήν στον τρίτο βαθμό αυτοδιοίκησης, στον περιφερειάρχη. Εκεί είναι τα πάντα κλεισμένα.
Μην κουνάτε τα χέρια σας, κύριε Υπουργέ, γιατί πραγματικά αυτή η τροπολογία είναι αλαλούμ. Μ'έναν προηγούμενο νόμο δώσατε συγκεκριμένες αρμοδιότητες στη Νομαρχιακή Αυτοδιοίκηση και έρχεσθε μετά από λίγο καιρό να τις πάρετε πίσω. 'Αρα βλέπουμε ότι δεν έχει ξεκαθαρίσει σ'αυτόν τον τομέα ποιες αρμοδιότητες θα πρέπει να δοθούν στη Νομαρχιακή Αυτοδιοίκηση και ποιες να κρατήσει το κράτος. Γι' αυτό ασφαλώς έρχεται εδώ τώρα και λέει ότι θα πρέπει να πάρουμε πίσω από τους κεντρικούς αυτοτελείς πόρους, που σας δώσαμε για τα ζητήματα της παιδείας, προκειμένου να καλύψουμε τον κρατικό προϋπολογισμό. Και καλά, τόσα που χρωστάτε στην Τοπική Αυτοδιοίκηση και στη Νομαρχιακή Αυτοδιοίκηση δεν θα τα δώσετε ποτέ πίσω; Κρατάτε από τον προϋπολογισμό και από τους κεντρικούς αυτοτελείς πόρους. Δίνετε προς τη Νομαρχιακή Αυτοδιοίκηση το 0,63%. Αυτό βέβαια δεν το έχετε δώσει. Βλέπουμε δηλαδή κωμικοτραγικά γεγονότα, που αποδεικνύουν ότι η Κυβέρνση, αντί να προωθεί την αποσυγκέντρωση, έχει άλλη πολιτική. Θέλουμε πραγματικά εδώ να τονίσουμε την αντίδρασή μας, γιατί δεν έχει γίνει καταμερισμός αρμοδιοτήτων, οι οποίες θα συνοδευτούν από τους ανάλογους πόρους. Και αυτή είναι και η θέση, αν θέλετε, της Νομαρχιακής Αυτοδιοίκησης, αυτή είναι η θέση και της Τοπικής Αυτοδιοίκησης από τα συλλογικά τους όργανα. Και έχετε λάβει επανειλημμένα τα υπομνήματά τους, τα οποία βέβαια δεν εισακούγονται. Γι' αυτό και δεν μπορούμε να δεχθούμε τη συγκεκριμένη τροπολογία.
'Οχι μόνο δεν πρέπει να τους πάρετε, αλλά πρέπει να τους δώσετε και εκείνα τα οποία τους χρωστάτε. Και είναι γεγονός, βέβαια. 'Ενα παράδειγμα αναφέρω, αυτό της Νομαρχίας Θεσσαλονίκης: 'Εχει βγάλει ένα κονδύλιο, για τα κτίρια και την παιδεία που χρειάζεται, εξήντα δισεκατομμυρίων (60.000.000.000). 'Εχει κάνει έναν προϋπολογισμό για το χρόνο που διανύουμε για εννιά δισεκατομμύρια (9.000.000.000), δώσατε ενάμισι δισεκατομμύριο (1.500.000.000) και άλλο ενάμισι και πανηγυρίζει η Κυβέρνηση, ενώ είναι γνωστά τα προβλήματα που υπάρχουν στη σχολική στέγη. Σε αυτό το σημείο, μπορεί ο κύριος Υπουργός ή ο κύριος Πρωθυπουργός να επισκέπτονται τα πρότυπα σχολεία, αλλά υπάρχουν και άλλα σχολεία, όπου τα παιδιά κάνουν μαθήματα σε υπόγεια. Και εκείνα είναι καλό να τα επισκεφθείτε, ως Κυβέρνηση.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Δεν θέλω να προσθέσω τίποτα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει άλλος ομιλητής και κηρύσσεται περαιωμένη η συζήτηση επί της τροπολογίας.
Ερωτάται το Τμήμα: Γίνεται δεκτή η υπ' αριθμόν 112/21/13.09.2000 τροπολογία: "Αρμοδιότητες των Νομαρχιακών Αυτοδιοικήσεων επί θεμάτων της πρωτοβάθμιας και δευτεροβάθμιας εκπαίδευσης".
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η υπ' αριθμόν 112/21/13.09.2000 τροπολογία: "Αρμοδιότητες των Νομαρχιακών Αυτοδιοικήσεων επί θεμάτων της πρωτοβάθμιας και δευτεροβάθμιας εκπαίδευσης" έγινε δεκτή κατά πλειοψηφία.
Εισερχόμαστε στη συζήτηση της υπ' αριθμόν 113/22/19.09.2000 του Υπουργείου Εθνικής Οικονομίας: "Συμπλήρωση και τροποποίηση των διατάξεων σχετικά με την τιτλοποίηση εσόδων".
Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνέδελφοι, με την τροπολογία αυτή ερχόμαστε να διευκρινίσουμε τρόπον τινά αυτό το οποίο ήδη έχει ρυθμιστεί με το ν. 2801/00. 'Ηταν μία επιτυχημένη ρύθμιση, με την οποία μελλοντικές απαιτήσεις μπορούσαν να τιτλοποιηθούν οικονομικά και για την κάλυψη του δημοσίου χρέους, που είναι μία σημαντική προσπάθεια που κάνει η ελληνική Κυβέρνηση και ο ελληνικός λαός, αλλά ταυτόχρονα για να έχει ένα κεφάλαιο για επενδυτικές δραστηριότητες.
Με την τροπολογία αυτή διευκρινίζεται ότι τα προέσοδα, όπως λέγονται, αυτά αναφέρονται και σε απαιτήσεις που έχουν λήξει, είναι ληξιπρόθεσμες και δεν έχουν εισπραχθεί ή και σε μελλοντικές απαιτήσεις, οι οποίες δεν έχουν γεννηθεί ακόμη, αλλά είναι βέβαιο ότι θα γεννηθούν.
Κατόπιν τούτου, νομίζω ότι ενισχύει τη γενική ιδέα του ν. 2081/00 που ήταν και είναι προς τη θετική κατεύθυνση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα ήθελα να εκφράσω προς τον κύριο Υπουργό και γενικότερα τον προβληματισμό μου για το τι είναι αυτή η τροπολογία. Είναι καταρχήν, κύριε Υπουργέ, μία οπισθοχώρηση στην εποχή που επωλούντο κυρίως τα δημοτικά έσοδα. 'Ηταν αυτός ο αγοραστής των φόρων του δήμου. Στο Δήμο Αιδηψού λόγου χάρη υπήρχε κάποιος που ανά τριετία περίπου προαγόραζε τους δημοτικούς φόρους ή τέλη που θέσπιζε η Κυβέρνηση και Δήμος.
Σε πολλούς από εμάς που έχουν ασχοληθεί με τα δημόσια έργα ιδιαίτερα, έχει δημιουργηθεί η βεβαιότητα ότι υπάρχουν κάποια έσοδα από το Ταμείο Εθνικής Οδοποιίας. Είναι τα έσοδα από τα διόδια λόγου χάρη, τα οποία σημειωτέον είναι πολύ χαμηλά στην Ελλάδα, κύριε Υπουργέ. Τα διόδια είναι πολύ χαμηλά και αυτό να το λάβετε σοβαρά υπόψη σας.
Θα μπορούσαν, λοιπόν, προϋπολογιζόμενα τα έσοδα των διοδίων, σ' ένα μεγάλο ποσοστό πέραν αυτού που θα πάει για τη συντήρηση, να αποτελέσουν το ποσό ενός χρεολυσίου, που θα μπορούσε να είναι ένα μεγάλο δάνειο. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Μπορεί να γίνει και αυτό.
ΒΑΣΙΛΗΣ ΚΕΔΙΚΟΓΛΟΥ: Ναι, αλλά αυτό το οποίο θα παρακαλούσα να αναπτύξετε και το οποίο μένει ανοικτό είναι το αν το πραγματικό όφελος, το κέρδος, είναι σημαντικό. Διότι όταν μιλάμε για προπώληση εσόδων αγνώστων, όπως παλιά, το πράγμα είναι δυσνόητο. Από πού υπάρχει η βεβαιότητα ότι με τις προπωλήσεις εσόδων -διότι περί αυτού ουσιαστικά πρόκειται- οι αγοραστές θα εισπράξουν πράγματι έσοδα, τα οποία έχουμε προϋπολογίσει εμείς και δεν θα βρεθούν σε κάποιες εισπράξεις πολύ μεγαλύτερες; Εκεί είναι το θέμα.
'Ενα απτό παράδειγμα σας έφερα για τα διόδια, πώς και πού μπορούν να χρησιμοποιηθούν. Αν έχετε την καλοσύνη, πείτε δύο λόγια.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εμείς είμαστε κατηγορηματικά αντίθετοι με αυτήν την τροπολογία. Εδώ φέρνουμε το δημόσιο χρέος ξανά από την πίσω πόρτα. Με τη λογική και την εισπρακτική μανία που έχει καταλάβει τον Υπουργό Εθνικής Οικονομίας δεν θα υπάρξουν έσοδα για τους μελλοντικούς προϋπολογισμούς, γιατί όλα θα τα έχει προεισπράξει. Διότι βλέπω εδώ στη δεύτερη παράγραφο να λέει "ως μελλοντικά έσοδα νοούνται και απαιτήσεις ληξιπρόθεσμες ή μη που έχουν γεννηθεί, αλλά δεν έχουν εισπραχθεί, καθώς και μέλλουσες απαιτήσεις που δεν έχουν ακόμα γεννηθεί". Μα, αυτό είναι ορισμός του δημοσίου χρέους. Δηλαδή, βαφτίζουμε αυτήν τη στιγμή το δημόσιο χρέος. Αλλάζουμε τον όρο και εισπράττουμε μελλοντικά έσοδα ουσιαστικά σήμερα απομυζώντας τους μελλοντικούς προϋπολογισμούς. Τι κάνουμε με το δημόσιο χρέος; Ακριβώς αυτό κάνουμε. Τι κάνουμε με το δημόσιο χρέος; Εκδίδουμε χρέος, το οποίο θα ξεπληρώσουμε με μελλοντικά έσοδα. Τι διαφορετικό γίνεται με αυτήν την τροπολογία εδώ; Δηλαδή, θα εισπράξει ο κύριος Υπουργός για να καλύψει τους δικούς του προϋπολογισμούς μελλοντικά έσοδα και δεν θα μείνουν έσοδα για τους μελλοντικούς Υπουργούς Οικονομικών να κάνουν τους δικούς τους προϋπολογισμούς. Τι πολιτική είναι αυτή; 
ΑΛΕΞΑΝΔΡΟΣ ΑΚΡΙΒΑΚΗΣ: Πάλι εμείς θα είμαστε.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν έχει σημασία ποιος θα είναι, ο 'Ελληνας φορολογούμενος θα τα πληρώσει. Γιατί την ίδια πολιτική ακολουθήσατε και στη δεκαετία του 1980 που ανεβάσατε το δημόσιο χρέος. Τώρα το λέτε τιτλοποίηση. Δεν μειώνεται το χρέος με την τιτλοποίηση. Η τιτλοποίηση είναι χρέος, πουλάμε ουσιαστικά τα μελλοντικά μας έσοδα. Μα, ακριβώς το ίδιο κάνουμε και με το δημόσιο χρέος. Είναι απαράδεκτη η τροπολογία. Δεν είναι θέμα εδώ να βαφτίσουμε το ψάρι κρέας και το κρέας ψάρι. Εδώ μιλάμε στην ουσία για προείσπραξη μελλοντικών εσόδων, μιλάμε για δημόσιο χρέος, για έκδοση χρέους και αυτό είναι απαράδεκτο. 'Οπως και να το βαφτίσουμε, το οικονομικό αποτέλεσμα είναι το ίδιο. Δεν είναι δυνατόν να τιτλοποιούμε μέλλουσες απαιτήσεις, που δεν έχουν ακόμα γεννηθεί. Ποια είναι η λογική αυτού του πράγματος; Για να καλύψουμε σήμερα τις τρύπες του προϋπολογισμού θα υπονομεύσουμε όλους τους μελλοντικούς προϋπολογισμούς; ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Θέλω να τονίσω ότι αυτή η τροπολογία που κατατέθηκε στις 18.45' σήμερα ακριβώς αποδεικνύει ότι με την τροπολογία αυτή "κάποιο λάκκο έχει η φάβα". Και είναι αυτό στο άρθρο 2 που λέει για τα μελλοντικά έσοδα που θα γεννηθούν, αλλά είναι και το άλλο ότι με απόφαση του Υπουργού Οικονομικών ή αρμοδίων Υπουργών είναι δυνατόν να μεταβιβάζεται το σύνολο ή μέρος μελλοντικών εσόδων του δημοσίου ή δημοσίων επιχειρήσεων σε τρίτο νομικό πρόσωπο ημεδαπό ή αλλοδαπό. 'Ερχεται, λοιπόν, η Κυβέρνηση και λέει "εγώ δεν μπορώ να εισπράξω αυτά τα χρέη που έχουν δημιουργηθεί και καλώ κάποιον τρίτο να μου εισπράξει τα χρωστούμενα". Και βέβαια, εκεί μέσα βάζει και τα χρέη τα οποία θα δημιουργηθούν. Πρόκειται πραγματικά για μία απέλπιδη προσπάθεια της Κυβέρνησης να προσπαθήσει να βρει έσοδα απ' όπου μπορεί, προκειμένου να καλύψει τη μαύρη τρύπα. Βέβαια αυτό δεν καλύπτεται με αυτές τις πολιτικές. Είναι αλλαγή φορολογικού συστήματος που πραγματικά θα δώσει έσοδα στο κράτος από εκείνους που έχουν να δώσουν μέσα από μία προοδευτική φορολογία που ο καθένας θα δίνει σύμφωνα με αυτά που έχει και όχι να βρίσκουμε τα μόνιμα υποζύγια, που είναι ο εργαζόμενος και ο συνταξιούχος και αν θέλετε και μικρομεσαίοι αγρότες, για να καλύψει τις μαύρες τρύπες μέσα από τον προϋπολογισμό.
Είμαστε αντίθετοι σε αυτό και βέβαια η ώρα κατάθεσης δεν είναι τυχαία.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Οικονομικών κ. Δρυς έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, εξεπλάγην από την τοποθέτηση του κ. Αλογοσκούφη και του κ. Τζέκη, για την τροπολογία που εισάγει και στη χώρα μας ένα θεσμό, ο οποίος χρησιμοποιείται σε όλες τις ευρωπαϊκές χώρες, προκειμένου το δημόσιο ή τα Ν.Π.Δ.Δ. να μπορούν να εκμεταλλευτούν την τιτλοποίηση μελλοντικών εσόδων τους με στόχο να συσσωρεύσουν αναγκαίους οικονομικούς πόρους για τη χρηματοδότηση των επενδυτικών τους σχεδίων -προηγουμένως ανέφερε ένα παράδειγμα ο κ. Κεδίκογλου- ή, για να μειώσει το Δημόσιο το δημόσιο χρέος του.
Επομένως θέλω να τονίσω ότι όχι μόνο πρέπει να υπερψηφίσετε την τροπολογία κύριε Αλογοσκούφη, αλλά δεν πρέπει να ανησυχείτε αν ο κ. Παπαντωνίου, ως Υπουργός Εθνικής Οικονομίας και Οικονομικών και στις επόμενες κυβερνήσεις, θα έχει προβλήματα χρηματοδότησης των επόμενων προϋπολογισμών.
Ευχαριστώ.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Ολο προεξοφλήσεις είστε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο για δύο λεπτά.
ΒΑΣΙΛΗΣ ΚΕΔΙΚΟΓΛΟΥ: Απλώς θα ήθελα και λόγω συγκυρίας, να ξαναθέσω ένα ζήτημα, παρόντων δύο σημαντικών στελεχών της Κυβερνήσεως.
ΠΡΟΕΔΡΕΥΩΝ (Κωνσταντίνος Βρεττός): Επί άλλου θέματος; 
ΒΑΣΙΛΗΣ ΚΕΔΙΚΟΓΛΟΥ: 'Οχι, επί του ιδίου.
Η ψήφιση αυτής της τροπολογίας και μάλιστα και από άλλα κόμματα θα ήταν ευκταία, διότι δημιουργεί μια υποχρέωση μιας σταθερότερης οικονομικής πολιτικής προς το μέλλον. Μπορούν να αλλάζουν οι κυβερνήσεις, αλλά θα πρέπει να έχουμε υπόψη μας ότι τα έσοδα πρέπει να έχουν κάποια ανοδική τροχιά και βεβαίως είναι θέμα της κάθε κυβέρνησης πού και πώς διαθέτει τα έσοδα.
Κύριε Υπουργέ της Εθνικής Οικονομίας, παίρνω την ευκαιρία να σας πω ότι θα έπρεπε στη Βουλή να μας πείτε δύο λόγια για το τι γίνεται με το πετρέλαιο. Διότι από τη μια πλευρά έχουμε ένα τεράστιο πρόβλημα, είμαστε η χώρα με τη μικρότερη φορολογία ανά χιλιόλιτρο -ανά τόνο περίπου- και δεν ξέρω από 'κει πόσο μπορούμε να υποχωρήσουμε και βέβαια ως Κυβέρνηση έχουμε μια αύξηση εσόδων, λόγω της αύξησης των τιμών και άρα του ΦΠΑ. Νομίζω ότι θα έπρεπε να ανακουφίσουμε τα πράγματα και να κοιτάξουμε να μειώσουμε τη φορολογία είτε εκχωρώντας μέρος του ΦΠΑ στο χιλιόλιτρο, στον ειδικό φόρο δηλαδή, είτε άλλως πώς και να επιδιώξουμε μέσα από τη μείωση του κόστους και την ανταγωνιστικότητα, την κάλυψη αυτών των εσόδων που θα είχαμε ως απώλεια αν προχωρούσαμε στη μείωση της φορολογίας. Πάντως το ζήτημα της τιμής των καυσίμων και της ροής είναι κάτι που καίει και δεν θα έπρεπε να αφήσετε τη Βουλή έξω από αυτή τη συζήτηση, για να μη λέμε πάντοτε ότι η Βουλή είναι έξω από την καθημερινότητα. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κωστόπουλος έχει το λόγο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κάποτε, όταν αύξανε το δημόσιο χρέος τι λέγαμε; Λέγαμε ότι τρώμε το ψωμί των παιδιών μας. Σήμερα, επειδή το δημόσιο χρέος πρέπει να μειωθεί, διαπιστώνουμε μια άλλη πορεία. Προεξοφλούμε τα έσοδα του μέλλοντος με την τιτλοποίηση των εσόδων. Κύριε Υπουργέ, με συγχωρείτε, πείτε μας καθαρά: Θέλουμε να προεξολήσουμε κάποια έσοδα για να μειώσουμε το δημόσιο χρέος και αν είναι άμεση ανάγκη. Αν ήταν για επενδύσεις, όπως λέτε και μάλιστα για κάποια συγκεκριμένη επένδυση, να κάνουμε αυτήν τη θυσία του μέλλοντος και των παιδιών μας.
ΒΑΣΙΛΗΣ ΚΕΔΙΚΟΓΛΟΥ: Κοινή προσπάθεια όλων δεν πρέπει να είναι να μειώσουμε το δημόσιο χρέος; 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κοινή προσπάθεια είναι να μειώσουμε το δημόσιο χρέο για να μην το βρούμε αύριο μπροστά μας αλλά όχι σε βάρος των παιδιών μας.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
ΓΕΩΡΓΙΟΣ ΔΡΥΣ (Υφυπουργός Οικονομικών): Δέχεστε μια διακοπή; 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Βεβαίως δέχομαι διακοπή, αλλά να είναι επί της ουσίας.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν προσέξατε τη διατύπωση. Η τροπολογία αναφέρει ότι δύνανται να κάνουν χρήση το Δημόσιο, ή Ν.Π.Δ.Δ. επιχειρήσεις. Προφανώς οι επιχειρήσεις δεν θα μειώσουν το δημόσιο χρέος αν κάνουν τιτλοποίηση των εσόδων τους.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Οχι βεβαίως, αλλά θα μπορούσε ίσως κάποιος να πει ότι για τις επιχειρήσεις το ψηφίζει. Από το υπόλοιπο τι να ψηφίσει; Ας κάνουμε, λοιπόν, τις αποκρατικοποίησεις, ας αφήσουμε πλεόνασμα στους προϋπολογισμούς να μειώσουμε το δημόσιο χρέος. Τι φάμπρικα είναι αυτή; Τιτλοποίηση εσόδων, προείσπραξη εσόδων, για να μειώσουμε το δημόσιο χρέος; Την καταψηφίζουμε την τροπολογία.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανένας άλλος συνάδελφος να μιλήσει επί της τροπολογίας.
Κηρύσσεται περαιωμένη η συζήτηση επί της τροπολογίας με γενικό αριθμό 113 και ειδικό 22.
Ερωτάται το Τμήμα: Γίνεται δεκτή η τροπολογία; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 113 και ειδικό 22, έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρον.
'Εχει κατατεθεί μία τροπολογία από τον κ. Ακριβάκη με γενικό αριθμό 105 και ειδικό 14.
Κύριε Υπουργέ, θα κάνετε δεκτή αυτήν την τροπολογία; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Εν μέρει θα την κάνω δεκτή.
ΠΡΟΕΔΡΕΥΩΝ (Παναγιώτης Σγουρίδης): 'Αρα θα γίνει τροπολογία της τροπολογίας.
Ορίστε, κύριε Υπουργέ.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Είχα απαντήσει ήδη στην τροπολογία, που είχε την πρωτοβουλία ο κ. Ακριβάκης να καταθέσει και η οποία περιλαμβάνει οκτώ άρθρα. Θα δώσω απάντηση και στα οκτώ, πολύ συνοπτικά, όχι στα ουσιαστικά επιχειρήματα, αλλά θα πω τι δέχομαι, τι ισχύει κλπ.
Σε δύο άρθρα, στο 10 και στο 17, δεν είμαστε σύμφωνοι.
Το άρθρο 11 είναι αρμοδιότητα της Επιτροπής Κεφαλαιαγοράς και μπορεί να προχωρήσει η ίδια. Θα προχωρήσει κάποια στιγμή στην ικανοποίηση αυτού, το οποίο θέτει το άρθρο 11.
'Αλλα δύο άρθρα, το άρθρο 13 και το άρθρο 14, ήδη ισχύουν με κανονιστικές αποφάσεις, που έχει ήδη λάβει και εν μέρει ανακοινώσει ή θα ανακοινώσει η Επιτροπή Κεφαλαιαγοράς. 'Αρα μέχρι στιγμής έχουμε δύο αρνητικές θέσεις, μία θέση στο άρθρο 11, που είναι αρμοδιότητα της Επιτροπής Κεφαλαιαγοράς. Το βλέπουμε θετικά, θα το προχωρήσει η Επιτροπή Κεφαλαιαγοράς. Δύο άρθρα, τα 13 και 14, ήδη ισχύουν.
'Ερχομαι στο άρθρο 15 για το τερματικό. Εισάγεται αυτή η δυνατότητα στο άρθρο 9 του παρόντος νομοσχεδίου, το οποίο ψηφίσαμε ήδη. Παραπέμπεται αυτή η δυνατότητα στο χρηματιστήριο, το οποίο θα προχωρήσει στην υιοθέτηση αυτού του σχήματος, το οποίο εισηγείσθε.
Το άρθρο 12 εξετάζεται, δεν είμαστε ακόμα ώριμοι να προχωρήσουμε.
Το άρθρο 16 το αποδέχομαι και το αναδιατυπώνω ως εξής. Στο άρθρο 7 του νομοσχεδίου προστίθεται παράγραφος 9 ως εξής: "9. Απαγορεύεται στους μεγάλους μετόχους, στους κατόχους άνω του είκοσι τοις εκατό (20%) του μετοχικού κεφαλαίου των νεοεισαγομένων εταιρειών, η πώληση ποσοστού άνω του δέκα τοις εκατό (10%) των μετοχών, που κατέχουν την προ της εισαγωγής ημέρα κατά το πρώτον και ποσοστού είκοσι τοις εκατό (20%) κατά το δεύτερο έτος, μετά την εισαγωγή στην κύρια αγορά και την παράλληλη αγορά του Χρηματιστηρίου Αξιών Αθηνών".
'Αρα από τα οκτώ άρθρα της τροπολογίας του κ. Ακριβάκη, δέχομαι τώρα το άρθρο 16, εξετάζω το άρθρο 12 και σε ό,τι αφορά τα υπόλοιπα, δύο ήδη ισχύουν, σε δύο είμαι αρνητικός, το 15 έχει ήδη εισαχθεί με το ψηφισθέν άρθρο 9 και το 11 είναι αρμοδιότητα της Επιτροπής Κεφαλαιαγοράς. Αυτή είναι η πλήρης απάντηση στα θέματα, που έθεσε ο κ. Ακριβάκης.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, το έγγραφο που διαβάσατε θα πρέπει να το καταθέσετε στα Πρακτικά, να φωτοτυπηθεί και να μοιραστεί στους συναδέλφους.
Απ' ό,τι συμπέρανα, εσείς κάνετε δεκτό το άρθρο 16 της τροπολογίας, όπως έχει αναδιατυπωθεί και τα υπόλοιπα...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Είτε ισχύουν ήδη είτε εξετάζονται.
ΠΡΟΕΔΡΕΥΩΝ (Παναγιώτης Σγουρίδης): Συνεπώς είτε ισχύουν είτε τα έχετε υπό μελέτη.
Ο κ. Ακριβάκης έχει το λόγο για δύο λεπτά επί αυτών που είπε ο κύριος Υπουργός.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, είναι μία μεγάλη τροπολογία και δεν θα με φτάσουν τα δύο λεπτά.
Κύριε Υπουργέ, είναι σεβαστές οι απόψεις σας. Για μένα το κυριότερο απ' όλα αυτά τα μέτρα, τα οποία προτείνω, είναι το πρώτο, που αφορά τη φορολόγηση των κερδών των traders. Αυτή είναι η κακοδαιμονία του χρηματιστηρίου.
Θα ήθελα απλώς να σημειώσω, κύριε Υπουργέ, ότι στη Γερμανία φορολογούνται τα κέρδη αυτών που αγοράζουν και πουλάνε μέσα σ' ένα χρόνο, σε τριακόσιες εξήντα πέντε μέρες. Εδώ, με την τροπολογία που καταθέτω εγώ, ζητώ να φορολογηθούν τα κέρδη, όταν αγοράζεις και πουλάς σε τρεις μέρες, δηλαδή το ελάχιστο. Αυτή είναι η μία παρατήρηση, που αφορά το πρώτο μέτρο, το οποίο προτείνω.
Θα ήθελα επίσης, κύριε Υπουργέ, να πω ότι γι' αυτά τα μέτρα, που σε όλα θα έλεγα ότι είσθε θετικός, θα τις πάρει τις αποφάσεις η Επιτροπή Κεφαλαιαγοράς. Θα μου επιτρέψετε να πω ότι δεν πρέπει να είσθε τόσο βέβαιος ότι θα πάρει τα μέτρα αυτά η Επιτροπή Κεφαλαιαγοράς, γιατί η εμπειρία μας μέχρι σήμερα δείχνει ότι στη λήψη κάποιων τέτοιων ριζοσπαστικών μέτρων, που θα προασπίσουν και τη διαφάνεια, αλλά και το επενδυτικό κοινό, η Επιτροπή Κεφαλαιαγοράς ήταν πάρα πολύ διστακτική.
Και βεβαίως εσείς θέλετε να πάρει μέτρα η Eπιτροπή Kεφαλαιαγοράς, αλλά υποθέτω ότι δεν μπορείτε να της το επιβάλετε με δεδομένο ότι από τα εννέα μέλη της Επιτροπής Κεφαλαιαγοράς μόνον τρία διορίζονται από την Κυβέρνηση και γι' αυτό εγώ βρήκα την ευκαιρία, θα έλεγα, με τη συζήτηση του σημερινού νομοσχεδίου να προτείνω αυτά τα μέτρα να τα πάρει η Βουλή γιατί φοβούμαι ότι πολύ έχει καθυστερήσει να πάρει μέτρα η Επιτροπή Κεφαλαιαγοράς.
Επιφυλαχθήκατε για το άρθρο, κύριε Υπουργέ, που αναφέρεται στην εγγύηση του αναδόχου της τιμής εισαγωγής τουλάχιστον για ένα εξάμηνο. 'Ηταν μια διάταξη που ίσχυε μέχρι το 1993 και καταργήθηκε. 'Οταν βλέπουμε κύριε Υπουργέ, σήμερα, το περασμένο διάστημα, κάποιες εταιρείες που και σεις τις ονομάζετε "φούσκες" που έχουν ένα γραφείο και μπαίνουν σήμερα στο χρηματιστήριο και η χρηματιστηριακή τους αξία είναι τριάντα, σαράντα, πενήντα δισεκατομμύρια, λόγω της τιμής εισαγωγής που καθόρισε ο ανάδοχος για να πάρει τις προμήθειες, δεν μπορεί το κράτος, η πολιτεία, η Κυβέρνηση, η Βουλή, η Επιτροπή Κεφαλαιαγοράς να μην παίρνει κάποιο μέτρο. Εσείς είστε θετικός. Φοβάμαι, κύριε Υπουργέ -και καταλήγω- ότι η Επιτροπή Κεφαλαιαγοράς θα αργήσει να τα πάρει αυτά τα μέτρα και θα έχουμε πρόβλημα στο χρηματιστήριο. Γι' αυτό, αν θέλετε, μετά ιδιαιτέρας επιτάσεως από την αρχή της συζήτησης αυτού του νομοσχεδίου επέμεινα σ' αυτή την τροπολογία, η οποία σημειωτέον, κύριε Υπουργέ, θέλω να πιστεύω ότι έγινε ομόθυμα αποδεκτή απ' όλο το επενδυτικό κοινό.
Σας λέω μόνο χαρακτηριστικά ότι ακόμα και ο ΣΜΕΧΑ του οποίου τα μέλη, οι χρηματιστηριακές εταιρείες, λόγω της μείωσης του τζίρου από τον περιορισμό, αν θέλετε, του παιχνιδιού των traders θα τους ζημιώσει στέκεται θετικά ο ΣΜΕΧΑ, θέλει τη θέσπιση φορολογίας στους traders. Ακόμα και ο ΣΜΕΧΑ! Γιατί ένα υγιές χρηματιστήριο, απηλλαγμένο απ' αυτούς που εκμεταλλεύονται το επενδυτικό κοινό, το θέλουν και οι χρηματιστηριακές εταιρείες.
Κύριε Υπουργέ, ευχαριστώ για το άρθρο που κάνατε δεκτό. Θέλω να πιστεύω ότι θα ασκήσετε την επιρροή σας προς την Επιτροπή Κεφαλαιαγοράς να πάρει επιτέλους κάποια μέτρα, διότι αλλιώς θα πρέπει η Βουλή να παρέμβει. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς κύριε Ακριβάκη.
Ορίστε, κύριε Υπουργέ.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, θα ήθελα απαντώντας στον κ. Ακριβάκη να αναφέρω δυο σημεία. Το πρώτο είναι ότι σε διάφορες χώρες, όπως γνωρίζετε, υπάρχουν εναλλακτικά συστήματα φορολόγησης του χρηματιστηρίου. Εμείς έχουμε επιλέξει το 3 τοις χιλίοις που έγινε 6 τοις χιλίοις, που είναι ο απλούστερος τρόπος. Σε άλλες χώρες υπάρχει φορολογία υπεραξιών σε ετήσια βάση, συντομότερη βάση κλπ. Μπορούμε να συζητάμε επ' άπειρον για τα θέματα αυτά για να δούμε ποιο είναι το βέλτιστο θεωρητικώς, αλλά εκτιμώ ότι στις παρούσες συνθήκες εξέλιξης του ελληνικού χρηματιστηρίου και στο κλίμα που επικρατεί, το να ανοίξουμε θέμα φορολόγησης είναι σφάλμα, γι' αυτό η κυβέρνηση δεν συζητά θέματα φορολόγησης του ελληνικού χρηματιστηρίου.
Τώρα σ' ό,τι αφορά τα άλλα ζητήματα που θέσατε και κυρίως το θέμα της ενδεχόμενης καθυστέρησης της Επιτροπής Κεφαλαιαγοράς να προχωρήσει σε μια τέτοια ρύθμιση, η θέση μου είναι η εξής: Θα ήθελα κατ' αρχήν να αναμείνω, εφόσον εξουσιοδοτήσαμε την Επιτροπή Κεφαλαιαγοράς, να δω πως θα κινηθεί. Αν διαπιστώσω, όμως, ότι υπάρχει καθυστέρηση ή απροθυμία να κινηθεί προς κατευθύνσεις τις οποίες εσείς, εμείς και εγώ θεωρούμε σκόπιμες, η Βουλή θα επανέλθει με πρωτοβουλία της κυβερνήσεως.
ΒΑΣΙΛΗΣ ΚΕΔΙΚΟΓΛΟΥ: Ικανοποιητικό, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Θεωρώ ότι έχει τελειώσει η συζήτηση επί της τροπολογίας με γενικό αριθμό 105 και ειδικό 14 του κ. Ακριβάκη και τίθεται σε ψηφοφορία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτή η τροπολογία με γενικό αριθμό 105 και ειδικό 14, όπως τροποποιήθηκε από τον κύριο Υπουργό ; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 105 και ειδικό 14 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο. Κατόπιν στην ψήφιση στο σύνολο θα μεταφερθεί, γιατί είναι νομοτεχνικό το θέμα.
Εισερχόμαστε στην ψήφιση του ακροτελεύτιου άρθρου.
Ερωτάται το Τμήμα: Γίνεται δεκτό το ακροτελεύτιο άρθρο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό κατά πλειοψηφία.
Επομένως το νομοσχέδιο του Υπουργείου Εθνικής Οικονομίας: Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις" έγινε δεκτό επί της αρχής και επί των άρθρων κατά πλειοψηφία. Η ψήφισή του στο σύνολο αναβάλλεται για άλλη συνεδρίαση. Κύριοι συνάδελφοι, έχουν διανεμηθεί τα Πρακτικά της Πέμπτης 31 Αυγούστου 2000, της Τρίτης 5 Σεπτεμβρίου 2000, της Τετάρτης 6 Σεπτεμβρίου 2000 και της Πέμπτης 7 Σεπτεμβρίου 2000 και παρακαλώ το Τμήμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 31 Αυγούστου 2000, της Τρίτης 5 Σεπτεμβρίου 2000, της Τετάρτης 6 Σεπτεμβρίου 2000 και της Πέμπτης 7 Σεπτεμβρίου 2000 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 21.50' λύεται η συνεδρίαση για αύριο Τετάρτη 20 Σεπτεμβρίου 2000 και ώρα 10.00' με αντικείμενο εργασιών του Τμήματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: "Συμβάσεις επί κινητών ή απαιτήσεων υποκείμενες σε δημοσιότητα και άλλες συμβάσεις παροχής ασφάλειας".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

