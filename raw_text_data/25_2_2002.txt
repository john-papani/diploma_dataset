ΣΗΜΕΙΩΣΗ: Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B'
ΣΥΝΕΔΡΙΑΣΗ Δ'
Δευτέρα, 25 Φεβρουαρίου 2002




Αθήνα, σήμερα στις 25 Φεβρουαρίου, ημέρα Δευτέρα και ώρα 18.14', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το κ. Μιλτιάδη Βαρβιτσιώτη, Βουλευτή Β' Αθηνών, τα ακόλουθα:
Ο Βουλευτής Αιτωλ/νίας κ. Παναγιώτης Κουρουμπλής κατέθεσε αναφορά με την οποία η Ομοσπονδία Κωφών της Ελλάδος υποβάλλει προτάσεις για τη μετάδοση του δελτίου ειδήσεων στην ελληνική νοηματική γλώσσα.
Ο Βουλευτής Χαλκιδικής κ. Αθηναίος Φλωρίνης κατέθεσε αναφορά με την οποία ο Δήμος Σταγίρων-Ακάνθου Νομού Χαλκιδικής ζητεί την άμεση τοποθέτηση αγροτικού ιατρού και ιατρού ειδικότητας στο Περιφερειακό Ιατρείο Ιερισσού στην περιοχή του.
Οι Βουλευτές κύριοι 'Αγγελος Τζέκης και Γεώργιος Χουρμουζιάδης κατέθεσαν αναφορά με την οποία ο Σύνδεσμος Συνταξιούχων ΙΚΑ-ΤΕΒΕ-ΤΣΑ-ΤΑΕ Νομού Καστοριάς διαμαρτύρεται για την προβληματική λειτουργία του Πολυϊατρείου του ΙΚΑ Καστοριάς και την ανάγκη συμπλήρωσης των κενών θέσεων προσωπικού.
Ο Βουλευτής Αθήνας κ. Φώτης Κουβέλης κατέθεσε αναφορά με την οποία η 'Ενωση Δικαστών και Εισαγγελέων ζητεί την αύξηση των θέσεων των δικαστικών λειτουργών, την ίδρυση δικαστικής αστυνομίας κλπ.
Ο Βουλευτής Φθιώτιδας κ. Ηλίας Καλλιώρας κατέθεσε αναφορά με την οποία το Επιμελητήριο Εύβοιας ζητεί την αναστολή της είσπραξης των χρεών προς το Δημόσιο των επιχειρήσεων του Νομού Εύβοιας που επλήγησαν λόγω ακραίων καιρικών φαινομένων.
(AD)




Κύριοι συνάδελφοι, έχω την τιμή να ανακοινώσω στο Σώμα το Δελτίο Αναφορών και Ερωτήσεων της Τρίτης 26 Φεβρουαρίου 2002.
Α. Αναφορές - Ερωτήσεις Πρώτου Κύκλου (Άρθρο 130 παρ. 5 Καν. Βουλής)
1. Η με αριθμό 3647/12-12-2001 Ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Βαϊνά προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την πορεία του έργου της οδικής παράκαμψης της Ναυπάκτου.
2. Η με αριθμό 4045/8-1-2002 Ερώτηση της Βουλευτού της Νέας Δημοκρατίας κας Αικατερίνης Παπακώστα προς τον Υπουργό Εθνικής Άμυνας, σχετικώς με την μισθολογική πολιτική που εφαρμόζεται στους πολιτικούς συνταξιούχους της Πολεμικής Αεροπορίας.
Β. Αναφορές-Ερωτήσεις Δεύτερου Κύκλου (Άρθρο 130 παρ. 5 Καν. Βουλής)
1. Η με αριθμό 3168/26-11-2001 Ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κρητικού προς τον Υπουργό Εθνικής Άμυνας, σχετικώς με την εκπόνηση κινήτρων για την ανάπτυξη της ακριτικής νήσου Γαύδου.
2. Η με αριθμό 4492/18-1-2002 Ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Υγείας - Πρόνοιας, σχετικώς με την ίδρυση Νοσοκομείου, που να εξυπηρετεί τους υπαλλήλους της Ελληνικής Αστυνομίας (ΕΛ.ΑΣ).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμεθα στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου.
Πρώτη είναι η με αριθμό 392/18-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με δημοσιεύματα του Τύπου αναφερόμενα στις ελλείψεις και στις προδιαγραφές ασφαλείας των παιδικών χαρών.
Η επίκαιρη ερώτηση του κ. Παπαδέλλη έχει ως εξής:
"Συνεχή και επανειλημμένα είναι τα δημοσιεύματα στον ημερήσιο τύπο, στα ηλεκτρονικά μέσα ενημέρωσης, αλλά και σε επίσημα επιστημονικά συνέδρια και αντίστοιχα δημοσιεύματα, για τους κινδύνους που εγκυμονούν στα παιδιά οι ανεπάρκειες και οι σοβαρές ελλείψεις σε προδιαγραφές ασφαλείας στις παιδικές χαρές όλης της χώρας. Εφιαλτικές είναι πράγματι οι περιγραφές της επικινδυνότητας που προκύπτουν από τις ανεπάρκειες αυτές των οργάνων που συγκροτούν μία παιδική χαρά και που από μέσα άθλησης και διασκέδασης των παιδιών τείνουν να μεταβληθούν σε μέσα απειλής της σωματικής τους ακεραιότητας ή και της ζωής τους ακόμα. Δεν είναι λίγες οι περιπτώσεις δυστυχώς που έχουμε θρηνήσει σοβαρούς τραυματισμούς ή και θύματα. Και μόνον οι επίσημες στατιστικές, που αναφέρουν ότι οι 7 στις 10 παιδικές χαρές εγκυμονούν από μέτριους έως μεγάλους κινδύνους, δημιουργούν δυσοίωνες προοπτικές και προκαλούν την άμεση αναγκαιότητα ριζικών παρεμβάσεων. 
Για τους λόγους αυτούς ερωτάται ο Υπουργός Εσωτερικών, Δημόσιας Διοίκησης και Αποκέντρωσης εάν πρόκειται, όπως ασφαλώς επιβάλλεται, να υπάρξει άμεση παρέμβαση του αρμόδιου Υπουργείου για την αποκατάσταση των επιβαλλόμενων συνθηκών ασφαλείας στους χώρους αυτούς που αποτελούν κατ' εξοχήν ιδιοκτησίες της Τοπικής Αυτοδιοίκησης και η συγκρότηση ελεγκτικών οργάνων για τη συνεχή τήρηση των αρχών ασφαλείας, που η ελληνική νομοθεσία επιβάλλει στη λειτουργία τους"


(PE)

Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης, ο κ. Παπαδήμας.
Κύριε Παπαδήμα έχετε το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι άξιος συγχαρητηρίων ο συνάδελφος για την ευαισθησία, με την οποία προσεγγίζει το σοβαρότατο αυτό θέμα. 
Από ό,τι ξέρουμε οι δήμοι και οι κοινότητες της χώρας έχουν την αρμοδιότητα για την εγκατάσταση, τη λειτουργία και τη συντήρηση των παιδικών χαρών. 
Από την άλλη πλευρά ξέρουμε ότι τα όργανα των παιδικών χαρών κατασκευάζονται από διάφορες εταιρίες. Υπάρχουν ακόμα και μερικές δημοτικές επιχειρήσεις, που φτιάχνουν τέτοια όργανα. Πριν από μερικά χρόνια ήταν πραγματικά χωρίς προδιαγραφές. Έχουν, όμως, κυκλοφορήσει εδώ και μία τριετία προδιαγραφές με ευρωπαϊκές νόρμες, την 1176 και την 1177. Ο ΕΛΟΤ έχει αυτές τις προδιαγραφές. 
Η παρότρυνση η δική μας προς τους δήμους και προς τις περιφέρειες, που έχουν την ευθύνη του ελέγχου των δήμων, είναι να χρησιμοποιούνται αυτές οι προδιαγραφές. Οι προδιαγραφές αυτές αφορούν και τα υλικά με τα οποία κατασκευάζονται τα δάπεδα των παιδικών χαρών -ανάλογα με το παιχνίδι προσαρμόζεται και το δάπεδο-, αλλά και τις διαστάσεις και τα υλικά από τα οποία πρέπει να είναι φτιαγμένα τα παιχνίδια.
Εδώ επισημαίνεται πολύ σωστά ότι υπάρχουν παιδικές χαρές, που είναι επικίνδυνες, γιατί προφανώς ή δεν θα πληρούν αυτές τις προδιαγραφές ή κάποιο από τα παιχνίδια μπορεί να έχει χαλάσει ή δεν έχει συντηρηθεί, με αποτέλεσμα να αποτελεί κίνδυνο για την υγεία των παιδιών.
Μέχρι σήμερα αρμόδιοι για να ελέγξουν τις παιδικές χαρές, ήταν τα κομμάτια εκείνα των δήμων, όπου υπήρχαν τεχνικές υπηρεσίες. Σε ένα κομμάτι της τεχνικής υπηρεσίας είχε ανατεθεί να επιβλέπει, αν οι παιδικές χαρές πληρούν τους όρους ασφαλείας. 
Από αύριο -εννοώ στην κυριολεξία από αύριο, γιατί έχει δημοσιευτεί πλέον το προεδρικό διάταγμα για τη σύσταση της δημοτικής αστυνομίας- αυτό το καθήκον περνάει στη δημοτική αστυνομία, η οποία δεν θα έχει μόνο ένστολο προσωπικό, αλλά προβλέπεται ότι τουλάχιστον το 25% του προσωπικού της να είναι επιστημονικό προσωπικό, για να μπορεί να στηρίζει τέτοιες δραστηριότητες. Ανάμεσα, λοιπόν, σε αυτούς που θα προσλαμβάνει μία δημοτική αστυνομία, θα είναι : πολιτικοί μηχανικοί, περιβαντολλόγοι, γιατί υπάρχουν και θέματα προστασίας του περιβάλλοντος στις αρμοδιότητές της. Αυτή η αρμοδιότητα, λοιπόν, ουσιαστικά περνάει στη δημοτική αστυνομία. 
Είναι σημαντική η συμβολή σας, κύριε συνάδελφε, με αυτήν την ερώτηση, γιατί μέσα στο εκπαιδευτικό πρόγραμμα αυτού του προσωπικό -προβλέπεται πριν να αναλάβει δουλειά αυτό το προσωπικό να εκπαιδευτεί επί ένα οκτάμηνο- θα περιληφθεί και αυτό το θέμα, που σήμερα θίγετε με την ερώτησή σας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδέλλης έχει το λόγο.
ΦΡΑΓΚΛΙΝΟΣ ΠΑΠΑΔΕΛΛΗΣ : Ευχαριστώ, κύριε Πρόεδρε.
Με αφορμή την ερώτησή μου βγήκε μία ωραία είδηση. Νομίζω ότι η πρόκληση στα μέσα ενημέρωσης με το θέμα αυτό είναι ιδιαιτέρως ενδιαφέρουσα, γιατί θα σταματήσουν να ασχολούνται αποκλειστικά και μόνο με τα διάφορα γεγονότα, που θίγουν την κοινωνία μας, και να ασχοληθούν και με τα γεγονότα, τα οποία την προάγουν και προάγουν το γενικότερο κοινωνικό γίγνεσθαι.
Το ενδιαφέρον δε για το θέμα αυτό, αγαπητέ κύριε Υπουργέ, όπως ασφαλώς θα γνωρίζετε, οφείλεται και στην ιδιότητά μου πλην του Βουλευτού, δεδομένου ότι για πολλά χρόνια ασκούσα το επάγγελμα του παιδιάτρου. Είναι, λοιπόν, επόμενο η ευαισθησία μου στα παιδιά, όπως και όλων των υπολοίπων, να είναι περισσότερο αυξημένη.
Δεν αμφιβάλλω καθόλου ότι οι προδιαγραφές ασφαλείας, που υπάρχουν από πλευράς κράτους και Κυβέρνησης είναι σημαντικές. Γι' αυτό άλλωστε και στην ερώτησή μου καταλήγω στο ότι πρέπει να εφαρμοστεί η ελληνική νομοθεσία στα θέματα αυτά, γιατί είναι πάρα πολύ ακριβής. 
Ξέρω ακόμα πολύ καλά, όπως και ο καθένας, και από τα δημοσιεύματα του Τύπου, ότι δυστυχώς σε πάρα πολλές περιπτώσεις δεν τηρούνται οι κανόνες ασφαλείας, αυτοί τους οποίους επιβάλλει η ελληνική νομοθεσία. Γι' αυτό άλλωστε και είναι πρόσφατα τα δημοσιεύματα, που αφορούν γεγονότα γύρω από τις παιδικές χαρές, που ορισμένα από αυτά, ήταν τραγικά για κάποια παιδιά.
(DP)


Για τους λόγους αυτούς θεωρώ ότι η τήρηση των αρχών ασφαλείας και αν θέλετε ακόμα και η έντασή τους αν κάπου υπάρχει ατέλεια και εκεί να συμπληρωθεί, είναι επιβεβλημένες. Γιατί πιστεύω ότι δεν διαφωνεί κανείς πως μια ανθρώπινη ζωή είναι ιδιαίτερα πολύτιμη αλλά μια ζωή ενός παιδιού είναι δύο φορές πολύτιμη. 
Για το λόγο αυτό εγώ χαίρομαι που με αφορμή την ερώτησή μου επανέρχεται το θέμα στην επικαιρότητα και νομίζω πως το Υπουργείο Εσωτερικών και αυτό -θα μου επιτρέψετε να "υποδείκνυα"- θα πρέπει να επανέλθει προς όλους τους δήμους με όποιο τρόπο και μηχανισμό έχει εκείνο και να τους επισημάνει με αυστηρότητα την υποχρέωσή τους να ελέγξουν μέχρι που να γίνει η δημοτική αστυνομία και όλες οι άλλες αρχές που είπατε πολύ σωστά, τις παιδικές χαρές που έχουν στη δικαιοδοσία τους σε ό,τι αφορά την συγκρότησή τους και τους κανόνες ασφαλείας. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, όπως είδατε ο κ. Παπαδέλλης κινείται στο ευρύτερο πλαίσιο της προληπτικής παιδιατρικής με την ερώτησή του.
Ορίστε κύριε Υπουργέ έχετε το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ θέλω να ελπίζω ότι δεν θα δοθεί αφορμή στον κ. Παπαδέλλη και στους υπόλοιπους παιδίατρους της χώρας να ασχοληθούν με ατυχήματα που θα συμβούν σε παιδικές χαρές και νομίζω ότι πρέπει να είναι ευχή όλων μας αυτό. 
Φυσικά οι δήμοι και οι υπεύθυνοι των δήμων έχουν και αστική και ποινική ευθύνη για όποιο ατύχημα συμβεί σε δική τους εγκατάσταση από αμέλεια ή παράλειψή τους. Εμείς όμως δεν θέλουμε να φτάσουμε στο ατύχημα γι' αυτό συνεχώς είναι οι προτροπές μας και προς τις υπηρεσίες του δήμου αλλά και προς τις περιφέρειες γιατί όπως είπα πριν υπάρχουν δήμοι που δεν έχουν τεχνικές υπηρεσίες. Έχουμε ζητήσει λοιπόν από τις περιφέρειες μέσα από τις τεχνικές υπηρεσίες δήμων και κοινοτήτων που έχουν οι περιφέρειες να ελέγχουν όλους αυτούς τους χώρους της δημιουργικής ενασχόλησης των παιδιών. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 410/19-2-2002 επίκαιρη ερώτηση του Βουλευτή της Νέας Δημοκρατίας κ. Μιλτιάδη Βαρβιτσιώτη προς τον Υπουργό Υγείας Πρόνοιας σχετικώς με τη λειτουργία του Περιφερειακού Πανεπιστημιακού Νοσοκομείου Δυτικής Αττικής. 
Η επίκαιρη ερώτηση του κ. Βαρβιτσιώτη έχει ως εξής:
"Σε λίγες ημέρες συμπληρώνονται δύο χρόνια από την προεκλογική φιέστα που είχε στηθεί στο Χαϊδάρι όπου ο Πρωθυπουργός με τις γνωστές τυμπανοκρουσίες ανακοίνωνε ότι οι "υποβαθμισμένες και αποκλεισμένες περιοχές της Δυτικής Αττικής" αποκτούν ένα σύγχρονο και πλήρες δίκτυο νοσοκομειακής περίθαλψης. Τις εξαγγελίες του αυτές τις είχε συνοδεύσει και από διαβεβαιώσεις που σχετίζονταν με την διάθεση της κυβέρνησης να συγκρουστεί με πρακτικές και νοοτροπίες που υποβαθμίζουν την περίθαλψη στη συνείδηση του πολίτη. Δύο χρόνια μετά από τις κυβερνητικές διακηρύξεις, το "κόσμημα των Βαλκανίων" όπως το αποκαλεί η ηγεσία του Υπουργείου παραμένει κλειστό με αποτέλεσμα υπερσύγχρονες μονάδες εμφραγμάτων, τεχνητού νεφρού, ατυχημάτων, εγκαυμάτων, AIDS όπως επίσης και τα μηχανήματα στα παιδιατρικά και μαιευτικά τμήματα να σκουριάζουν και να απαξιώνονται. Επειδή η μετάθεση των ευθυνών στους Πανεπιστημιακούς γιατρούς είναι εύκολη λύση, επειδή οι ισχυρισμοί αυτοί ουσιαστικά επιβεβαιώνουν ότι οι κάτοικοι των δυτικών προαστίων αντιμετωπίζονται ως πολίτες β' κατηγορίας και επειδή δεν είναια πίθανο να φτάσουμε στον απόλυτο εμπαιγμό, να εγκαινιαστεί δηλαδή για δεύτερη φορά σε προεκλογική περίοδο, ερωτάται ο κύριος Υπουργός:
1. Εάν υπάρχει συγκεκριμένο χρονοδιάγραμμα για την λειτουργία των εξωτερικών ιατρείων και των εργαστηρίων και πότε θα ξεκινήσει η λειτουργία των κλινικών;
2. Εάν υπάρχει κάποιο σχέδιο σχετικά με την κάλυψη των ελλείψεων που έχουν παρατηρηθεί και αφορούν τα αμφιθέατρα των φοιτητών, τις γραμματείες και τα εργαστήρια για τα μη κλινικά μαθήματα;"
Ο Υφυπουργός Υγείας Πρόνοιας κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ κύριε Πρόεδρε.
Πραγματικά το Πανεπιστημιακό Νοσοκομείο των δυτικών συνοικιών, το νοσοκομείο Χαϊδαρίου είναι το κόσμημα των Βαλκανίων, αν όχι ένα από τα καλύτερα νοσοκομεία της Ευρώπης. 
Βεβαίως η κατασκευή ενός τέτοιους και τόσο μεγάλου έργου είναι μια πολύ δύσκολη υπόθεση όπως δύσκολη είναι και η λειτουργία του και η ολοκλήρωσή του και ακόμη δυσκολότερη είναι η καλή λειτουργία δηλαδή η υψηλού επιπέδου παροχή υπηρεσιών μέσα από ένα τόσο μεγάλο έργο. Το έργο το χειρίζεται η ΔΕΠΑΝΟΜ όπως ξέρετε και τελειώνουν οι εργασίες του -δεν τελείωσε ακόμη, δεν παραδόθηκε το έργο- μέσα σε χρόνους που είναι απολύτως σε νόμιμες παρατάσεις και είμαστε στις τελικές παρατηρήσεις, στα τελικά έργα και στις τελικές δοκιμές. Η ολοκλήρωση και η παράδοση των εργαστηρίων και των εξωτερικών ιατρείων θα γίνουν μέχρι τέλος Απριλίου 2002 και οι κλινικές θα αρχίσουν να παραδίδονται η μια μετά την άλλη από τα μέσα Ιουνίου. Βεβαίως υπήρχαν διάφορα προβλήματα που ήταν και έξω από το συγκεκριμένο έργο. Ήταν έργα του περιβάλλοντος χώρου, έργα προσβάσεων, έργα αποχετεύσεων και βεβαίως ήταν το μεγάλο θέμα των δοκιμών που άρχισαν στα μηχανήματα και στον εξοπλισμό του νοσοκομείου.

(LM)
Κύριοι συνάδελφοι, είμαστε έτοιμοι. 'Ηδη, μετά από μια επίπονη διαδικασία και μελέτη, ο οργανισμός του πανεπιστημιακού νοσοκομείου Δυτικής Αττικής, αφού πέρασε από διοικητικό συμβούλιο, αφού μελετήθηκε, αφού δόθηκε στους αρμοδίους, αφού κοινοποιήθηκε στην Ιατρική Σχολή -και είναι ύψους περίπου 18 εκατομμυρίων ευρώ- υπογράφηκε πριν από λίγες μέρες από τον Υπουργό Υγείας και Πρόνοιας κ. Παπαδόπουλο, βρίσκεται στους συναρμόδιους Υπουργούς και εντός των ημερών θα ολοκληρωθεί και θα πάει στην Εφημερίδα της Κυβερνήσεως. Αμέσως μετά θα γίνει προκήρυξη για ένα σημαντικό αριθμό εργαζομένων στο νοσοκομείο για να τρέξει αυτή η διαδικασία, για να προχωρήσουμε και στην ολοκλήρωση της λειτουργίας του νοσοκομείου. 
Περιμένουμε βεβαίως -και δε ρίχνουμε ευθύνες αλλού, όπως είπατε, κύριε συνάδελφε- από την Ιατρική Σχολή Αθηνών να μας δώσει την πρότασή της, ποιες ακριβώς κλινικές θα μεταφερθούν στο Χαϊδάρι, γιατί εμείς επιμένουμε ότι στο Χαϊδάρι πρέπει να γίνει το πανεπιστημιακό νοσοκομείο της Ιατρικής Σχολής Αθηνών. 'Αλλωστε είναι η μόνη Ιατρική Σχολή, η οποία δεν έχει πανεπιστημιακό νοσοκομείο, εκτός από το ότι μετατράπηκε το ΑΧΕΠΑΝΣ σε πανεπιστημιακό νοσοκομείο της Ιατρικής Σχολής Θεσσαλονίκης.
Βεβαίως δεν είναι αλήθεια ότι δεν έχει τις υποδομές ενός πανεπιστημιακού νοσοκομείου. Και αμφιθέατρο τριακοσίων θέσεων έχει και τέσσερις μεγάλες αίθουσες των εκατό θέσεων έχει και τέσσερις μικρότερες αίθουσες των τριάντα έως πενήντα θέσεων έχει και άλλες πέντε αίθουσες διδασκαλίας υπάρχουν και είναι όσες έχουμε, όχι σε όλα τα πανεπιστημιακά νοσοκομεία της Ελλάδος, αλλά όσες υπάρχουν στα πανεπιστημιακά νοσοκομεία της Ευρώπης.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Υφυπουργού)
Ολοκληρώνω, κύριε Πρόεδρε.
Βεβαίως γνωρίζετε ότι δόθηκε ένα τμήμα του οικοπέδου στην Ιατρική Σχολή για να κτίσει δίπλα την Ιατρική Σχολή και ακόμα να κτίσει εκεί όσα επιπλέον αμφιθέατρα χρειάζεται η Ιατρική Σχολή, εκτός βεβαίως του νοσοκομείου.
Είμαστε λοιπόν έτοιμοι να ξεκινήσουμε σταδιακά. Περιμένουμε την τελική πρόταση. Γίνεται μια διεργασία στην Ιατρική Σχολή και ελπίζουμε ότι σύντομα θα έχουμε την πρότασή της.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, γνωρίζετε καλύτερα, γιατί είσθε και Βουλευτής Β' Αθηνών, όπως γνωρίζει και ο κ. Παπαδήμας που ήταν εδώ πριν από λίγο και εγκαινίασε μαζί με τον Πρωθυπουργό αυτό το νοσοκομείο παραμονές των εκλογών του 2000 ότι ο Πρωθυπουργός εκείνη την ημέρα μας είπε ότι ο πολίτης της Δυτικής Αθήνας έχει τώρα, δίπλα στο σπίτι του, τις ίδιες ευκαιρίες και δυνατότητες άρτιας και πλήρους περίθαλψης, όσο είχε πριν τις δυσχέρειες προσπέλασης στις ίδιες υπηρεσίες. "Η λειτουργία", λέει ο Πρωθυπουργός, "αυτών των σύγχρονων μονάδων αλλάζει πλήρως την εικόνα για όλη τη Δυτική Αττική".
Νομίζω ότι θα έπρεπε κάποια στιγμή -και δεν είναι μόνο δική μου παραίνεση αλλά και φιλικών προς την κυβέρνηση συντακτών των εφημερίδων και καθημερινών συμβούλων του Πρωθυπουργού στον πρωινό καφέ- να σταματήσει ο Πρωθυπουργός να ασχολείται τόσο πολύ με την επιβίωση της δημοκρατίας και ας ασχοληθεί και λίγο με την επιβίωση των κατοίκων της Δυτικής Αθήνας, που βλέπουν πολλές φορές στη ζωή τους να παίζεται κορώνα-γράμματα, όταν έχουν ένα επείγον περιστατικό και πρέπει να διασχίσουν την κόλαση της Αθήνας για να φθάσουν σε κάποιο νοσοκομείο.
Νομίζω ότι για τα άλυτα προβλήματα που αναδεικνύουν οι συντάκτες στα διάφορα άρθρα τους, αλλά πάνω απ' όλα για την καθυστέρηση από το 1993 στην ολοκλήρωση και παράδοση αυτού του νοσοκομείου, δεν υπάρχει δικαιολογία. 
Μας είπατε, κύριε Υπουργέ, ότι έχουν ήδη γίνει τα τεστ λειτουργίας του νοσοκομείου, πλην όμως δεν υπάρχει ακόμα προσωπικό. 'Εχετε προσλάβει προσωπικό ή θα προσλάβετε; Πότε θα το προσλάβετε το προσωπικό και με ποιες διαδικασίες θα το προσλάβετε; Τι θα είναι αυτό; Πανεπιστημιακό προσωπικό ή προσωπικό στο ΕΣΥ; Σ' αυτά τα ερωτήματα δεν έχετε απαντήσει.
Πώς θα λειτουργήσει το νοσοκομείο, όπως λέτε τον Απρίλιο; Γράψε του χρόνου τον Απρίλιο. Και προκήρυξη μέσω του ΑΣΕΠ να κάνετε θα χρειαστείτε ένα χρόνο για να τελειώσει η διαδικασία. 
Ας αρχίσετε να παίρνετε κάποιες αποφάσεις, να τελειώνετε με τους γόρδιους δεσμούς, για να μην έρθουν οι επόμενες εκλογές και ξαναεγκαινιάσετε το νοσοκομείο και τελικά οι κάτοικοι της Δυτικής Αθήνας να μην το έχουν ακόμα στη διάθεσή τους. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κατ' αρχάς η δημοκρατία μας είναι πολύ ισχυρή και δεν κινδυνεύει. Βέβαια η δύναμή της είναι η συνειδητοποίηση των πολιτών.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, για υγεία μιλούμε τώρα.
Κύριε Υπουργέ, εγώ φταίω, αλλά δεν μπορούσα να διακόψω τον κ. Βαρβιτσιώτη. Μην το επεκτείνετε εσείς.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ο Πρωθυπουργός έχει ευθύνη να ενημερώνει τους πολίτες …
ΝΙΚΟΛΑΟΣ ΚΑΤΣΑΡΟΣ: Ο Πρωθυπουργός συμφωνεί μαζί σας; 
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο, κύριε Κατσαρέ. Θα τα πείτε σε άλλη ευκαιρία αυτά. Θα τα πούμε εδώ στη Βουλή πολλές φορές. 
(ΡΕ)
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Τώρα πραγματικά οι κάτοικοι, οι πολίτες της δυτικής Αττικής, θα δουν την ολοκλήρωση και τη λειτουργία του νοσοκομείου, το οποίο πλέον είναι προ των πυλών. Όπως είπα και στην αρχή, είναι μία πολύ μεγάλη και πολύ δύσκολη υπόθεση για όλους εμάς που δουλέψαμε στα νοσοκομεία όλη τη ζωή μας. Εσείς, κύριε Πρόεδρε, που το υπηρετήσατε σαν Υπουργός, ξέρετε πόσο δύσκολη υπόθεση είναι να ολοκληρωθεί ένα τέτοιο έργο. Τώρα, το ότι φτάσαμε προ των πυλών να ξεκινήσει είναι μία μεγάλη υπόθεση για όλους και είναι μεγάλη υπόθεση για τους πολίτες της δυτικής Αττικής, που θα έχουν, όπως είπε ο Πρωθυπουργός, όλες τις ευκαιρίες, μεγαλύτερες ευκαιρίες από κατοίκους άλλων περιοχών, όσες δυσκολίες και αν είχαν και αν έχουν μέχρι σήμερα.
Τώρα, σας είπα ότι εντός των ημερών υπογράφεται και ανακοινώνεται στην Εφημερίδα της Κυβερνήσεως ο οργανισμός και αμέσως μετά γίνεται η προκήρυξη. Βεβαίως, θα υπάρξουν και αποσπάσεις και, μαζί με τις κλινικές, και μετακινήσεις προσωπικού. Η ολοκλήρωση της λειτουργίας του θα γίνει σταδιακά. Δεν μπορούμε να δώσουμε ένα χρονοδιάγραμμα. Είναι βέβαιο όμως ότι σύντομα πλέον θα ξεκινήσει το νοσοκομείο.
Υπάρχει ένα κρίσιμο θέμα, στο οποίο εμείς επιμένουμε. Είναι το θέμα της απόφασης της Συγκλήτου της Ιατρικής Σχολής για τον προγραμματισμό του ποιες πανεπιστημιακές κλινικές θα μεταφερθούν εκεί, για να δώσουμε και εμείς το χρονοδιάγραμμα αυτής της μετακίνησης. Βεβαίως, είπα και στην αρχή ότι δεν είναι εύκολη υπόθεση και ελπίζω ότι σύντομα θα έχουμε την πρόταση και ότι όλα θα ξεκινήσουν μέσα στο χρονοδιάγραμμα που είπα νωρίτερα.
ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, είπατε ότι έχει ολοκληρωθεί ο οργανισμός;
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μάλιστα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η ιατρική σχολή όμως ακόμα δεν έχει απαντήσει για τις κλινικές.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Όχι, δεν έχει απαντήσει.
ΠΡΟΕΔΡΕΥΩΝ (Κωνσταντίνος Γείτονας): Καλώς.
ΦΡΑΓΚΛΙΝΟΣ ΠΑΠΑΔΕΛΛΗΣ: Μα, έγιναν εγκαίνια. Αυτό είπε και ο κ. Πρωθυπουργός.
ΠΡΟΕΔΡΕΥΩΝ (Κωνσταντίνος Γείτονας): Εμένα δεν μου επιτρέπεται να παρέμβω. Αυτό έπρεπε να το έχει πει ο κ. Υφυπουργός.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Έχω την ομιλία από τα εγκαίνια, κύριε Πρόεδρε. Το ξέρει ο κ. Γείτονας.
ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, μισό λεπτό, όλοι παρακολούθησαν. Επειδή με επικαλεσθήκατε, γι' αυτό ομιλώ υπό την ιδιότητά μου ως Βουλευτή της Β' Αθήνας. Όλοι ήμασταν εκεί, ξέρουμε ότι δεν επρόκειτο περί εγκαινίων. Ήταν επίσκεψη του Πρωθυπουργού στο έργο. Άλλο είναι τα εγκαίνια.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν κόψαμε την κορδέλα;
ΠΡΟΕΔΡΕΥΩΝ (Κωνσταντίνος Γείτονας): Εν πάση περιπτώσει δεν θα μίλαγα, όμως μου θυμίσατε την ιδιότητά μου ως Βουλευτού.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Είναι γνωστό το ενδιαφέρον σας για τη Β' Αθηνών.
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 403/19-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Υγείας-Πρόνοιας, σχετικώς με την αντιμετώπιση των προβλημάτων του Νοσοκομείου Ζακύνθου.
Η επίκαιρη ερώτηση του κ. Στριφτάρη έχει ως εξής: "Σε κινητοποιήσεις βρίσκονται οι εργαζόμενοι στο Νοσοκομείο της Ζακύνθου, με αίτημα αιχμής την πρόσληψη μόνιμου προσωπικού και κάλυψη των κενών οργανικών θέσεων, σαν ελάχιστο όριο και προϋπόθεση για να μπορέσουν να ανταποκριθούν στοιχειωδώς στις υγειονομικές ανάγκες των κατοίκων του νησιού.
Με το προσωπικό που διαθέτει σήμερα το Νοσοκομείο είναι αδύνατον να καλύψει τις αυξημένες ανάγκες που υπάρχουν μετά την ανάπτυξη νέων νοσηλευτικών κλινών από 80 σε 123 και την επέκταση των δραστηριοτήτων του Νοσοκομείου. Το προσωπικό παραμένει εδώ και χρόνια καθηλωμένο στους 209 εργαζόμενους, αριθμός κατά πολύ μικρότερος από αυτόν που ορίζει ο παλιός κανονισμός -δηλαδή για 80 κλίνες- που προβλέπει 369 εργαζόμενους. Η κατάσταση επιδεινώνεται από το γεγονός ότι το Νοσοκομείο επιβαρύνεται και με την αντιμετώπιση των πρωτοβάθμιας φροντίδας, καθώς οι μονάδες στερούνται προσωπικού και στοιχειώδη εξοπλισμό.
Οι εργαζόμενοι στο Νοσοκομείο ζητούν την άμεση κάλυψη των κενών οργανικών θέσεων, καθώς και την τοποθέτηση αξονικού τομογράφου και υπερηχογράφου.
Ερωτάται ο κ. Υπουργός εάν προτίθεται να προχωρήσει άμεσα στην αντιμετώπιση των οξυμένων προβλημάτων του Νοσοκομείου Ζακύνθου".
Θα απαντήσει πάλι ο Yφυπουργός Υγείας και Πρόνοιας κ. Νασιώκας. Ορίστε, κύριε Νασιώκα, έχετε το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, το Νοσοκομείο Ζακύνθου πράγματι αντιμετωπίζει σημαντικά προβλήματα. Για να ξεπεραστούν αυτά τα προβλήματα έχει ενταχθεί στο πρόγραμμα αναβάθμισης κτιριακών υποδομών και ενίσχυσης ιατρικού εξοπλισμού των νοσοκομείων και των τομών της πρωτοβάθμιας φροντίδας υγείας του Υπουργείου μας, με πίστωση 6,5 δισεκατομμυρίων δραχμών στο πρόγραμμα 2002-2006. Αυτό είναι για την ανέγερση του νέου Νοσοκομείου της Ζακύνθου και τον εξοπλισμό του και παράλληλα θα δοθούν 500 εκατομμύρια δραχμές για τις απαραίτητες παρεμβάσεις και την προμήθεια εξοπλισμού για το υπάρχον Νοσοκομείο, για τη συντήρηση δηλαδή και τον εξοπλισμό του υπάρχοντος Νοσοκομείου μέχρι να γίνει το καινούργιο.
(RG)







Και βεβαίως υπάρχει η δυνατότητα -γίνονται οι συζητήσεις και ο προγραμματισμός- να εγκατασταθεί, αν είναι δυνατόν από τον εξοπλισμό του μεγάλου προγράμματος ο αξονικός τομογράφος στις εγκαταστάσεις του υπάρχοντος νοσοκομείου, το συντομότερο δυνατό, για να ξεκινήσει. Με το καινούργιο νοσοκομείο θα έχουμε και τον καινούργιο οργανισμό. Μέχρι τότε, όμως, πράγματι πρέπει να στηρίξουμε όσο γίνεται το προσωπικό του συγκεκριμένου νοσοκομείου για να μπορεί να ανταποκριθεί στις νέες αυξημένες ανάγκες που υπάρχουν στα νοσοκομεία, αλλά και στις μεγάλες απαιτήσεις των πολιτών μας.
Γνωρίζετε ότι αυτό γίνεται με τρεις τρόπους. Κάναμε τρεις παρεμβάσεις. Η πρώτη είναι ότι για όποιο προσωπικό φεύγει, για τον προηγούμενο χρόνο αυτομάτως προκηρύσσεται η κάλυψή του. Δεύτερον, όσον αφορά τις δυνατότητες που είχαμε, εκτός αυτού του προσωπικού δόθηκε μια θέση επιμελητού Α΄ νεφρολογίας, πέντε θέσεων ΤΕ νοσηλευτικής, μια θέση ΤΕ βιολογίας ακτινολογίας, τέσσερις θέσεις ΔΕ αδελφών νοσοκόμων, μία θέση ΔΕ παρασκευαστών και τρεις θέσεις ΥΕ βοηθών υγείας προσωπικού. Αυτά βρίσκονται στην τελική εξέλιξη και το νοσοκομείο έχει προχωρήσει στη διαδικασία διορισμού των παραπάνω επιτυχόντων.
Παράλληλα ζητήθηκε από το ΑΣΕΠ -και εντός των ημερών θα γίνει η προκήρυξη- μια θέση ΠΕ διοικητικού λογιστικού, μια θέση ΤΕ διεύθυνση μονάδος υγείας και πρόνοιας και περιμένουμε να προχωρήσει αυτός ο διαγωνισμός. Με αυτό τον τρόπο -την ολοκλήρωση δηλαδή όλου του προγραμματισμού- πιστεύουμε ότι θα αντιμετωπιστούν τα μεγάλα πράγματι προβλήματα του νοσοκομείου της Ζακύνθου. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Καταρχήν θέλω να πω ότι τότε είχε 80 κλίνες, προέβλεπε 369 οργανικές θέσεις και έχει 209 εργαζόμενους, δηλαδή 160 άτομα λιγότερα από ό,τι είναι οι οργανικές θέσεις, αλλά τουλάχιστον θα έπρεπε να μπορέσει στοιχειωδώς να ανταποκριθεί τώρα με τις 123 κλίνες. Αυτό είναι το ζητούμενο και δεν είναι το μεγάλο ή νέο νοσοκομείο, το οποίο θα γίνει μετά από 5 ή 10 χρόνια και αν γίνει, γιατί αν κρίνω από αυτά που έγιναν στην πατρίδα μου στο Αγρίνιο από το 1984 έγιναν μελέτες, μπήκαν σε προγράμματα και ακόμη τα εγκαίνια δεν έχουν γίνει.
Θα θέλαμε πραγματικά να απαντήσει σε αυτό το ερώτημα ο κύριος Υφυπουργός, εάν δηλαδή είναι διατεθειμένη η Κυβέρνηση -όχι με αυτό το προσωπικό που ανήγγειλε που δεν ξεπερνά τους 20- να ανταποκριθεί, δηλαδή αν δώσει τη δυνατότητα η Κυβέρνηση στο νοσοκομείο της Ζακύνθου να ανταποκριθεί στις αυξημένες απαιτήσεις που έχει. Τώρα δεν μπορεί, φανταστείτε το καλοκαίρι που είναι τόσος ο κόσμος στη Ζάκυνθο τι πρέπει να κάνουν αυτοί οι άνθρωποι για να ανταποκριθούν τέλος πάντων στις ανάγκες του νησιού.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το ζητούμενο είναι να λειτουργήσει σωστά το νοσοκομείο, κύριε συνάδελφε, όπως ορθά θέσατε κι εσείς. Ζητούμενο είναι να γίνει το καινούργιο νοσοκομείο γιατί οι συνθήκες του παλιού νοσοκομείου δεν είναι οι καλύτερες και βεβαίως ο οργανισμός είναι ένα κείμενο που δείχνει πόσες θέσεις χρειάζονται, πόσοι εργαζόμενοι απαιτούνται σε συγκεκριμένη στιγμή, αλλά και αυτό πολλές φορές δεν είναι θέσφατο.
Πραγματικά τώρα έχουμε τη δυνατότητα να αυξήσουμε αυτές τις θέσεις που είπα. Αυτές είναι σε εξέλιξη, οι περισσότερες είναι για πρόσληψη. 
Δεύτερον, θα υπάρξουν καινούργιες προσλήψεις, οι οποίες δεν δόθηκαν ακόμη στο Υπουργείο και έτσι δεν μπορούμε να προγραμματίσουμε και να ανακοινώσουμε πόσες θα δοθούν στη Ζάκυνθο. Υπάρχει δυνατότητα να πάρει το νοσοκομείο της Ζακύνθου εργαζόμενους εποχιακούς για το καλοκαίρι. Και εκεί υπάρχει ένας ικανός αριθμός, αλλά δεν έχει προγραμματιστεί ακόμη. Σε κάθε περίπτωση, όμως, το θέμα θα λυθεί οριστικά με το να προχωρήσει το καινούργιο νοσοκομείο και με το να αναμορφώσουμε τον οργανισμό για το καινούργιο νοσοκομείο, ώστε να λειτουργεί καλύτερα. Υπάρχουν ελλείψεις, αλλά νομίζω ότι μπορούμε να τις αντιμετωπίσουμε κατά τη διάρκεια του χρόνου και κατά το καλοκαίρι. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου. 
Η με αριθμό 395/18.2.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη χρηματοδότηση κατασκευής του οδικού άξονα Λεύκτρου-Σπάρτης.
ΕΒ


Η επίκαιρη ερώτηση έχει ως εξής:
"Ο αυτοκινητόδρομος Αθήνα-Τρίπολη-Καλαμάτα αποτελεί μεγάλο δράμα για τους κατοίκους της Πελοποννήσου και της Λακωνίας, διότι μέσω αυτού θα συνδέονται με τα μεγάλα αστικά κέντρα της Ελλάδας και του εξωτερικού ταχύτερα με ασφάλεια και θα συμβάλει στη συνολική ανάπτυξη της περιφέρειας και του νομού.
Το τελευταίο διάστημα ανησυχητικές πληροφορίες που διαδίδονται από τον τοπικό τύπο έχουν προβληματίσει τους Λάκωνες για το χρόνο υλοποίησης του έργου και έχουν δημιουργήσει εύλογα ερωτήματα για τις προθέσεις της Κυβέρνησης.
Ερωτάται η κυρία Υπουργός:
Υπάρχει μελέτη σύνδεσης της Σπάρτης μέσω του Λεύκτρου με το μεγάλο αυτοκινητόδρομο;
Ποιες είναι οι προθέσεις της Κυβέρνησης για την κατασκευή αυτού του ουσιαστικού έργου για τη Λακωνία;
Προτίθεται η κυρία Υπουργός να εντάξει το έργο στο ΓΚΠΣ ή υπάρχουν άλλοι τρόποι χρηματοδότησης του;".
Θα απαντήσει ο Υφυπουργός ΠΕΧΩΔΕ κ. Τσακλίδης.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, θεωρώ πράγματι εύλογο το ενδιαφέρον του κυρίου συναδέλφου για το έργο του αυτοκινητόδρομου Τρίπολης-Καλαμάτας και Λεύκτρου-Σπάρτης, γιατί και για την Κυβέρνηση είναι ένα σοβαρό έργο για την ανάπτυξη της Πελοποννήσου αλλά και των περιοχών που αναφέρεται, αλλά και γιατί πράγματι και από δικές μου πληροφορίες υπάρχει μία προσπάθεια δημιουργίας σύγχυσης γύρω από το θέμα αυτό, κυρίως σε τοπικό επίπεδο.
Κύριε συνάδελφε, πρέπει να γνωρίζετε ότι ο δρόμος Τρίπολη-Καλαμάτα έχει μήκος 85 χιλιόμετρα. Από αυτά, από το Α΄ και Β΄ ΚΠΣ έχουν κατασκευαστεί περίπου τα 30 ή ολοκληρώνονται με έναν προϋπολογισμό περίπου 46 δισεκατομμύρια και μένουν 55 χιλιόμετρα. Ένα μέρος από τα 55 χιλιόμετρα θα κατασκευαστεί ως δημόσιο έργο στα πλαίσια του Γ΄ ΚΠΣ και κάποια άλλα κομμάτια, μαζί με το κομμάτι Λεύκτρο-Σπάρτη εντάχθηκαν στα συγχρηματοδοτούμενα έργα με το σύστημα της παραχώρησης. Τα κομμάτια αυτά είναι Λεύκτρο-Σπάρτη, είναι Λεύκτρο-Παραδείσια και Τσακώνα-Καλαμάτα. Για τα κομμάτια λοιπόν αυτά το Γ΄ ΚΠΣ έχουμε περίπου 60 δισεκατομμύρια. Τα 35 θα διατεθούν για τα κομμάτια που θα κατασκευαστούν ως δημόσια έργα και τα 25 δισεκατομμύρια θα είναι η δημόσια συμμετοχή στα έργα για τα κομμάτια που θα κατασκευαστούν με το σύστημα παραχώρησης. Σε αυτά εντάσσεται και το τμήμα Λεύκτρο-Σπάρτης. Τώρα πού βρισκόμαστε; 
Ο διαγωνισμός ξεκίνησε. Η πρώτη φάση με την προεπιλογή τελειώνει περίπου το Μάρτιο. Παράλληλα για τα κομμάτια αυτά, στα οποία συμπεριλαμβάνεται το τμήμα Λεύκτρο-Σπάρτη, μέχρι στιγμής έχουν γίνει η αναγνωριστική, γεωλογική προμελέτη, η προωθημένη αναγνωριστική προμελέτη οδοποιίας και επίσης έχει εκπονηθεί και έχει εγκριθεί η χωροθέτηση του άξονα.
Σε αυτή τη φάση γίνονται οι μελέτες των ανισόπεδων κόμβων και του παράπλευρου δικτύου, καθώς επίσης συντάσσεται και η μελέτη περιβαλλοντικών επιπτώσεων. Αυτά προσδοκούμε να τελειώσουν μέσα στον Απρίλιο.
Μετά από τις διαδικασίες αυτές, μπαίνουμε σε μια φάση διαβουλεύσεων με τους ομίλους που θα προεπιλεγούν. Προβλέπονται κάποιες περιβαλλοντικές μελέτες, τεχνικές προδιαγραφές κλπ. Και ξεκινάει αμέσως η δεύτερη φάση. Η δεύτερη φάση λοιπόν μέχρι να καταλήξουμε οριστικά στον παραχωρησιούχο θα κρατήσει μέχρι το τέλος του 2003 και βεβαίως η προσπάθεια είναι να συντονιστούμε μήπως και μπορούμε να επισπεύσουμε αυτό το χρονικό διάστημα. Από εκεί και πέρα θα έχουμε τον τελικό παραχωρησιούχο και ο χρόνος κατασκευής του έργου προβλέπεται να είναι πενταετής.
Επομένως το χρονοδιάγραμμα είναι περίπου το 2008 να είναι κατασκευασμένα όλα τα τμήματα αυτά και να λειτουργούν ως πλήρεις αυτοκινητόδρομοι. Αυτή είναι η απάντηση από πλευράς Υπουργείου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, ευχαριστώ πολύ για τις πολύτιμες πληροφορίες, αλλά θα ήθελα να σας ευαισθητοποιήσω για ορισμένα θέματα γενικά του Νομού Λακωνίας, επ΄ ευκαιρία της συζήτησης για την παράκαμψη του εθνικού δρόμου Τρίπολη-Καλαμάτα από Λεύκτρο για Σπάρτη.
(XA)


Σε μια έκδοση της Τράπεζας της Ελλάδος για τους νομούς της Ελλάδας βρίσκουμε ότι στο νομό Λακωνίας αναλογούν μόνο δώδεκα αυτοκίνητα ανά κάτοικο σε σχέση με την υπόλοιπη Ελλάδα που είναι είκοσι οκτώ αυτοκίνητα ανά κάτοικο. Πιο κάτω όμως, κύριε Υφυπουργέ, λέει το εξής: Η αναλογία τροχαίων ατυχημάτων ανά χίλιους κατοίκους το 1998 ήταν 2,4 και είναι ο πρώτος νομός της Ελλάδας σε τροχαία ατυχήματα. Κι αυτό τι λέει; Ότι δεν υπάρχει καλό οδικό δίκτυο στο νομό Λακωνίας. Δεν είναι ότι δεν είναι καλοί οδηγοί οι Λάκωνες. Μπορεί να συμβαίνει κι αυτό.
Ένα άλλο σημείο που θέλω να σας πω αφορά στα αυτοκίνητα που κυκλοφορούν σ' αυτούς τους δρόμους του νομού Λακωνίας. Έχουμε 12.000 επιβατηγά τα οποία σήμερα είναι 15.000, έχουμε τα φορτηγά σε κυκλοφορία λόγω του ότι ο νομός Λακωνίας δεν έχει άλλη πρόσβαση εκτός από την οδική. Οφείλουμε σαν Κυβέρνηση να δώσουμε μεγαλύτερη βαρύτητα σε ένα νομό ο οποίος δεν έχει καμία άλλη πρόσβαση παρά μόνο οδική. Έχουμε λοιπόν 15.000 φορτηγά σε κυκλοφορία και έχουμε και 6.000 γεωργικούς ελκυστήρες. Να λοιπόν ένα πολυπαραγοντικό σύστημα που μας δίνει το αποτέλεσμα ότι ο νομός Λακωνίας είναι πρώτος σε τροχαία ατυχήματα.
Εγώ λοιπόν συζητώ σήμερα εδώ να προχωρήσουμε όσο το δυνατόν πιο γρήγορα όλες τις μελέτες, ούτως ώστε ο νομός Λακωνίας να απολαύσει κι αυτός του πολιτισμού που προσφέρεται στους άλλους νομούς από τα μεγάλα οδικά έργα. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, αποδέχομαι όλες τις παρατηρήσεις που έκανε ο κύριος συνάδελφος. Πράγματι, υπάρχει πρόβλημα. Γι' αυτό και κρίθηκε ότι είναι αναγκαίο να εντάξουμε και το κομμάτι Λεύκτρα -Σπάρτη μέσα στα διευρωπαϊκά δίκτυα, σ' αυτό το σύστημα παραχώρησης. Πρέπει να το τονίσω ότι η ένταξή του ήταν εντελώς οριακή, αλλά ήταν πρώτη επιλογή της Κυβέρνησης. Και γι' αυτό και αύξησε τις δαπάνες συμμετοχής και, αν χρειαστεί, αν προκύψει μέσα από τις διαβουλεύσεις και από αυτό το στάδιο της προετοιμασίας, θα την αυξήσουμε κι άλλο. 
Να είστε βέβαιος, αγαπητέ κύριε συνάδελφε, ότι, επειδή είναι πρώτη προτεραιότητα και η Κυβέρνηση συμφωνεί απολύτως μ' αυτά που και εσείς αναπτύξατε, και παρακολουθούμε πολύ κοντά το έργο, ώστε να μη χάσουμε καθόλου χρόνο, αλλά και θα εξασφαλίσουμε πάση θυσία ό,τι χρειαστεί, ώστε το έργο αυτό να τελειώσει το γρηγορότερο δυνατό.
Και βεβαίως δεν μιλάμε μόνο για τον άξονα Τρίπολη-Καλαμάτα-Λεύκτρα-Σπάρτη-Κόρινθο-Τρίπολη. Το ίδιο διάστημα μέσα στα χρηματοδοτούμενα έχουμε και το δρόμο από Κόρινθο προς Πάτρα, έχουμε το δυτικό άξονα μέχρι την Πάτρα, έχουμε το δρόμο από Πάτρα- Πύργο- Τσακώνα. Άρα υπάρχει ένα σύμπλεγμα πλέον αυτοκινητόδρομου που μας δίνει τους άλλους δρόμους μικρότερης σημασίας, νομίζω ότι θα συμβάλει αποφασιστικά και στην ανάπτυξη της Πελοποννήσου και της Λακωνίας που το δικαιούται. 
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 409/19-2-2002 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Γεωργίας, σχετικώς με τη δανειοδότηση των αγροτών από την Αγροτική Τράπεζα με καλλιεργητικά δάνεια, λόγω των καταστροφών που υπέστησαν από την πρόσφατη κακοκαιρία.
Η επίκαιρη ερώτηση του κ. Κατσαρού έχει ως εξής:
"Είναι γνωστό ότι οι αγροτικές καλλιέργειες (αμπέλια, ελιές, οπωροφόρα δέντρα κλπ) υπέστησαν ολοκληρωτική καταστροφή από την τελευταία θεομηνία, κατά τη διάρκεια της οποίας το ψύχος έφθασε στους -25 C στην επαρχία Τυρνάβου. Η παραγωγή καρπών την τρέχουσα περίοδο είναι τελείως αδύνατη, προβληματική όμως θα είναι και για τις επόμενες χρονιές. Υπάρχει όμως υπόσχεση της Κυβέρνησης για πλήρη αποζημίωσή τους. Η ζωή όμως δεν τελείωσε, γι' αυτό και οι αγρότες προσπαθούν να περισώσουν ό,τι είναι δυνατόν ή να ξαναρχίσουν την επαγγελματική τους δραστηριότητα. Η Διεύθυνση του Υποκαταστήματος της ΑΤΕ Τυρνάβου αρνείται όμως να τους χορηγήσει καλλιεργητικά δάνεια με τη δικαιολογία ότι λόγω της πλήρους καταστροφής των καλλιεργειών τους δεν θα μπορέσουν να τα αποπληρώσουν. Το ίδιο πρέπει να συμβαίνει και σ' άλλα υποκαταστήματα. 
Το πρόβλημα είναι τεράστιο και χρειάζεται άμεση επίλυση.
Ερωτάται ο κ. Υπουργός σε ποιες ενέργειες θα προβεί για να δανειοδοτηθούν από την Αγροτική Τράπεζα με καλλιεργητικά δάνεια κατά την τρέχουσα περίοδο οι αγρότες των οποίων καταστράφηκαν ολοκληρωτικά οι καλλιέργειες από την τελευταία θεομηνία."
Θα απαντήσει ο Υφυπουργός Γεωργίας κ. Αργύρης. 
Κύριε Υφυπουργέ, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Στα μέτρα που έλαβε η Κυβέρνηση για την ανακούφιση των αγροτών από την πρόσφατη κακοκαιρία περιλαμβάνονται και οι πιστωτικές διευκολύνσεις. Σε όσους παραγωγούς έχουν πάρει καλλιεργητικά δάνεια με λήξη εντός του πρώτου εξαμήνου του 2002, αυτά καθίστανται άτοκα από τη λήξη τους μέχρι την πλήρη καταβολή των αποζημιώσεων.
(SX)


Θα πρέπει να πω εδώ ότι έχει ήδη ξεκινήσει η καταγραφή των ζημιών. Θα ισχύσει η διαδικασία των προκαταβολών. 
Επίσης, με τον τρόπο με τον οποίο γίνεται η αποτίμηση των ζημιών πιστεύουμε ότι πολύ γρήγορα θα αποδοθούν οι αποζημιώσεις για τις ζημιές στους παραγωγούς. 
Όσοι παραγωγοί θέλουν να πάρουν καλλιεργητικά δάνεια και δεν έχουν τις απαραίτητες διασφαλίσεις, εξετάζεται η λήψη -και είμαστε σε συνεννόηση με την Αγροτική Τράπεζα- για να μπορέσουν και οι ίδιοι να τύχουν των παραπάνω ευεργετικών διατάξεων και διευκολύνσεων. Εκτιμώ, όμως, ότι όπως εξελίσσονται τα πράγματα δεν θα υπάρχει πρόβλημα για τους παραγωγούς αυτούς, γιατί εάν έχουν υπερβεί το όριο μπορούν με διασφάλιση, παραχωρώντας την αποζημίωση των ζημιών, να πάρουν εύκολα και το νέο καλλιεργητικό δάνειο. Οι παραγωγοί που δεν έχουν υπερβεί το όριο, δεν έχουν κανέναν πρόβλημα και μπορούν άμεσα να πάρουν και καλλιεργητικό δάνειο. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσαρός έχει το λόγο. 
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, ήταν απογοήτευση μεγάλης έκτασης -έτσι θα το χαρακτηρίσω- η απάντηση του κυρίου Υφυπουργού Γεωργίας. 
Πρώτα απ΄ όλα, κύριε Υφυπουργέ, δεν αναφέρομαι στα δάνεια τα οποία ήδη ελήφθησαν και λήγουν εντός του πρώτου εξαμήνου του 2002. Αυτά είναι δάνεια τα οποία μπορεί να ελήφθησαν προ της καταστροφής. Αφορούν κυρίως δημητριακά, διότι αυτά τελειώνουν στις 30 Ιουνίου του 2002. Δεν πρόκειται περί αυτών. 
Όπως προκύπτει από έγγραφο της ΑΤΕ, το οποίο πρέπει να το έχετε, υπάρχει καταστροφή της φετινής παραγωγής 100%. Επομένως, από τους αναμενόμενους 200.000 τόνους καρπών -αμπέλια, οπωροφόρα δέντρα κλπ, ζωική παραγωγή, άλλες 100.000 περίπου- δεν πρόκειται να πάρουν απολύτως τίποτα. Και προκύπτει από το έγγραφο της ΑΤΕ ότι είναι ενδεχόμενο και τα προσεχή πέντε χρόνια να μην πάρουν απολύτως τίποτα. 
Γεννάται το ερώτημα: Εκείνοι οι οποίοι μέσα σε λίγες μέρες θα μάθουν ότι τα αμπέλια τους έχουν ξεραθεί τελείως, από τη ρίζα, όπως επίσης και τα δέντρα, ζητούν να ανασυστήσουν τους αμπελώνες τους ή τα περιβόλια τους. Σε αυτούς ούτε λίγο, ούτε πολύ είπατε ότι εάν δοθεί κάποια αποζημίωση για την ολοκληρωτική καταστροφή την οποία υπέστησαν, η Τράπεζα θα πάρει αυτή την αποζημίωση έναντι των δανείων. Μα, ακριβώς αυτό ζητάει η Αγροτική Τράπεζα. 
Επειδή μάλιστα δεν είναι και νόμω επιτρεπτή αυτή η κατακράτηση, όταν προέρχεται από τον ΕΛΓΑ, ζητεί ακριβώς τη συγκατάθεσή σας. Δώσατε τη συγκατάθεση προ ολίγου. Να κρατήσει λοιπόν, η Τράπεζα -να τη σώσουμε, να μη χαθεί- την αποζημίωση την οποία θα πάρουν οι αγρότες για να επανασυστήσουν τους αμπελώνες και τα περιβόλια τους και επομένως ας πεθάνουν αυτοί. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Υφυπουργέ, στην επαρχία Τυρνάβου, περί της οποίας πρόκειται, υπάρχει μικρός αγροτικός κλήρος και υπάρχει και η μονοκαλλιέργεια. Εάν, λοιπόν, αυτή την αποζημίωση την κρατήσει η Αγροτική Τράπεζα, θα πεθάνουν οι άνθρωποι. Αυτή είναι η πραγματικότητα. 
(Στο σημείο αυτό χτυπάει ξανά το κουδούνι λήξεως του χρόνου ομιλίας του κυρίου Βουλευτή)
Εκπλήττομαι από την ελαφρότητα με την οποία αντιμετωπίζετε αυτό το θέμα. Και χρησιμοποιώ τη λέξη "ελαφρότητα" γιατί θυμηθείτε, κύριε Αργύρη, τι λέγατε εσείς στη διάρκεια των αγροτικών κινητοποιήσεων, τι έλεγε ο κ. Λαλιώτης, τι έλεγε ο κ. Δρυς στους διαμαρτυρομένους αγρότες…
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κατσαρέ, ακουστήκατε.
ΝΙΚΟΛΑΟΣ ΚΑΤΣΑΡΟΣ: …σας ενδιαφέρει μόνο η κατάσταση της Αγροτικής Τράπεζας. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, σας ξέρω για πολύ προσεκτικό και δεν καταλαβαίνω τον εκνευρισμό σας. Φαίνεται ότι δεν θα έγινε κατανοητό αυτό που είπα, γιατί διαφορετικά δεν εξηγείται.
ΝΙΚΟΛΑΟΣ ΚΑΤΣΑΡΟΣ: Είστε βαθύς και δεν σας καταλαβαίνω.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Οι παραγωγοί θα πάρουν πλήρη αποζημίωση. Οι παραγωγοί που έχουν καλλιεργητικό δάνειο, οι αμπελουργοί που έχουν καλλιεργητικό δάνειο και λήγει στο πρώτο εξάμηνο του 2002 δεν θα επιστρέψουν τα χρήματά τους.

(TS)



Άρα, λοιπόν, δεν έχουν αυτή τη στιγμή την ανάγκη να πάνε να πληρώσουν τα χρήματα για να μην μπορέσουν να συνεχίσουν την εργασία τους. Και μάλιστα άτοκα, μέχρι να πάρουν την τελική τους αποζημίωση. Παραγωγοί που δεν είχαν πάρει καλλιεργητικό δάνειο, μπορούν να πάρουν καλλιεργητικό δάνειο μόνο με τη διαδικασία διασφάλισης από την αποτίμηση της ζημιάς.
Δεν έχει υπάρξει ποτέ άλλο τέτοιο ευεργητικό μέτρο για πληγέντες αγρότες από αυτά που εξήγγειλε η Κυβέρνηση. Γιατί θέλετε να διαστρεβλώνετε τα πράγματα; Πού δεν δέχεται το πρόβλημα που υπάρχει η Κυβέρνηση και δεν εξαγγέλλει πλήρη αποζημίωση, διευκόλυνση πιστωτική, άτοκη διευκόλυνση που δεν έχει συμβεί ποτέ στα χρονικά;
Επίσης, ξέρετε ότι θεσπίζεται η διαδικασία των προκαταβολών. Άμεσα οι παραγωγοί θα καταβάλλουν τις προκαταβολές. Για τους 3,5 χιλιάδες πληγέντες παραγωγοί του Τυρνάβου ήδη έχει ξεκινήσει η διαδικασία της αποτίμησης. Άμεσα θα αρχίσει η διαδικασία της προκαταβολής των χρημάτων από τις αποζημιώσεις.
Οι παραγωγοί έχουν ένα όριο δανειοδότησης 5 εκατομμύρια δρχ. και παίρνουν δάνειο 2 εκατομμύρια δρχ. Αυτοί δεν αντιμετωπίζουν κανένα πρόβλημα και θα πάνε άμεσα να κάνουν τη διαδικασία για να πάρουν το καλλιεργητικό ή όποιο άλλο δάνειο. Πού λοιπόν βλέπετε αυτή την ελαφρύτητα;
ΝΙΚΟΛΑΟΣ ΚΑΤΣΑΡΟΣ: Διαβάσατε το έγγραφο της ΑΤΕ; Το καταθέτω και για τα Πρακτικά.
(Στο σημείο αυτό ο Βουλευτής κ. Νικόλαος Κατσαρός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ το διάβασα το έγγραφο και το έχω εδώ, αλλά καλό θα ήταν να το διαβάσετε και όχι να το προσκομίζετε απλά.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 402/19-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος της στέγασης του Ιονίου Πανεπιστημίου.
(Θόρυβος στην Αίθουσα)
Σας παρακαλώ, κύριοι συνάδελφοι, μπορείτε να σταματήσετε, γιατί συνεχίζεται η διαδικασία; Αν θέλετε, μπορείτε και έξω να πείτε περισσότερα.
ΓΕΩΡΓΙΟΣ ΣΑΛΑΓΚΟΥΔΗΣ: Μία μικρή συνέχεια της επίκαιρης ερώτησης.
ΠΡΟΕΔΡΕΥΩΝ (Κωνσταντίνος Γείτονας): Καλώς, αλλά δεν το επιτρέπει ο Κανονισμός. Πρέπει να συνεχίσουμε με την επίκαιρη ερώτηση του κ. Χουρμουζιάδη.
Η επίκαιρη ερώτηση του κ. Χουρμουζιάδη έχει ως εξής:
"Το Ιόνιο Πανεπιστήμιο, δεκαεπτά χρόνια μετά την ίδρυσή του, ακόμα δεν έχει αιρετή Πρυτανεία και διοικείται από διορισμένη Διοικούσα Επιτροπή, δύο από τα τέσσερα τμήματά του δεν έχουν αυτονομηθεί ακόμα, ενώ εκρηκτικός είναι πλέον ο χαρακτήρας των προβλημάτων στέγασης που αντιμετωπίζει το Ίδρυμα.
Οι χωρίς αντίκρισμα υποσχέσεις της Κυβέρνησης και η αδιαφορία της να αντιμετωπίσει τα προβλήματα του Πανεπιστημίου ανάγκασε τους φοιτητές του Τμήματος Ξένων Γλωσσών, Μετάφρασης και Διερμηνείας που στεγάζεται "προσωρινά" από το 1985 σε κτίριο της Δευτεροβάθμιας Εκπαίδευσης να προχωρήσουν σε καταλήψεις των σχολών τους. Το στεγαστικό πρόβλημα βέβαια δεν περιορίζεται σ' αυτά τα δύο τμήματα. Για παράδειγμα, το Τμήμα Αρχειονομίας και Βιβληκοθηκονομίας στεγάζεται σε ενοικιασμένο ξενοδοχείο…
Ερωτάται ο κ. Υπουργός:
Ποια μέτρα θα πάρει επιτέλους η Κυβέρνηση και πότε, ώστε να αντιμετωπιστούν τα οξύτατα προβλήματα ολοκλήρωσης και στέγασης του Ιονίου Πανεπιστημίου;"
Θα απαντήσει ο Υπουργός Εθνικής Παιδείας και Θρησκευμάτων, κ. Ευθυμίου.
Έχετε το λόγο, κύριε Υπουργέ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Όπως είναι γνωστό και στον κύριο Χουρμουζιάδη, το Ιόνιο Πανεπιστήμιο ιδρύθηκε ταυτόχρονα με το Πανεπιστήμιο Θεσσαλίας και το Πανεπιστήμιο Αιγαίου το 1983. Και τα τρία Πανεπιστήμια είχαν την ίδια κυβερνητική φροντίδα και την ίδια κυβερνητική αρωγή. Θα έπρεπε όλοι να αναρωτηθούμε, γιατί άραγε το Πανεπιστήμιο Αιγαίου και το Πανεπιστήμιο Θεσσαλίας παρουσίασαν μία τόσο σπουδαία ανάπτυξη αυτά τα χρόνια και γιατί υπάρχει μόνο θέμα με το Πανεπιστήμιο Ιονίου.
Αυτό αποδεικνύει ότι δεν είναι αποτέλεσμα της κυβερνητικής πολιτικής, που οδήγησε στην άνθηση των άλλων δύο Πανεπιστημίων, αλλά κάτι υπάρχει στο Ιόνιο Πανεπιστήμιο, που συνειδητά και συστηματικά δείχνει κάθε φορά να παρεμποδίζει την ανάπτυξη του.
Συγκεκριμένα, εδώ και ενάμιση χρόνο με τη νέα διοικούσα επιτροπή έχουν ολοκληρωθεί και δρομολογηθεί αυτά που επισημαίνετε ως αναγκαία, κύριε Χουρμουζιάδη. Αναφέρω, για παράδειγμα, ότι ήδη έχει οδηγηθεί στην αυτοδυναμία το Τμήμα Μουσικών Σπουδών, αλλά εμποδίζεται η τυπική αναγνώριση της αυτοδυναμίας από την κατάληψη, που πραγματοποιούν οι φοιτητές του Τμήματος Ξένων Γλωσσών.
Επίσης, θα μπορούσε και μέσα σε έξι μήνες να έχει υπάρξει αυτοδυναμία και του δεύτερου τμήματος, του Τμήματος Ιστορίας και Αρχειονομίας, δεδομένου ότι έχει προκηρυχθεί η θέση του ενός καθηγητή, που χρειάζεται για να προχωρήσει στην αυτοδυναμία, έχει κηρυχθεί άγονη, αλλά δεν μπορεί να γίνει επαναπροκήρυξη, διότι πάλι υπάρχει κατάληψη, που εμποδίζει αυτές τις λειτουργίες του Ιδρύματος.
Άρα, σε έξι μήνες από τώρα θα μπορούσε μια ομαλή ζωή του Ιονίου να οδηγήσει στην αυτονόμηση, πράγμα που είναι τόσο επιθυμία του Υπουργείου Παιδείας και εντολή του στη διοικούσα επιτροπή όσο και επιθυμία της ίδιας της διοικούσας επιτροπής.
(ST)



ο

Είμαστε στη στιγμή που, μετά από δέκα επτά χρόνια, έχει επιλυθεί οριστικά το στεγαστικό. Αποδεχθήκαμε τη δωρεά, την παραχώρηση του οικοπέδου του δήμου στην οδό Αβραμίου, όπου έχει προγραμματιστεί η οικοδόμηση του στεγαστικού προγράμματος για το Τμήμα Ιστορίας και Αρχαιονομίας, έκτασης 4,5 τετραγωνικών χιλιομέτρων, αγοράσαμε από την Εθνική Τράπεζα δεύτερο οικόπεδο 6,5 στρεμμάτων, στο οποίο θα οικοδομηθεί το 5.000 τετραγωνικών κτήριο για το Τμήμα Μετάφρασης και Διερμηνείας και είμαστε σε φάση διαπραγμάτευσης για συνεχόμενο οικόπεδο είκοσι επτά στρεμμάτων, ώστε να επιλυθεί ενιαία το στεγαστικό. Γι' αυτό το στεγαστικό πρόγραμμα έχουν δεσμευθεί 7,9 δισεκατομμύρια δραχμές ή 23,2 εκατομμύρια ευρώ και όλα είναι στην πορεία εκτέλεσης. 
Ενώ λοιπόν όλα έχουν ωριμάσει για να υπάρξει και αυτονόμηση του Ιονίου και η οριστική επίλυση του στεγαστικού, κατά παράξενο τρόπο αναπτύσσεται μονομερώς από μία επίμονα σταθερή πλευρά μία μορφή κινητοποιήσεων που παραλύει το Ιόνιο την ώρα ακριβώς που έχουν επιλυθεί τα θέματά του και την ώρα που είναι διαυγής η πορεία στην αυτονόμησή του και στην απόκτηση της οριστικής και πλήρους στέγης του.
Θα επιμείνουμε στην υγιή εξέλιξη της πορείας της αυτονόμησης και της ολοκλήρωσης στεγαστικού γιατί είναι πράγματι στιγμή το Ιόνιο να ακολουθήσει τη λαμπρή πορεία όλων των άλλων ελληνικών πανεπιστημίων, κάτι που του αναλογεί από τη θέση του και τη φύση του. Είναι κυβερνητική δέσμευση, κυβερνητική ευθύνη αυτή η πορεία και θα το πετύχουμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
Αν δεν αισθανόμουν ότι είμαι υποχρεωμένος να τοποθετηθώ, θα έλεγα, κύριε Υπουργέ, ότι πραγματικά με απογοητεύσατε. Και ιδιαίτερα με τα δύο σημεία του λόγου σας όπου προσπαθήσατε να ισχυριστείτε ότι φταίνε οι κινητοποιήσεις. Μην ξεχνάτε ότι ο ελληνικός λαός, η ελληνική νεολαία δρα και ανταποκρίνεται με τον ίδιο τρόπο σε όλη την έκταση του ελλαδικού χώρου. Πώς είναι δυνατόν το πανεπιστήμιο του Αιγαίου και της Θεσσαλίας μέσα στο ίδιο χρονικό διάστημα να έχει πραγματικά, όπως είπατε, αποκτήσει τις δυνατότητες μιας τέλειας λειτουργίας;
Έτυχε να είμαι σε μια επιτροπή του πανεπιστημίου της Θεσσαλίας και είδα ότι είχε και τέτοια προβλήματα. Αλλά νομίζω ότι εκεί η φροντίδα του Υπουργείου σας ήταν πιο άμεση, αν θέλετε, ακόμα και πιο κυριαρχική και κατάφερε το πανεπιστήμιο της Θεσσαλίας να λύσει τα προβλήματά του. 
Ύστερα, από το άλλο μέρος της απάντησή σας διακρίνω δύο θέματα. Το ένα είναι ότι τώρα βρισκόμαστε στην αγορά των οικοπέδων και εκεί θα κτιστούν τα νέα κτίσματα και το δεύτερο είναι ότι πιστεύετε ότι θα αποκτήσουν κτήρια σιγά σιγά, άρα υπάρχουν κάποιες διεργασίες, κάποιες διαδικασίες. 
Φαίνεται ότι κάποτε το Υπουργείο παρεμβαίνει και λύνει προβλήματα, κάποτε όμως δεν το κάνει αυτό και γι' αυτό σας παρακαλώ, κύριε Υπουργέ, να δεσμευθείτε ότι αυτό του συμβαίνει σήμερα στο Ιόνιο Πανεπιστήμιο δεν οφείλεται στις κινητοποιήσεις και στις καταλήψεις, αλλά στο κενά που αναγκάζουν τους φοιτητές να καταλάβουν και να κινητοποιηθούν. 
Δείτε το αυτό το θέμα. είναι δυνατόν του Υπουργείο τελικά να αισθάνεται την πίεση των φοιτητών και να μη μπορεί να παρέμβει δημιουργικά; Ή οι φοιτητές βλέπουν την αδιαφορία -βάλτε μέσα σε εισαγωγικά τη λέξη- και γι' αυτό κινητοποιούνται και καταλαμβάνουν; 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Χουρμουζιάδη, δεν αρκέστηκα στην ούτως ή άλλως αξιόπιστη ενημέρωση από το σύνολο των φορέων του Ιονίου, της γενικής γραμματέως της περιφέρειας και του Νομάρχη. Δέχτηκα στο Υπουργείο και τη διοικούσα επιτροπή και αντιπροσωπεία των φοιτητών και αντιπροσωπεία όλων των τμημάτων. Έχω προσωπική εικόνα του θέματος. 
Αυτό που είναι βέβαιο, και το καταθέτω σήμερα στη Βουλή των Ελλήνων, είναι ότι υπάρχει και χρηματοδοτική βάση πλήρης και δεδομένη 7,9 δισεκατομμυρίων ή 23,2 ευρώ και δεσμευμένοι χώροι, ειδικότερα δε ο χώρος της οδού Αβραμίου που αναφέρω. Έχουμε έγκριση του κτηριολογικού προγράμματος, έχουμε ολοκλήρωση της μελέτης και το έργο βρίσκεται σε φάση δημοπράτησης.

(TR)

Το ίδιο ισχύει με το οικόπεδο που αγοράσαμε με την Εθνική. Είμαστε δηλαδή ακριβώς στην πλήρη ωρίμανση της επίλυσης του κτιριακού. Ταυτοχρόνως παίρνει αυτοδυναμία ήδη το Τμήμα Μουσικών Σπουδών και είναι θέμα πιθανόν και έξι μηνών η αυτοδυναμία του Τμήματος Αρχαιονομίας.
Το μόνο υπαρκτό πρόβλημα είναι ότι η διοικούσα δεν μπόρεσε να επιλύσει ενιαία τη μεταβατική φάση έως το 2004 δηλαδή, τη στέγαση του Τμήματος Διερμηνείας Ξένων Γλωσσών και βρήκε 1.000 τετραγωνικά εν διασπορά μέσα στην πόλη. Αυτό η ίδια η διοικούσα αναγνώρισε ότι είναι πρόβλημα, αλλά όλοι ξέρουμε ότι είναι και μεταβατική λύση διότι η ολοκληρωμένη, η πλήρης λύση, είναι ήδη στα χέρια μας. Και πραγματικά εγώ εκπλήσσομαι να υπάρχει μια κινητοποίηση ενώ έχει δοθεί η λύση με διαφανή τρόπο και υπάρχει όντως μια δυσχερής μεταβατική περίοδος που συζητήσαμε και με τη διοικούσα και το ίδιο το Τμήμα Ξένων Γλωσσών, εάν μπορέσουμε να βρούμε προσφορότερη λύση ως μεταβατική. 
Αλλά ειλικρινά το λέω και θα ήθελα μια και ο έλεγχός σας, κύριε Χουρμουζιάδη είναι μια ευκαιρία να επικοινωνήσουμε με το Ιόνιο, να υπάρχει απόλυτη συνείδηση ότι είμαστε ακριβώς στη φάση ολοκλήρωσης, είμαστε λίγο πριν πιούμε το νερό που θέλει το Ιόνιο για το πανεπιστήμιό του. Μην ξανακλωτσήσουμε τη βρύση. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των Επικαίρων Ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην Ημερήσια Διάταξη
ΤΩΝ ΕΠΕΡΩΤΗΣΕΩΝ
Θα συζητηθεί η υπ'αριθμόν 43/6 επίκαιρη επερώτηση των Βουλευτών της Νέας Δημοκρατίας κυρίων Ιορδάνη Τζαμτζή, Αλέξανδρου Κοντού, Σταύρου Παπαδόπουλου, Θεόφιλου Λεονταρίδη, Ευάγγελου Μπασιάκου, Ηλία Φωτιάδη, Ανέστη Αγγελή, της κυρίας Πόπης Φουντουκίδου, Αθανάσιου Νάκου, Κωνσταντίνου Καραμπίνα, Σταύρου Καλογιάννη και Γεώργιου Σαλαγκούδη, προς τον Υπουργό Γεωργίας για την απορρόφηση και αξιοποίηση των κοινοτικών κονδυλίων στον αγροτικό τομέα. 
Από τη Νέα Δημοκρατία ορίζεται ως Κοινοβουλευτικός Εκπρόσωπος για τη συζήτηση της Επερώτησης ο Βουλευτής Β' Θεσσαλονίκης, κ.Γεώργιος Σαλαγκούδης.
Το λόγο έχει ο πρώτος των επερωτώντων, ο κ.Ιορδάνης Τζαμτζής.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, είκοσι χρόνια πέρασαν από την πρώτη κυβέρνηση του ΠΑΣΟΚ τον Οκτώβρη του '81. 'Ηταν η εποχή της άρνησης της ΕΟΚ από το ΠΑΣΟΚ και τον Ανδρέα Παπανδρέου, ήταν η εποχή των συνθημάτων "ΕΟΚ και ΝΑΤΟ το ίδιο συνδικάτο", καθώς και το "Τιμές Αθηνών και όχι Βρυξελλών".
Αυτή την πολιτική, αυτά τα συνθήματα και άλλα πολλά το ΠΑΣΟΚ αναλαμβάνοντας την εξουσία και βλέποντας ποιά ήταν η πραγματικότητα, τα απέρριψε. 
Κύριοι συνάδελφοι, είχε τύχη η Ελλάδα που την Κυβέρνησε η Νέα Δημοκρατία, που την κυβέρνησε ο εθνάρχης Κωνσταντίνος Καραμανλής και την οδήγησε στην Ευρωπαϊκή 'Ενωση. 'Ηταν τυχεροί οι αγρότες μας που είμαστε σήμερα στην Ευρωπαϊκή 'Ενωση, διότι η κατάσταση μετά από 20 χρόνια διακυβέρνησης από το ΠΑΣΟΚ θα ήταν θλιβερή. Και την ένταξή μας στην Ευρωπαϊκή 'Ενωση, την οφείλουμε στη Νέα Δημοκρατία, την οφείλουμε στον Κωνσταντίνο Καραμανλή. 
Βρήκατε τότε έτοιμα προγράμματα, έτοιμα λεφτά από την Ευρωπαϊκή Κοινότητα. Ξεκίνησε το Α' Κοινοτικό Πλαίσιο Στήριξης και οι 'Ελληνες αγρότες γνώρισαν τις τιμές ασφαλείας για τα προϊόντα τους, γνώριζαν τις επιδοτήσεις και τις αποσύρσεις. Η Κυβέρνησή σας διαχειρίστηκε το Α' και το Β Κοινοτικό Πλαίσιο Στήριξης, τα ΜΟΠ και σειρά άλλων ευρωπαϊκών προγραμμάτων για την αναδιάρθρωση και την ενίσχυση της ελληνικής γεωργίας. Τα χρήματα αυτά δόθηκαν από την Ευρωπαϊκή 'Ενωση, όχι μόνο για να ενισχυθεί το εισόδημα του 'Ελληνα αγρότη, αλλά πρώτιστα για να γίνουν όλες εκείνες οι διαρθρωτικές αλλαγές, ώστε να ανοίξουν νέοι ορίζοντες για την ελληνική γεωργία. Τα χρήματα δόθηκαν για να ληφθούν όλα τα απαραίτητα μέτρα για να χαραχθεί μια νέα σύγχρονη πολιτική η οποία θα στήριζε τους αγρότες μας και θα τους βοηθούσε να σταθούν στα πόδια τους.
( XP )
Μια αγροτική πολιτική που θα τους εκσυγχρόνιζε και θα τους καθιστούσε ικανούς να ανταγωνιστούν τους εταίρους μας ή τους αγρότες τρίτων χωρών. Η ΕΟΚ μας έδινε χρήματα για να γίνουν όλα τα αναγκαία έργα υποδομής στη γεωργία, για να βελτιωθούν οι υποδομές στην τυποποίηση και να γίνουμε ανταγωνιστικοί, για να γίνουν έργα υποδομής στη διαχείριση των υδάτινων πόρων, εγγειοβελτιωτικά έργα, αρδευτικά δίκτυα ώστε να μειωθεί το κόστος παραγωγής. Έδινε επιδοτήσεις για την ενίσχυση του εισοδήματος των αγροτών. Επιδοτούσε τις εκριζώσεις και τις αναδιαρθρώσεις των καλλιεργειών. Επέτρεπε τις αποσύρσεις για να αντιμετωπίσουν σταδιακά τις απαιτήσεις της αγοράς. 
Δυστυχώς για τους αγρότες αποτύχατε οικτρά. Απέτυχαν οι αναδιαρθρώσεις καλλιεργειών γιατί δεν έγιναν σωστά. Πολλές φορές έπαιρναν χρήματα άνθρωποι που δεν τα δικαιούντο. Χρησιμοποιούσαν πλαστά τιμολόγια και γινόντουσαν κομπίνες προς όφελος υμετέρων. Στα έργα υποδομής έπαιρναν οι υμέτεροι χρηματοδοτήσεις από την Ευρωπαϊκή Ένωση, έφτιαχναν ένα γιαπί, έτρωγαν τις χρηματοδοτήσεις και άφηναν πίσω μόνο το γιαπί. Γέμισε η Ελλάδα με εγκαταλελειμμένα γιαπιά που θα γινόντουσαν εργοστάσια. 
Τότε φτιάξατε το νόμο 1541 για τους συνεταιρισμούς και καταργήσατε την εποπτεία των συνεταιρισμών από την Αγροτική Τράπεζα. Έτσι ανοίξατε διάπλατα την πόρτα στις ατασθαλείες, στην κακοδιαχείριση και στο φάγωμα των χρημάτων των αγροτών. Ορίζοντας διαχωριστικές γραμμές μεταξύ των αγροτών με τα ξεχωριστά ψηφοδέλτια, κάποιες διοικήσεις λυμαίνονταν τους συνεταιρισμούς διότι δεν υπήρχε κανένας έλεγχος. Δημιουργήθηκαν μαύρες τρύπες. Κάποιοι θησαύρισαν. Τα ίδια έγιναν και με τις αποσύρσεις. Οι ελεγκτές της Ευρωπαϊκής Ένωσης ανακάλυψαν ότι κάποιοι συνεταιρισμοί παρανομούσαν. Διαπίστωναν την κακοδιοίκηση και τη διαφθορά αλλά και το κακό νομικό πλαίσιο που υπήρχε. 
Βλέπατε την Ευρωπαϊκή Ένωση ως την παχιά αγελάδα που δεν θα πάψει ποτέ να δίνει γάλα, ως την κότα που θα κάνει πάντα τα χρυσά αυγά. Αυτή τη νοοτροπία την περάσατε στους αγρότες. Δεν τους είπατε την αλήθεια, δεν τους ενημερώσατε σωστά. Αφήσατε να εμπεδώνεται στους αγρότες η πεποίθηση ότι η ΕΟΚ είναι μια αστείρευτη πηγή εισοδήματος. Έτσι η ποιότητα και η αναζήτηση νέων αγορών πέρασε σε δεύτερη μοίρα. Υπήρχε πλέον η απόσυρση για την οποία δεν λέγατε στους αγρότες ότι κάποια στιγμή θα ελαχιστοποιηθεί. 
Οι αγορές χανόντουσαν σταδιακά είτε λόγω της κακής διαχείρισης και των οικονομικών ατασθαλιών όπως το σκάνδαλο για την υπεξαίρεση χρημάτων στην ΑΓΡΕΞ την κρατική εταιρεία που έκανε τις εξαγωγές -τα κομματικά σας στελέχη βρίσκονται στα δικαστήρια- είτε λόγω της ανύπαρκτης πολιτικής σας στον τομέα των εξαγωγών. Ακόμη χειρότερα είναι τα πράγματα στον τομέα των εγγειοβελτιωτικών έργων όπου η οσμή των σκανδάλων και της διαφθοράς είναι έντονη. Οι κακοτεχνίες χαρακτηρίζουν πολλά έργα. Οι υπερβάσεις των προϋπολογισμών είναι το σύνηθες φαινόμενο. Πολλά έργα από το Β' Κοινοτικό Πλαίσιο Στήριξης δεν ολοκληρώθηκαν και μεταφέρονται στο Γ' Κοινοτικό Πλαίσιο Στήριξης χαρακτηριζόμενα ως έργα γέφυρες. Πολλά έχουν μη επιλέξιμες δαπάνες. Σε άλλα χρειάζεται να διορθωθούν οι κακοτεχνίες με νέους προϋπολογισμούς για να μπορούν να λειτουργήσουν. 
Εξ αιτίας αυτής της κακοδιαχείρισης των χρημάτων της Ευρωπαϊκής Ένωσης για τον αγροτικό τομέα για τα έτη 1997 έως το 2000 επεβλήθησαν στη χώρα μας διορθώσεις ύψους 155,5 δισεκατομμυρίων δραχμών, όπως λέγεται στην κοινοτική ορολογία η υποχρέωση επιστροφής στο ΦΕΟΓΚΑ κοινοτικών πόρων. 
(MN)

Τα χρήματα αυτά είναι χρήματα των Ελλήνων αγροτών, είναι χρήματα της Ελλάδας, τα οποία εξαιτίας της κακοδιαχείρισης και της ανεπάρκειάς σας χάνονται.
Η απάντηση του αρμοδίου Επιτρόπου για θέματα γεωργίας κ. Φίσλερ σε ερώτηση του Ευρωβουλευτή της Νέας Δημοκρατίας του κ. Χατζηδάκη, σχετικά με τις διορθώσεις που εφαρμόστηκαν στην Ελλάδα κατά τα έτη 1997 έως 2000 στο πλαίσιο του Ευρωπαϊκού Γεωργικού Ταμείου είναι ξεκάθαρη. Τα χρήματα αυτά καλείται να τα επιστρέψει η χώρα μας λόγω αδυναμιών του συστήματος πληρωμών, του ολοκληρωμένου συστήματος διαχείρισης ελέγχων ή γενικότερων προβλημάτων του μηχανισμού καταβολής των ενισχύσεων, όπως ο μη σεβασμός των προθεσμιών πληρωμής κλπ. 
Αυτά τα ποσά επιβαρύνουν τον Κρατικό Προϋπολογισμό και μειώνουν τις εισροές μας. Αν υπολογίσουμε το σύνολο των μειώσεων για την περίοδο 1997-2000 αυτές αντιστοιχούν σε 39 δισεκατομμύρια δραχμές ετησίως και το ποσοστό των διαρθρώσεων ισοδυναμεί με το 4,3% επί των εισπράξεων της Ελλάδας από το Ευρωπαϊκό Γεωργικό Ταμείο.
Όπως επισημαίνει ο κ. Φίσλερ οι μειώσεις αυτές των κοινοτικών ενισχύσεων είναι είτε οριστικές είτε προσωρινού χαρακτήρα σύμφωνα με το άρθρο 14 του Κανονισμού 2040/2000. Τα μεγαλύτερα ποσά αφορούν πρώτον, τις αδυναμίες στο ολοκληρωμένο σύστημα διαχείρισης ελέγχων και είναι 65,5 δισεκατομμύρια δραχμές που είναι οριστικές οι μειώσεις και δεύτερον, τις αποφάσεις εκκαθάρισης λογαριασμών που είναι 86 δισεκατομμύρια δραχμές, οι οποίες έχουν και προσωρινό χαρακτήρα. Φυσικά, θα ισχυριστείτε ότι δεν υπάρχει πρόβλημα διότι τουλάχιστον τα 86 δισεκατομμύρια έχουν προσωρινό χαρακτήρα.
Κύριε Υπουργέ, η πρακτική που υπάρχει μέχρι σήμερα σας διαψεύδει. Το μεγαλύτερο ποσοστό των επιστροφών αυτών είναι οριστικού χαρακτήρα. Τουλάχιστον το 90% των προσωρινών παρακρατήσεων οριστικοποιείται και πολλές φορές έχουμε ακόμη και αύξηση. Τα ποσά που επιστράφηκαν στη χώρα μας μετά την οριστικοποίηση των παρακρατήσεων ήταν μέχρι σήμερα μηδαμινά. 
Όμως, όποιο και αν είναι το τελικό ποσό της παρακράτησης η ουσία είναι ότι η χώρα μας χάνει χρήματα από την Ευρωπαϊκή Ένωση. Οι αγρότες μας και γενικότερα, ο αγροτικός τομέας χάνει χρήματα και υπεύθυνοι είστε εσείς. Χάνουμε τα χρήματα εξαιτίας της κακοδιοίκησης που υπάρχει, των οικονομικών ατασθαλιών που γίνονται και της ανυπαρξίας ορθής αγροτικής πολιτικής, εξαιτίας της αδυναμίας σας να απορροφήσετε τα κοινοτικά κονδύλια και εξαιτίας της ανικανότητας σας να ελέγξετε μηχανισμούς και να αποτρέψετε τις οικονομικές ατασθαλίες.
Καταργήσατε τον Οργανισμό Βάμβακος, τον Οργανισμό Καπνού και τη ΔΙΔΑΓΕΠ και φτιάξατε τον ΟΠΕΚΕΠΕ. Σας επισημάναμε από την πρώτη στιγμή ότι είναι μεγάλο λάθος, πράγμα που αποδεικνύεται πόσο δίκιο είχαμε. Οι βαμβακοπαραγωγοί δεν γνωρίζουν ποια τιμή θα πληρωθούν και δεν ξέρουν αν θα πληρωθούν για το προϊόν που παρέδωσαν. Δεν γνωρίζουν τι θα γίνει με τις επιλέξιμες ποσότητες. Εσείς ακόμη λέτε ότι δεν γνωρίζετε τη συνολική ποσότητα της φετινής παραγωγής ενώ το βαμβάκι αυτό έχει εκκοκκιστεί, εσείς πότε θα ανακοινώσετε την τιμή; Φέτος, ο ΟΠΕΚΕΠΕ τα έκανε μούσκεμα με τις επιδοτήσεις! Ακόμη περιμένουν κάποιοι αγρότες για το σιτάρι και το καλαμπόκι τις επιδοτήσεις. Η διοίκηση του ΟΠΕΚΕΠΕ απαντούσε ότι τα λάθη οφείλονται στο λανθασμένο μηχανογραφικό υπόβαθρο. Οι περισσότεροι ροδακινοπαραγωγοί ακόμη δεν έχουν πάρει την επιδότηση των 16,2 δραχμών ανά κιλό. Όταν έπαιρναν την επιδότηση από τους βιομηχάνους, την έπαιρναν τον Δεκέμβριο. Πιο νωρίς. Τώρα, κρατούσατε τις επιδοτήσεις στην Αγροτική Τράπεζα και οι αγρότες δανείζονται από την Α.Τ.Ε. τα δικά τους λεφτά με τόκο, γιατί δεν εφαρμόζετε το νέο νόμο περί συνεταιρισμών; Έχετε σήμερα τους συνεταιρισμούς ανεξέλεγκτους. 

(ZE)

Δισεκατομμύρια δραχμές χάνονται και συνεχώς δημιουργούνται μαύρες τρύπες σε ορισμένους συνεταιρισμούς. Οι κτηνοτρόφοι μας καταχρεωμένοι, αργούν να πάρουν τις επιδοτήσεις. Αυτά διαπίστωσε η Ευρωπαϊκή 'Ενωση τα έτη 1997 έως το 2000 και επέβαλε αυτές τις μειώσεις στα χρήματα που θα πάρουν.
Κύριε Υπουργέ, έχετε οδηγήσει τους αγρότες σε απόγνωση. Σήμερα, το 50% των αγροτών ζει κάτω από τα όρια της φτώχειας δίχως καμιά στήριξη από την πολιτεία. Εξάλλου εσείς δηλώσατε ότι οι αγρότες πρέπει να προχωρήσουν μόνοι τους δίχως υποδομές. Καταχρεωμένοι οι αγρότες στην Αγροτική Τράπεζα, αγωνίζονται για να επιβιώσουν. Δουλεύουν σκληρά και πληρώνονται μετά από 6 έως 10 μήνες. 
Ξέρετε κανέναν, κύριε Υπουργέ, να δουλεύει και να πληρώνεται μετά από τόσους μήνες; Μόνο οι αγρότες. 
Παθαίνουν ζημιές και δεν αποζημιώνονται. 'Εχουν να πάρουν αποζημιώσεις από τα ΠΣΕΑ για ζημιές που έπαθαν το 2000, δηλαδή πριν από 2 χρόνια. Και εσείς, έρχεσθε και τους υπόσχεσθε ότι θα αποζημιωθούν για τις φετινές ζημιές μέχρι τον Μάϊο. Αυτό θα γίνει μόνο εάν γίνουν εκλογές. 
Ο κόμπος όμως έφθασε στο χτένι. Οι αγρότες αγανάκτησαν, γιατί δεν μπορούν να επιβιώσουν. Γι' αυτό βγήκαν με τα τρακτέρ στους δρόμους. Τους έβγαλε στους δρόμους η ανυπαρξία αγροτικής πολιτικής από την πλευρά της Κυβέρνησής σας. Τους έβγαλε στους δρόμους η αδιαφορία της Κυβέρνησής σας. Τους έβγαλε στους δρόμους η ανικανότητά σας να δώσετε λύση στα προβλήματά τους και να διαφυλάξετε τα συμφέροντά τους. Εσείς, όχι μόνο δεν δίνετε λύση στα προβλήματα αυτά, αλλά χάνετε και τα χρήματα που δικαιούνται από την Ευρωπαϊκή 'Ενωση όπως αυτά τα 155, 5 δισεκατομμύρια δραχμές. 
Γι' αυτό οι αγρότες σήμερα στηρίζουν τη Νέα Δημοκρατία, στηρίζουν τον Κώστα Καραμανλή.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοντός έχει το λόγο.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, είναι γεγονός ότι η τάξη εκείνη η οποία περισσότερο από όλες τις άλλες τάξεις έχει οδηγηθεί σε δεινή οικονομική θέση, έχει οδηγηθεί σε απόγνωση από τις πολιτικές των Κυβερνήσεων Σημίτη, είναι η αγροτική τάξη. Και βέβαια εάν σήμερα ήταν εδώ οι αγρότες και μας άκουγαν να σας καταγγέλλουμε για την ανικανότητά σας στην απορρόφηση Κοινοτικών κονδυλίων στήριξης των αγροτών αλλά κυρίως για το γεγονός ότι πρέπει να επιστρέψουμε 155 δισεκατομμύρια δραχμές που έχουν σαν στόχο την ενίσχυση των αγροτών, εξαιτίας αδυναμιών του συστήματος πληρωμών ή γενικότερων προβλημάτων του μηχανισμού καταβολής των ενισχύσεων για την περίοδο 1997-2000, τότε για άλλη μια φορά οι αγρότες μας θα ένοιωθαν αγανάκτηση, πικρία και έντονη θα ένοιωθαν την ανάγκη να επαναστατήσουν ενάντια στις πολιτικές σας. 
Πρέπει όμως να πούμε και ποια είναι τα αίτια της κακοδαιμονίας της ελληνικής γεωργίας:
Ο πρώτος λόγος είναι ο έντονος κομματισμός που έχετε επιφέρει στο Υπουργείο Γεωργίας με αποτέλεσμα τη διάλυση των Οργανισμών του Υπουργείου.
Ο δεύτερος λόγος είναι η ανικανότητά σας να σχεδιάσετε, να προγραμματίσετε και να εφαρμόσετε πολιτικές στήριξης της ελληνικής γεωργίας.
Και βέβαια ο τρίτος λόγος είναι ότι οι Οργανισμοί που έχετε στο Υπουργείο Γεωργίας, άλλοι υπολειτουργούν, άλλοι δεν λειτουργούν καθόλου, αλλά ακόμη και αυτοί που λειτουργούν, όχι μόνο δεν στηρίζουν τους 'Ελληνες αγρότες, αλλά απεναντίας τους δημιουργούν σωρεία προβλημάτων. Απόδειξη είναι ο ΟΠΕΚΕΠΕ, ο οποίος έχει την κύρια ευθύνη στην καθυστέρηση της καταβολής των επιδοτήσεων των αγροτών. Μεγάλες καθυστερήσεις με αποτέλεσμα τη φετινή χρονιά με τη σωρεία των προβλημάτων των αγροτών πάρα πολλοί αγρότες να μην έχουν πάρει τις επιδοτήσεις μέχρι τα Χριστούγεννα και να μην μπορούν να κάνουν Χριστούγεννα.
Πέρα από αυτό, οι ελεγκτικοί μηχανισμοί του ΟΠΕΚΕΠΕ είναι ανύπαρκτοι και όπως έχει αποδειχθεί αυτή είναι η κύρια αιτία της δημιουργίας μεγάλων προβλημάτων και στο βαμβάκι και στο ελαιόλαδο. 
Την κακή λειτουργία του ΟΠΕΚΕΠΕ έχετε αποδεχθεί και εσείς, κύριε Υπουργέ, όταν δηλώσατε στην Επιτροπή παραγωγής και Εμπορίου της Βουλής ότι δεν είσθε ικανοποιημένος από τη λειτουργία του. 
(DP)



Συμφωνούμε μαζί σας, σας είχαμε προειδοποιήσει γι' αυτό και περιμένουμε να μας πείτε τι μέτρα θα πάρετε έτσι ώστε επιτέλους ο οργανισμός αυτός να λειτουργήσει αποτελεσματικά. 
Εκπαίδευση αγροτών. Η Ελλάδα είναι η τελευταία χώρα στην υλοποίηση προγραμμάτων εκπαίδευσης αγροτών όταν όλοι πολύ καλά γνωρίζουμε ότι πρέπει να εκπαιδευτούν οι αγρότες σε νέες μεθόδους παραγωγής των αγροτικών προϊόντων μείωσης του κόστους παραγωγής, σε νέα προϊόντα σε δυναμικές καλλιέργειες. Και όμως επειδή δεν λειτουργεί ο οργανισμός "ΔΗΜΗΤΡΑ" του Υπουργείου Γεωργίας δεν απορροφούμε προγράμματα, δεν εφαρμόζουμε προγράμματα και είμαστε οι τελευταίοι απ' όλες τις χώρες της Ευρωπαϊκής Ένωσης στην εκπαίδευση των αγροτών.
Βιολογικά και οικολογικά προϊόντα. Είναι τελευταία η Ελλάδα γιατί οι σχετικές υπηρεσίες υπολειτουργούν, γιατί ο Οργανισμός Πιστοποίησης υπολειτουργεί. Η Ελλάδα η οποία θα έπρεπε ως αγροτική χώρα να είναι η πρώτη σε καλλιέργειες βιολογικών προϊόντων, η πρώτη σε απορρόφηση προγραμμάτων για οικολογικά και βιολογικά προϊόντα είναι η τελευταία. 
Αγροτική έρευνα. Ξέρετε πολύ καλά -και δεν παίρνετε μέτρα, το έχουμε καταγγείλει- ότι το ΕΘΙΑΓΕ βρίθει σκανδάλων και ατασθαλιών, ότι με τη νέα του δομή είναι αντίθετοι οι ερευνητές του ιδρύματος και ότι αυτοί λένε τελικά ότι το ίδρυμα έχει ξεφύγει από τον αρχικό του σκοπό και ότι δεν στηρίζει ούτε βοηθά την αγροτική έρευνα.
Και πρέπει να τονίσουμε ότι και από το Γ΄ Κοινοτικό Πλαίσιο Στήριξης, την τελευταία μεγάλη ευκαιρία για τη χώρα μας, την τελευταία μεγάλη ευκαιρία για την Ελλάδα, πρέπει να πούμε ότι δεν έχουμε απορροφήσει ούτε ένα ευρώ παρότι η αφετηρία του ήταν το 2000. 
Πρέπει επίσης να αναφέρουμε ότι η σοβαρή καθυστέρηση στην κατάρτιση του αμπελουργικού μητρώου μας στερεί σημαντικές ενισχύσεις από την Ευρωπαϊκή Ένωση για την αναδιάρθρωση των αμπελώνων. Και βέβαια ότι η μη ολοκλήρωση του ελαιοκομικού μητρώου θα μας δημιουργήσει -και σας προειδοποιούμε γι' αυτό- σοβαρά προβλήματα και καθυστερήσεις στην καταβολή των επιδοτήσεων του ελαιολάδου στο μέλλον. Και επειδή μιλούμε για μητρώα δεν πρέπει επιτέλους να μας πείτε τι γίνεται με το μητρώο αγροτών το οποίο ανασύρεται από τα συρτάρια προεκλογικά και ξαναβάζετε πολύ πιο βαθιά στο συρτάρι μετεκλογικά. Πώς θα στηριχτούν οι πραγματικοί αγρότες κύριε Υπουργέ, όταν δεν γίνεται καμία κουβέντα για το μητρώο αγροτών και όταν δεν εφαρμόζεται το μητρώο αγροτών; Και επειδή όλοι -πλην του Έλληνα Πρωθυπουργού ο οποίος δήλωσε ότι αυξάνεται ο αγροτικός πληθυσμός- γνωρίζουν πολύ καλά ότι γηράσκει ο αγροτικός πληθυσμός, ότι ερημώνει η ύπαιθρος ένα πράγμα πρέπει να ξέρετε: Ότι και τα προγράμματα των νέων αγροτών και αυτά θα καθυστερήσουν και πολλοί λίγοι νέοι αγρότες θα ενταχθούν σε αυτά. Θα μπορούσα να αναφέρω και άλλα παραδείγματα, θα μπορούσα να σας δώσω στοιχεία της ανικανότητας των πολιτικών, της ανυπαρξίας των κυβερνήσεων Σημίτη στη στήριξη του αγροτικού τομέα. Πολιτικών που θα έπρεπε να έχουν σαν στόχο την καλύτερη οργάνωση των υπηρεσιών, την καλύτερη οργάνωση των μηχανισμών για την απορρόφηση αυτών που οι Έλληνες αγρότες δικαιούνται να εισπράξουν από την Ευρωπαϊκή Ένωση. Φαίνεται όμως τελικά ότι είναι αλήθεια ότι επικρατεί στο Υπουργείο Γεωργίας η αντίληψη ότι οι αγρότες ευημερούν άρα δεν πρέπει να στηριχτούν ή ότι τα γρανάζια ενός ανάλγητου κομματικού μηχανισμού είναι πάνω το συμφέρον των αγροτών και δεν επιτρέπουν την ομαλή και προς όφελος των αγροτών λειτουργία του. 
Επιτέλους πρέπει να ξεπεραστούν τέτοιες αντιλήψεις. Πρέπει να χρησιμοποιηθούν και να αξιοποιηθούν όλα τα μέσα που μας δίνει η Ευρωπαϊκή Ένωση. Να αξιοποιηθεί και το τελευταίο ευρώ διότι πρέπει να ξέρουμε ότι αν δεν γίνει αυτό τότε θα είναι πάρα πολύ δύσκολο να επιτύχει κάθε προσπάθεια που έχει σαν στόχο να αποκολληθεί η ελληνική γεωργία από το τέλμα που την έχει οδηγήσει η Κυβέρνηση Σημίτη. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, κύριε Υπουργέ, μας δόθηκαν μέχρι τώρα πολλές ευκαιρίες εδώ μέσα στη Βουλή να αναπτύξουμε τα προβλήματα των αγροτών, των συμπολιτών μας αλλά οι απαντήσεις σας ήταν πάντοτε ασαφείς.
Εκφράζω την ανησυχία μήπως και πάλι σήμερα δεν δώσετε τις απαντήσεις οι οποίες θα πρέπει όχι να ικανοποιήσουν εμάς αλλά να ικανοποιήσουν το δημόσιο αίσθημα, τους αγρότες οι οποίοι σας έδωσαν μέχρι τώρα πολλά μηνύματα. Σας είπα ότι είναι πολλά όλα αυτά τα χρόνια, αλλά δυστυχώς παρατηρούμε και πάλι δεν θα δώσετε και τις δέουσες απαντήσεις αλλά θα αναλώνεστε περί άλλων χωρίς συγκεκριμένες θέσεις.

(AD)


Στη δραματική μείωση των αγροτικών νοικοκυριών της χώρας και την πλήρη εξάρτηση της αγροτικής παραγωγής από τις κοινοτικές ενισχύσεις, οι οποίες αποτελούν πλέον το 50% του αγροτικού εισοδήματος, έρχεται τώρα να προστεθεί και η επιστροφή πόρων -όπως σας είπαν και οι άλλοι συνάδελφοι- ύψους 155,5 δισεκατομμυρίων που επιβλήθηκαν στη χώρα μας λόγω των αδυναμιών του συστήματος πληρωμών ή γενικότερων προβλημάτων του μηχανισμού καταβολής των ενισχύσεων. Αυτές οι μειώσεις υπήρξαν λόγω αδυναμίας εφαρμογής του ολοκληρωμένου συστήματος διαχείρισης και ελέγχου εντός των θεσπισμένων προθεσμιών, λόγω αδυναμίας είσπραξης του συνόλου της οφειλόμενης συμπληρωματικής εισφοράς για το γάλα εντός των θεσπισμένων προθεσμιών και λόγω αθέτησης προθεσμιών οριζομένων στους κανονισμούς για πληρωμές προς δικαιούχους.
Τα χρήματα αυτά, φυσικά, επιβαρύνουν τον Κρατικό Προϋπολογισμό και μειώνουν, τελικά, τις εισροές στον αγροτικό τομέα από την Ευρωπαϊκή Ένωση. Κατέχουμε και εδώ ένα αρνητικό ρεκόρ ως χώρα - μέλος της Ευρωπαϊκής Ένωσης για την περίοδο 1997-2000, με ποσοστό 4,3% επί των εισπράξεων της Ελλάδας από το Ευρωπαϊκό Γεωργικό Ταμείο.
Θα σας αναφέρω ένα χαρακτηριστικό παράδειγμα, σύμφωνα με το οποίο το 1997 παρακρατήθηκαν χρήματα της τάξεως του 1,5 περίπου δισεκατομμυρίων δραχμών από αγρότες καπνοπαραγωγούς του Νομού Σερρών, εξαιτίας του ότι η Κυβέρνηση, μέσω του τότε Υπουργού Γεωργίας, δεν μπόρεσε να διεκδικήσει αυτά τα χρήματα, καθώς οι αγρότες δεν είχαν συμμετοχή σ' αυτό το πρόβλημα της προθεσμίας. Στην ουσία, εμπαίχθηκε ο αγροτικός κόσμος -και ιδιαίτερα οι καπνοπαραγωγοί του Νομού Σερρών- χωρίς να πάρουν το 20% των επιδοτήσεων του καπνού.
Κύριε Υπουργέ, φυσικά, αυτή η απελπιστική κατάσταση βαρύνει τους εναπομείναντες αγρότες όλης της χώρας, καθώς τα τελευταία χρόνια έχει αυξηθεί ραγδαία το κόστος παραγωγής, ενώ ταυτόχρονα έχουν γίνει μεγάλοι περιορισμοί στις καλλιέργειές τους. Αποτέλεσμα όλων αυτών είναι η μείωση του αγροτικού εισοδήματος από το 9% επί του ΑΕΠ στο 7% και, φυσικά, η εκτόπιση των ελληνικών αγροτικών προϊόντων από τις διεθνείς αγορές.
Οι κινητοποιήσεις των προηγούμενων ημερών έστειλαν ένα σαφές μήνυμα προς την Κυβέρνηση, η οποία έχει την ευθύνη γι' αυτή τη δραματική κατάσταση της μείωσης του αγροτικού πληθυσμού από 2,5% έως 3% ετησίως στον αγροτικό τομέα και της μείωσης του αγροτικού εισοδήματος. Όλα αυτά είναι απόρροια των τραγικών κυβερνητικών χειρισμών στην Ευρωπαϊκή Ένωση για όλα τα ζητήματα που αφορούν την ελληνική γεωργία.
Φυσικά, η παραπληροφόρηση και η γραφειοκρατία θριαμβεύουν σήμερα στο Υπουργείο Γεωργίας και στις υφιστάμενες υπηρεσίες του. Παράλληλα, ξοδεύονται εκατομμύρια για έντυπα προβολής προγραμμάτων, τα οποία βαφτίζονται συνέχεια ως νέα, ενώ δεν είναι τίποτα άλλο παρά η συνέχιση των παλαιών που η Ευρωπαϊκή Ένωση χρηματοδοτούσε στο παρελθόν. Πουθενά δεν παρουσιάζεται ένας συγκριτικός πίνακας με τα παλαιά και νέα προγράμματα, ώστε να γίνει κάποια σύγκριση, γιατί αυτή θα μαρτυρά ότι δεν προέκυψε τίποτα νέο και ότι δεν έχει διατεθεί καμία αύξηση ετήσιας χρηματοδότησης για το νέο αναπτυξιακό πρόγραμμα 2000-2006.
Φυσικά, η εικόνα στην ελληνική περιφέρεια δείχνει βαθιά κρίση, αναστάτωση και απογοήτευση. Κανένας δεν είπε μέχρι στιγμής την αλήθεια στους βαμβακοπαραγωγούς που παρέδωσαν το προϊόν τους χωρίς να έχουν πάρει τιμή! Παρέδωσαν πραγματικές ποσότητες παραγωγής, χωρίς να εισπράξουν τίποτα, με μηδενικά τιμολόγια! Τους κοροϊδεύετε με τις ενστάσεις και παρατείνετε το χρόνο εκδίκασης -ταυτόχρονα και την αγωνία τους- μέχρι να φτάσουμε στον Απρίλιο και αυτό το χρονικό διάστημα θα χρεωθούν τα εφόδιά τους, δανειζόμενοι με επαχθείς όρους και επιτόκια από την Αγροτική Τράπεζα!
Καθυστερήσατε, επίσης, να καταβάλετε τις επιδοτήσεις από λάθη και παραλείψεις της Κυβέρνησης και από τη δυσλειτουργία των νεοσύστατων οργανισμών του Υπουργείου Γεωργίας.


(PE)

Σε εξαιρετικά δυσμενή θέση βρίσκονται οι καπνοπαραγωγοί, σκεφτόμενοι ότι η καλλιέργεια αυτού του προϊόντος έχει ημερομηνία λήξης εξαιτίας των κακών χειρισμών της Κυβέρνησης τα προηγούμενα χρόνια, πράγμα που θα σημάνει τον οικονομικό μαρασμό και την κοινωνική αποσάρθρωση ολόκληρων περιοχών. 
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. Άννα Μπενάκη-Ψαρούδα) 
Σε εξαιρετικά δυσμενή θέση βρίσκονται και οι ελαιοπαραγωγοί στους οποίους περικόπτονται οι ενισχύσεις για χιλιάδες τόνους ελαιολάδου, καθώς υπάρχει εθνική υπέρβαση στο πλαφόν, που έχει θέσει και επιδοτεί η Ευρωπαϊκή Ένωση. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Μιλάτε για αναδιαρθρώσεις καλλιεργειών, χωρίς να αναφέρεστε σε εφικτά προγράμματα και υποδομές. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, ακούσατε το κουδούνι λήξης του χρόνου ομιλίας σας. Θα χρησιμοποιήσετε και το χρόνο της δευτερολογίας σας;
ΘΕΟΦΙΛΟΣ ΛΕΟΝΤΑΡΙΔΗΣ : Κυρία Πρόεδρε, θα πάρω και το χρόνο της δευτερολογίας μου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει.
ΘΕΟΦΙΛΟΣ ΛΕΟΝΤΑΡΙΔΗΣ : Αφού η Κυβέρνηση άφησε να περάσουν εικοσιτέσσερις μήνες πλήρους απραξίας και να χαθεί πολύτιμος χρόνος για έργα του Γ΄ Κοινοτικού Πλαισίου Στήριξης, ακόμα δεν ξεκίνησαν τα έργα. Δεν ξέρουμε, επίσης, σε κάθε νομό ποιο εγγειοβελτιωτικό έργο θα γίνει. 
Δεν θελήσατε να φωνάξετε τους Βουλευτές της Αντιπολίτευσης, για να σας κάνουν προτάσεις, πάνω στις οποίες θα μπορούσε να γίνει ένας εποικοδομητικός διάλογος και να προκύψουν κάποια αποτελέσματα. Για παράδειγμα έχουμε στο Νομό Σερρών ολόκληρο ποταμό Στρυμόνα, αλλά το νερό καταλήγει στη θάλασσα και δεν αξιοποιούνται έργα υποδομής για αναδιαρθρώσεις καλλιεργειών. 
Δεν ενημερώσατε ποτέ τη Βουλή για το ποια έργα θα κάνετε. Τα προγράμματα των νέων αγροτών δεν έχουν ακόμα ξεκινήσει, όπως και τα σχέδια βελτίωσης. Επίσης, δεν έχουν εγκριθεί ούτε οι πρόωρες συνταξιοδοτήσεις. Πότε θα γίνουν όλα αυτά; Πέρυσι το Μάρτιο μας λέγατε για τον Οκτώβριο. Ο Οκτώβριος πέρασε και έχουμε σχεδόν φθάσει στο Μάρτιο. Πολλοί έχουν συνάψει δάνεια, για να αγοράσουν κάποια τρακτέρ και κάποιες άλλες μηχανές. Δυστυχώς, όμως, αυτήν τη στιγμή είναι αιωρούμενοι και κινδυνεύουν από δικαστικές αποφάσεις.
Το ίδιο θα συμβεί και με τις αποζημιώσεις για τις καταστροφές, που έγιναν από τις θεομηνίες. Οι περισσότεροι, όπως είναι γνωστό, θα αδικηθούν, γιατί και οι εκτιμήσεις είναι συνήθως άδικες, αλλά και τα χρήματα που διαθέτετε δεν θα φθάσουν για το μέγεθος αυτής της καταστροφής.
Κύριε Υπουργέ, εμείς για άλλη μια φορά κρούουμε τον κώδωνα του κινδύνου. Σας λέμε : Αφυπνιστείτε, για να μην παρασύρετε και τους αγρότες στο ναυάγιο της δικής σας Κυβέρνησης.
Το αγροτικό δυναμικό της χώρας έχει μειωθεί κατά χιλιάδες, οι οποίοι έχουν πάει στα μεγάλα αστικά κέντρα, γιατί είναι απογοητευμένοι από αυτό που επικρατεί σήμερα στην περιφέρεια. Άρα, είναι λογικό ότι αυξάνεται η ανεργία σήμερα στα μεγάλα αστικά κέντρα. 
Κρούουμε τον κώδωνα του κινδύνου, όπως σας είπα, εμείς που είμαστε Βουλευτές της περιφέρειας. Προσπαθούμε και εμείς ως Αντιπολίτευση να προτείνουμε διάφορες λύσεις. Δυστυχώς όμως, όπως σας είπα και στην αρχή, παρατηρούμε πως όλες οι απαντήσεις σας εδώ στη Βουλή, είτε γραπτές είτε προφορικές, είναι ασαφείς και δεν δίνουν λύσεις.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος, κ. Αγγελής.
ΑΝΕΣΤΗΣ ΑΓΓΕΛΗΣ : Κυρία Πρόεδρε, πάντα ο πολιτικός λόγος, όταν αφορά αγροτικά θέματα, είναι συναισθηματικά φορτισμένος. 
Θα έλεγα ότι δίκαια είναι συναισθηματικά φορτισμένος, κύριε Υπουργέ, όταν παρ' όλες τις διαβεβαιώσεις εκ μέρους της Κυβέρνησης τα αγροτικά προβλήματα εδώ και δεκαετίες παραμένουν. Θα έλεγα ότι αποτελεί ντροπή για τον πολιτικό κόσμο της χώρας, όταν δεν υπάρχει συγκεκριμένος σχεδιασμός, με απόλυτη τεκμηρίωση για το αγροτικό μέλλον της χώρας. 
Κύριε Υπουργέ, αυτά που συμβαίνουν δεν δικαιολογούν καμία αισιοδοξία. Το συγκεκριμένο θέμα, που έχουμε σήμερα προς συζήτηση και αφορά τα 155,5 δισεκατομμύρια ως επιστροφές πόρων προς την Ευρωπαϊκή Ένωση, αποτελούν ένα πρόβλημα, αλλά όχι το σημαντικότερο. Το σημαντικότερο είναι ότι επί της ουσίας έχετε εγκαταλείψει τον αγροτικό κόσμο και τον έχετε εγκαταλείψει με έναν τρόπο ανάλγητο. 
(LM)



Εγώ προσωπικά, ως Βουλευτής, σ' αυτήν την Αίθουσα πολλές φορές άκουσα την Κυβέρνηση να μας διαβεβαιώνει ότι τα προγράμματα των αγροτών, παραδείγματος χάρη σχέδια βελτίωσης, νέοι αγρότες, πρόωρες συντάξεις αρχίζουν στις 15 Ιουλίου. Δυο χρόνια μας διαβεβαιώνατε ότι αρχίζουν την άλλη μέρα, με αποτέλεσμα να έχουν περάσει αυτά τα δύο χρόνια και να μην έχει γίνει τίποτα. 
Είπαμε ότι χρειάζεται υποδομή, χρειάζεται τεκμηρίωση. Η συμπεριφορά προς ένα κλάδο του Γεωτεχνικού Επιμελητηρίου δεν είναι αυτή που αρμόζει. Επιτέλους θα πρέπει να γίνει αντιληπτό από την Κυβέρνηση ότι πρέπει να αναδείξουμε το ρόλο του Γεωτεχνικού Επιμελητηρίου. Πρέπει όμως να τον αναδείξουμε, όχι με ένα τρόπο αν θέλετε που χαρακτηρίζει χρόνια τώρα την ελληνική κοινωνία, δηλαδή με τη λογική του κομματισμού, αλλά με τη λογική της αξιοκρατίας. Σε μια εποχή που η γνώση αποτελεί κυρίαρχο εφόδιο, ο αγροτικός κόσμος άγεται και φέρεται από προεκλογικά συνθήματα. 
Βλέπω ότι διακηρύσσετε προγράμματα. 'Εως τώρα, επί δύο έτη έχετε επιτύχει μόνο σ' αυτό, στην εμφάνιση φυλλαδίων που έχουν προπαγανδιστικό χαρακτήρα και δεν αγγίζετε το αγροτικό πρόβλημα. 
Οι πρωτοβάθμια συνεταιρισμοί είναι διαλυμένοι επί της ουσίας. Πού είναι τα λόγια τα καλά, τα παλιά; Δημιουργήθηκαν γεωργικές ανώνυμες εταιρείες και σήμερα είναι καταχρεωμένες. 'Εγινε κατασπατάληση όχι μόνο εθνικών πόρων αλλά και κοινοτικών πόρων.
Οι εξαγωγές, το εμπορικό ισοζύγιο δεν σας προβληματίζουν; Υπήρχαν χρονιές πριν από το 1980 που οι αραβικές χώρες γίνονταν δέκτες αγροτικών προϊόντων. Σήμερα τι γίνεται; Οι Αγροεξαγωγές Α.Ε. που βρίσκονται; Ο ΟΠΕΚΕΠΕ που πήγε; Στις 15 Νοεμβρίου έπρεπε να έχουν πληρωθεί οι αγρότες. Δεν πληρώθηκαν. Στείλατε τις διορθώσεις μέσω δισκετών στις 7 Ιανουαρίου


Διαχρονικά λοιπόν διαπιστώνεται δυστυχώς, κύριε Υπουργέ, ότι παραμένετε ίδιοι, ανεπαρκείς και αδιάφοροι. Μόνο που η ανεπάρκειά σας έχει συνέπειες και επιπτώσεις σε έναν ζωτικό τομέα της ελληνικής οικονομίας, που είναι οι Έλληνες αγρότες, οι κτηνοτρόφοι και η ελληνική ύπαιθρος. Κουραστήκαμε να σας ακούμε να επικαλείσθε τις διεθνείς συγκυρίες και τις αποφάσεις της Ευρωπαϊκής Ένωσης, τη στιγμή που θα έπρεπε να συνειδητοποιήσετε ότι η ευθύνη είναι καθαρά δική σας, της Κυβέρνησης και των οργάνων σας, που διαχειρίζονται τις τύχες του αγροτικού κόσμου και της ελληνικής υπαίθρου.
Κύριε Υπουργέ, θα παρακαλούσα να μου εξηγήσετε σε τι μπορεί να φταίνε οι διεθνείς συγκυρίες και οι ευρωπαϊκές αποφάσεις, όταν εσείς αδυνατείτε να απορροφήσετε και να διαχειριστείτε ρευστό, ζεστό, καθαρό χρήμα που εισρέει από την Ευρωπαϊκή Ένωση και όταν κυρίως αυτή η ανεπάρκεια και η ακαταλληλότητα των αρμοδίων συνεπάγεται επιστροφές, συνεπάγεται επιβαρύνσεις του Έλληνα φορολογούμενου και του κρατικού προϋπολογισμού και μειωμένες εισροές από την Ευρωπαϊκή Ένωση. 39 δισεκατομμύρια δραχμές είναι κάθε χρόνο οι ετήσιες διορθώσεις, κύριε Υπουργέ, από το 1997 μέχρι το 2000 και πρόκειται για 155,5 δισεκατομμύρια δραχμές και αφορούν το σύνολο των επιστροφών από πόρους του Ευρωπαϊκού Γεωργικού Ταμείου του Τμήματος Εγγυήσεων. Και είσθε ακόμη στις θέσεις σας.
Αυτά μόνο στην Ελλάδα μπορεί να συμβαίνουν, αλλά, κύριε Υπουργέ, κάποτε επιτέλους σε αυτόν τον τόπο θα πρέπει να μιλήσουμε για τις χαμένες ευκαιρίες, τις λαθεμένες επιλογές, τις εκούσιες ή ακούσιες βλάβες των συμφερόντων του ελληνικού λαού και εν προκειμένω του Έλληνα αγρότη και κτηνοτρόφου.
Μην αιτιάσθε την Αντιπολίτευση, κύριε Υπουργέ, όπως εκ συστήματος κάνετε τα τελευταία χρόνια για τις διαμαρτυρίες των γεωργοκτηνοτρόφων. Την Κυβέρνησή σας, την πολιτική σας, τα όργανά σας και τις υπηρεσίες σας να ελέγξετε. Αν παραδεχθείτε ότι κάτι δεν πάει εκεί καλά, τότε ίσως προλαβαίνουμε, αν δεχθείτε και τις δικές μας προτάσεις, κάτι να διορθώσουμε, κάτι να κάνουμε, εάν βέβαια το θέλετε, εάν αποφασίσετε ότι επιτέλους χρειάζεται πολιτική, ότι χρειάζεται στρατηγική. Χρειάζεται όραμα και πολιτική βούληση.
Δυστυχώς, δίνετε την εντύπωση ότι είναι ενσυνείδητη πλέον πολιτική επιλογή σας η συρρίκνωση του αγροτικού κόσμου. Δίνετε την εντύπωση ότι η ανάπτυξη της υπαίθρου και η αγροτική οικονομία δεν είναι σημαντικές παράμετροι για την ανάπτυξη του τόπου και την εθνική οικονομία. Τουλάχιστον αυτό δείχνουν οι πολιτικές και οι πρακτικές σας.
Θα ήθελα να μου πείτε τα συμπεράσματά σας από τη διάλυση του Οργανισμού Βάμβακος, της ΔΙΔΑΓΕΠ, του Οργανισμού Καπνού, όταν καταφέρατε με τον OΠΕΚΕΠΕ να έχετε μέχρι σήμερα στο σκοτάδι τους βαμβακοπαραγωγούς, απλήρωτες τις επιδοτήσεις από το σιτάρι και το καλαμπόκι, με καθυστερήσεις τους κτηνοτρόφους, απλήρωτες τις επιδοτήσεις στους ροδακινοπαραγωγούς και πάει λέγοντας. Βέβαια, μην ψάχνετε να βρείτε ενόχους, λέγοντας ότι φταίνε όλοι οι άλλοι εκτός από σας. 
Κύριε Υπουργέ, χάσατε μεγάλες ευκαιρίες με το πρώτο και με το δεύτερο Πακέτο Ντελόρ. Καθυστερεί αδικαιολόγητα το πρόγραμμα εκσυγχρονισμού και βελτίωσης εγκαταστάσεων, το πρόγραμμα για τους νέους αγρότες, για την πρόωρη συνταξιοδότηση των αγροτών. Καθυστερεί το Γ΄ Κοινοτικό Πλαίσιο Στήριξης επικίνδυνα για τον αγροτικό κόσμο, με ό,τι αυτό μπορεί να συνεπάγεται. Πώς λοιπόν λέτε ότι πρέπει να αντιμετωπίσουμε τον διεθνή ανταγωνισμό; 
Έστω και τώρα, κύριε Υπουργέ, ακούστε αυτά που σας λένε και οι εκπρόσωποι των αγροτών, αλλά και εμείς οι Βουλευτές, που είμαστε κοντά στους αγρότες, από αγροτικές περιφέρειες και είμαστε οι άμεσοι αποδέκτες των προβλημάτων τους. Ας προσπαθήσουμε όλοι μαζί να κερδίσουμε το χαμένο χρόνο, να κερδίσουμε νέες ευκαιρίες. Κουραστήκαμε να είμαστε αρωγοί στις υποδομές, στην ανάπτυξη, στο εισόδημα. 
Κύριε Υπουργέ, φτώχεια και σκληρά εργαζόμενος στις ημέρες μας δεν πάνε μαζί. Οι αγρότες δουλεύουν σκληρά, αλλά δυστυχώς οι δείκτες είναι αποκαρδιωτικοί.
(RG)

Είναι θέμα υψίστης προτεραιότητας για μας, κύριε Υπουργέ το αγροτικό θέμα και η στήριξη της υπαίθρου έχει εθνική σημασία. Δεν πιστεύουμε, όμως, ότι μπορούν να τα βγάλουν πέρα μόνοι τους, όπως εσείς τους συμβουλεύσατε να κάνουν. Θέλουν στρατηγική, θέλουν ενημέρωση, θέλουν σαφή καθοδήγηση και συμπαράσταση από την πολιτεία, θέλουν ανθρώπους που θα αγωνιστούν σκληρά γι αυτούς, για να τους δώσουν τη θέση που πρέπει να έχουν στην ευρωπαϊκή και στην παγκόσμια αγροτική οικονομία και αγορά. Και αυτά δεν μπορεί, έτσι όπως πάει τουλάχιστον, η δική σας η Κυβέρνηση να τα επιτύχει.
(Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων Βουλευτών για πρωτολογίες. 
Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Σας ευχαριστώ, κυρία Πρόεδρε.
Κυρία και κύριοι συνάδελφοι, είναι η πρώτη φορά που διαπιστώνω ότι η Αξιωματική Αντιπολίτευση ουσιαστικά απορρίπτει την επερώτηση, την οποία η ίδια επέβαλε.
Παρατήρησα ότι και οι πέντε ομιλητές της Νέας Δημοκρατίας, χρησιμοποίησαν τουλάχιστον το 1/10 του χρόνου τους για να τοποθετηθούν και να αναπτύξουν το κείμενο της επερώτησής τους. Οι τοποθετήσεις κυμάνθηκαν από γεγονότα του 1981 ή του 1979 -ο πρώτος εκ των ομιλητών- μέχρι θέματα, τα οποία είναι στην τρέχουσα επικαιρότητα των αγροτών.
Αν θέλετε μπορείτε να κάνετε μια γενικευμένη επερώτηση για τα θέματα της αγροτικής πολιτικής. Η μόνη εξήγηση την οποία βρήκα για όλα αυτά τα οποία είπατε, κύριοι συνάδελφοι, είναι ότι διαπιστώσατε ότι στην πορεία της ανεύρεσης επιχειρημάτων για τη στήριξη της επερώτησής σας, καταλάβατε ότι έχετε κάνει ένα σοβαρότατο λάθος όσον αφορά την αντιπολιτευτική σας τακτική. Γιατί βεβαίως, αν κάνατε τον κόπο να μελετήσετε τα στοιχεία τα οποία έδωσε στη δημοσιότητα ο επίτροπος κ. Frank Fisler, προφανώς δεν θα κάνατε επερώτηση για το θέμα αυτό. Και ακριβώς γι αυτό το λόγο μιλήσατε επί παντός επιστητού, πράγματα πρωτοφανή. Άκουσα εδώ εισαγγελικό λόγο εκ των πρώτων των ομιλητών για πλαστά τιμολόγια, για κομπίνες, για εγκαταλειμμένα γιαπιά. Μα δεν υπάρχει ούτε μια λέξη στο κείμενό σας από αυτά τα πράγματα. Δεν είχατε άλλα επιχειρήματα για να πλήξετε την Κυβέρνηση; Μόνον αυτά; Αισθάνεστε την ανάγκη να παίξετε το ρόλο του δικηγόρου της Ευρωπαϊκής 'Ενωσης για παράδειγμα; Δε νομίζω ότι σας χρειάζεται αυτός ο ρόλος. Αφήστε τους επιθεωρητές της Ευρωπαϊκής Ένωσης να διαπιστώσουν εκείνοι εάν πράγματι έχουν συμβεί οι παρατυπίες, λάθη ή οτιδήποτε άλλο στους αγροτικούς συνεταιρισμούς. Δεν χρειάζεται από το επίσημο Βήμα της Βουλής να μιλάτε τόσο ανεύθυνα και χωρίς στοιχεία για το συνεταιριστικό κίνημα της χώρας.
Γι αυτό, λοιπόν, το λόγο καλόν είναι, πριν τουλάχιστον αναφερθείτε σε τέτοια ζητήματα, να κάνετε τον κόπο να μελετήσετε τα πραγματικά στοιχεία.
Θα ήθελα να σας παρακαλέσω, κύριοι συνάδελφοι, να λάβετε υπόψη σας για το δικό σας βεβαίως καλό μερικά στοιχεία τα οποία θα σας δώσω και τα οποία σας είναι χρήσιμα. Θέλω λοιπόν να σας διαβεβαιώσω ότι αυτά τα οποία άκουσα σήμερα εδώ με έπεισαν ότι δεν γνωρίζετε -τουλάχιστον, το τονίζω για άλλη μια φορά- το θέμα. Και δεν το γνωρίζετε, γιατί κάνετε ουσιαστικά το εξής λάθος. Εσείς μετράτε το χρόνο που οι επιθεωρητές και η Ευρωπαϊκή Επιτροπή καταλογίζει στη χώρα μια ποινή και παραγνωρίζετε πότε υπήρξε η αιτία δημιουργίας της απόφασης αυτής.
Γι αυτό το λόγο, κύριοι συνάδελφοι, θέλω να σας δώσω μερικά στοιχεία, τα οποία είναι απαραίτητα και τα οποία θα σας δώσουν τη δυνατότητα να καταλάβετε το πολύ σημαντικό λάθος της ανάπτυξης της επερώτησης την οποία κάνετε. Σας δίνω, λοιπόν, τα εξής στοιχεία και παρακαλώ μην κάνετε τον κόπο να γράφετε, θα τα πάρετε από τα Πρακτικά της Βουλής. 
Το ποσό το οποίο αναφέρετε εσείς, ως δημοσιονομικές διορθώσεις, αναφέρεται στα χρόνια από το 1990 μέχρι και το 2000.
ΕΒ


Θέλω, λοιπόν, να σας πω ότι το 1990 φαίνεται ότι παραγνωρίζετε ότι δεν υπήρξατε κυβέρνηση. Γιατί αν αυτό το ξέρατε δεν θα λέγατε αυτά τα οποία είπατε. Σας λέω λοιπόν ότι σ' αυτά τα 155,5 δισεκατομμύρια δραχμές περιλαμβάνονται και 59.855.000.000, δηλαδή 60 δισεκατομμύρια δραχμές, τα οποία είναι στην τριετία 1990-1993. Κάνετε έλεγχο εσείς εκ των υστέρων βεβαίως για τη συμπεριφορά της Νέας Δημοκρατίας; Θεωρείτε δηλαδή ότι και η Νέα Δημοκρατία επέδειξε αδυναμία, επέδειξε ολιγωρία να προασπίσει τα συμφέροντα των αγροτών και γι' αυτό το λόγο επεβλήθησαν τα πρόστιμα αυτά; Μα, είναι πράγματι λογική κόμματος αξιωματικής αντιπολίτευσης να επιδεικνύει τόση άγνοια βασικών στοιχείων; 
Κύριοι συνάδελφοι, έχω τονίσω επανειλημμένως ότι είμαι στη διάθεση οποιουδήποτε συναδέλφου να έρθει να του δώσω όλα τα στοιχεία τα οποία έχω στη διάθεσή μου. Και το λέω αυτό, κανένας συνάδελφος εκ των επερωτώντων δεν ήρθε να με ρωτήσει για τα στοιχεία αυτά. Δυστυχώς για σας. Διότι εάν ερχόσασταν θα σας είχα αποτρέψει από το να κάνετε αυτή την ανόητη επερώτηση την οποία κάνατε, χωρίς περιεχόμενο. Και όχι μόνο αυτό, αλλά δώσατε τη δυνατότητα στην κυβέρνηση να δώσει τα στοιχεία στην δημοσιότητα. 
Σας λέω, λοιπόν, το 1990, είχαμε πρόστιμο 1.847.000.000 δραχμές για εσφαλμένες λειτουργίες στον τομέα των ζωοτροφών, εξαγωγικές επιστροφές, ελαιόλαδο ενίσχυση παραγωγής και αυτό καταλογίστηκε το 1993. 
Το 1991 είχατε πάλι πρόστιμο 16.078.000.000 και αυτό ήταν για το ελαιόλαδο ενίσχυση παραγωγής, για το βαμβάκι ενίσχυση παραγωγής, για τον καπνό καταβολή πριμοδοτήσεων. Και αυτό καταλογίστηκε το 1994. 
Το 1992-1993 είχατε ποινές για το ελαιόλαδο ενίσχυση παραγωγής, οριστική εγκατάλειψη αμπελουργικών εκτάσεων, βαμβάκι ενίσχυση παραγωγής, καπνός, ενίσχυση παραγωγής, ξανά ελαιόλαδο, υπέρβαση προθεσμιών πληρωμής, ελαιόλαδο ενίσχυση παραγωγής, παρανομίες σε εξαγωγές και ενίσχυση, καπνός υπέρβαση των ποσοτήτων, οίνος οριστική εγκατάλειψη αμπελουργικών εκτάσεων, σιτηρά δημόσια αποθεματοποίηση, σκληρός σίτος ελλείπουσας ποσότητας. 
Αυτά εγένοντο το 1990-1993. Σύνολο 59 δισεκατομμύρια. Και από κει και πέρα αρχίζει το 1994 το οποίο έχει συνολικές ποινές 88.668.033.627. Σύνολο αυτά τα δύο 148.523.000.000 δραχμές. 
Παρακαλώ να μοιραστεί το κείμενο στους συναδέλφους έτσι ώστε να το γνωρίζουν και να μη κάνουν, λάθη άλλη φορά, από άγνοια στην επιχειρηματολογία τους. 

(Στο σημείο αυτό ο Υπουργός κ. Δρυς καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριοι συνάδελφοι, σας είπα και πριν ότι στην επερώτησή σας διέκρινα ότι υπάρχει μια σύγχυση όσον αφορά τη διαφορά που υπάρχει ανάμεσα στο έτος αναφοράς της διόρθωσης και στο έτος καταλογισμού. Διότι δεν είναι δυνατόν να χρεώνονται σωρευτικά στην τετραετία 1997-2000 διορθώσεις που αναφέρονται σε άλλες χρονικές περιόδους. Μη ξεχνάτε ότι σημαντικό μέρος των καταλογισμών αναφέρονται στις χρήσεις, που σας είπα, 1990-1993 ύψους 60 περίπου δισεκατομμυρίων δραχμών. Και 89 δισεκατομμύρια είναι αυτά που αναφέρονται στην εξαετία 1994-1999. Σύνολο 155 δισεκατομμύρια δραχμές. 
Πριν καταλήξει κανείς σε γενικά συμπεράσματα, θα πρέπει να γνωρίζει τι λένε τα στοιχεία και τις διαδικασίες της Ευρωπαϊκής Ένωσης. Άλλο πράγμα είναι οι διορθώσεις που προτείνουν οι ελεγκτές της ευρωπαϊκής επιτροπής -και βιάζεστε να γίνετε εισαγγελείς της χώρας σας- και άλλο πράγμα είναι οι καταλογισμοί που αποφασίζει η ευρωπαϊκή επιτροπή, δηλαδή το κολέγιο των επιτρόπων. Μεταξύ διορθώσεων και καταλογισμών μεσολαβούν διαδικασίες ενστάσεων και συνδιαλλαγής, όπως λέγεται με τα κοινοτικά όργανα. Αλλά και οι αποφάσεις καταλογισμών της ευρωπαϊκής επιτροπής, όπως γνωρίζετε μπορούν να προσβληθούν στο ευρωπαϊκό δικαστήριο. Δεν σημαίνει ότι επειδή η ευρωπαϊκή επιτροπή απεφάσισε αυτό, ότι είναι και τελικό το αποτέλεσμα. Δεν πρέπει λοιπόν να σπεύδουμε και να προεξοφλούμε και να προδικάζουμε δυσμενείς σώνει και καλά εξελίξεις για τη χώρα μας. Στο κάτω-κάτω νομίζω ότι σας ενδιαφέρει και σας ποιο θα είναι το τελικό αποτέλεσμα. 
Ένα άλλο ζήτημα, κύριοι συνάδελφοι, είναι οι ετεροχρονισμοί. Οι διορθώσεις μιας χρήσης αφορούν κατά κανόνα πορίσματα ελέγχων προηγουμένων χρήσεων. Αλλά και οι αποφάσεις καταλογισμών ενσωματώνουν διορθώσεις παλαιοτέρων χρήσεων όπως προκύπτουν μετά από τις διαδικασίες ενστάσεων και συνδιαλλαγής. 
(KA)


Συμπέρασμα: Την πορεία των καταλογισμών θα πρέπει να την εξετάζει κανείς μετά λόγου γνώσεως και σε βάθος χρόνου. Όχι με επιπόλαιο και αποσπασματικό τρόπο. 
Παράλληλα όμως πρέπει να τονίσουμε ότι η επιβολή διορθώσεων και καταλογισμών από την κοινότητα δεν είναι μόνο ελληνικό φαινόμενο. Μην κάνετε το λάθος να καταδικάζετε μονίμως αυτή τη χώρα. Θέλω να πιστεύω ότι και εσείς ενδιαφέρεστε για την ορθή λειτουργία της δημόσιας διοίκησης και την ελαχιστοποίηση των όποιων αδυναμιών έχει αυτή. 
Εγώ συμφωνώ με τον κ. Λεονταρίδη όπου πράγματι ο ΟΠΕΚΕΠΕ, το διάδοχο σχήμα του Οργανισμού Καπνού και του Οργανισμού Βάμβακος έχει ακόμα αδυναμίες. Και γι' αυτό το λόγο είμαστε εδώ για να βελτιώσουμε τις αδυναμίες αυτές. Δεν είπε κανείς ότι ο ΟΠΕΚΕΠΕ λειτουργεί άριστα. Βεβαίως έχει αδυναμίες και προσπαθούμε τις αδυναμίες αυτές να τις εξαλείψουμε.
Η χώρα μας λοιπόν στον τομέα αυτό έχει παράλληλη πορεία με όλες τις κοινοτικές χώρες, ιδίως τις μεσογειακές. Και δεν νομίζω ότι θα πρέπει τώρα να κατηγορήσουμε συλλήβδην όλες τις χώρες του μεσογειακού νότου. Κοινή διαπίστωση είναι ότι υπάρχει μια ιδιαιτερότητα στις μεσογειακές χώρες σε σχέση με τις βόρειες χώρες. 
Ποιες είναι αυτές οι ιδιαιτερότητες και γιατί εμείς έχουμε αυτούς τους αυξημένους καταλογισμούς σε σχέση με τις άλλες βορειοευρωπαϊκές χώρες;
Πρώτον είναι ο πολυτεμαχισμός του γεωργικού κλήρου, ο οποίος έχει σαν αποτέλεσμα την αυξημένη δυσκολία εφαρμογής των ελέγχων και βεβαίως των πολύπλοκων καθεστώτων ενίσχυσης προϊόντων στα πλαίσια των κοινών οργανώσεων αγορών. Άλλο πράγμα είναι η λειτουργία μιας κτηνοτροφικής οργάνωσης στη Γαλλία και άλλο πράγμα είναι η λειτουργία μιας αντίστοιχης οργάνωσης στην Κρήτη, στη Μακεδονία ή στην Καστοριά. Και δεύτερον στις ιδιαίτερες απαιτήσεις της διοικητικής οργάνωσης για την παρακολούθηση των καθεστώτων ενίσχυσης.
Με τη νέα πολιτική που ακολουθούμε στο Υπουργείο Γεωργίας έχουμε λάβει υπόψη όλες αυτές τις ιδιαιτερότητες και τις αδυναμίες που παρατηρήθηκαν στο παρελθόν.
Έρχομαι τώρα στο Ολοκληρωμένο Σύστημα Διοίκησης και Ελέγχου, στο ΟΣΔΕ, γιατί άκουσα μια κριτική ότι δεν λειτουργεί. Το ΟΣΔΕ είναι απόρροια των ρυθμίσεων της κοινής αγροτικής πολιτικής και ειδικότερα της μεταρρύθμισης της δεκαετίας του '90 με επίτροπο τον κ. Μαξάρη. Το νέο σύστημα θεσπίστηκε και το 1992 και ουσιαστικά στην Ευρωπαϊκή Επιτροπή τέθηκε σε λειτουργία το 1995. Απαιτεί ένα σχεδιασμό τεχνικών συστημάτων, τοπογραφικών δεδομένων, αεροφωτογραφίσεων και άλλων απαιτήσεων και ταυτοποίηση με τις στρεμματικές εκτάσεις ή τα ζώα τα οποία έχουν οι δικαιούχοι παραγωγοί.
Στην Ελλάδα όπως και σε πολλές χώρες του νότου λόγω του μεγάλου αριθμού των δικαιούχων, του πολυτεμαχισμού του κλήρου, της ποικιλίας των εδαφών, της πολυπλοκότητας του ιδιοκτησιακού καθεστώτος και του συνόλου των μετακινήσεων των επιδοτούμενων ζώων, υπήρχαν, υπάρχουν και κατά την άποψή μου θα υπάρχουν δυσκολίες προσαρμογής. 
Δεν είναι τυχαίο οι χώρες όπως η Πορτογαλία, η Ισπανία και η Γαλλία εμφανίζουν παρόμοια με τα δικά μας προβλήματα. 
Το ΟΣΔΕ είναι πλέον σε ένα καλό δρόμο. Ήδη εφαρμόζεται με πολύ ικανοποιητικά αποτελέσματα και συμβάλλει αποτελεσματικά στην άσκηση μιας αποτελεσματικής αγροτικής πολιτικής.
Έρχομαι τώρα στον ΟΠΕΚΕΠΕ. Είδα ότι έχετε ένα ιδιαίτερο μένος κατά του ΟΠΕΚΕΠΕ που είναι κατά την άποψή μου αδικαιολόγητο. Είναι υπερβολή αυτή η αρνητική σας στάση απέναντι ενός οργανισμού ο οποίος παρ' ότι έχει ηλικία μόλις ενός έτους ουσιαστικά, έχει κάνει πολύ σημαντικό έργο. Θέλω δε να σας διαβεβαιώσω ότι ο ΟΠΕΚΕΠΕ μαζί με το ΟΣΔΕ αποτελούν τα δύο σύγχρονα εργαλεία και έχουν θετικά αποτελέσματα στο χώρο των επιδοτήσεων.

(XA)

Θέλω λοιπόν να σας αναφέρω τι έχει κάνει ο ΟΠΕΚΕΠΕ τους τελευταίους μήνες. Πρώτα πρώτα θεσμοθετήσαμε την απαγόρευση κάθε παρακράτησης υπέρ τρίτου όσον αφορά επί των πληρωμών, διάταξη την οποία είχε θεσμοθετήσει ο Υπουργός Οικονομικών της Νέας Δημοκρατίας, ο κ. Παλαιοκρασάς. Σας το θυμίζω κι αυτό μόνο και μόνο, για να μην το επικαλεστείτε και πάλι.
Δεύτερον, ο ΟΠΕΚΕΠΕ προωθεί ταχύτατα το αμπελουργικό και το ελαιοκομικό μητρώο, ώστε στο τέλος του τρέχοντος έτους να έχουμε τελειώσει το μεγαλύτερο μέρος αυτού. Συμφωνώ μαζί σας, κύριοι συνάδελφοι, στην κριτική ότι έπρεπε να είχε ολοκληρωθεί μέχρι τώρα και το αμπελουργικό και το ελαιοκομικό μητρώο. 
Τρίτον, προχώρησε στην κατάρτιση προγραμματικής συμφωνίας με τις νομαρχίες για τον προσδιορισμό των ρόλων τους ως ελεγκτικών αρχών στην περιφέρεια. Ελεγκτικές αρχές δεν έχει στην περιφέρεια το Υπουργείο Γεωργίας, κύριοι συνάδελφοι. Ελεγκτικές αρχές στην περιφέρεια, όπως ξέρετε, είναι οι διευθύνσεις αγροτικής ανάπτυξης και οι κτηνιατρικές υπηρεσίες.
Τέταρτον, προχώρησε στην κατάρτιση εγχειριδίου ελέγχου για όλες τις κοινοτικές ενισχύσεις.
Πέμπτον, προχώρησε στην ενεργοποίηση μηχανισμών ελέγχων και αξιολόγησης εφαρμοζομένων διαδικασιών και τώρα σας διαβεβαιώ ότι με την απόφαση που πήρε το καινούργιο Διοικητικό Συμβούλιο του ΟΠΕΚΕΠΕ προχωρούμε στην ανάπτυξη ενός σύγχρονου μηχανογραφικού συστήματος το οποίο είναι αναγκαίο. Όπως γνωρίζετε μέχρι σήμερα, ο ΟΠΕΚΕΠΕ εστηρίζετο ουσιαστικά στο μηχανογραφικό κέντρο του Υπουργείου Γεωργίας και βεβαίως αυτό δεν ήτο επαρκές και δεν ήτο δυνατόν να ανταποκριθεί στις ηυξημένες απαιτήσεις που ήθελε ο Οργανισμών Πληρωμών.
Σχετικά με την καθυστέρηση στις πληρωμές που αναφέρατε ότι έχει ΟΠΕΚΕΠΕ, κύριοι συνάδελφοι, θέλω να σας παρακαλέσω επιτέλους να συμφωνήσουμε σε μερικά πράγματα και, αν πράγματι έχουμε ευθύνη, να την αποδεχθούμε. Δεν έχουμε κανένα λόγο να μην πάρουμε τις ευθύνες των πράξεών μας και των παραλείψεών μας.
Όπως γνωρίζετε, το έτος FEOGA αρχίζει την 16 Οκτωβρίου κάθε έτους και τελειώνει στις 15 Οκτωβρίου του επόμενου έτους. Μέχρι την 31-10-2002 -αυτά είναι τα τελευταία στοιχεία τα οποία έχω- δηλαδή ουσιαστικά στους τέσσερις μήνες από τον Οκτώβριο του 2001 έχει καταβάλει ο ΟΠΕΚΕΠΕ το 71,4% του συνόλου των επιδοτήσεων σ' αυτήν τη χώρα. Και λέτε παρόλα αυτά: "Ξέρετε, ο ΟΠΕΚΕΠΕ έχει καθυστερήσει." 
Σας λέω μερικά ποσοστά, για να κατανοήσετε πόσο έχουμε καθυστερήσει κατά την άποψή σας. Στα σιτηρά για παράδειγμα πρέπει να καταβάλουμε 166 δισεκατομμύρια δραχμές και έχουμε καταβάλει μέχρι την 31-1-2002 -δεν υπολογίζονται αυτές οι μέρες του Φεβρουαρίου- 164 δισεκατομμύρια δραχμές. Θεωρείτε ότι έχουμε καθυστερήσει; Η ημερομηνία όπου οφείλαμε να είμαστε συνεπείς, για να μην υποστούμε κυρώσεις -το τονίζω άλλη μια φορά - ήτο η 31-1-2002 και έχουμε καταβάλει το 98,8% του συνόλου των επιδοτήσεων. 
Δεύτερο παράδειγμα. Σχετικά με τη ζάχαρη έπρεπε να έχουμε καταβάλει 2,5 δισεκατομμύρια και έχουμε καταβάλει 1,727 δισεκατομμύρια, δηλαδή το 69%. 
Εγώ πάω σε ένα άλλο παράδειγμα και θα σας δώσω και τον πίνακα, για να το χρησιμοποιήσετε, φαντάζομαι, με τη λογική της ειλικρίνειας που πρέπει να διακρίνει τις συζητήσεις μας. Αναφέρατε τα ροδάκινα. Η ημερομηνία που πρέπει να καταβάλουμε τις επιδοτήσεις στα ροδάκινα λήγει το Μάιο του 2002 και έχουμε καταβάλει μέχρι τώρα το 50%, δηλαδή 27,417 δισεκατομμύρια από σύνολο των 55 δισεκατομμυρίων δραχμών. Και παρόλα αυτά άκουσα σήμερα, φαντάζομαι, από εσφαλμένη ενημέρωση την οποία έχετε ότι έχουμε καθυστερήσει στην καταβολή των επιδοτήσεων. 
Παρακαλώ και ο πίνακας αυτός να φωτοτυπηθεί και να δοθεί στους κυρίους συναδέλφους.
(Στο σημείο αυτό ο Υπουργός κ.Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
IΟΡΔΑΝΗΣ ΤΖΑΜΤΖΗΣ: Το Μάιο θα βγει η νέα παραγωγή, αν ξέρετε από ροδάκινα.
ΓΕΩΡΓΙΟΣ ΔΡΥΣ ( Υπουργός Γεωργίας): Παρακαλώ, κύριε Τζαμτζή, να επιδείξετε ψυχραιμία. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Τζαμτζή, θα δευτερολογήσετε και θα τα πείτε όλα.
ΓΕΩΡΓΙΟΣ ΔΡΥΣ ( Υπουργός Γεωργίας): Συγκρατηθείτε. Όσο περισσότερο ψύχραιμος είστε, τόσο καλύτερα θα γίνει εδώ η συζήτηση. Εγώ σας είπα ποια είναι η απώτατη ημερομηνία που οφείλουμε να καταβάλουμε τις επιδοτήσεις και τι έχουμε καταβάλει μέχρι τώρα. Παρακαλώ άλλη μια φορά να κάνουμε μια συζήτηση επιπέδου, που αρμόζει στο Κοινοβούλιο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για το λάδι δεν μας είπατε.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, είμαι έτοιμος να σας απαντήσω για το λάδι και ευχαριστώ για την ερώτηση. Κύριοι συνάδελφοι, αφού ρωτά ο Πρόεδρος της Νέας Δημοκρατίας ο κ. Μητσοτάκης, οφείλω να του απαντήσω. Για το λάδι, κύριε Πρόεδρε, πρέπει να καταβάλουμε 160 δισεκατομμύρια δραχμές.
(SX)





Μέχρι σήμερα έχουμε καταβάλει 157.015.000.000 δραχμές, ποσοστό -δεν έχω εδώ το ποσοστό, γιατί έδωσα τον πίνακα για τους κυρίους συναδέλφους- υψηλότατο. Από τα 160 δισεκατομμύρια έχουμε καταβάλει τα 157 δισεκατομμύρια δραχμές.
Παρακαλώ δώστε αυτόν τον πίνακα στον κ. Μητσοτάκη για να τον δει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μέχρι πότε έπρεπε να έχετε πληρώσει;
ΓΕΩΡΓΙΟΣ ΔΡΥΣ ( Υπουργός Γεωργίας): Για το λάδι, κύριε Πρόεδρε, δεν έχουμε ημερομηνία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τον Οκτώβριο έπρεπε να είχατε πληρώσει.
ΓΕΩΡΓΙΟΣ ΔΡΥΣ ( Υπουργός Γεωργίας): Τον επόμενο Οκτώβριο. Δεν έχουμε ημερομηνία. Παρακαλώ βγάλτε μία φωτοτυπία και δώστε τον πίνακα στον κ. Μητσοτάκη.
(Θόρυβος στην Αίθουσα)
Κύριοι συνάδελφοι, ακούστε με. Το έδωσα στον κ. Μητσοτάκη για να το δει. Έχει ημερομηνία 31.1.2002. 
Έχουμε καταβάλει, λοιπόν, τα 157 δισεκατομμύρια από τα 160 δισεκατομμύρια δραχμές και παρόλα αυτά λέτε ότι έχουμε καθυστερήσει. Από εκεί και πέρα βεβαίως οι λέξεις χάνουν το νόημά τους γιατί δεν μπορούμε να συνεννοηθούμε.
ΓΕΩΡΓΙΟΣ ΣΑΛΑΓΚΟΥΔΗΣ: Πώς να συνεννοηθούμε; Αφού μας λέτε…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, σας παρακαλώ. Αμέσως μετά τον Υπουργό θα πάρετε το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Έρχομαι τώρα, κύριοι συνάδελφοι, στα επιχειρήματά σας, ότι ο αγροτικός κόσμος αντιμετωπίζει -όπως είπατε τουλάχιστον εσείς- έντονα προβλήματα. 
Συμφωνώ ότι ο αγροτικός κόσμος έχει έντονα προβλήματα, αλλά δεν είναι προβλήματα τα οποία έχει μόνο ο Έλληνας αγρότης. Όλοι οι Ευρωπαίοι αγρότες έχουν σημαντικά προβλήματα. Και αυτό διότι γνωρίζετε πάρα πολύ καλά ότι βρισκόμαστε μπροστά σε νέες αλλαγές στην κοινή αγροτική πολιτική, είμαστε μπροστά, όπως ξέρετε πολύ καλά, στη διεύρυνση της Κοινότητας όπου πλέον δέκα χώρες ετοιμάζονται για να ενταχθούν στην Ευρωπαϊκή Ένωση, χώρες με ισχυρή γεωργία. Από την Κύπρο αναφέρομαι μέχρι την Πολωνία. Και βέβαια έχουμε τα προβλήματα τα οποία δημιουργεί η πλήρης απελευθέρωση των αγορών, όπως αυτά προσδιορίζονται με τον Παγκόσμιο Οργανισμό Εμπορίου.
Η θέση μας, λοιπόν, είναι ότι η ευρωπαϊκή γεωργία δεν είναι δυνατόν -προφανώς- να αφεθεί στο έλεος των ανεξέλεγκτων κανόνων ή δυνάμεων της παγκόσμιας αγοράς. Αν δεν υπάρχει ευρωπαϊκή αγροτική πολιτική η γεωργία και η ύπαιθρος, στις περισσότερες περιοχές της Ευρωπαϊκής Ένωσης και όχι μόνο της Ελλάδος, θα αντιμετωπίσουν σημαντικά οικονομικά, κοινωνικά και οικολογικά προβλήματα. Χρειάζεται επιπλέον μία κοινή αγροτική πολιτική και όχι επανεθνικοποίηση των αγροτικών πολιτικών. Η άποψή μας είναι ότι μόνο μία κοινή αγροτική πολιτική μπορεί να είναι αποτελεσματική, μόνο μία κοινή αγροτική πολιτική μπορεί να εξασφαλίσει ίσους όρους ανταγωνισμού και να προωθήσει την κοινωνική, οικονομική συνοχή στις αγροτικές περιφέρειες και στους αγροτικούς πληθυσμούς της Ευρωπαϊκής Ένωσης.
Εμείς και πάλι, κύριοι συνάδελφοι -και να το ξέρετε αυτό- αγωνιζόμαστε για να δημιουργήσουμε ένα μέτωπο συμφερόντων για τη μεσογειακή γεωργία. Γι' αυτό το λόγο χρησιμοποιούμε τις κοινές θέσεις, όπως αυτές διαμορφώνονται, με την Ιταλία, την Ισπανία, την Πορτογαλία και με τη Γαλλία. Και ακριβώς με αυτές τις κοινές θέσεις κατορθώνουμε και αντιμετωπίζουμε μία προσπάθεια ανατροπής του ευρωπαϊκού κεκτημένου το οποίο γίνεται με τις βόρειες ευρωπαϊκές χώρες, κυρίως τις Σκανδιναβικές και την Αγγλία.
Έρχομαι τώρα να απαντήσω σε ένα θέμα το οποίο επανειλημμένως το έχετε θέσει σχετικά με μία δική μου συνέντευξη στον "ΟΙΚΟΝΟΜΙΚΟ ΤΑΧΥΔΡΟΜΟ". Έχω απαντήσει βεβαίως στον κ. Έβερτ και παρακαλώ να κάνετε τον κόπο να διαβάσετε τη συνέντευξή μου. Αν δεν την έχετε, να σας δώσω το περιοδικό "ΟΙΚΟΝΟΜΙΚΟΣ ΤΑΧΥΔΡΟΜΟΣ" για να διαβάσετε τι έχω πει κατά λέξει. Εκτός, κύριοι συνάδελφοι, αν επιβεβαιώνεται αυτό που είπα και στον κ. Έβερτ, ότι διαβάζετε και εσείς μόνο τα εξώφυλλα. Αν διαβάσατε μόνο το εξώφυλλο, τότε αυτό το οποίο είπατε είναι ακριβές. Αυτό, όμως, δεν περιέχεται ουδόλως στη συνέντευξή μου. Σας παρακαλώ, λοιπόν, χωρίς άλλη συζήτηση γι' αυτό, διαβάστε το κείμενο της συνέντευξής μου και αν πράγματι βρείτε λέξη από αυτό το οποίο είπατε, τότε εγώ είμαι εδώ για να μου ασκήσετε έλεγχο γι' αυτά τα οποία δεν είπα και όχι γι' αυτά τα οποία είπα.
Τελειώνω τώρα με το θέμα του καπνού. Κοιτάξτε, άκουσα ότι η πολιτική της Κυβέρνησης είναι υπεύθυνη για τις εξελίξεις στο θέμα του καπνού λέτε και ο καπνός είναι καθαρά ένα ελληνικό προϊόν στην Ευρωπαϊκή Ένωση, δεν υπάρχουν άλλες χώρες και βεβαίως και η Ιταλική κυβέρνηση δεν ενδιαφέρεται για τα συμφέροντα των Ιταλών καπνοπαραγωγών, η Γαλλία δεν ενδιαφέρεται, η Ισπανία δεν ενδιαφέρεται, η Πορτογαλία δεν ενδιαφέρεται.

(TS)


Ο Κανονισμός, κύριοι συνάδελφοι, είναι οριζόντιος. Δεν αφορά στην Ελλάδα αποκλειστικά για να πείτε ότι δεν παίρνουμε τα αναγκαία μέτρα. Κάθε άλλο! 
Σας είπα πριν ότι είμαστε σε μία διαδικασία συνεργασίας με τις χώρες του μεσογειακού νότου, έτσι ώστε να αποτραπούν εξελίξεις, οι οποίες βεβαίως δεν είναι θετικές για τους Έλληνες και για τους άλλους ευρωπαίους καπνοκαλλιεργητές. Ήδη με αυτή την προσπάθεια την οποία σας ανέφερα, προχθές στο Υπουργείο Γεωργίας κατορθώσαμε να μην παρθεί καμία απόφαση σχετικά με μία διατύπωση, που είχε ετοιμάσει η Ευρωπαϊκή Επιτροπή. Το θέμα παραπέμφθηκε στην Επιτροπή Γεωργίας και θα συζητηθεί στο επόμενο συμβούλιο.
Σχετικά με τη λειτουργία των οργανισμών, ακολουθήσατε μία τακτική -έξω βεβαίως από τα θέματα της επερώτησης- ισοπέδωσης όλων των οργανισμών του Υπουργείου. Ξεκινήσατε από τον ΟΠΕΚΕΠΕ, προχωρήσατε στον ΔΗΜΗΤΡΑ, στον ΑΓΚΡΟΣΕΡ, στον ΕΘΙΑΓΕ.
Κύριοι συνάδελφοι, κάνετε λάθος. Οι οργανισμοί αυτοί λειτουργούν. Άλλοι λειτουργούν πάρα πολύ καλά, άλλοι λειτουργούν απλώς καλά. Συμφωνώ μαζί σας ότι πρέπει να δούμε πώς είναι δυνατόν να λειτουργήσουν καλύτερα. Εξάλλου εχθρός του καλού δεν είναι το κακό, είναι το καλύτερο. Γι' αυτό δέχομαι την κριτική σας, που θέλει ουσιαστικά να παροτρύνει το Υπουργείο Γεωργίας να παρέμβει με όλα τα μέσα, έτσι ώστε οι οργανισμοί αυτοί να λειτουργήσουν περισσότερο αποτελεσματικά. Είναι κοινή μας θέση, εάν τελικά εννοείτε αυτό το πράγμα.
Τελειώνω, λέγοντας ότι στη χώρα μας υλοποιούμε μια ολοκληρωμένη παρέμβαση διαρθρωτικών αλλαγών, μεταρρυθμίσεων και εκσυγχρονισμού της αγροτικής παραγωγής. Προωθούμε τη βιώσιμη αγροτική ανάπτυξη και την ολοκληρωμένη ανάπτυξη της υπαίθρου. Θέλουμε οπωσδήποτε μια σύγχρονη και ανταγωνιστική σε ευρωπαϊκό και παγκόσμιο επίπεδο, εξωστρεφή μάλιστα, ελληνική γεωργία, η οποία θα παράγει προϊόντα υψηλής ποιότητας, θα έχει φιλική ανάπτυξη προς το περιβάλλον και θα είναι ικανή να συμβάλλει αποτελεσματικά στην ολοκληρωμένη και πολυλειτουργική ανάπτυξη της υπαίθρου.
Εγγύηση για την επιτυχία αυτού του ελληνικού μοντέλου βιώσιμης αγροτικής ανάπτυξης είναι ότι υπάρχουν σημαντικοί διαθέσιμοι πόροι. Είναι οι πόροι του Γ' Κοινοτικού Πλαισίου Στήριξης, τα κοινοτικά δηλαδή, τα εθνικά και τα τομεακά προγράμματα. 
Και κάνετε λάθος, όταν λέτε ότι έχουμε καθυστερήσει στην απορρόφηση των κοινοτικών πόρων. Σας λέγω ότι το Β' Κοινοτικό Πλαίσιο Στήριξης έκλεισε με απορρόφηση πάνω από το 99,5% και σε ορισμένες δράσεις μπορώ να σας διαβεβαιώσω ότι ξεπεράσαμε το 100%. Πού διαπιστώνετε καθυστέρηση; 
Εγώ δεν έχω αντίρρηση να κάνετε την κριτική σας, αλλά αυτή να εδράζεται επί πραγματικών γεγονότων, όχι επί γεγονότων, τα οποία στηρίζονται είτε σε ελλιπή ενημέρωση είτε σε διάθεση στρέβλωσης της πολιτικής του Υπουργείου Γεωργίας.
Κύριοι συνάδελφοι, είμαι βέβαιος ότι με το διάλογο, τη συναίνεση -το τονίζω για άλλη μία φορά- και την αλληλεγγύη όλων μας προς την ελληνική αγροτιά, η ελληνική γεωργία μπορεί να αντιμετωπίσει επιτυχώς το διεθνή ανταγωνισμό. Αυτός είναι η μεγάλη πρόκληση για την ελληνική γεωργία και αυτό το παραβλέπετε τελείως. Δεν βλέπετε σήμερα ότι τα ελληνικά αγροτικά προϊόντα εκτοπίζονται από προϊόντα κυρίως τρίτων χωρών. Αυτό πρέπει να το αντιμετωπίσουμε. Το εμπόριο των αγροτικών προϊόντων άνοιξε πλέον και η αγορά είναι παγκόσμια. Ο Έλληνας αγρότης δεν έχει να αντιμετωπίσει τον ανταγωνισμό του συναδέλφου του από την Ιταλία, την Ισπανία και την Πορτογαλία στα μεσογειακά προϊόντα, αλλά έχει να αντιμετωπίσει έναν ανταγωνισμό που εκτείνεται από την Ελλάδα και πηγαίνει μέχρι την Νότια Αμερική ή την Νότια Αφρική.
Γι' αυτό, λοιπόν, το λόγο, κύριοι συνάδελφοι, πιστεύω ότι είναι ανάγκη επιτέλους να αφήσουμε τις κορώνες και τις υπερβολές και να δούμε όλοι τα λάθη, τις παραλείψεις, ή όποια αδυναμία μπορεί να έχει ένα σύστημα στη λειτουργία του, γιατί είμαστε εδώ για να προασπίσουμε τα συμφέροντα της ελληνικής αγροτιάς. Εμείς αυτό ακριβώς κάνουμε και θα κάνουμε.
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Επίτιμος Πρόεδρος της Νέας Δημοκρατίας, κ. Μητσοτάκης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, με την κατάληξη της ομιλίας του κυρίου Υπουργού, θα βρεθώ απόλυτα σύμφωνος. Το πρόβλημα της Ελλάδος σήμερα είναι ότι τα ελληνικά γεωργικά προϊόντα εκτοπίζονται από τις διεθνείς αγορές με ταχύτατο ρυθμό, ότι εισάγονται από τις γειτονικές χώρες -όχι μόνο τις ευρωπαϊκές, γεωργικά προϊόντα στην Ελλάδα για την εσωτερική μας κατανάλωση και ότι η ελληνική γεωργία αντιμετωπίζει μια θανάσιμη κρίση.
(ST)



Δεν υπάρχει καμιά αμφιβολία, κύριε Υπουργέ, -και εσείς τουλάχιστον το καταλαβαίνετε, μερικοί από τους προκατόχους σας, οι οποίοι δεν είχαν καμία σχέση με την ελληνική γεωργία, μπορεί να μην το καταλάβαιναν- ότι ο Έλληνας αγρότης σήμερα περνά μια δραματική κρίση.
Η επερώτησις δεν αναφέρεται γενικότερα στο πρόβλημα της γεωργίας, σε αυτό έχει δίκιο ο κύριος Υπουργός, αλλά είχαμε και θα έχουμε την ευκαιρία πολλές φορές να τα πούμε. Πάντως επ' ευκαιρία, ήταν φυσικό να γίνει μια συζήτησις. Εγώ δεν μετέχω στην επερώτηση, κύριε Υπουργέ, αλλά επειδή μου αρέσει να παρακολουθώ τη Βουλή, θα ήθελα να σας κάνω μια παρατήρηση στην απάντηση την οποία εδώσατε.
Πρώτον, να συμφωνήσω εκ των αριθμών. Δεν υπάρχει καμιά αμφιβολία ότι ο Επίτροπος λέει την αλήθεια. Δεν τον αμφισβητείτε βεβαίως. Κατά συνέπεια δεν αμφισβητείτε τα 155,5 δισεκατομμύρια, τα οποία εβεβαιώθησαν στην περίοδο 1997-2000. Εβεβαιώθησαν στην περίοδο αυτή.
ΓΕΩΡΓΙΟΣ ΔΡΥΣ (Υπουργός Γεωργίας): Όχι, κύριε Πρόεδρε, δεν έχετε δίκιο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ε, πώς; Είναι διορθώσεις βεβαιωμένες για την περίοδο αυτή. Το λέει καθαρά, το έχω μπροστά μου. Αφήστε με να προχωρήσω. 
Εσείς λέτε ότι μερικά από αυτά αναφέρονται εις την περίοδο 1990-1993 της Νέας Δημοκρατίας.
ΓΕΩΡΓΙΟΣ ΔΡΥΣ (Υπουργός Γεωργίας): Προηγουμένων ετών. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σίγουρα. Πόσα όμως είναι αυτά; Από τον πίνακα που υποβάλλετε προκύπτει ότι από αυτά τα οποία εβεβαιώθησαν, από τα 155,5 δισεκατομμύρια μόνο τα 19,789 δισεκατομμύρια αναφέρονται στην περίοδο 1992-1993.
ΓΕΩΡΓΙΟΣ ΔΡΥΣ (Υπουργός Γεωργίας): Και πριν.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι, διότι τα προηγούμενα έχουν βεβαιωθεί, όπως το είπατε άλλωστε στην ομιλία σας, το 1993, το 1994, το 1996. Στον πίνακα που μου δώσατε, που έχω μπροστά μου, λέει: "Έτος απόφασης: 1993, 1994, 1996". Αυτά δεν είναι μέσα στα εκατόν πενήντα πέντε. Μέσα στα εκατόν πενήντα πέντε ήταν μόνο τα είκοσι, κύριε Υπουργέ. Κατά συνέπειαν οι κύριοι συνάδελφοι έχουν κατά το 80% δίκιο και εσείς έχετε μόνο κατά το 20% εις ό,τι αφορά τους αριθμούς. 
Τώρα, από εδώ και πέρα, κυρία Πρόεδρε, θα μου επιτρέψετε να κάνω μερικές γενικότερες παρατηρήσεις. Είστε μια αποτυχημένη Κυβέρνηση, η οποία στην απελπισία της τώρα βλέπει φαντάσματα. Βλέπει φαντάσματα ο Πρωθυπουργός, βλέπει κίνδυνο και της δημοκρατίας με κίνδυνο να χάσει αυτός τα υπολείμματα της σοβαρότητος που του απόμειναν. 
Είστε μια αποτυχημένη Κυβέρνηση, η οποία κατ' εξοχήν είναι αποτυχημένη στον γεωργικό τομέα. Απέτυχε η πολιτική μας και απόδειξη είναι αυτό που είπατε στην κατακλείδα της ομιλία σας και με την οποία άρχισα εγώ: Όταν τα ελληνικά γεωργικά προϊόντα, η ελληνική γεωργική παραγωγή απαξιώνεται, όταν δεν έχουμε ελληνική γεωργική παραγωγή, θα πει ότι απέτυχε η πολιτική μας στη γεωργία. Τι άλλη απόδειξη θέλουμε εκτός από αυτό; 
Αλλά, το βασικό μας πρόβλημα είναι ότι όλα αυτά τα χρόνια, κύριε Υπουργέ, δεν είχατε, πρώτον, μια ξεκαθαρισμένη πολιτική στήριξη της ελληνικής γεωργίας από πλευράς υποδομής και αναδιάρθρωσης και δεν είχατε και τη δυνατότητα να στηρίξετε τα ελληνικά συμφέροντα αποτελεσματικά στις Βρυξέλλες. 
Θέλω να ελπίζω ότι εσείς θα τα καταφέρετε καλύτερα, αλλά εγώ αναφέρομαι στο παρελθόν. Είχαμε αποτύχει τραγικά σε αυτούς τους δύο τομείς. Αν θέλετε, κυρία Πρόεδρε, η παρατήρηση που εγώ με λύπη κάνω είναι ότι αυτά τα χρόνια που διέρρευσαν, τα τελευταία χρόνια του εκσυχρονιστικού ΠΑ.ΣΟ.Κ., ενισχύθηκαν τα προϊόντα του Βορρά, τα οποία είναι κατ' εξοχήν είναι ευνοημένα, εις βάρος των προϊόντων του Νότου, που είναι τα ελληνικά προϊόντα, και τα οποία είναι αδικημένα. Μπορώ να μπω σε λεπτομέρειες, αλλά δεν είναι ώρα να συζητήσουμε αυτό το θέμα. Απλώς το επισημαίνω, κύριε Υπουργέ, ώστε να δώσετε καλύτερα τη μάχη των Βρυξελλών.
Υπάρχουν ορισμένες αδυναμίες, τις οποίες κανένας δεν μπορεί να αρνηθεί, κύριε Υπουργέ. Πρώτον, δεν είχατε κανένα λόγο να έλθετε ως θύελλα, ως καταιγίδα να διαλύσετε όλους τους οργανισμούς, όπως τους διαλύσατε, για να φτιάξετε καινούριους οργανισμούς, οι οποίοι -εσείς ο ίδιος ομολογείτε- δεν απέδωσαν. 
(TR)



Διαλύσατε το Υπουργείο Γεωργίας με τον κομματισμό σας και λειτουργεί κατά τρόπο άθλιο και αναποτελεσματικό. Δεν είναι ανάγκη να σας τα πω, υποθέτω ότι τα έχετε καταλάβει και εσείς αρκετό διάστημα που είσθε στο Υπουργείο, άλλωστε τα γεωργικά θέματα τα ξέρετε. 
Έχουμε μερικές κραυγαλέες αδυναμίες, κύριε Υπουργέ. Εγώ δέχομαι ότι οι διαδικασίες της Κοινότητας είναι περίπλοκες και θα χρειαστεί μία προσπάθεια για να τις συνειδητοποιήσουμε και να τις εφαρμόσουμε. Αλλά υπάρχουν μερικά αδιαμφισβήτητα γεγονότα, τα οποία δεν έχουν καμία σχέση ούτε με διαδικασίες, ούτε με την Κοινότητα.
Έχετε καμία αμφιβολία, κύριε Υπουργέ, ότι γίνονται πανωγραψίματα στο ελαιόλαδο παραδείγματος χάρη; Εδώ οι Βουλευτές οι δικοί σας, ο έντιμος συνάδελφος της Μυτιλήνης βγήκε από τα ρούχα του και κατήγγειλε μία πραγματικότητα, για την οποία έχω μιλήσει εγώ επανειλημμένως εδώ από το βήμα αυτό, από αυτήν τη θέση. Γίνονται πανωγραψίματα, τα οποία οφείλονται στο κομματικό κράτος, διότι οι κομματάρχες σας πανωγράφουν.
Θα σας πω κάτι που το έχω ξαναπεί εδώ, ότι η δική μας Κυβέρνηση στις παραμονές των εκλογών έκλεισε δεκατρία ελαιουργεία στο Ηράκλειο, διότι είχαν πανωγράψει. Και μάλιστα κατά σύμπτωση οι περισσότεροι από αυτούς ήταν και οπαδοί της Νέας Δημοκρατίας, οι οποίοι μας κατεψήφισαν ηρωϊκά. Και τα δεκατρία τα ανοίξατε αμέσως μετά και από εκεί και πέρα καθιερώσατε τα πανωγραψίαμτα, την αθλιότητα. Κι αυτό δεν γίνεται μόνο στο ελαιόλαδο. Τι γίνεται με την κτηνοτροφία; Υπάρχει κανένας έλεγχος; Είναι τόσο δύσκολος ο έλεγχος; Δεν ξέρουμε ποιος πανωγράφει και ποιος δεν πανωγράφει σ΄ αυτήν τη χώρα; Απλούστατα, το κομματικό κράτος δεν σας επιτρέπει.
Έπειτα έχουμε τους αμαρτωλούς γεωργικούς συνεταιρισμούς. Πού θα πάει αυτή η ιστορία με τους γεωργικούς συνεταιρισμού; Ίσαμε πότε θα τους πληρώνει ο Έλληνας φορολογούμενος εις βάρος του ελληνικού λαού και εις βάρος της αγροτικής τάξης; Να μην πω για την Αγροτική Τράπεζα, να μην πω για όλες τις κραυγαλέες αδυναμίες, τις οποίες πρέπει να διορθώσουμε κάποτε σ΄ αυτήν τη χώρα, εάν θέλουμε να μπούμε σε κάποια στοιχειώδη τάξη.
Κύρια Πρόεδρε, εγώ δεν ήρθα για να κάνω αυτήν τη γενική συζήτηση σήμερα και ομολογώ ότι ο κύριος Υπουργός στην ομιλία του προσπάθησε και αντικειμενικός να είναι και να κρατήσει το διάλογο σε κάποιο επίπεδο.
Ε, λοιπόν, κύριε Υπουργέ, πάνω σ΄ αυτό ήθελα εγώ εντίμως να σας πω αυτά τα οποία ακούσατε πρωτύτερα και τα οποία αποτελούν ένα μικρό μόνο κομμάτι των όσων θα έπρεπε να πούμε αυτήν την ώρα για την ελληνική γεωργία. 
Τέλος, κύρια Πρόεδρε, θέλω επανερχόμενος και πάλι στο θέμα της αφετηρίας, στο θέμα των παραβάσεων, να κάνω πάλι μία γενική παρατήρηση. Μη μας επικαλείσθε τα πατριωτικά αισθήματα, για να μη βοηθούμε δήθεν τους ελέγχους της Ευρώπης. Μην ξαναγυρίσουμε πάλι στην παλιά εποχή που το ΠΑΣΟΚ θεωρούσε ότι είναι κατόρθωμα να κοροϊδεύουμε τους Ευρωπαίους, τους "κουτόφραγκους", τους οποίους όπως γνωρίζετε ποτέ δεν μπορέσαμε να κοροϊδέψουμε, διότι εξυπνότεροι από μας είναι και πάντως επιμελέστεροι από μας είναι.
Εμείς δεν πάμε να εκθέσουμε την Ελλάδα, αλλά δεν θα δεχόμαστε παραβάσεις της κοινοτικής νομοθεσίας και των κανόνων της Ευρώπης, ακριβώς διότι σεβόμαστε την Ευρώπη και θέλουμε να είμαστε Ευρωπαίοι. Θα πρέπει να το καταλάβουμε ότι η εποχή της εξυπνάδας παρήλθε ανεπιστρεπτί και ότι πρέπει οι πάντες να προσαρμοστούμε σ΄ αυτά τα δεδομένα.
Τέλος, θέλω επίσης να κάνω μία γενική παρατήρηση, κυρία Πρόεδρε. Έχει δίκιο ο κύριος Υπουργός. Τώρα θα έρθει προς συζήτηση το θέμα της κοινής αγροτικής πολιτικής. Η ελληνική γεωργία περνάει μία θανάσιμη κρίση και προπαντός ακόμα πιο θανάσιμη από τη στενότερη γεωργία περνάει η ελληνική κτηνοτροφία, για την οποία έχετε μία ανεξιλέωτη ευθύνη εσείς του ΠΑΣΟΚ, διότι εσείς τη σκοτώσατε την ελληνική κτηνοτροφία σχεδόν ηθελημένα θα έλεγα, όχι πως θέλατε να τη βλάψετε, αλλά από την ανικανότητα και τον κομματισμό την βλάψατε καίρια. 
Θα πρέπει να κρατηθεί η κοινή αγροτική πολιτική της Ευρώπης. Αυτό αποτελεί εθνική πολιτική, κύριε Υπουργέ. Δεν υπάρχει καμία αμφιβολία ότι χωρίς αυτό η Ελλάς, η ελληνική γεωργία δεν έχει καμία δυνατότητα επιβίωσης.


Αλλά πρέπει να προετοιμαστούμε να δώσουμε τη μάχη όπως πρέπει και απ' αυτής της πλευράς φοβούμαι πάρα πολύ ότι το Υπουργείο Γεωργίας δεν είναι έτοιμο. Πρέπει να ενισχύσετε περισσότερο τις δυνάμεις σας. Και πρέπει αυτή η προσπάθεια να είναι εθνική, υπερκομματική προσπάθεια. Είναι ζήτημα ζωής ή θανάτου για την ελληνική γεωργία και κατά προέκταση για την Ελλάδα. Διότι η ελληνική γεωργία είναι υπόθεση της Ελλάδας.
(Χειροκροτήματα από την πτέρυγα της Νέας Δημοκρατίας)
ΓΕΩΡΓΙΟΣ ΔΡΥΣ (Υπουργός Γεωργίας): Κυρία Πρόεδρε, θα ήθελα να κάνω μια μικρή παρέμβαση.
ΠΡΟΕΔΡΕΥΟΥΣΑ (Άννα Μπενάκη Ψαρούδα): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Αυτά τα οποία είπε ο κ. Μητσοτάκης αποτελούν ένα μάθημα προς τους Βουλευτές της Νέας Δημοκρατίας. Μακάρι η Νέα Δημοκρατία να αποδεχθεί τις θέσεις του κ. Μητσοτάκη. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτές είναι θέσεις της Νέας Δημοκρατίας.
ΓΕΩΡΓΙΟΣ ΔΡΥΣ ( Υπουργός Γεωργίας): Κανείς δεν μπορεί να ισχυριστεί ότι σήμερα η ελληνική γεωργία και η ευρωπαϊκή γεωργία δεν βρίσκεται μπροστά σε ένα νέο περιβάλλον το οποίο απειλεί…
(Διαμαρτυρίες από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη Ψαρούδα): Παρακαλώ κύριοι συνάδελφοι.
ΓΕΩΡΓΙΟΣ ΔΡΥΣ ( Υπουργός Γεωργίας): Είναι συμπεριφορά αυτή; Εγώ δεν διέκοψα κανέναν.
Πράγματι -το τονίζω και πάλι- η ευρωπαϊκή γεωργία βρίσκεται μπροστά σε ένα νέο περιβάλλον το οποίο είναι δυνατόν να οδηγήσει σε βαθύτατες αλλαγές ενός καθεστώτος που γνωρίζουμε τα τελευταία σαράντα χρόνια στην Ευρωπαϊκή Ένωση. Και γι' αυτό το λόγο στα κοινοτικά θέματα δεν χωρούν μικροκομματική ανταγωνισμοί και μικροκομματικές σκοπιμότητες. Αυτό τόνισα στην απάντηση της επερώτησης της Νέας Δημοκρατίας. Αν η Νέα Δημοκρατία θελήσει να το καταλάβει, υπάρχει πεδίο δόξης λαμπρό να βρούμε πια μπορεί να είναι εκεί η εθνική μας θέση διατηρώντας ταυτόχρονα την κομματική μας, αν θέλετε, δράση στο εσωτερικό της χώρας.
Κύριε Πρόεδρε, με όλο το σεβασμό θέλω να σας δώσω μία φωτοτυπία μιας απόφασης για ποινές του 1993, οι οποίες καταλογίστηκαν στις 13 Μαϊου του 1997. Στον πίνακα που σας έχω δώσει υπάρχουν οι ποινές και του 1991 και του 1992 και του 1993.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ζήτησα φωτοτυπία. Δεν μίλησα έτσι στον αέρα.
ΓΕΩΡΓΙΟΣ ΔΡΥΣ ( Υπουργός Γεωργίας): Θα σας δοθεί.
Μακράν εμού και μακράν της πολιτικής ηγεσίας του Υπουργείου Γεωργίας και της Κυβέρνησης μια λογική ότι πρέπει να ακολουθήσουμε διαδικασίες που μπορούν να κοροϊδέψουμε, για να το πω πολύ απλά, τους ευρωπαίους ή τα ευρωπαϊκά όργανα όσον αφορά την καταβολή των επιδοτήσεων. Εγώ είμαι στη διάθεσή μας να πάρετε από οποιανδήποτε ημερομηνία θέλετε εσείς τις αποφάσεις που έχουμε σχετικά με την καταβολή προστίμων ή ποινών σε κάθε παρανομούντα. Η πολιτική που έχουμε είναι ότι δεν είναι δυνατόν -το τονίζω για άλλη μια φορά- να κλείσουμε τα μάτια μπροστά σε παραβιάσεις και αυτό θα το τηρήσουμε κατά γράμμα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα κλείνουμε σήμερα συνειδητά.
ΓΕΩΡΓΙΟΣ ΔΡΥΣ ( Υπουργός Γεωργίας): Σας διαβεβαιώ ότι θα ζητήσω από τις υπηρεσίες μου να μου δώσουν τον πίνακα των ποινών που έχουν επιβληθεί τα πέντε τελευταία χρόνια έτσι ώστε να διαπιστώσετε και εσείς ότι ακολουθούμε μια αυστηρή διαδικασία όσον αφορά τους παραβάτες και για τα ελαιουργεία όπως είπατε και για τις παραβιάσεις στις αλιεία και για τις παραβιάσεις στον τομέα της ζωικής παραγωγής και γενικότερα όπου υπάρχει κοινή αγροτική πολιτική και δεν τηρούνται οι διαδικασίες.
Άρα, σας παρακαλώ να αναγνωρίσετε ότι και εμείς ακολουθούμε μια διαδικασία που οδηγεί σε αυστηρή τιμωρία όσων παρατυπούν, όσων παρανομούν. Δεν καλύπτουμε κανέναν.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, μου επιτρέπετε μια φράση;
ΠΡΟΕΔΡΕΥΟΥΣΑ (Άννα Μπενάκη Ψαρούδα): Ορίστε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ, έχω μπροστά μου τους δικούς σας αριθμούς. 
Επαναλαμβάνω ότι δεν είναι 60 δισεκατομμύρια, είναι μόνο 20 δισεκατομμύρια από τα 155,5 δισεκατομμύρια, τα οποία αναφέρονται στην περίοδό μας, σύμφωνα με τη δική σας κατάσταση.
Όσον αφορά την πολιτική της Νέας Δημοκρατίας, αυτά τα οποία λέω εγώ, κύριε Υπουργέ, είναι ακριβώς η πολιτική που διακήρυξε η Νέα Δημοκρατία και ο Πρόεδρός της ο Κωνσταντίνος Καραμανλής. Είναι ακριβώς η πολιτική της Νέας Δημοκρατίας. 
Εμείς κάνουμε κριτική της κυβέρνησής σας στον γεωργικό τομέα εκεί που έχετε πραγματικά κραυγαλέες αδυναμίες.
(XP)




Αντίθετα, όσον αφορά την ευρωπαϊκή πολιτική είναι η κατ' εξοχήν πολιτική της Νέας Δημοκρατίας, διότι ευρωπαϊκό κόμμα πολύ πριν από εσάς εμείς είμαστε με σταθερότητα και συνέπεια. Εσείς δεν ξέρω πόσο συνεπείς είστε σήμερα, αλλά εν πάση περιπτώσει είστε όψιμοι, καινούργιοι σε αυτή την πολιτική. Κατά συνέπεια, είναι αυτονόητο ότι η Νέα Δημοκρατία στην υποστήριξη των εθνικών θεμάτων όσον αφορά την Ευρώπη είναι παρά το πλευρό της οποιασδήποτε κυβέρνησης, διότι αυτό αποτελεί εθνική πολιτική.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης.
ΓΕΩΡΓΙΟΣ ΣΑΛΑΓΚΟΥΔΗΣ: Ακούγοντας στην αρχή τον Υπουργό κατάλαβα ότι τηρούσε το απόφθεγμα "απορία ψάλτου, βήξ", γιατί μπορεί η επερώτηση της Νέας Δημοκρατίας να αναφερόταν μόνο στις επιστροφές πόρων στην Ευρωπαϊκή Ένωση, αλλά υπάρχουν ταυτόχρονα και άλλες δύο επερωτήσεις που προηγήθηκαν αυτής. Όμως, δεν επελέγησαν για να συζητηθούν. Ήταν φυσικό όταν τα θέματα της γεωργίας βρίσκονται σε τόσο οξεία φάση με υπευθυνότητα δική σας, να τεθούν και όλα τα ζητήματα από τους Βουλευτές της Νέας Δημοκρατίας, εκτός από το θέμα που ανέφερε στη συνέντευξή του ο κ. Χατζηδάκης με αδιάψευστα στοιχεία από τον κ. Φίσλερ. 
Εσείς μας φέρνετε τους παραπλανητικούς πίνακές σας για να μας δείξετε ορισμένα απ' αυτά που αναφέρονται σε αυτόν τον πίνακα. Επίσης, παραπλανητικός είναι και ο πίνακας με τις επιδοτήσεις που δώσατε μέχρι τώρα. Αποκλείεται να είναι αυτές οι επιδοτήσεις όταν εμείς γνωρίζουμε από πολλούς νομούς -μπορώ να τους αναφέρω- ότι δεν έχετε δώσει επιδοτήσεις. Έχουμε τις διαμαρτυρίες των αγροτών, γι' αυτό το θέμα αλλά και για άλλα θέματα, όπως για τις παρακρατήσεις υπέρ τρίτων που εσείς λέτε ότι τα τακτοποιήσατε. Εδώ έχω τη διαμαρτυρία της Ομοσπονδίας των αγροτικών συλλόγων Κορινθίας που μιλά για τη συνέργεια της Αγροτικής Τράπεζας και της Ενώσεως Συνεταιρισμών που τους παρακρατούν 10% από τις επιδοτήσεις. Έχουν και έγγραφο της Αγροτικής Τραπέζης που είναι υπεύθυνη δήλωση. Ο συνεταιρισμός επιβάλλει να υπογραφεί για να κρατηθούν τα χρέη από την Α.Τ.Ε. και να παρακρατηθεί 10% από το συνεταιρισμό. Είναι καταστάσεις που πρέπει εσείς να τις επιτρέπετε; Εδώ υπάρχει οδηγία από την Ευρωπαϊκή Ένωση που προβλέπει κυρώσεις για τέτοια θέματα. 
ΓΕΩΡΓΙΟΣ ΔΡΥΣ ( Υπουργός Γεωργίας): Μου επιτρέπετε μία διακοπή; 
ΓΕΩΡΓΙΟΣ ΣΑΛΑΓΚΟΥΔΗΣ: Ναι, κύριε Υπουργέ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε συνάδελφε, μπορεί να έχει ευθύνη η Κυβέρνηση επειδή υπάρχει μία ιδιωτική συμφωνία μεταξύ ενός παραγωγού και της Ένωσης Αγροτικών Συνεταιρισμών Κορινθίας για να κρατηθεί ένα ποσοστό 10% επί χρεών που έχει κάποιος αγρότης στην ένωσή του; Γιατί ελέγχετε την Κυβέρνηση; Για ποιο λόγο; Εμείς έχουμε κάνει νόμο με τον οποίον λέμε ότι οι επιδοτήσεις θα καταβάλλονται στον προσωπικό λογαριασμό του αγρότη. Από εκεί και πέρα εάν ο αγρότης εξουσιοδοτεί την Ένωση Αγροτικών Συνεταιρισμών Κορινθίας να κρατήσει από τον προσωπικό του λογαριασμό στην Α.Τ.Ε., φταίει γι' αυτό το λόγο το Υπουργείο Γεωργίας; Για όνομα του Θεού!
Δεύτερον, σας παρακαλώ στις σημειώσεις που έχετε σε φωτοτυπία να διορθώσετε το "Μάιος 2002" και να το κάνετε "Μάιος 2002". 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεχίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Επειδή ο κύριος Υπουργός λέει ότι δεν φταίει η Κυβέρνηση, λέω ότι βεβαίως η Κυβέρνηση έφταιγε για το ότι ο παράνομος τζόγος πήρε τέτοιες διαστάσεις. Το θέμα είναι ότι δεν εφαρμόζονται οι νόμοι που ψηφίζετε. 

(MN)

'Εχω εδώ επιστολή παραγωγού ελαιολάδου που του λέει ο Πρόεδρος του Συνεταιρισμού ότι εάν θέλεις να πάρεις την επιδότησή σου, υπέγραψε την υπεύθυνη δήλωση, αλλιώς δεν θα σου τη δώσω. Κάνε ένσταση και θα την πάρεις μετά από ένα χρόνο. Μα, είναι καταστάσεις αυτές; Μια υπεύθυνη κυβέρνηση σε μια εύρυθμα λειτουργούσα δημοκρατία μπορεί να τις ανέχεται; 
Το θέμα στην πατρίδα μας είπαμε πως είναι η εφαρμογή των νόμων και όχι όπως έχουμε καταντήσει τη Βουλή βιομηχανία παραγωγής συνεχώς νόμων. Θα μπορούσαμε αν είχαμε μια κυβέρνηση με ευρύτερους ορίζοντες, που πονούσε αυτό τον τόπο, να επεξεργαζόμαστε εδώ τα νομοσχέδια με μεγαλύτερη προσοχή και εμβρίθεια έτσι ώστε να βγαίνουν προϊόντα τα οποία να είναι καλά, να μπορούν να τα εφαρμόσουν οι πολίτες και να μπορεί ευκολότερα να ελέγχει την εφαρμογή τους η όποια κυβέρνηση όπως και σεις.
Μου κάνει λοιπόν κατάπληξη, όταν έρχεται εδώ ο Υπουργός και ούτε λίγο ούτε πολύ, μας κατηγορεί για τα εγκλήματα τα οποία διαπράττει αυτή η Κυβέρνηση. Εγκληματείτε απέναντι στους αγρότες, εγκληματείτε απέναντι της χώρας, γιατί είναι έγκλημα όταν χάνονται πόροι σε μια τέτοια δύσκολη στιγμή και όταν οι αγρότες που έχουν τόσο χαμηλό εισόδημα, στα όρια της φτώχειας οι περισσότεροι, να χάνουν αντίστοιχο εισόδημα. Και όταν εμείς αυτά τα καταγγέλλουμε, τις εγκληματικές πράξεις που εσείς εκτελείτε, ούτε λίγο ούτε πολύ, μας βάζετε στο εδώλιο του κατηγορουμένου. Αυτή τη λογική επιτέλους, εγκαταλείψτε την, είναι για κάποιες άλλες εποχές της 10ετίας του '80. Μην την επαναφέρετε τώρα και θέλετε να λέτε ότι είστε εκσυγχρονιστές. 
Προσπαθήσατε να μας δικαιολογήσατε γι' αυτό που εμείς σας αναφέρουμε. 'Έχετε τελείως διαφορετικό πίνακα εσείς, απ' αυτόν που έχουμε εμείς και σας λέμε, εμείς μιλάμε για τις διορθώσεις εκ των οποίων ένα μέρος είναι βεβαιωμένες και τελειωμένες και ένα μέρος είναι προσωρινές. Αλλά σας επισημαίνουμε ότι η προηγούμενη εμπειρία λέει ότι το 90% των προσωρινών ποσών των διορθώσεων γίνονται βεβαιωμένες πλήρως διορθώσεις. Εσείς μας λέτε και μας φέρνετε πίνακα καταλογισμών. Δεν έχουμε εμείς πίνακα τέτοιο, εμείς ζητήσαμε από τον κ.Φίσλερ να μας δώσει τις διορθώσεις. Αυτό μας έδωσε, αυτός είναι ο πίνακας, γι' αυτόν αναφερόμαστε και καταδεικνύει και φωτογραφίζει την αδυναμία και τα λάθη που έχετε πραγματοποιήσει. 
Μην γυρίζετε πίσω στο '90-'93. Στο κάτω-κάτω της γραφής υπάρχει και ένα άλλοθι και μπορούμε να μιλήσουμε για το '81. Και εκεί υπάρχει αντίστοιχο ενδεχόμενα άλλοθι αν γινόντουσαν λάθη. Αλίμονο αν μετά από 20 χρόνια έχουμε τις υπηρεσίες μας στην ίδια ή στη χειρότερη μορφή από τότε που ξεκινήσαμε στην Ευρωπαϊκή 'Ενωση. Και πολύ σωστά είπε ο επίτιμος Πρόεδρος ότι είναι πολύπλοκες οι διαδικασίες της Ευρωπαϊκής 'Ενωσης. Αλίμονο, 20 χρόνια τώρα, δεν μπορούμε επιτέλους να μάθουμε αυτές τις διαδικασίες και να εκπαιδεύσουμε στελέχη που να ανταποκρίνονται όπως πρέπει σ' αυτές;
Είπατε προηγουμένως, για να ξεφύγουμε απ' αυτό, γιατί κατηγορούσατε τους Βουλευτές της Νέας Δημοκρατίας που έθιξαν γενικότερα προβλήματα της γεωργίας, ασχοληθήκατε και σεις μ' αυτά. Αποδεχθήκατε την αδυναμία του ΕΠΕΚΕΠΕ. Δεν σας το επισημαίναμε ότι έτσι όπως έγινε πρώτα απ' όλα, δεν μπορούσε να στελεχωθεί και να λειτουργήσει όπως στοιχειωδώς λειτούργησε φέτος και γι' αυτό είχαμε όλα αυτά τα παρατράγουδα και τις καθυστερήσεις. Και 4 χρόνια τι κάνατε; Μπορούμε δηλαδή να πούμε ότι μετά από 4 χρόνια -η πρώτη νομοθετική ρύθμιση για τη λειτουργία του έγινε τότε- και όμως δεν φροντίσατε να τον λειτουργήσετε σωστά, να τον στελεχώσετε, να τον λειτουργήσετε σωστά και αποτελεσματικά.
( ZE)

Ο κ. Αργύρης, μας λέει ότι εδώ μαθαίνουμε. Αλλά από σας τι να μάθουμε; Αυτά που μαθαίνουμε είναι όλα ψευδείς πληροφορίες για να δικαιολογήσετε λάθη σας και παραλείψεις σας. Μας είπατε ότι στις 31 Ιανουαρίου έληγε η προθεσμία για πληρωμές ενώ πιο μπροστά μας είχατε πει 31 Οκτωβρίου. Εγώ θέλω να σας ρωτήσω: Από ποια προθεσμία και μετά θα υποστούμε κυρώσεις από την Ευρωπαϊκή Ένωση, όταν δεν πληρώσουμε επιδοτήσεις; 
ΓΕΩΡΓΙΟΣ ΔΡΥΣ ( Υπουργός Γεωργίας): Να σας απαντήσω τώρα; 
ΓΕΩΡΓΙΟΣ ΣΑΛΑΓΚΟΥΔΗΣ: Θέλω απάντηση αμέσως.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε συνάδελφε, είμαστε έτοιμοι να κάνουμε και φροντιστήριο στη Βουλή. Σας λέω λοιπόν ότι…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, δεν παίρνετε το λόγο μόνο σας όποτε θέλετε. 
Δεχθήκατε διακοπή κύριε Σαλαγκούδη;
ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως εφ' όσον ο κύριος Υπουργός είναι τόσο καλός φροντιστής! 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε κύριε Υπουργέ έχετε το λόγο και σύντομα παρακαλώ.
ΓΕΩΡΓΙΟΣ ΔΡΥΣ ( Υπουργός Γεωργίας): Δεν ξέρω αν είστε καλός μαθητής εσείς κύριε Σαλαγκούδη! 
Σας λέω λοιπόν ότι το έτος ΦΕΟΓΚΑ -είναι γραμμένο στα Πρακτικά- αρχίζει στις 16 Οκτωβρίου κάθε έτους και περατούται στις 15 Οκτωβρίου του επόμενου έτους. Για τα σιτηρά η ημερομηνία που πρέπει να πληρώσουμε είναι 31 Ιανουαρίου κάθε έτους. Ακριβώς αυτό σας είπα. 
ΓΕΩΡΓΙΟΣ ΣΑΛΑΓΚΟΥΔΗΣ: Έως 31 Ιανουαρίου. Από εκεί και πέρα βεβαίως είναι ένας μήνας που έχετε πάρει μετά παράταση. Ήταν στις 31 Δεκεμβρίου. Αλλά εν πάση περιπτώσει μετά τις 31 Ιανουαρίου υπάρχουν κυρώσεις; 
ΓΕΩΡΓΙΟΣ ΔΡΥΣ ( Υπουργός Γεωργίας): Εάν πληρώσουμε μετά προφανώς θα υποστούμε κυρώσεις. 
ΓΕΩΡΓΙΟΣ ΣΑΛΑΓΚΟΥΔΗΣ: Αυτό λοιπόν ήθελα να σας πω. Αυτή τη στιγμή δεν έχουν πληρώσει. Στα χαρτιά ενδεχομένως μπορεί να έχετε φθάσει σ' αυτό το ποσοστό που ομολογείτε μόνος σας ότι δεν είναι το 100% αλλά στη συνέχεια δεν τα έχουν πάρει οι ίδιοι οι παραγωγοί. 
Για τα υπόλοιπα; Μόνο για τα σιτηρά είναι; Για το ελαιόλαδο δηλαδή η προθεσμία που έχετε είναι μέχρι τις 31 Οκτωβρίου; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη δεν κάνουμε διάλογο. Τα ερωτήματα είναι ρητορικά. Θα σας απαντήσει στη δευτερολογία του ο κύριος Υπουργός. 
ΓΕΩΡΓΙΟΣ ΣΑΛΑΓΚΟΥΔΗΣ: Εύχομαι να μην έχουμε και γι' αυτό το χρόνο -που θα έχουμε πολύ το φοβάμαι- τις κυρώσεις αυτές που θα είναι πολύ περισσότερες. Διότι καμιά άλλη χρονιά δεν εμφανίστηκε η φετινή καθυστέρηση. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σίγουρα θα έχουμε.
ΓΕΩΡΓΙΟΣ ΣΑΛΑΓΚΟΥΔΗΣ: Σίγουρα λοιπόν θα έχουμε αλλά εν πάση περιπτώσει έχουμε μια κυβέρνηση η οποία δεν θέλει ούτε στον εαυτό της να ομολογεί. Και στον εαυτό της ακόμη λέει ψέματα. Έχουμε φθάσει σε κατάσταση απελπισίας αφού είναι μια κυβέρνηση πλήρους παραλυσίας. 
Μας συνέκρινε προηγουμένως σχετικά με το τι γίνεται με τις άλλες χώρες που έχουν ίδιες ιδιαιτερότητες σαν και εμάς. Δηλαδή με την Ισπανία και με την Ιταλία. Η Ισπανία λοιπόν και η Ιταλία παίρνουν πολύ περισσότερες επιδοτήσεις από εμάς και έχουν πολύ χαμηλότερες από μας διορθώσεις όπως λέει ο πίνακας που έδωσε ο κύριος Φίσλερ. Το αμφισβητείτε; Σας έχουμε δώσει τον πίνακα του κ. Φίσλερ και αν θέλετε να τον ξαναδώσουμε μετά. Έχουν πολύ μικρότερες διορθώσεις και η Ισπανία και η Ιταλία. Γιατί; Ας πούμε για την Ιταλία ότι είχε περισσότερο χρόνο πριν από εμάς να προετοιμαστεί. Η Ισπανία όμως; Μπήκε μετά από εμάς στην Ευρωπαϊκή Ένωση, το 1986 και κατάφερε όχι μόνο εδώ αλλά και σε πολλά άλλα πράγματα -και στο βαμβάκι είναι πολύ καλύτεροι και πληρώνονται με πολύ υψηλότερες τιμές απ' ότι εμείς- να οργανώσει όπως έπρεπε όλους τους μηχανισμούς για να μην έχει τις ποινές, τα πρόστιμα και τις επιστροφές φόρων που εμείς δυστυχώς ακόμη έχουμε. 
Μας είπατε ότι ο ΟΠΕΚΕΠΕ ετοιμάζει το αμπελουργικό μητρώο το ελαιοκομικό μητρώο. Το μητρώο αγροτών τι έγινε κύριε Υπουργέ; Είπαμε ότι το μητρώο αγροτών είναι από τα βασικότερα αιτήματα των αγροτών. Το μητρώο αγροτών μπορεί να γίνει εργαλείο όπως εσείς όταν το φτιάχναμε διακηρύξατε. Είπατε ότι θα καταργήσουμε τον ειδικό φόρο κατανάλωσης στα καύσιμα αν γίνει το μητρώο αγροτών. Είπατε ότι θα το χρησιμοποιήσετε σαν εργαλείο για πολλούς λόγους και τρόπους. Δεν έχετε κάνει όμως ούτε συστηματική προσπάθεια να κάνετε σωστό μητρώο αγροτών -αυτό που κάνατε δεν είναι ουσιαστικά μητρώο αγροτών- αλλά ούτε και τολμάτε να το χρησιμοποιήσετε σαν εργαλείο για την εφαρμογή πολιτικής στον αγροτικό τομέα. 
Τώρα για τις καθυστερήσεις και τα πρόστιμα δεν θα ήθελα να πω πολλά πράγματα. Εκείνο στο οποίο θα ήθελα να μείνω είναι ότι στο τέλος διαβάζατε -γιατί δεν τα νοιώθατε ή τα γράψατε εσείς, ή σας τα έγραψαν- αυτά που απευθυνθήκατε σε όλους μας για να κάνουμε πραγματικά εποικοδομητικό διάλογο και όλοι μαζί να ενώσουμε τις δυνάμεις μας.
(DP)


Σας το λέμε συνεχώς αυτό. Αυτή είναι η πέμπτη επερώτηση γεωργίας που κάνουμε εδώ. Σε κάθε μία από όλες αυτές η κριτική που σας κάναμε, ήταν σχετικά απαλή, όχι σκληρή και ποτέ η κριτική μας δεν έμεινε στην κριτική, αλλά είχε προτάσεις. Και εδώ προτάσεις πάλι θα σας κάνω και αν θέλετε, να σας τις δώσω και γραπτώς. 
Είναι γεγονός -γι' αυτό και ο Επίτιμος Πρόεδρος έσπευσε να συμφωνήσει μαζί σας- ότι το θέμα πλέον έχει ξεφύγει από το να είναι απλώς οικονομικό. Έχει γίνει εθνικό πρόβλημα γιατί είναι πρόβλημα επιβίωσης της περιφέρειας, είναι πρόβλημα του να παραμείνει ο κόσμος στην περιφέρεια, είναι πρόβλημα του να στηριχθεί η περιφέρεια και η ύπαιθρος χώρα, είναι πρόβλημα του να μην συσσωρευτούν άλλοι άνεργοι πλέον στις πόλεις γιατί θα έχουμε κοινωνικές εκρήξεις από εκεί και πέρα. 
Γι' αυτό, λοιπόν, πρέπει να δούμε το θέμα σαν εθνικό και γι' αυτό πρέπει να καθίσουμε συστηματικά και να το μελετήσουμε όλοι μαζί. Εμείς έχουμε προτάσεις για να σας συστήσουμε γιατί παιδευτήκαμε και αγωνιστήκαμε γι' αυτό, γιατί πιστεύουμε ότι η αγροτιά μας πρέπει να βοηθηθεί. Υπάρχουν δυνατότητες μέσα στην Κοινή Αγροτική Πολιτική. Εμείς υπέρμαχοι της Κοινής Αγροτικής Πολιτικής είμαστε, όπως γίνατε και εσείς τώρα. Έτσι μέσα στην Κοινή Αγροτική Πολιτική μπορούμε να βρούμε τις βέλτιστες πρακτικές που μπορούμε να εφαρμόσουμε για να μπορέσουμε να κάνουμε τη γεωργία μας ανταγωνιστική. Χάσαμε 20 χρόνια και τα χάσαμε εξαιτίας σας, διότι δεν πιστεύατε στην αρχή στην ΕΟΚ, στη συνέχεια αφήνατε τις επιδοτήσεις να πηγαίνουν μόνο για να περνάμε καλά και δεν φροντίσαμε τις υποδομές για την γεωργία μας, να την εκσυγχρονίσουμε και να την κάνουμε ανταγωνιστική.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Υπάρχουν τρόποι και τώρα. Το πρώτο πράγμα που πρέπει να κάνουμε είναι όσο γίνεται περισσότερο να κρατήσουμε τις επιδοτήσεις με διάφορες μορφές, που μπορούν να υπάρχουν και μετά το 2006 -βεβαίως μικρότερες ενδεχομένως- αλλά με σκληρή διαπραγμάτευση, όταν έχουμε άρτια προετοιμασία προηγουμένως. Δεν θα πάμε στη διαπραγμάτευση χωρίς να ξέρουμε το αντικείμενο, χωρίς να έχουμε τις προτάσεις, αλλά με προηγούμενη επιδίωξη συμμαχιών στις χώρες εκείνες που θα έχουν τα ίδια επιχειρήματα και αιτήματα με εμάς και ταυτόχρονα να ζητήσουμε και τους υπόλοιπους, ούτως ώστε, όταν θα πάμε εκεί, να ξέρουμε ποιοι είναι οι σύμμαχοί μας, ποιοι ενδεχομένως μπορούν να πεισθούν με τα επιχειρήματά μας και ποιοι είναι απέναντί μας, για να δώσουμε τη μάχη αποφασιστικά με συγκεκριμένες προτάσεις και να ξέρουμε που θα υποχωρήσουμε, τι θα δώσουμε και τι θα πάρουμε, για να μπορέσουμε ακριβώς να κάνουμε στις διαπραγματεύσεις το βέλτιστο για την ελληνική γεωργία. 
Από κει και πέρα, να προχωρήσουμε στις αλλαγές εκείνες που τις λέμε διαρθρωτικές. Ο όρος θα ήταν πολύ πιο καλύτερος αν άλλαζε λίγο, γιατί δεν είναι διαρθρωτικές οι αλλαγές, αλλά είναι διαδικασίες. Παραγωγικές διαδικασίες μπορούν να αλλάξουν πολλές. Παραδείγματος χάρη, οι ορεινές και οι ημιορεινές περιοχές. Όταν έχουμε το 80% της κτηνοτροφίας και της γεωργίας που στις ορεινές και ημιορεινές περιοχές παράγονται σχεδόν βιολογικά, οικολογικά, γιατί να μην προχωρήσουμε στο 100% και να αναδείξουμε εκεί βιολογικά και οικολογικά προϊόντα; Παράλληλα βγάζουμε την πρωτογενή μας παραγωγή έξω και φέρνουμε μέσα κυρίως κρέας, αλλά και επεξεργασμένα προϊόντα. Και την πρωτογενή μας παραγωγή την βγάζουμε έξω χωρίς να βάλουμε προστιθέμενη αξία πάνω της, σε πάρα πολλά προϊόντα. Παραδείγματος χάρη, το ρύζι -το ανέφερα πολλές φορές- όπως αλωνίζεται, με το φλοιό του ακόμη φορτώνεται στα φορτηγά, από εκεί στο λιμάνι και φεύγει στην Ιταλία με 80 δραχμές. Εκεί αποφλοιώνεται, ραφινάρεται, τυποποιείται, συσκευάζεται …
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, λάβετε υπόψη σας το χρόνο.
ΓΕΩΡΓΙΟΣ ΣΑΛΑΓΚΟΥΔΗΣ: …και μας επιστρέφει στις 850 δραχμές. 
Εμείς θα μπορούσαμε και αυτό να κάνουμε, αλλά να προχωρήσουμε ακόμα περισσότερο: να το κάνουμε τρόφιμο και να μπορέσουμε να το εξάγουμε με τις ωραίες συνταγές που έχουμε από την αρχαιότητα, από τις Βυζαντινές εποχές και μέχρι σήμερα. Να ενισχύσουμε με άλλα λόγια την βιομηχανία τροφίμων και φυσικά να αναδιοργανώσουμε ουσιαστικά το Υπουργείο Γεωργίας για να λειτουργήσει ως ένας επιτελικός σχεδιασμός, διακλαδωμένος όμως και με επαφές στην περιφέρεια στα επίπεδα αυτά που πρέπει να υπάρχει, για να υπάρχει συντονισμός και έλεγχος, αλλά και εφαρμογή του σχεδιασμού που θα γίνεται από την κορυφή, από το επιτελικό Υπουργείο Γεωργίας.
Υπάρχουν και άλλες προτάσεις -αν θέλετε, να σας τις δώσω γραπτώς- της Νέας Δημοκρατίας που μπορούμε όλοι μαζί να τις δούμε. Να τις ξεκινήσετε από τώρα και να τις συνεχίσουμε εμείς, γιατί γρήγορα ερχόμαστε. Φοβάμαι όμως ότι εσείς είσθε ανίκανοι σήμερα να λειτουργήσετε προς αυτή την κατεύθυνση γιατί είσθε μία παράλυτη Κυβέρνηση που δεν μπορεί να λειτουργήσει και δυστυχώς μαζί σας χάνει τον καιρό της η Ελλάδα. 
(Χειροκροτήματα από την πτέρυγα της Νέας Δημοκρατίας)


(AD)




ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου.
ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κυρία Πρόεδρε!
Ενώ έχουμε μία επερώτηση για τους αγρότες και θα μπορούσαμε να μιλήσουμε ήρεμα, οι συνάδελφοι της Νέας Δημοκρατίας -και ο πρώτος των επερωτώντων, αλλά και ο Κοινοβουλευτικός Εκπρόσωπος- σκόπιμα, ως ένα σημείο, χρησιμοποιούν κάποιες εκφράσεις. 
Μπορείτε να πείτε πολύ πιο απλά τη σκέψη σας και να μην ξεκινάτε μία επερώτηση με έναν τρόπο καταγγελτικό ή με εκφράσεις που, κατά τη γνώμη μου, δεν προσφέρουν τίποτα. Ο τρόπος αυτός δεν προσθέτει κάτι, γιατί δεν γίνεται πολιτική με έναν καταγγελτικό τρόπο και μία καταγγελτική συμπεριφορά. Αυτή τη συμπεριφορά θα έπρεπε να μην την συνεχίζουμε, ιδίως εμείς που λέμε ότι επιθυμούμε να φέρουμε κάτι καινούριο στην πολιτική. Όλοι θέλουμε να λέμε "ξεχάστε το παρελθόν" και ο Κοινοβουλευτικός Εκπρόσωπος λέει "μην πάτε στο 1990 και στο 1993". Μην πάμε λοιπόν πίσω στο παρελθόν! Να δούμε το αύριο!
Με αυτόν τον τρόπο που καταγγέλετε και τις φράσεις που χρησιμοποιείτε θα δούμε το αύριο; Αυτές είναι φράσεις και συμπεριφορές δεκαετιών που λέτε ότι θέλετε να τις ξεχάσετε και να τις διαγράψετε. Θέλουμε να τις διαγράψουμε και να δούμε το καινούριο!
Κυρία Πρόεδρε, νομίζω ότι είχαμε σήμερα μία εμπειρία επερώτησης, η οποία ήταν διαφορετική απ' ό,τι άλλες φορές, διότι τα στοιχεία που κατέθεσε ο κύριος Υπουργός ήταν τόσο καταλυτικά που, ως ένα σημείο, αισθάνθηκα την ανάγκη -αν μπορώ να πω τη λέξη- να σταθώ αλληλέγγυος στους συναδέλφους της Νέας Δημοκρατίας. Ωστόσο, δεν αποδίδω ευθύνη στους συναδέλφους της Νέας Δημοκρατίας, γιατί δεν νομίζω ότι οι εκφράσεις που χρησιμοποίησαν ή η πίεση που νόμισαν ότι μπορούσαν να ασκήσουν στην Κυβέρνηση προέρχονται από λάθος δικό τους. Όχι, δεν είναι έτσι!
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Είχα την ευκαιρία να συζητήσω με αρκετούς από τους συναδέλφους της Νέας Δημοκρατίας. Νομίζω ότι ο πρώτος λόγος είναι ότι παρασύρθηκαν από τις "καταγγελίες" του κυρίου Χατζηδάκη, του Ευρωβουλευτή της Νέας Δημοκρατίας, ο οποίος βιάστηκε να κάνει ανακοινώσεις και να υιοθετήσει θέσεις, τη στιγμή που αν συνεργαζόταν με το Υπουργείο Γεωργίας -με την ηγεσία του, αλλά και με τις αρμόδιες υπηρεσίες- δεν θα έφτανε να κάνει τέτοιου είδους δηλώσεις. Άλλωστε, ο πίνακας που μας έδωσε ο Υπουργός μαρτυρεί του λόγου το αληθές.
Κύριοι Υπουργοί, υπάρχει όμως και μία δεύτερη πλευρά και θα είμαι περισσότερο αλληλέγγυος στους συναδέλφους της Νέας Δημοκρατίας. Θα ήθελα να αναφερθώ σ' αυτό που είπε ο κύριος Αγγελής, ότι δηλαδή όλοι οι Βουλευτές που καταγόμαστε από την επαρχία αισθανόμαστε την καθημερινή πίεση στα προβλήματα που μπορεί να έχει -και έχει, δυστυχώς, αρκετά- ο αγρότης στην περιοχή μας. Υπάρχουν προϊόντα σε όλη την Ελλάδα που, πράγματι, παρουσιάζουν προβλήματα και αυτό μας οδηγεί πολλές φορές σε μία αντικειμενικά συναισθηματική φόρτιση, που μεταφέρεται εδώ, στη Βουλή. 
Δεν είναι σωστό, όμως, όταν κάποιος συνάδελφος -ας είναι και της αντίπαλης παράταξης- μεταφέρει στη Βουλή αυτή την εμπειρία, να είμαστε σκληροί στην κρίση μας απέναντί του. Βεβαίως, όπως είπα πριν, δεν συμφωνώ με την καταγγελτική στάση και συμπεριφορά, αλλά νομίζω ότι ήταν σωστό που έγινε από τους συναδέλφους της Νέας Δημοκρατίας, γιατί την εξέλαβα την ως ένα μήνυμα που πρέπει να μεταφερθεί εδώ.
Βεβαίως, ο εμπειρότατος πρώην Πρόεδρος της Νέας Δημοκρατίας, ο κύριος Μητσοτάκης, το αντιλήφθηκε και γ' αυτό πήρε το λόγο. Κατάλαβε, δηλαδή, ότι είχε γίνει μία "γκάφα" εξαιτίας του κυρίου Χατζηδάκη και προσπάθησε να "τα μπαλώσει". Νομίζω ότι ως ένα μεγάλο βαθμό το πέτυχε. Άλλωστε, δεν είναι τυχαίο που πήρε το λόγο και, αντί να μιλήσει για την επερώτηση, διαπιστώσατε ότι μίλησε βέβαια επί δέκα λεπτά, αλλά για ένα λεπτό μίλησε για την επερώτηση και για τα υπόλοιπα εννέα έφθασε μέχρι την Κρήτη, για το ένα ή το άλλο προϊόν. 
Νομίζω ότι μέσα στα κοινοβουλευτικά ήθη επιτρέπεται να προσπαθήσει να πάει τη συζήτηση αλλού, για να μην αισθανθεί κατά τόσο έντονο τρόπο η Νέα Δημοκρατία την ήττα της σ' αυτή την επερώτηση.

(LM)

Παρ' όλο όμως που δεν είναι εδώ -είπα ότι αντιλαμβάνομαι την ανάγκη παρέμβασης του- ήθελα να του θέσω δυο θέματα.
Το ένα ήδη ο κύριος Υπουργός, κύριε Πρόεδρε το έθεσε και είναι το θέμα των ελέγχων από την Ευρωπαϊκή 'Ενωση. Ποτέ το ΠΑΣΟΚ, ποτέ καμιά κυβέρνηση του ΠΑΣΟΚ δεν είχε τη γνώμη ότι θα ξεγελάσει κάποιους κουτόφραγκους και με αυτό τον τρόπο κάτι μπορεί να κάνει, έστω και βραχυπρόθεσμα, γιατί μακροπρόθεσμα ποτέ δεν γίνεται τίποτα με τέτοιου είδους επιδοτήσεις, το επιδοτήσεις είτε σε εισαγωγικά είτε εκτός εισαγωγικών. 
Το δεύτερο που ήθελα να θυμίσω στον κ. Μητσοτάκη, επειδή είπε ότι επίκειται η αναθεώρηση της Κοινής Αγροτικής Πολιτικής, είναι ότι ήταν Πρωθυπουργός το 1992, όταν έγινε η αναθεώρηση της Κοινής Αγροτικής Πολιτικής και μάλιστα σε καίρια για τη χώρα μας προϊόντα. Είχαμε την ευκαιρία να συζητήσουμε αρκετές φορές γι' αυτά και να καταδειχτεί στην πράξη ότι έγιναν λαθεμένοι χειρισμοί από τις τότε ηγεσίες, που βεβαίως πρώτη η ηγεσία, δηλαδή Πρωθυπουργός ήταν ο κ. Μητσοτάκης. Επαναλαμβάνω ότι αυτό έγινε σε σημαντικότατα για τη χώρα μας γεωργικά προϊόντα. 
Καταλαβαίνω λοιπόν τις παρεμβάσεις του, αλλά θα πρέπει να γνωρίζει ο κ. Μητσοτάκης ότι και οι κρίνοντες, οι επερωτώντες τώρα δηλαδή, κρίνονται και αυτοί από την ιστορία τους και υπάρχει αυτή η ιστορία για τον καθένα.
Κύριε Πρόεδρε, κυρίες και κύριοι συνάδελφοι, τρία θέματα ακόμα θέλω να αναφέρω. 
Πρώτον, έχω προκαλέσει και άλλη φορά τη Νέα Δημοκρατία για ένα πραγματικά σημαντικό θέμα για τον αγροτικό πληθυσμό. Λέγεται μητρώο αγροτών. Σας έχω προκαλέσει και από την Αίθουσα και από το Βήμα με άλλη ευκαιρία. Θα το επαναλάβω και τώρα κύριε κοινοβουλευτικέ εκπρόσωπε της Νέας Δημοκρατίας. Ωραία λοιπόν. Είτε φέρτε γενικευμένη επερώτηση, είτε να το θέσει το κόμμα σας, όχι εσείς προσωπικά. Γιατί για τη θέληση των Βουλευτών της Νέας Δημοκρατίας, της πλειοψηφίας τουλάχιστον που γνωρίζω δεν έχω καμιά αμφιβολία. Για την επίσημη θέση του κόμματός σας λέω. Θέστε το θέμα του μητρώου αγροτών και το συζητάμε. 
ΓΕΩΡΓΙΟΣ ΣΑΛΑΓΚΟΥΔΗΣ: Το θέτουμε. 
ΦΛΩΡΟΣ ΚΩΝΣΤΑΝΤΙΝΟΥ: Αφήστε κύριε Σαλαγκούδη, ξέρω τι σας λέω.
Παρόλα αυτά κύριε Υπουργέ -απευθύνομαι σε σας τώρα σε σχέση με δυο θέματα- δε νομίζω ότι η σημερινή επερώτηση δεν είναι μια καλή ευκαιρία να σας θυμίσουμε δυο θέματα που τα είπαν και οι συνάδελφοι της Νέας Δημοκρατίας, αλλά θέλω και εγώ να σας θυμίσω. Υπάρχουν πόροι από το Γ΄ Κοινοτικό Πλαίσιο Στήριξης στον τομέα της γεωργίας που όχι από ευθύνη δική σας προσωπική ή της νυν ηγεσίας του Υπουργείου, δεν τρέχουν. Τέτοια προγράμματα λοιπόν πρέπει, όσο γίνεται πιο γρήγορα, να αρχίσουν να περπατούν. Δυο τρία προγράμματα αν θυμάμαι καλά του Υπουργείου Γεωργίας περπατούν. Υπάρχουν και άλλα τα οποία πρέπει να τα προχωρήσουμε όσο γίνεται πιο γρήγορα, γιατί η ύπαιθρος έχει ανάγκη από ρευστό. Και το ρευστό λείπει σε πολλές περιοχές.
Το δεύτερο που θέλω να σας πω, αφού ανοίχτηκε η συζήτηση και αναφερθήκαμε και σε άλλα θέματα, είναι το θέμα της τιμής του βαμβακιού.
Πρέπει κύριε Υπουργέ, να κλείσετε αυτό το θέμα όσο γίνεται πιο γρήγορα. Υπάρχουν παραγωγοί που έχουν παραδώσει ποσότητες δύο και τρεις μήνες και δεν έχουν πληρωθεί. Γι' αυτό υπάρχει -όπως είπα και για το άλλο θέμα- ανάγκη ρευστότητας και κίνησης στην ύπαιθρο. Θέλω λοιπόν και εγώ, συντασσόμενος όσον αφορά το θέμα της ρευστότητας στην ύπαιθρο με τους συναδέλφους της Νέας Δημοκρατίας -αλλά γνωρίζω ότι είναι και δική σας επιθυμία- να πιέσω, ώστε αυτά τα θέματα που έθεσα να προχωρήσουν όσο γίνεται πιο γρήγορα.
Ευχαριστώ κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στο στάδιο των δευτερολογιών. 
Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, σας άκουσα με πολύ μεγάλη προσοχή και βέβαια κανείς δεν έχει την πρόθεση να οξύνει πνεύματα, ούτε όμως κανείς από τη Νέα Δημοκρατία σας εξύβρισε. Εσείς ούτε λίγο ούτε πολύ ευθέως χαρακτηρίσατε την επερώτηση της Νέας Δημοκρατίας ανόητη.
Γιατί κύριε Υπουργέ; Επειδή καταγγέλλουμε στον ελληνικό λαό το χάσιμο χρημάτων, την ανικανότητα του Υπουργείου Γεωργίας, την ανικανότητα της Κυβέρνησής σας να μπορέσει να απορροφήσει αυτά τα χρήματα;

(PE)


Γι' αυτό είναι ανόητη η επερώτησή μας; 
Με αναγκάζετε, κύριε Υπουργέ, να σας μιλήσω πιο συγκεκριμένα, επειδή ούτε λίγο ούτε πολύ μας είπατε εδώ μέσα ότι δεν υπάρχει κακοδιαχείριση. Έχετε υπόψη σας τις καταγγελίες, που έγιναν το 2000, για πλαστά τιμολόγια σε συνεταιρισμούς; Τα έχετε υπόψη σας και εσείς, όπως και το γραφείο του Πρωθυπουργού, διότι όλος ο φάκελος έχει πάει και στο γραφείο του Πρωθυπουργού και αφορά τις μεγαλύτερες συνεταιριστικές οργανώσεις.
Θα σας διαβάσω ένα απόσπασμα από έγγραφο της Κοινότητας. Ακούστε τι λέει : Στον τομέα των οπωροκηπευτικών, όπου τα ποσά που πρέπει να επιστραφούν ανέρχονται σε 5 δισεκατομμύρια, η Επιτροπή διαπίστωσε σοβαρές ελλείψεις του ελληνικού συστήματος διαχείρισης και ελέγχου, καθώς και στον τρόπο λειτουργίας των οργανώσεων των παραγωγών. Αυτό είναι έγγραφο με ημερομηνία 26-9-2000. Λέει, βεβαίως, ότι τα ποσά αυτά πρέπει να επιστραφούν. Αναφέρεται στα ποσά, τα οποία ανακοίνωσε η Κοινότητα, και τα οποία ανέρχονται στα 88,3 εκατομμύρια ευρώ για το '97 και το '98. Τέλος, λέει ότι αυτά τα ποσά θα επιστραφούν σίγουρα.
Δεν καταλαβαίνω, γιατί κλείνετε τα μάτια μπροστά σε αυτά και ζητάτε από εμάς να κάνουμε το ίδιο. Προτάσσετε το εθνικό συμφέρον για να κλέβουν κάποιοι; 
Ειλικρινά θα ήθελα να μου απαντήσετε, γιατί κανείς δεν θέλει η Ελλάδα να χάσει ούτε μία δραχμή. Γι' αυτό σήμερα γίνεται η επερώτηση της Νέας Δημοκρατίας. Γι' αυτόν το λόγο καθόμαστε εδώ και συζητούμε τόση ώρα για το θέμα αυτό, παρόλο που εσείς την επερώτηση τη χαρακτηρίσατε ανόητη. Πιστεύω ότι έγινε εν τη ρύμη του λόγου σας. 
Θέλετε τέτοια φαινόμενα; Τέτοια φαινόμενα, όπου υπάρχουν οι μαύρες τρύπες στους συνεταιρισμούς; Σας ερωτώ, γιατί δεν εφαρμόζετε το νέο νόμο, τον Αλέξανδρο Παπαναστασίου, για τους συνεταιρισμούς; 
Επιτέλους, ας μπουν έστω ορκωτοί λογιστές. Γιατί σε κάποιους συνεταιρισμούς, είναι κοινό μυστικό ότι δεν υπάρχει διαφάνεια. Μήπως το αρνείστε αυτό το πράγμα;
Είπατε ότι έχουμε μένος κατά του ΟΠΕΚΕΠΕ. Μην προσπαθείτε να περάσετε τέτοια μηνύματα και να δώσετε τέτοιες εντυπώσεις. Το πρόβλημα δεν είναι με τον ΟΠΕΚΕΠΕ, αλλά με εσάς, που μετά από καιρό δεχθήκατε ότι ο ΟΠΕΚΕΠΕ δεν έκανε δουλειά. 
Κύριε Υπουργέ, εμείς σας το λέγαμε. Αν δεν το λέγαμε σε εσάς, το λέγαμε στον προκάτοχό σας, που καθόταν σε αυτήν την έδρα που είστε εσείς σήμερα. Λέγαμε στον κύριο Ανωμερίτη ότι δεν θα μπορέσει να προχωρήσει ο ΟΠΕΚΕΠΕ, γιατί δεν έχει τη δυνατότητα να καλύψει τις ανάγκες ούτε του Οργανισμού Βάμβακος ούτε Οργανισμού Καπνού ούτε της ΔΙΔΑΓΕΠ. 
Πριν από μέρες σας κατέθεσα ερώτηση και σας ζητούσα συγκεκριμένα στοιχεία. Έχω την απάντηση στην ερώτηση, που σας κατέθεσα. Μου λέτε ότι ο ΟΠΕΚΕΠΕ έχει 700 μόνιμους και εποχικούς υπαλλήλους. Επιπλέον, σας ζητούσα να μου απαντήσετε για το πόσο πληρώνονται. Αλλά για το τι πληρώνονται, δεν αναφέρετε τίποτα. Το θέμα, όμως, είναι ότι ο ΟΠΕΚΕΠΕ σήμερα βρίσκεται σε ένα αλαλούμ και τα θύματα είναι οι αγρότες. 
Κύριε Υπουργέ, υπάρχουν σήμερα αγρότες στην Πέλλα, στην Ημαθία, στο Κιλκίς και σε άλλους νομούς, που δεν έχουν πάρει την επιδότηση για το σιτάρι. Ή πήραν επιδότηση για μαλακό σιτάρι, ενώ δικαιούνταν για σκληρό. Ή πήραν επιδότηση για σιτάρι, ενώ δικαιούνταν επιδότηση για καλαμπόκι.
Όταν μίλησα με τον κ. Ζορμπα, ξέρετε τι μου είπε; Υπάρχει λανθασμένο μηχανογραφικό υπόβαθρο. Και ποιος φταίει; Ο αγρότης φταίει για αυτό το πράγμα; Είναι δυνατόν να λένε τέτοια πράγματα οι ανώτεροι υπάλληλοι του Οργανισμού; 
Φυσικά ο κ. Ζορμπάς και ο κάθε Ζορμπάς…
ΠΡΟΕΔΡΕΥΩΝ (Κωνσταντίνος Βρεττός): Κύριε Τζαμτζή, δεν αντιδικείτε.
ΙΟΡΔΑΝΗΣ ΤΖΑΜΤΖΗΣ : Επιτρέψτε μου, κύριε Πρόεδρε, σας παρακαλώ
ΠΡΟΕΔΡΕΥΩΝ (Κωνσταντίνος Βρεττός): Μα, δεν απευθύνεστε στον Υπουργό.
ΙΟΡΔΑΝΗΣ ΤΖΑΜΤΖΗΣ : Σας παρακαλώ, μη με διακόπτετε. 
ΠΡΟΕΔΡΕΥΩΝ (Κωνσταντίνος Βρεττός): Με συγχωρείτε πάρα πολύ, αλλά θα σας διακόψω. Αν θέλετε, μπορώ να σας κρατήσω και το χρόνο, αλλά θα πρέπει να γίνεται σωστά η διαδικασία.
ΑΝΕΣΤΗΣ ΑΓΓΕΛΗΣ : Κύριε Πρόεδρε, είναι πηγαίος και αυθόρμητος.
ΙΟΡΔΑΝΗΣ ΤΖΑΜΤΖΗΣ : Μιλώ για έναν οργανισμό, κύριε Πρόεδρε, και αφήστε με, σας παρακαλώ, να ολοκληρώσω…
ΠΡΟΕΔΡΕΥΩΝ (Κωνσταντίνος Βρεττός): Να τα πείτε, όπως τα λέτε και πιο σκληρά αν θέλετε, αλλά ξεκινήσατε με το "κύριε Υπουργέ". Κύριε Τζαμτζή, δεν θα απευθύνεστε στον Υπουργό, αλλά θα απευθύνεστε εδώ, σύμφωνα με τον Κανονισμό.
ΙΟΡΔΑΝΗΣ ΤΖΑΜΤΖΗΣ : Κύριε Πρόεδρε, η επερώτηση απευθύνεται στο Υπουργείο Γεωργίας.
ΠΡΟΕΔΡΕΥΩΝ (Κωνσταντίνος Βρεττός): Εσείς ως ομιλητής έχετε υποχρέωση να απευθύνεστε στο Προεδρείο.
(RG)


Αυτό λέει ο Κανονισμός, τον οποίο όλοι μας ψηφίσαμε και όχι να απευθύνεστε στον κύριο Υπουργό.
ΙΟΡΔΑΝΗΣ ΤΖΑΜΤΖΗΣ:Κύριε Πρόεδρε, ο Οργανισμός ΟΠΕΚΕΠΕ πραγματικά δεν μπορεί να λειτουργήσει. Πριν από μέρες ήρθε στην Πέλλα ο Πρωθυπουργός, ήρθατε και εσείς. Είδατε απέναντι στο Λουδία ένα τεράστιο πανό που έγραφε ότι οι αγρότες του Νομού Πέλλας είναι στην απέναντι όχθη. Γιατί; Διότι είναι απλήρωτοι για το βαμβάκι και για τα ροδάκινα. Σας άκουσα να μου λέτε ότι θα πληρωθούν το Μάϊο. 'Οχι, κύριε Υπουργέ, πρέπει να τους πληρώσετε εν τω μέσω της καλλιεργητικής περιόδου συγκομιδής. Τον Ιούνιο πρέπει να τους πληρώσετε. Κάποτε τους πλήρωνε ο βιομήχανος, έπαιρνε την επιδότηση και την έδινε στον παραγωγό Δεκέμβριο μήνα. Μας υποσχεθήκατε εσείς ότι τώρα που θα πάει κατευθείαν στον παραγωγό η επιδότηση, θα την πάρει ο παραγωγός την επιδότηση αμέσως. Τώρα μας λέτε ότι θα την πάρει τον Μάϊο μήνα, ότι μέχρι τότε είναι η περίοδος; 'Οση πραγματικά σχέση έχω εγώ με το φεγγάρι, άλλη τόση σχέση έχετε εσείς με τα αγροτικά προϊόντα και με το ροδάκινο. Η καλλιεργητική περίοδος συγκομιδής των ροδακίνων ξεκινά το Μάϊο μήνα. Εκείνη την ώρα περιμένετε για να πληρώσετε τους ροδακινοπαραγωγούς της Πέλλας;
Θα ήθελα να αναφερθώ στο μητρώο αγροτών, το οποίο έθιξε ο κοινοβουλευτικός εκπρόσωπος. 'Εχω στα χέρια μου το πρόγραμμα της Νέας Δημοκρατίας, το οποίο αναφέρεται στις συγκεκριμένες θέσεις. Απαντώντας στον κοινοβουλευτικό σας εκπρόσωπο, "η ολοκλήρωση και η αξιοποίηση του μητρώου αγροτών, ώστε τα μέτρα της προγραμματικής πρότασής μας να αφορούν τους κατά κύριο επάγγελμα αγρότες, όπως θα προκύπτουν από το μητρώο αυτό". Πρώτον, η Νέα Δημοκρατία σας ζητά συνεχώς και αδιαλείπτως να κάνετε επιτέλους μετά από έξι χρόνια το μητρώο αγροτών, για να απολαύσουν οι κατά κύριο επάγγελμα αγρότες τις επιδοτήσεις, να απολαύσουν κάποια προτερήματα.
Μιλήσαμε για κοινή αγροτική πολιτική, ότι αυτή θα πρέπει να είναι ίδια. Κύριε Υπουργέ, αυτό το πράγμα σας συμφέρει, διότι εσείς έχετε εξαιρέσει το κράτος. Το κράτος δεν στέκεται δίπλα στον αγρότη σε καμία περίπτωση. Πρέπει να σας πω δυο, τρία πράγματα. Πως θα ανταγωνιστεί ο 'Ελληνας αγρότης τον Ισπανό αγρότη, όταν ο Ισπανός αγρότης παίρνει το πετρέλαιο στη μισή τιμή; Εξήντα οκτώ πεσέτες αγοράζει ο Ισπανός αγρότης το πετρέλαιο, ενώ η τιμή του είναι 118 και ο 'Ελληνας αγρότης το πληρώνει κανονικά ή αναγκάζεται να βάζει πετρέλαιο το οποίο είναι για καύση. 
Επί πλέον τις επιδοτήσεις οι οποίες δίνονται στα μεταφορικά, επιδοτήσεις σε φάρμακα κλπ., τις έχει ο 'Ελληνας αγρότης; Φθάνει το Ισπανικό ροδάκινο το 2000 να πωλείται σε χαμηλότερη τιμή στην αγορά του Ρέντη απ' ότι το ελληνικό ροδάκινο. Γιατί; Διότι ο 'Ελληνας αγρότης έχει υψηλό κόστος παραγωγής. Γιατί τον 'Ελληνα αγρότη τον έχετε με τρακτέρ όπου πληρώνει ΦΠΑ 18%, λες και είναι είδος πολυτελείας το τρακτέρ και όχι εργαλείο στα χέρια του. Γιατί τον 'Ελληνα αγρότη τον έχετε με υψηλό κόστος ρεύματος. Γιατί τον 'Ελληνα αγρότη τον έχετε με υψηλούς φόρους στη μεταβίβαση της γης. Πως θα προχωρήσει, λοιπόν, κύριε Υπουργέ, αυτή η ελληνική γεωργία; Μόνο με ό,τι δίνει η ΕΟΚ; Εάν σταματήσουν -και εδώ θα συμφωνήσουμε κύριε Υπουργέ ουσιαστικά- οι επιδοτήσεις, εάν σταματήσουν οι δυνατότητες που δίνει στον 'Ελληνα αγρότη η Ευρωπαϊκή 'Ενωση με τα μέτρα τα οποία έχετε σήμερα, στην ουσία την ανυπαρξία των μέτρων, πραγματικά θα σβήσει ο 'Ελληνας αγρότης. Δεν θα μπορεί πλέον να επιβιώσει.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κόντος έχει το λόγο.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, καταθέσαμε μία επερώτηση για τις επιστροφές ή για τις διορθώσεις όπως λέγεται των πόρων στην Ευρωπαϊκή 'Ενωση, αλλά πρέπει να πούμε ότι ήταν και μια πρώτης τάξεως ευκαιρία για να συζητήσουμε και τα θέματα που ταλανίζουν τους αγρότες. Να συζητήσουμε τα προβλήματα των αγροτών και τις αγωνίες. Βέβαια, ενώ στην αρχή ο κύριος Υπουργός είπε ότι ήταν λάθος που αναφερθήκαμε σε όλα αυτά, τελικά ανάλωσε ένα πολύ μεγάλο μέρος της ομιλίας του, αναφερόμενος και ο ίδιος στα προβλήματα των αγροτών. 
(PM)


Όσον αφορά στις διορθώσεις, πρέπει να πούμε ότι όντως και άλλες χώρες έχουν επιστροφές πόρων και γίνονται διορθώσεις. Όμως, δεν νομίζω ότι πρέπει να είμαστε υπερήφανοι ως χώρα που είμαστε δεύτεροι μετά την Πορτογαλία, σύμφωνα με τα τελευταία στοιχεία των ετών 1999 και 2000 όσον αφορά το ποσοστό επιστροφής κονδυλίων σε σχέση με τις απολαβές από το Γεωργικό Ταμείο. Δεύτεροι είμαστε και δεν πρέπει να μας κάνει αυτό ούτε υπερήφανους ούτε ικανοποιημένους.
Όσον αφορά στις καθυστερήσεις, πρέπει να πούμε ότι τα στοιχεία που μας δίνετε, το μόνο που κάνουν είναι να προσπαθούν να παραπληροφορήσουν το Κοινοβούλιο. Διότι, ενώ γνωρίζουμε ότι υπήρξαν μεγάλες καθυστερήσεις, ότι ευθύνεται ο ΟΠΕΚΕΠΕ, θα έπρεπε να μας δώσετε στοιχεία μέχρι τις 15 Δεκεμβρίου τι ποσοστά από τις επιδοτήσεις έχουν πληρωθεί για τα δημητριακά, για το ελαιόλαδο σε σχέση με την προηγούμενη χρονιά. Εάν μας δίνατε τα στοιχεία αυτά, τότε θα είχε αποδειχθεί ότι υπάρχουν καθυστερήσεις και βέβαια δεν πρέπει να περιμένετε από εμάς να σας χειροκροτήσουμε για τις καθυστερήσεις αυτές. Δεν πρέπει να περιμένετε να αποδεχθούμε να πληρώνονται οι επιδοτήσεις την τελευταία ημέρα, την καταληκτική ημερομηνία. Με την ίδια λογική και οι επιδοτήσεις του ελαιολάδου θα έπρεπε να πληρωθούν τον Οκτώβριο του 2002, την τελευταία ημερομηνία δηλαδή του έτους FEOGA, όπως μας κάνατε και μάθημα προηγουμένως, κύριε Υπουργέ.
Όσον αφορά σε όλα τα υπόλοιπα, θέλω να πω ότι χαρακτηρίζει την πολιτική σας μία διγλωσσία. Στον "Οικονομικό Ταχυδρόμο" άλλα είπατε, δεν μιλήσατε για προβλήματα στον αγροτικό τομέα. Εδώ είπατε ότι υπάρχουν προβλήματα. Ο Πρωθυπουργός σας διέψευσε, είπε ότι δεν υπάρχουν προβλήματα, ότι το αγροτικό εισόδημα αυξάνεται, ότι μειώνεται το κόστος και αυξάνεται ο αγροτικός πληθυσμός, κάτι με το οποίο δεν συμφωνεί ούτε ένας αγρότης. 
Αποκορύφωμα της διγλωσσίας αυτής πρέπει να πούμε ότι αποτελεί το γεγονός της εξαγγελίας της ιδιωτικοποίησης της Αγροτικής Τράπεζας. Κύριε Υπουργέ, δηλώσατε στην αρχή αναρμόδιος, ότι δεν ασχολείστε με το θέμα αυτό. Εν συνεχεία, όταν ο Πρόεδρος της Νέας Δημοκρατίας είπε ξεκάθαρα ότι είμαστε εναντίον της αποκρατικοποίησης της ΑΤΕ, δηλώσατε ότι η Αγροτική Τράπεζα πρέπει να μείνει κρατικοσυνεταιριστική και βέβαια η ίδια διγλωσσία υπάρχει και για τη "ΔΩΔΩΝΗ" και για τη "ΡΟΔΟΠΗ", στην αρχή για το Χρηματιστήριο, μετά για τη μεταβίβαση μετοχών. Επιτέλους ξεκαθαρίστε τα. Είναι πολύ μεγάλα θέματα
Αυτά τα θέματα στην κυριολεξία "καίνε" τον αγροτικό κόσμο και θα πρέπει να σταματήσει η διγλωσσία και να δώσετε σαφείς λύσεις και όχι να μεταθέτετε την επίλυση των προβλημάτων στο μέλλον.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Κύριε Πρόεδρε, προσωπικά αντιλαμβάνομαι την αμηχανία του Υπουργείου Γεωργίας. Κατανοώ ότι λάθη του παρελθόντος, της πολιτικής του ΠΑΣΟΚ συσσωρεύτηκαν τα τελευταία χρόνια και είναι βέβαιο να ειρωνεύεται, κατά κάποιο τρόπο, ο κ. Υπουργός τη συγκεκριμένη επερώτηση της Νέας Δημοκρατίας. Εμμέσως πλην σαφώς όμως, έσπευσε και υιοθέτησε τα νούμερα, προσπαθώντας βέβαια να αναγάγει ένα ποσοστό αυτών στην περίοδο 1992-1993, κατά την προσφιλή τακτική του ΠΑΣΟΚ. 
Κύριε Υπουργέ, το πρόβλημα είναι υπαρκτό, αν λάβουμε υπόψη μας ότι είναι ανάγκη να μην επαναληφθούν τα λάθη που έγιναν κατά τη διαχείριση του Β' Κοινοτικού Πλαισίου Στήριξης. Λάθη τα οποία επέφεραν υστερήσεις και απώλειες σε πολλούς τομείς του Υπουργείου Γεωργίας, όπως 34% στην υποδομή ελέγχου, παραγωγής και εμπορίας πολλαπλασιαστικού υλικού, 20% στο πρόγραμμα κοινοτικής βελτίωσης ζωϊκής παραγωγής, 14% στο πρόγραμμα της αναδιάρθρωσης των αμπελώνων, 10% στο πρόγραμμα της αλιείας, 30% στο πρόγραμμα ΠΕΣΚΑ.
Βλέπουμε ότι τα κονδύλια από το Γ' Κοινοτικό Πλαίσιο Στήριξης συμμετέχουν στον αγροτικό τομέα κατά 6,5%, ενώ στο Β' Κοινοτικό Πλαίσιο Στήριξης ήταν 14,5%. Καταλαβαίνετε λοιπόν ότι υπάρχει μία υστέρηση των κονδυλίων του Γ' Κοινοτικού Πλαισίου Στήριξης προς τον γεωργικό τομέα σε ένα ποσοστό 55%. Με αυτόν τον τρόπο δε νομίζω ότι βοηθείται η Κυβέρνηση, αλλά βοηθούνται άλλες πολιτικές.
Κύριε Υπουργέ, θα θέσω ευθέως μία ερώτηση που έχει σχέση με τις υπερβάσεις που έχουν γίνει σε ό,τι έχει σχέση με την πριμοδότηση των ζώων.
(Ε Β)


Υπήρχε υπέρβαση ναι ή όχι; Τριάντα χιλιάδων περίπου ζώων ως προς τις επιδοτήσεις. Υπάρχει εγκύκλιος συγκεκριμένη που ζητά επιστροφές από τους παραγωγούς. Υπάρχει στο Υπουργείο Γεωργίας. Δεν πρέπει να τα επισημάνουμε όλα αυτά; Υπάρχει στο Υπουργείο Γεωργίας -και το καταγγείλαμε ευθέως- το μεγάλο θέμα των ορμονών. Ήδη είναι στον ανακριτή το θέμα και το φέραμε εδώ με ερώτηση. Συγκεκριμένες ορμόνες δόθηκαν. Συγκεκριμένες ορμόνες του Υπουργείου Γεωργίας -δεν ευθύνεστε εσείς βέβαια κύριε Υπουργέ, ευθύνεται η πολιτική Τζουμάκα- 600.000 δόσεις συγκεκριμένες ορμόνες δόθηκαν από τις κεντρικές φαρμακαποθήκες στην περιφέρεια και χρησιμοποιήθηκαν. Δεν είναι σοβαρά θέματα αυτά σε μια εποχή που τόσος θόρυβος γίνεται γύρω από αυτά τα θέματα;
ΒΑΣΙΛΗΣ ΚΕΔΙΚΟΓΛΟΥ: Χρησιμοποιήθηκαν κύριε συνάδελφε;
ΑΝΕΣΤΗΣ ΑΓΓΕΛΗΣ: Βεβαίως και χρησιμοποιήθηκαν. 
ΓΕΩΡΓΙΟΣ ΔΡΥΣ ( Υπουργός Γεωργίας): Γιατί δεν το στείλατε στον εισαγγελέα;
ΑΝΕΣΤΗΣ ΑΓΓΕΛΗΣ: Ήδη επενέβη ο εισαγγελέας.
ΓΕΩΡΓΙΟΣ ΔΡΥΣ ( Υπουργός Γεωργίας): Εσείς γιατί δεν το κάνατε;
ΑΝΕΣΤΗΣ ΑΓΓΕΛΗΣ: Εμείς έχουμε υποχρέωση κύριε Υπουργέ να φέρουμε το θέμα εδώ.
Καταλαβαίνετε λοιπό ότι χρειάζεται συνεργασία η οποία όμως θα αποδεικνύεται στην πράξη και μην μας ζητάτε να έρθουμε να ενημερωθούμε. Έχουμε τον τρόπο μας και ενημερωνόμαστε τι συμβαίνει. Σαφέστατα όμως προσβλέπουμε σε καλή συνεργασία γιατί έχουμε πει ότι το γεωργικό θέμα είναι εθνικό θέμα. Δεν μπορεί όμως με αφορισμούς και με τρόπο που δεν αρμόζει στο Κοινοβούλιο να αντιμετωπίζεται η αξιωματική αντιπολίτευση, όταν κάνει το χρέος της, όταν φέρνει μια συγκεκριμένη επερώτηση στη Βουλή που εν πάση περιπτώσει έχει σχέση με την καλύτερη απορρόφηση των κονδυλιών από το Γ΄Κοινοτικό Πλαίσιο Στήριξης.
ΠΡΟΕΔΡΕΥΩΝ (Κωνσταντίνος Βρεττός): Η κα Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ νομίζω ότι έχουμε διαφορετική αντίληψη ως προς την ουσία και το νόημα της πολιτικής. Πίστευα λοιπόν ότι αυτό είναι το πως θα υπηρετήσουμε όλοι μας καλύτερα τα συμφέροντα του λαού και του τόπου μας. Υπεκφυγές σε θέματα που θα πρέπει να βάλουμε το χέρι στον τύπο των ήλων δεν αρμόζουν τουλάχιστον στο Ελληνικό Κοινοβούλιο και στην ουσία της πολιτικής έτσι όπως την εννοώ εγώ. 
Ζητήσατε να κάνουμε μια γενικευμένη επερώτηση και διέλαθε της προσοχής σας ότι έχετε δύο επερωτήσεις στα χέρια σας από τον Ιανουάριο στις οποίες αρνείστε να έρθετε και να τοποθετηθείτε. 
Εγκαλέσατε τους επερωτώντες ότι δεν γνωρίζουν, ότι έχουν άγνοια, απαξιώνοντας έτσι το θεσμικό τους ρόλο ως Βουλευτών αντιπολίτευσης να ελέγχουν την Κυβέρνηση και καμιά φορά όταν δεν γνωρίζουν να δίνουν και διευκρινήσεις. Η διάθεση είναι καλοπροαίρετη από πλευράς αντιπολίτευσης γιατί σκοπός μας είναι πως να συνεισφέρουμε στην επίλυση των οξύτατων αγροτικών προβλημάτων και στην ανάπτυξη της υπαίθρου. Αλλά εάν εσείς νομίζετε ότι γνωρίζετε και φτάσατε την ελληνική γεωργία εδώ που τη φτάσατε τότε καλύτερα η αντιπολίτευση που δεν γνωρίζει. Εάν εσείς θέλετε και άλλα στοιχεία και ζητήσατε προκειμένου να αποδείξετε την αδυναμία σας, εμείς σας διαβεβαιώνουμε ότι εδώ σας φέραμε ακριβώς για να απολογηθείτε γι αυτή την αδυναμία να απορροφήσετε κοινοτικά κονδύλια. Στο κάτω κάτω κύριε Υπουργέ η άγνοια της αντιπολίτευσης δεν έχει σημαντικές επιπτώσεις. Η δική σας όμως άγνοια έχει σημαντικότατες επιπτώσεις. Η δική σας ανεπάρκεια έχει θύματα. Ομολογήσατε μετά από πολύ καιρό την αδυναμία λειτουργίας του ΟΠΕΚΕΠΕ και την αναποτελεσματικότητά του. Όμως εμείς εδώ σας προειδοποιήσαμε. Εσείς πήρατε βεβιασμένες αποφάσεις και δεν ξέρουμε τη σκοπιμότητα. Αυτή η αδυναμία έχει επιπτώσεις γιατί οι αγρότες παραμένουν απλήρωτοι.
ΚΑ

Ανίσχυρο αφήσατε τον αγρότη, κύριε Υπουργέ, αφού διαλύσατε και απαξιώσατε τους συνδικαλιστικούς του φορείς. 
Επικαλεστήκατε τις μεσογειακές χώρες. Η Ελλάδα είναι η δεύτερη, λοιπόν, μετά την Πορτογαλία μεταξύ των χωρών της Ευρωπαϊκής Ένωσης όσον αφορά τα ποσοστά μειώσεως στον γεωργικό τομέα σε σχέση με τις συνολικές απολαβές. Όμως, ξεχνάτε κάτι, την Πορτογαλία που παίρνει μικρότερες ενισχύσεις από το Γεωργικό Ταμείο και συνεπώς οι παρακρατήσεις είναι χαμηλότερες. 
Εγώ κύριε Υπουργέ θα περίμενα να μας πείτε πώς θα γίνετε αποτελεσματικότεροι στη διαχείριση των προβλημάτων του αγροτικού τομέα. Επικαλεστήκατε τη διεύρυνση, τις δυσκολίες, τα θέματα τα μεγάλα που θα πρέπει να αντιμετωπίσουμε, τις προκλήσεις του μέλλοντος. Αλλά επιτρέψτε μου να πω ότι με την εικόνα που εμφανίζετε μέχρι τώρα και την αποτελεσματικότητά σας, λυπάμαι που δεν μπορούμε να έχουμε εμπιστοσύνη στην κυβέρνηση για να αντιμετωπίσει αυτά τα μείζονα θέματα. Γιατί είναι εμφανής η έλλειψη πολιτικής σας. Και αυτό είναι το κύριο πρόβλημα, κύριε Υπουργέ. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ ( Υπουργός Γεωργίας): Ευχαριστώ κύριοι συνάδελφοι για το διάλογο έστω και με τα ελαττώματά του που αναπτύχθηκε. Φαίνεται όμως ότι η Νέα Δημοκρατία τίποτα δεν μαθαίνει και από το παρελθόν της και δυστυχώς και από το παρόν της. Αυτό είναι το χειρότερο. 
Σας έδωσα όλα τα στοιχεία που θα μπορούσαν να σας βγάλουν από το αδιέξοδο της υποβολής μιας επερώτησης, την οποία απολακτίσατε σεις οι ίδιοι. Και δυστυχώς δεν εκμεταλλευτήκατε τα στοιχεία αυτά. Επαναλάβατε και στη δευτερολογία σας τα ίδια εσφαλμένα στοιχεία, όπως και στην πρωτολογία σας. 
Βεβαίως ο κοινοβουλευτικός σας εκπρόσωπος προσπάθησε, αλλά δεν το κατόρθωσε, λέγοντας ότι παρέδωσα στη Βουλή παραπλανητικούς πίνακες. Επαναλαμβάνω και πάλι ότι οι πίνακες αυτοί είναι της υπηρεσίας, είναι προς έλεγχο και αν έχετε οποιαδήποτε αμφισβήτηση είμαι στη διάθεσή σας για να το συζητήσουμε. Εγώ βέβαια χρησιμοποίησα στοιχεία από το Υπουργείο Γεωργίας. Δεν έχω άλλα στοιχεία να χρησιμοποιήσω, εκτός εσείς αν έχετε άλλα και παρακαλώ να μου πείτε πού τα βρίσκετε για να προσφύγω και εγώ. 
Δεν αμφισβήτησα τα στοιχεία που έδωσε ο κ. Φίσλερ. Αυτό που είπα είναι ότι αυτά τα 159,5 δισεκατομμύρια αναλύονται ως εξής. Και σας έδωσα να δείτε πού είναι η ευθύνη της Νέας Δημοκρατίας και πού είναι η ευθύνη των κυβερνήσεων του ΠΑΣΟΚ. 
ΓΕΩΡΓΙΟΣ ΣΑΛΑΓΚΟΥΔΗΣ: Δεν έχει καμία σχέση αυτό. 
ΓΕΩΡΓΙΟΣ ΔΡΥΣ ( Υπουργός Γεωργίας): Συμφωνώ απολύτως μαζί σας, ότι θα πρέπει με πρωτοβουλία δική μας -και θα το κάνουμε- να έρθουμε στην επιτροπή παραγωγής και εμπορίου της Βουλής και να συζητήσουμε ένα προς ένα τα μέτρα και τα προγράμματα, καθώς και τον ρυθμό απορρόφησης που είχε το Β' Κοινοτικό Πλαίσιο Στήριξης. Ακριβώς, λοιπόν, σας προκαλώ στην επιτροπή της Βουλής για να συζητήσουμε ένα προς ένα τα προγράμματα. 
ΓΕΩΡΓΙΟΣ ΣΑΛΑΓΚΟΥΔΗΣ: Πάρτε την πρωτοβουλία εσείς. 
ΓΕΩΡΓΙΟΣ ΔΡΥΣ ( Υπουργός Γεωργίας): Θα το κάνουμε με πρωτοβουλία της κυβέρνησης. Διότι εσείς δεν τολμάτε να το ζητήσετε. Εμείς, λοιπόν, θα το φέρουμε και εκεί ακριβώς θα φανεί κάθε πρόγραμμα τι ακριβώς απορρόφηση είχε. Αλλά πιστεύω ότι θα έχετε το θάρρος να αναγνωρίσετε τα λάθη σας. Και να αναγνωρίσετε ότι όταν κάνετε λάθος, οφείλεται τουλάχιστον σε εσφαλμένη πληροφόρηση και σε διάθεση διαστρέβλωσης της πραγματικότητας που δεν σας πάει τουλάχιστον σαν άνθρωποι που έχετε την έκφραση της εμπιστοσύνης του ελληνικού λαού. 
Γι' αυτό, λοιπόν, το λόγο εμείς θα συνεννοηθούμε με τον πρόεδρο της επιτροπής παραγωγής και εμπορίου και θα φέρω όλα τα στοιχεία για το Β' Κοινοτικό Πλαίσιο Στήριξης. 
Σχετικά με τις καθυστερήσεις, επαναλάβατε και πάλι για τις καθυστερήσεις των επιδοτήσεων. Σας λέω για μια ακόμα φορά ότι αυτός ο δίσκος έχει τελειώσει για σας. Ο κύκλος έκλεισε και έκλεισε δυστυχώς ανεπιτυχώς για τη Νέα Δημοκρατία. Τα ποσοστά απορρόφησης των κοινοτικών επιδοτήσεων σε τέσσερις μήνες είναι πρωτοφανή καθώς και ο ρυθμός είναι πρωτοφανής σε σχέση με το 2001-2002. 
(XA)


Σας ανέφερα ότι για τα σιτηρά καταβάλαμε μέχρι την 31-1-2002 το 98,8%. Δεύτερον, στη ζάχαρη το 69%, στο ελαιόλαδο το 98,1%, στις αποξηραμένες ζωοτροφές το 67,1%, στο βαμβάκι το 89,7% και στα οπωροκηπευτικά, που λήγει η προθεσμία την 31 Μαρτίου 2002, το 49,8%. Σας έδωσα πίνακα για όλα αυτά. Και δυστυχώς τα αγνοείτε και αυτά τα πράγματα. Δεν είναι δυνατόν εγώ να σας επιβάλω κατ' ανάγκην τη δική μου άποψη, αφού εσείς δεν θέλετε να κατανοήσετε ότι κάνετε λάθος.
Έρχομαι στα θέματα τα οποία ετέθησαν στη δευτερολογία σας. Δεν χρειάζεται να επιδεικνύετε το μένος σας κατά του συνεταιριστικού κινήματος. Είναι γνωστό ότι η Νέα Δημοκρατία δεν πιστεύει στο θεσμό. Αυτό το κατανοώ.
ΙΟΡΔΑΝΗΣ ΤΖΑΜΤΖΗΣ: Μα τι λέτε; Είναι απαράδεκτα αυτά, κύριε Δρυ. Διαστρεβλώνετε αυτά που λέμε.
ΑΛΕΞΑΝΔΡΟΣ ΚΟΝΤΟΣ: Έχετε καταστρέψει το συνεταιριστικό κίνημα.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, μη διακόπτετε. Να μη γράφονται οι διακοπές. 
Ορίστε, κύριε Υπουργέ. 
ΓΕΩΡΓΙΟΣ ΔΡΥΣ ( Υπουργός Γεωργίας): Θα ακούσετε, κύριε Τζαμτζή, με τη δύναμη που έχει κάθε δημοκράτης να ακούει τον αντίλογο.
ΙΟΡΔΑΝΗΣ ΤΖΑΜΤΖΗΣ:…
ΑΛΕΞΑΝΔΡΟΣ ΚΟΝΤΟΣ:…
ΠΡΟΕΔΡΕΥΩΝ (Κωνσταντίνος Βρεττός): Πρώτον, δεν γράφεται καμία διακοπή και δεύτερον, παρακαλώ να είστε και πιο ευπρεπείς. Κάτι πήρε το αυτί μου που ήταν άσχημο, αν δεν κάνω λάθος, από τον κ. Κοντό.
ΓΕΩΡΓΙΟΣ ΔΡΥΣ ( Υπουργός Γεωργίας): Λέω και πάλι ότι δεν έχω κανένα πρόβλημα με την έλλειψη ψυχραιμίας των Βουλευτών της Νέας Δημοκρατίας. Συνεχίστε. Η κάμερα σας καταγράφει και δίνετε μαθήματα στον ελληνικό λαό πώς συμπεριφέρεστε.
ΙΟΡΔΑΝΗΣ ΤΖΑΜΤΖΗΣ:…
ΑΛΕΞΑΝΔΡΟΣ ΚΟΝΤΟΣ:…
ΓΕΩΡΓΙΟΣ ΔΡΥΣ ( Υπουργός Γεωργίας): Βεβαίως, συμφωνώ μαζί σας. Ακούει και εμένα και ακούει και βλέπει και εσάς. Και είδε τη δική μου στάση που κράτησα σημειώσεις, δεν διέκοψα κανέναν. Περιμένετε τον αντίλογο. Η δύναμη της δημοκρατίας είναι να ακούσετε και τον αντίλογο. Την έχετε. Αν δεν την έχετε βεβαίως, τότε κάνετε κινήσεις ελλείψεως στοιχειώδους ψυχραιμίας. Και συνεχίζετε. Ούτε μαθαίνετε. Σας έδωσα τον πίνακα και παρακαλώ, αν έχετε αντίρρηση, αν τα στοιχεία αυτά δεν είναι ακριβή, σας προκαλώ με μια ερώτησή σας να συζητήσουμε εδώ ότι τα στοιχεία που σας δίνει ο Υπουργός δεν είναι ακριβή. Περιμένω να κάνετε κάτι. Τίποτα από αυτά δεν κάνετε. 
Ερχόμαστε στο συνεταιριστικό κίνημα. Μα πραγματικά πιστεύετε ότι δεν θα χρεωθείτε αυτήν την επίθεση κατά των συνεταιρισμών ; Πλαστά τιμολόγια, κομπίνες, αυτά είναι παρμένα μέσα από την πρωτολογία και τη δευτερολογία των Βουλευτών της Νέας Δημοκρατίας, εκτός αν τα πρακτικά που θα πάρετε μετά τα απαλείψετε ως μη λεχθέντα. Αυτό είναι άλλο θέμα. Αλλά κατεγράφησαν στα πρακτικά και είμαι βέβαιος ότι θα αποδοθούν με τα λόγια που είπατε. Και εγώ, δυστυχώς για εσάς, κρατώ σημειώσεις για αυτά τα οποία λέτε.
"Ανεπαρκής ο ΟΠΕΚΕΠΕ". Εγώ ο ίδιος δήλωσα και στην Επιτροπή Παραγωγής και Εμπορίου ότι ο ΟΠΕΚΕΠΕ έχει κάνει σημαντικότατα βήματα και εμείς μαζί με το νέο συμβούλιο του ΟΠΕΚΕΠΕ πιέζουμε προς την κατεύθυνση να βελτιωθεί ακόμη περισσότερο. Και είπα ότι εχθρός του καλού είναι το καλύτερο, όχι το κακό. 
Παρόλα αυτά, εσείς έχετε μια αντίληψη -θέλετε μάλλον να περάσετε- ότι τίποτα δεν λειτουργεί, ότι έπρεπε να ξαναγυρίσουμε σ' ένα προηγούμενο καθεστώς. Γιατί είστε ικανοποιημένοι από τη λειτουργία της ΔΙΔΑΓΕ για παράδειγμα και γι΄ αυτόν το λόγο τα βάζετε με τον ΟΠΕΚΕΠΕ. Εντάξει, αυτή είναι η άποψη της Νέας Δημοκρατίας. Συμφωνούμε. Αφήστε να διαφωνούμε λοιπόν. Εμείς πιστεύουμε ότι ο ΟΠΕΚΕΠΕ απέχει παρασάγγας στη λειτουργία του απ΄ ό,τι λειτουργούσε η γνωστή ΔΙΔΑΓΕ. Και αυτό είναι ποιοτικό άλμα προς τα εμπρός. Αν εσείς διαφωνείτε, πρόβλημά σας. Δεν μπορώ να σας πείσω.
Και άκουσα και κάτι άλλο από τον εκλεκτό συνάδελφο, ότι οι αγρότες της Πέλλας ήταν στην απέναντι όχθη. Κύριε συνάδελφε, εδώ να σας διαβεβαιώσω ότι σ' αυτήν την απέναντι όχθη ήταν ο Υπουργός Γεωργίας. Ήταν όλοι και όλοι τριάντα αγρότες. Δεν ξέρω αν είναι πενήντα οι αγρότες της Πέλλας, ξέρω ότι είναι χιλιάδες. Και εκεί που λέτε εσείς ήταν μόνο τριάντα με έντεκα τρακτέρ. Αν οι αγρότες της Πέλλας είναι τριάντα με έντεκα τρακτέρ, τότε είναι όλοι δικοί σας. Εξάλλου, οι περισσότεροι ήταν δικοί σας. 
Σας λέγω λοιπόν ότι πήγα εκεί προσωπικά, συζήτησα μαζί τους με πολύ ωραίο τρόπο, έφυγα από εκεί πέρα, κατενόησαν τις θέσεις του Υπουργείου Γεωργίας και με ευχαρίστησαν μάλιστα για την ενημέρωση την οποία τους έδωσα. Όλα αυτά τα οποία λέτε μόνο στη φαντασία σας μπορεί να υπάρχουν και πουθενά αλλού.
Άκουσα και το άλλο για το πετρέλαιο αγροτών, τι κάνει η Ισπανία και τι κάνει η Ελλάδα. Κύριε συνάδελφε, δεν φταίω εγώ αν αγνοείτε βασικά θέματα. Μπορείτε να έρθετε στο Υπουργείο Γεωργίας να σας ενημερώσουμε εσάς και οποιονδήποτε άλλο θέλει. Έχουμε υποχρέωση να σας ενημερώσουμε.
(SX)



Σας λέω, λοιπόν, ότι η τιμή του πετρελαίου που πληρώνουν οι αγρότες διαμορφώνεται από δύο παράγοντες. Ο ένας είναι η τιμή κτήσεως και ο άλλος είναι ο φόρος. Οι Ισπανοί δεν νομίζω ότι παίρνουν το πετρέλαιο κάτω από την τιμή κτήσεως. Έχουν το πρόβλημα του φόρου. Σας λέω, λοιπόν, ότι το 50% του Ειδικού Φόρου Κατανάλωσης των πετρελαιοειδών για το πετρέλαιο των αγροτών και σε ορισμένες περιπτώσεις ακόμη και το 80% του Ειδικού Φόρου Κατανάλωσης επιστρέφεται στους αγρότες. Τι προτείνετε εσείς; Κάτι άλλο; Πείτε μας, προτείνουμε το 100%. Αυτό το καταλαβαίνω. Να μου λέτε, όμως, τι κάνει η Ισπανία όταν εμείς είμαστε πιο μπροστά από την Ισπανία στο θέμα του πετρελαίου των αγροτών, τουλάχιστον αποδεικνύει άγνοια ή εσφαλμένη πληροφόρηση.
Άκουσα βέβαια και κάτι άλλο που αποτελεί, αν θέλετε, τη μόνιμη αχίλλειο πτέρνα της Νέας Δημοκρατίας. Άκουσα πάλι για το Φ.Π.Α. των αγροτών. Σας έχω απαντήσει και σας είπα ότι στο σπίτι του κρεμασμένου δεν μιλάνε για σχοινί. Όφειλε η Νέα Δημοκρατία στην αλλαγή του καθεστώτος Φ.Π.Α., που έγινε το 1992 με Υπουργό τον κ. Παλαιοκρασσά, να κρατήσει επιφύλαξη για να έχει το δικαίωμα η επόμενη κυβέρνηση, δηλαδή εμείς, να μπορεί να μειώσει το Φ.Π.Α. των αγροτών. Δεν υπάρχει διαδικασία μείωσης του Φ.Π.Α. των αγροτών αν δεν ανοίξει πάλι η διαδικασία αλλαγής του καθεστώτος Φ.Π.Α. 
Επιτέλους δεν είναι τόσο δύσκολο για να το κατανοήσουν ορισμένοι Βουλευτές της Νέας Δημοκρατίας. Είναι ώρα πλέον να σταματήσει αυτό το πράγμα διότι αναφέρεστε σε ευθύνες της Νέας Δημοκρατίας της περιόδου του 1992. Τι να κάνουμε όμως; Δεν πρέπει να σας το πούμε για να μην επαναλαμβάνετε τα λάθη σας; Πρέπει να μας ευχαριστήσετε κιόλας.
Συμφωνώ με τον κ. Αγγελή ο οποίος είπε ότι χρειάζεται συνεργασία. Εγώ, κύριε Αγγελή, σας εκτιμώ. Ξέρω μάλιστα ότι είστε το χώρο των γεωτεχνικών. Πιστεύω ότι το Γεωτεχνικό Επιμελητήριο της Ελλάδας, που αναφέρατε, πρέπει να αποτελεί τον επιστημονικό σύμβουλο του Υπουργείου Γεωργίας. Προς την κατεύθυνση αυτή έχουμε τις καλύτερες των σχέσεων συνεργασίας της εκλεγμένης διοίκησης του Γεωτεχνικού Επιμελητηρίου με την πολιτική ηγεσία του Υπουργείου Γεωργίας.
Όσον αφορά τα θέματα των ορμονών, σας διαβεβαιώ ότι αυτό το περιστατικό που λέτε δεν το γνώριζα. Εξάλλου κατάλαβα ότι είναι μάλλον της περιόδου 1998-1999.
ΑΝΕΣΤΗΣ ΑΓΓΕΛΗΣ: Είναι και του 2000. Δύο φάσεις είναι.
ΓΕΩΡΓΙΟΣ ΔΡΥΣ (Υπουργός Γεωργίας): Και του 2000. Δεν το γνώριζα καθόλου. Ρώτησα τον Υφυπουργό αν το ξέρει. Ούτε εκείνος το γνώριζε ακριβώς, γιατί δεν έχει τα θέματα της ζωϊκής παραγωγής. Αν, όμως, νομίζετε ότι μπορούμε να κάνουμε κάτι, είμαι στη διάθεσή σας για να συνεργαστούμε και να το κάνουμε. Για ό,τι είναι προς το καλό της ελληνικής γεωργίας είμαι ανοικτός, κύριε Αγγελή και σας διαβεβαιώ γι' αυτό. 
Όσον αφορά την απορρόφηση των κοινοτικών πόρων και τις ποινές θέλω, κύριοι συνάδελφοι, να σας δώσω έναν πίνακα ακόμη τον οποίο δεν είχα το χρόνο να σας δώσω στην πρωτολογία μου. Έχω εδώ, κύριοι συνάδελφοι, έναν πίνακα ο οποίος δείχνει τις 15 χώρες της Ευρωπαϊκής Ένωσης. Και δείχνει τα ποσοστά. Αυτό που έχει σημασία -και παρακαλώ, κύριοι συνάδελφοι, να το προσέξετε- δεν είναι το απόλυτο μέγεθος, διότι πράγματι η Ιταλία παίρνει περισσότερες επιδοτήσεις κατ' όγκο σε σχέση με την Ελλάδα. Το ποσοστό των επιστροφών είναι το πρόβλημα και όχι το απόλυτο μέγεθος. 
Σας λέω, λοιπόν, για παράδειγμα -και θα σας το δώσω, δεν πρόκειται να το κρατήσω, για να το ελέγξετε- ότι η Ιταλία έχει τα τελευταία χρόνια τα εξής ποσοστά: Το 2001 5,39%. Το 2000 1,35%. Το 1999 2,47%. Το 1998 2,40%. Το 1997 5,17%. Το 1996 9,45%. Το 1995 23,14%. Αυτά είναι τα ποσοστά και παρακαλώ να τα δείτε για να μην κάνετε το λάθος να πυροβολείτε την ελληνική δημόσια διοίκηση για τις αδυναμίες που και εγώ συμφωνώ μαζί σας πράγματι επιδεικνύει μερικές φορές. Εκείνο, όμως, που έχουμε υποχρέωση όλοι να κάνουμε είναι να εργαστούμε για να υπηρετήσουμε τα συμφέροντα της ελληνικής γεωργίας και των Ελλήνων αγροτών.
(Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εγώ πιστεύω ότι η Κυβέρνησή μας συνολικά εργάζεται για την επίλυση των προβλημάτων των αγροτών, για την αναβάθμιση της υπαίθρου, για την λύση των προβλημάτων της αγροτιάς. Αυτό έχει σημασία. Σας καλώ, λοιπόν, σε αυτόν τον κοινό στίβο αν μπορείτε να τρέξουμε μαζί. Αν δεν μπορείτε μείνετε θεατές και κάνετε μόνο κριτική. 
ΠΡΟΕΔΡΕΥΩΝ (Κωνσταντίνος Βρεττός): Ο κοινοβουλευτικός εκπρόσωπος της Νέας Δημοκρατίας κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ο κοινοβουλευτικός εκπρόσωπος του ΠΑΣΟΚ δυστυχώς λείπει. Οι θέσεις του ξεκινώντας ήταν λίγο εκτός πραγματικότητας, εκτός από τα δύο θέματα που έθεσε αλλά δυστυχώς δεν περίμενε να πάρει απάντηση. Και ο Υπουργός φαίνεται επειδή έλειπε δεν μας είπε τίποτα για την τιμή του βαμβακιού, που σας το είπε με τόση ένταση ο κοινοβουλευτικός σας εκπρόσωπος. Ούτε σε αυτόν τουλάχιστον δεν κάνατε τον κόπο να απαντήσετε. Είναι καυτά θέματα φαίνεται. 

(TS)


Εγώ θα ήθελα πρώτα-πρώτα να θέσω το θέμα των γεωτεχνικών. Και θα θέσω την ανακολουθία σας, γιατί αναφέρατε ότι δεν είπατε αυτά που έδειξε ο Οικονομικός Ταχυδρόμος. Διάβασα την συνέντευξή σας. Μπορεί να μην είπατε ακριβώς το ίδιο με τον τίτλο που είχε, αλλά στη συνέντευξη αυτό εννοούσατε, γι΄ αυτό και ο Οικονομικός Ταχυδρόμος έβαλε αυτόν τον τίτλο. Το διαψεύσατε.
Είπατε κάτι για τους γεωτεχνικούς. Και γι' αυτό στείλατε επιστολή διάψευσης, αλλά οι γεωτεχνικοί το άκουσαν με τα ίδια τους τα αυτιά, όταν τους είπατε ότι δεν τους έχετε και τόσο σε υπόληψη.
ΓΕΩΡΓΙΟΣ ΔΡΥΣ ( Υπουργός Γεωργίας): Το ακούσατε εσείς;
ΓΕΩΡΓΙΟΣ ΣΑΛΑΓΚΟΥΔΗΣ: Μου το επιβεβαίωσαν οι αυτήκοοι μάρτυρες γεωτεχνικοί. 
Με συγκίνησε βέβαια το γεγονός ότι και για τον κ. Αγγελή, που είναι και γεωτεχνικός είπατε ότι τον εκτιμάτε, καθώς και το Γεωτεχνικό Επιμελητήριο, που είναι ο σύμβουλός σας. 
Τι θα γίνει, όμως, με τους γεωτεχνικούς, που θα δείτε αύριο; Έχετε κάτι καλό να τους πείτε; Γιατί μιλάμε για την αγροτική μας πολιτική, μιλάμε για την αναδιοργάνωση του Υπουργείου Γεωργίας, μιλάμε για μια νέα πολιτική, που πρέπει να κάνουμε για την αγροτική μας οικονομία, για την ύπαιθρο.
Οι γεωτεχνικοί είναι εργαλείο, κύριε Υπουργέ. Χωρίς τους γεωτεχνικούς δεν μπορούμε δυστυχώς να προχωρήσουμε. Εάν πραγματικά θέλετε να κάνουμε μια αγροτική πολιτική που να έχει αποτέλεσμα, που να οδηγήσει στον εκσυγχρονισμό και στην ανταγωνιστικότητα της γεωργίας μας, τότε πρέπει να χρησιμοποιήσουμε το πρώτο εργαλείο που είναι οι γεωτεχνικοί, μαζί με κατάλληλη οργάνωση, μαζί με πολιτικές και όραμα.
Πραγματικά οι γεωτεχνικοί αυτήν τη στιγμή αγωνίζονται. Πολλά από τα αιτήματά τους είναι δίκαια και πρέπει οπωσδήποτε να τα δείτε με στοργή και με τη σκέψη ότι χωρίς τους γεωτεχνικούς δεν θα μπορέσετε να εφαρμόσετε αποτελεσματική πολιτική, που να αποβεί σε όφελος του αγρότη και της αγροτικής οικονομίας. 
Ακόμα, όμως, δεν θα φανείτε συνεπείς απέναντι σε αυτά που πρόσφατα εξαγγείλατε στους αγρότες, που ακόμα ταλαιπωρούνται, που ακόμα βρίσκονται σε ανασφάλεια, που ακόμα δεν ξέρουν και δεν τους λέτε την τιμή του βαμβακιού και πολύ φοβάμαι ότι θα το αφήσετε να το πείτε κατά το καλοκαίρι, όταν θα αρχίσουν οι δουλειές, για να μη μπορούν να κινητοποιηθούν.
Πώς, όμως, θα τους δώσετε τις αποζημιώσεις, με την απεργία των γεωτεχνικών; Μην έχετε ψευδαισθήσεις. Εάν δεν τους δείτε με στοργή και δεν τους αποδείξετε έμπρακτα ότι αυτά τα λόγια που είπατε τότε τα έχετε ξεχάσει, τότε δεν θα μπορέσετε να αποτιμήσετε τις ζημιές. Και αν δεν αποτιμήσετε τις ζημιές, πώς θα δώσετε τις προκαταβολές; Εκτός αν αυτά ήταν λόγια μόνο για να σπρώξουμε το χρόνο προς τα πίσω και επομένως οι αγρότες ούτε προκαταβολές θα πάρουν, ούτε, όπως απάντησε ο κ. Αργύρης στην επίκαιρη ερώτηση σήμερα, για καλλιεργητικά δάνεια θα μπορούν να δανειοδοτηθούν, εφόσον δεν έχουν άλλες υποθήκες για να βάλουν στην Αγροτική Τράπεζα με βάση την αποτίμηση της ζημιάς. Ποιοι θα την κάνουν, εφόσον οι γεωτεχνικοί, απ΄ ό,τι μαθαίνω, αν αύριο δεν τους δώσετε κάποια σημαντική γι΄ αυτούς λύση, δεν θα προβούν σε αποτιμήσεις, γιατί ακριβώς θα κάνουν απεργία;
Ας έρθουμε τώρα στα θέματα που είπατε. Μας είπατε να προκαλέσουμε συζήτηση στη Διαρκή Επιτροπή Παραγωγής και Εμπορίου και εμείς δεν το κάναμε. Μα, αφού έχουμε σε εκκρεμότητα το θέμα του ΕΦΕΤ, τους καταλογισμούς που σας έκανε η Ευρωπαϊκή Ένωση για τον διατροφικό κίνδυνο -να το πω απαλά- που διατρέχει σήμερα ο Έλληνας, εξαιτίας του γεγονότος ότι είστε μία Κυβέρνηση που εξαγγέλλεται οργανισμούς τους οποίους περνάνε χρόνια και δεν τους στελεχώνετε. τρεισήμισι χρόνια λειτουργεί ο ΕΦΕΤ και ακόμα δεν έχει στελεχωθεί.
Ζητήσαμε εδώ και ένα μήνα να έρθετε εσείς, ο Υπουργός Ανάπτυξης, η Πρόεδρος του ΕΦΕΤ και ο Πρόεδρος της κρεαταγοράς του Ρέντη και να μας πείτε τι ακριβώς έγινε εκεί με τους ελεγκτές της Ευρωπαϊκής Ένωσης και τι μέτρα θα πάρετε για να διασφαλιστεί το σημαντικότερο αγαθό που έχει ο άνθρωπος, η υγεία του Έλληνα καταναλωτή. Είναι άθλιες οι συνθήκες. Από το 1972 στήθηκε μια λαχαναγορά την οποία αργότερα την κάνατε και κρεαταγορά, χωρίς καμία υποδομή, με άμεσο αποτέλεσμα να υπάρχουν τεράστιοι κίνδυνοι για την υγεία.


Αυτήν τη στιγμή, αν δεν έχουμε επιδημίες και διατροφικά προβλήματα με δηλητηριάσεις, θανάτους και τεράστιες επιπτώσεις για την υγεία, είναι γιατί οι Έλληνες βράζουν καλά το κρέας, ψήνουν καλά τις μπριζόλες τους και γι' αυτόν ακριβώς το λόγο δεν έχουμε ενδεχομένως θύματα να πληρώσουμε.
Ας έρθουμε τώρα στο Β' Κοινοτικό Πλαίσιο Στήριξης και τις απορροφήσεις. Καθυστερήσατε τις απορροφήσεις του Β' Κοινοτικού Πλαισίου Στήριξης. Μας είπατε ότι φτάσατε το 95%, κάποια άλλη φορά ο προκάτοχός σας είπε 103%. 
Θέλω όμως να πω ότι δεν είναι μόνο οι απορροφήσεις που έχουν σημασία στα Κοινοτικά Προγράμματα, κύριε Υπουργέ. Στα Κοινοτικά Προγράμματα έχει σημασία για τι πράγμα προγραμματίζονται. Εάν αυτές οι δράσεις που προγραμματίζονται πραγματικά εκτελούνται ή αν στο τέλος υπό την πίεση του ότι δεν έχουμε προχωρήσει σε κάποιο από όλα γίνονται μεταφορές κονδυλίων μόνο και μόνο για να τα απορροφήσουμε και τα δίνουμε κείδε κακείθεν και ουσιαστικά δεν εκτελούν τον πραγματικό προγραμματισμό που έχουμε σχεδιάσει από την αρχή. Δυστυχώς, στο Β' Κοινοτικό Πλαίσιο Στήριξης αυτό κάνατε. Για να απορροφήσετε, μεταφέρατε κονδύλια από δράσεις που ήταν απαραίτητες, αλλά δεν τις είχατε προχωρήσει, σε άλλα κονδύλια και φτάσατε σε αυτό το ποσοστό της απορρόφησης που αναφέρατε προηγουμένως, στο 95% -αν είναι αλήθεια, διότι έχετε γίνει πλέον αναξιόπιστοι, αφού αυτά που μας είπατε και τους καταλόγους που δώσατε των δικών σας υπηρεσιών δεν τους πιστεύουμε.
Εμείς σας καταθέσαμε τον πίνακα του κ. Φίσλερ. Αν θέλετε, επειδή μας διαβάσατε προηγουμένως εσείς τα ποσοστά της Ιταλίας, θα σας πω ότι από τον πίνακα του κ. Φίσλερ για το 1990 και για το 2000 το ποσοστό των "διορθώσεων", ενώ για την Ελλάδα είναι 3,83% -4,20% για την Πορτογαλία που είναι πρώτη, βεβαίως σε μεγέθη και σε απόλυτους αριθμούς είναι άλλο, αλλά μιλάμε για ποσοστό επί του συνόλου των επιδοτήσεων- κατεβαίνουμε στην Ισπανία που είναι 2,74% και στη Ιταλία 2,72%. Επομένως μην μας λέτε αυτά τα νούμερα, να ακριβώς τα νούμερα του κ. Φίσλερ.
Έτσι λοιπόν ερχόμαστε τώρα στο Γ' Κοινοτικό Πλαίσιο Στήριξης. Πάτε να τα κάνετε λίγο χειρότερα απ' ό,τι στο Β' Κοινοτικό Πλαίσιο Στήριξης. Διότι το Γ' Κοινοτικό Πλαίσιο Στήριξης δυστυχώς, εκτός από ελάχιστα προγράμματα -όπως και ο δικός σας Κοινοβουλευτικός Εκπρόσωπος σας είπε- άλλα δεν έχουν γίνει. Τα προγράμματα βελτίωσης που ήταν απαραίτητα για να σώσετε μια σημαντική βιοτεχνική δραστηριότητα στη χώρα μας, την παραγωγή γεωργικών μηχανημάτων, τις έχετε πλέον χρεωκοπήσει αυτές τις επιχειρήσεις. Γιατί πράγματι όλες αυτές οι επιχειρήσεις είναι με χρεωκοπία με ημερομηνία λήξεως γιατί ακριβώς εσείς δεν εννοείτε να ξεκινήσετε το Γ' Κοινοτικό Πλαίσιο Στήριξης. Υπάρχει τεράστια καθυστέρηση και εσείς μας λέτε ότι έχουμε καιρό μέχρι το 2003. Το 2003 όμως θα είναι οριστικό, είναι το ν+2, το 2003 τελειώνει και δεν έχετε ακόμα ξεκινήσει αυτές τις δράσεις και δεν θα μπορέσετε δυστυχώς -όπως δείχνουν τα πράγματα- να τις ξεκινήσετε. Θα χάσουμε πόρους. 
Ο Πρωθυπουργός ομολόγησε πριν από μερικά χρόνια, πέρυσι νομίζω, αν όχι πρόπερσι, ότι ήδη ένα τρισεκατομμύριο από αυτά που δικαιούμαστε θα χαθεί. Φοβάμαι ότι, αν σήμερα ασχοληθεί και μιλήσει για το Γ' Κοινοτικό Πλαίσιο Στήριξης και θέλει να είναι ειλικρινής, θα πει ότι πολύ περισσότερα χρήματα θα χαθούν. Και αυτό είναι δυστυχώς μια πραγματικότητα που θα έπρεπε να σας δραστηριοποιεί, αλλά -όπως είπα προηγουμένως- είστε μία Κυβέρνηση ανίκανη, παράλυτη, κουρασμένη. Δεν μπορείτε να αποδώσετε έργο. Νομίζω ότι όσο πιο γρήγορα απαλλάξετε τον τόπο, τόσο λιγότερο χρόνο θα χάσει η πατρίδα μας. 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, θέλω να τελειώσουμε αυτήν τη συζήτηση κάνοντας μόνο ένα σχόλια σε αυτά που είπε ο κ. Σαλαγκούδης, ο Κοινοβουλευτικός Εκπρόσωπος της Νέας Δημοκρατίας στη σημερινή επερώτηση.
Συνεχώς έχετε ένα πλέον μονότονο τρόπο να χαρακτηρίζετε την Κυβέρνηση. Εγώ θέλω να παρατηρήσω το εξής. Δεν θα πω τα επίθετα, τα οποία χρησιμοποιήσατε, τα αφήνω σε εσάς. Θέλω να ρωτήσω το εξής: Κύριε συνάδελφε, την αυτοκριτική σας την κάνατε; Λέτε ότι η Κυβέρνηση μας έχει αυτά τα χαρακτηριστικά, τα οποία περιγράψατε με τα επίθετά σας, αλλά κάνατε την αυτοκριτική σας; 
ΓΕΩΡΓΙΟΣ ΣΑΛΑΓΚΟΥΔΗΣ: Επί οκτώ χρόνια.
(TR)




Είσαστε από τα τελευταία είκοσι χρόνια με απόφαση του ελληνικού λαού μονίμως στην Αντιπολίτευση τα δεκαεφτά χρόνια. Δεν κάνετε λοιπόν την αυτοκριτική σας; Τι είδους Αντιπολίτευση είσθε εσείς όπου μονίμως ο ελληνικός λαός σας θέτει εκεί που σας θέτει και δίνει την εντολή συνεχώς στο ΠΑΣΟΚ για να είναι κυβέρνηση αυτού του τόπου; Δεν κάνετε την αυτοκριτική σας ότι εάν είχατε ίχνος αλήθειας σ' αυτά τα οποία λέτε, πρώτος θα το κατανοούσε προφανώς ο ελληνικός λαός και όχι εσείς. 
ΓΕΩΡΓΙΟΣ ΣΑΛΑΓΚΟΥΔΗΣ: Το 54,5% του ελληνικού λαού άλλα λέει. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ κ. Σαλαγκούδη μη διακόπτετε. 
ΓΕΩΡΓΙΟΣ ΔΡΥΣ ( Υπουργός Γεωργίας): Σας λέω λοιπόν ότι καλό θα είναι πάνω απ' όλα να κάνετε αντιπολίτευση στη κυβέρνηση του ΠΑΣΟΚ. Δεν έχω καμια αντίρρηση. Αλλά εκείνο που έχει σημασία είναι ότι η αντιπολίτευση πρέπει να δει και τη δική της καμπούρα και γιατί ο ελληνικός λαός θα σας κρατά σ' αυτή τη θέση. 
Κλείνοντας θα ήθελα να πω το εξής: 'Οσο ακολουθείτε αυτή την τακτική απέναντι στα μεγάλα προβλήματα και συμφωνώ ότι το αγροτικό είναι ένα από τα μεγαλύτερα προβλήματα που έχει σήμερα η χώρα, τόσο θα είσαστε θεατές σε μια κούρσα που θα τη μονοπωλεί το ΠΑΣΟΚ. 
ΓΕΩΡΓΙΟΣ ΣΑΛΑΓΚΟΥΔΗΣ: Σας θυμίζω το 54,5%.
ΠΡΟΕΔΡΕΥΩΝ (Κωνσταντίνος Βρεττός): Σας υπενθυμίσω τον Κανονισμό, ότι δεν πρέπει να απευθυνόμαστε ούτε προς συγκεκριμένο πρόσωπο κύριε Υπουργέ, ούτε οι ομιλητές απευθύνονται στον κύριο Υπουργό. Απευθύνονται στο προεδρείο οι ομιλητές και σε όλους τους Βουλευτές εσείς κύριε Υπουργέ. 
Κηρύσσεται περαιωμένη η συζήτηση επί της υπ΄ αριθμ. 43/6 επίκαιρης επερώτησης των Βουλευτών της Νέας Δημοκρατίας προς τον Υπουργό Γεωργίας.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.57', λύεται η συνεδρίαση για αύριο ημέρα Τρίτη 26 Φεβρουαρίου 2002 και ώρα 18.00' με αντικείμενο εργασιών του Σώματος κοινοβουλευτικό έλεγχο: Συζήτηση αναφορών και ερωτήσεων.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ