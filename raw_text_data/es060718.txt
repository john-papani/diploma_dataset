      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Β’
      ΣΥΝΕΔΡΙΑΣΗ ΡΟΓ’
      Τρίτη 18 Ιουλίου 2006
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Επί διαδικαστικού θέματος, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων, 
      α) Προς τον Υπουργό Οικονομίας και Οικονομικών, σχετικά με τη χορήγηση φθηνού πετρελαίου στους αγρότες, σελ.
      β) Προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Γενικού Ογκολογικού Νοσοκομείου Κηφισιάς «Άγιοι Ανάργυροι» κλπ., σελ.
      γ) Προς τον Υπουργό Εμπορικής Ναυτιλίας, σχετικά με τα προβλήματα στην ακτοπλοϊκή σύνδεση των Δυτικών Κυκλάδων, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου:
      Οι Υπουργοί Εξωτερικών, Οικονομίας και Οικονομικών, Εθνικής Άμυνας, Δικαιοσύνης και Μεταφορών και Επικοινωνιών κατέθεσαν σχέδιο νόμου: «Κύρωση της Απόφασης των Αντιπροσώπων των Κυβερνήσεων των Κρατών Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 28/4/2004 σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ», σελ.
      2. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Εμπορικής Ναυτιλίας: «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο και άλλες διατάξεις», σελ.
      3. Συζήτηση επί της αρχής του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Τροποποίηση στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις», σελ.
      
      ΟΜΙΛΗΤΕΣ
      Α. Επί διαδικαστικού θέματος:
      ΒΡΕΤΤΟΣ Κ., σελ.
      ΓΚΑΤΖΗΣ Ν., σελ.
      ΚΑΚΛΑΜΑΝΗΣ Α., σελ.
      ΜΠΕΝΑΚΗ-ΨΑΡΟΥΔΑ Α., σελ.
      ΜΠΕΝΟΣ Σ., σελ.
      ΣΟΥΡΛΑΣ Γ., σελ.
      ΤΑΣΟΥΛΑΣ Κ., σελ.
      
      Β. Επί των επικαίρων ερωτήσεων:
      ΓΙΑΝΝΟΠΟΥΛΟΣ Α., σελ.
      ΕΞΑΡΧΟΣ Β., σελ.
      ΚΕΦΑΛΟΓΙΑΝΝΗΣ Ε., σελ.
      ΜΠΕΖΑΣ Α., σελ.
      ΝΙΚΟΛΑΪΔΟΥ Β., σελ.
      ΡΗΓΑΣ Π., σελ. 
      
      Γ. Επί του σχεδίου νόμου του Υπουργείου Εμπορικής Ναυτιλίας:
      ΓΚΑΤΖΗΣ Ν., σελ.
      ΔΙΑΜΑΝΤΙΔΗΣ Ι., σελ.
      ΔΙΑΜΑΝΤΟΠΟΥΛΟΥ Α., σελ.
      ΔΡΑΓΑΣΑΚΗΣ Ι., σελ.
      ΘΑΛΑΣΣΙΝΟΣ Θ., σελ.
      ΚΑΡΑΜΑΡΙΟΣ Α., σελ.
      ΚΑΤΣΙΦΑΡΑΣ Α., σελ.
      ΚΕΦΑΛΟΓΙΑΝΝΗΣ Ε., σελ.
      ΠΙΠΕΡΓΙΑΣ Δ., σελ.
      ΠΡΩΤΟΠΑΠΑΣ Χ., σελ.
      ΡΗΓΑΣ Π., σελ.
      ΣΓΟΥΡΙΔΗΣ Π., σελ.
      ΤΑΣΟΥΛΑΣ Κ., σελ.
      ΤΖΙΜΑΣ Μ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΟΓ΄
      Τρίτη 18 Ιουλίου 2006
      Αθήνα, σήμερα στις 18 Ιουλίου 2006, ημέρα Τρίτη και ώρα 18.21΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπρόεδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Βέρα Νικολαϊδου, Βουλευτή Β΄ Πειραιά, τα ακόλουθα:
   Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ και ο Γ΄ Αντιπρόεδρος της Βουλής και Βουλευτής Β΄ Πειραιώς κύριοι και ΙΩΑΝΝΗΣ ΤΡΑΓΑΚΗΣ, κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την αύξηση της χρηματοδότησης του τομέα της πρόνοιας και κοινωνικής φροντίδας της περιόδου 2007 – 2013.
2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Οικογένεια Πολυχρόνη και Αθηνάς Ψυκαράκη ζητεί να αποχαρακτηρισθούν ακίνητά της από την Αρχαιολογική Υπηρεσία και τη Νομαρχία Λασιθίου.
3) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Εκπολιτιστικός Σύλλογος Έξω Παναγίτσας Εύβοιας «ΖΩΟΔΟΧΟΣ ΠΗΓΗ» ζητεί να επανέλθει στην αρμοδιότητα των Νομαρχών η υπογραφή των εφαρμογών του σχεδίου πόλης των Νομών τους.
4) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Σύλλογος Γονέων και Κηδεμόνων του Ενιαίου Ελληνικού Λυκείου Νυρεμβέργης ζητεί να εισαχθούν σε Α.Ε.Ι. και Τ.Ε.Ι. και μαθητές που δεν θα έχουν συγκεντρώσει το 10 ως βάση.
5) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε δημοσίευμα στο οποίο ζητείται η έκδοση του τελικού πορίσματος για τα αίτια της πτώσης του ελικοπτέρου Chinook.
6) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Δ/νση Εγγείων Βελτιώσεων Ηλείας αναφέρεται στα οικονομικά προβλήματα των Ο.Ε.Β. του Νομού Ηλείας.
7) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Σύλλογος Φίλων του Σιδηροδρόμου Μεσσηνίας ζητεί την επανακυκλοφορία των Railbus  στο δίκτυο της Πελοποννήσου.
8) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμος Αμαλιάδας Ηλείας ζητεί την αποκατάσταση των ωραρίων του Ο.Σ.Ε. στο σταθμό της Αμαλιάδας.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Δ.Α.Κ.Ε. του Πανεπιστημιακού Γενικού Νοσοκομείου Πατρών αναφέρεται σε γεγονότα που έχουν δημιουργηθεί στο νοσοκομείο.
10) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία το Σωματείο Επενδυτών Β.Ι.Π.Ε. Σερρών ζητεί την αλλαγή της μελέτης της εθνικής οδού προς Προμαχώνα.
11) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμαρχος Κάτω Ολύμπου ζητεί την οριστική αποκατάσταση των διακοπών ηλεκτροδότησης σε περιοχές του Δήμου του.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί τη χρηματοδότηση του έργου της επέκτασης του Μουσείου Αγίου Νικολάου.
13) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία ο Πρόεδρος της Δημοτικής Επιχείρησης Πολιτισμού – Αθλητισμού Σκοπέλου Μαγνησίας ζητεί να επιχορηγηθεί το 10ο Φεστιβάλ του Δήμου Σκοπέλου.
14) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία η Περιφερειακή Επιτροπή Θεσσαλίας της Κολυμβητικής Ομοσπονδίας Ελλάδας ζητεί να λειτουργήσει αμέσως το Κολυμβητήριο Νέας Ιωνίας Βόλου και να κατασκευαστεί καταδυτήριο.
15) Οι Βουλευτές Β’ Θεσσαλονίκης και Α’ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Δήμαρχος Σοχού Θεσσαλονίκης διαμαρτύρεται για τις επιδράσεις που υφίστανται οι κάτοικοι των Δημοτικών Διαμερισμάτων του Δήμου του από τη λειτουργία του Πεδίου Βολής Ασκού – Προφήτη.
16) Ο Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Ε΄ Αντιπρόεδρος της Βουλής και Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ, κατέθεσαν αναφορά με την οποία ο Δήμαρχος Ανακτορίου Νομού Αιτωλ/νίας ζητεί την υπαγωγή του Κέντρου Υγείας Βόνιτσας στο Νομό Λευκάδας.
17) Οι Βουλευτές Α’ Πειραιώς και Β’ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Πανελλήνιες Ενώσεις Μηχανικών Ε.Ν., Κατωτέρων Πληρωμάτων Μηχανής Ε.Ν. «Ο ΣΤΕΦΕΝΣΩΝ» και Συνταξιούχων Ν.Α.Τ. καταγγέλλουν παραβιάσεις της ναυτιλιακής νομοθεσίας.
18) Ο Βουλευτής Β’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Διασωματειακή Επιτροπή των Φορέων του Οπτικοακουστικού Χώρου ζητεί συνάντηση με την ηγεσία της Ε.Ρ.Τ. για ζητήματα που άπτονται της λειτουργίας της.
19) Ο Βουλευτής Β’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο κ. Σπύρος Οικονομίδης ζητεί να ενημερωθεί σχετικά με την υπόθεση καταπάτησης δημοσίων εκτάσεων σε περιοχές του Δήμου Ν. Φιλαδέλφειας.
20) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στις μετακινήσεις προσωπικού από το Γενικό Νοσοκομείο Λάρισας.
21) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Προστασίας της Λίμνης Βεγορίτιδας ζητεί την επίσπευση της Ειδικής Περιβαλλοντικής Μελέτης για τη Λίμνη Βεγορίτιδα.
22) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Κύθνου ζητεί την ακτοπλοϊκή εξυπηρέτηση των κατοίκων του νησιού.
23) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Ερμούπολης ζητεί τη διατήρηση των θέσεων εργασίας στο Κ.Ε.Π. του Δήμου του.
24) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ένωση Αγροτικών Συνεταιρισμών Πάρου ζητεί τη συνέχιση της στρεμματικής ενίσχυσης της αμπελοκαλλιέργειας και της ελαιοκαλλιέργειας της Πάρου.
25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος του Δ.Δ. Βρουχά Δήμου Αγίου Νικολάου προτείνει την αποδέσμευση περιοχών του εν λόγω Δημοτικού Διαμερίσματος από την απαγόρευση οικιστικής ανάπτυξης.
26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος του Κ.Α.Π.Η. Σητείας ζητεί τη μετατροπή συμβάσεων εργασίας προσωπικού του εν λόγω Κ.Α.Π.Η. από ορισμένου σε αορίστου χρόνου.
27) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμαρχος Κάστρου – Κυλλήνης Ηλείας ζητεί να δοθεί δικαίωμα αξιοποίησης των ιδιωτικών εκτάσεων στην περιοχή των Λουτρών Κυλλήνης.
28) Οι Βουλευτές Β’ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Συνταξιούχων Τ.Ε.Β.Ε. Ν. Θεσσαλονίκης καταδικάζει το Ισραήλ που διαπράττει το έγκλημα της γενοκτονίας σε βάρος των Παλαιστινίων.
29) Οι Βουλευτές Λέσβου και Α΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Συντονιστική Επιτροπή, Επιτροπή Συλλόγων Γονέων καθώς και κατοίκων του βόρειου τμήματος της πόλης της Χίου ζητούν τη μετεγκατάσταση Λυκείου στο βόρειο τμήμα της πόλης τους.
30) Οι Βουλευτές Α΄ Αθηνών και Β΄ Πειραιώς κυρίες ΛΙΑΝΑ ΚΑΝΕΛΛΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Καλλιτέχνες της Ελληνικής Οπερέτας της Νέας Σκηνής της Ε.Λ.Σ. ζητούν να συνεχίσει η προβολή των παραστάσεων της Ελληνικής Οπερέτας στη νέα σκηνή του Θεάτρου «ΑΚΡΟΠΟΛ».
31) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Δήμος Αμοργού ζητεί τη χρηματοδότηση του έργου αποκατάστασης των ζημιών στις λιμενικές εγκαταστάσεις του νησιού.
32) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Σεραφείμ Τομαράς ζητεί την ακύρωση της ρύθμισης μείωσης φορολογίας πετρελαίου θέρμανσης ως αντισυνταγματική.
33) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ζουρνατζόγλου Νικόλαος, απόστρατος Αξιωματικός της Πολεμικής Αεροπορίας, ζητεί την ηθική και βαθμολογική αποκατάστασή του από την Πολεμική Αεροπορία.
34) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο κ. Μπρούμας Νικόλαος, φαρμακοποιός, ζητεί να του χορηγηθεί άδεια λειτουργίας φαρμακείου στο Λιδωρίκι Φωκίδας.
35) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία το Επαρχείο Ελασσόνας Λάρισας ζητεί τη λειτουργία μηχανογραφικού συστήματος θεωρητικής εξέτασης των υποψηφίων οδηγών στην Ελασσόνα.
   
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 12114/22-6-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./881/5-7-06 έγγραφο από τον Yπουργό Πολιτισμού η ακόλουθη απάντηση:
     «Σχετικά με την υπ' αριθμ. 12114/22.06.2006 ερώτηση του Βουλευτή κ. Ντίνου Pόβλια επισυνάπτεται η απάντηση της Διεύθυνσης Οικονομικών Υποθέσεων του Υπουργείου Πολιτισμού στην οποία αναφέρονται αναλυτικά κατά αριθμό απόφασης, επιχορηγούμενο φορέα, φορέα υλοποίησης και αντιστοιχούν ποσό, οι επιχορηγήσεις που δόθηκαν κατά το χρονικό διάστημα από 07.03.2004 έως σήμερα, από τις πιστώσεις του Τακτικού Προϋπολογισμού, του Ειδικού Λογαριασμού και από το Πρόγραμμα Δημοσίων Επενδύσεων σε Οργανισμούς Τοπικής Αυτοδιοίκησης.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 11845/15-6-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./868/3-7-06 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 11845/15.06.06 ερώτησης του Βουλευτή κ. Μανόλη Στρατάκη, σας πληροφορούμε ότι:
     Τα έσοδα από αρχαιολογικούς χώρους του Νομού Ηρακλείου συγκεντρώνονται μαζί με τα έσοδα του Ταμείου Αρχαιολογικών Πόρων και Απαλλοτριώσεων από όλους τους αρχαιολογικούς χώρους και τα μουσεία της χώρας σε κεντρικό λογαριασμό και κατανέμονται σε όλες τις Εφορείες Αρχαιοτήτων για την κάλυψη των λειτουργικών αναγκών τους, δηλαδή δεν τροφοδοτούν αποκλειστικά το νομό από τον οποίο προέρχονται.
     Τα μεγάλα ποσά που διαθέτει το Ταμείο Αρχαιολογικών Πόρων για δαπάνες απαλλοτριώσεων ακινήτων για αρχαιολογικούς σκοπούς στην Κνωσό και σε άλλους αρχαιολογικούς χώρους του Νομού Ηρακλείου καθώς και τα έργα συντήρησης που εκτελούνται από τις αρμόδιες υπηρεσίες του Υπουργείου Πολιτισμού στην Κνωσό και λοιπούς μεγάλους αρχαιολογικούς χώρους.
     Όσον αφορά στην ετήσια χρηματοδότηση του Ταμείου Αρχαιολογικών Πόρων των 250.000,00 ευρώ για την εκτέλεση έργων (ενετικά τείχη) στο πλαίσιο της Προγραμματικής Σύμβασης εξετάζονται από το Διοικητικό Συμβούλιο του Ταμείου Αρχαιολογικών Πόρων μετά την έγκριση του προϋπολογισμού του 2006, διαδικασία η οποία ευρίσκεται σε εξέλιξη και η χρηματοδότηση θα σταλεί κανονικά σύμφωνα με την ακολουθούμενη έως τώρα διαδικασία.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     3. Στην με αριθμό 11827/5-6-06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./864/5-7-06 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 11827/05.06.06 ερώτησης του Βουλευτή κ. Γεώργιου Παπαγαεωργίου, σχετικά με την Δημοτική Αγορά Χαλκίδας, σας πληροφορούμε ότι:
     Με την Υπουργική Απόφαση ΥΠΠΟ/ΔIΝΣΑΚ/27221/806/3-5-2006 η οποία δημοσιεύτηκε στο ΦΕΚ 604/Β/15-5-2006, χαρακτηρίστηκε ως μνημείο το κτηριακό συγκρότημα της Δημοτικής Αγοράς Χαλκίδας φερόμενης ιδιοκτησίας του Δήμου Χαλκιδαίων σύμφωνα με τις διατάξεις του άρθρου 6 του Ν. 3028/2002.
     Το Κεντρικό Συμβούλιο Νεωτέρων Μνημείων του Υπουργείου Πολιτισμού γνωμοδότησε αφού έλαβε υπ' όψιν του όλα τα στοιχεία του φακέλου, καθώς και την ιστορικότητα, την κατάσταση διατήρησης, τις μορφολογικές και τυπολογικές ιδιαιτερότητες, την χωροθέτηση, το περιβάλλον και την διδακτική απόδοση του συγκροτήματος αυτού.
     Το κτήριο έχει ιδιαίτερη σημασία από ιστορικής και αρχιτεκτονικής πλευράς, παρά τις υφιστάμενες φθορές του. Ο Δήμος, στην ιδιοκτησία του οποίου ανήκει, θα πρέπει να υποβάλει για έγκριση την μελέτη επισκευής και αποκατάστασης, στην αρμόδια υπηρεσία του Υπουργείου Πολιτισμού, έτσι ώστε να προβεί σε περαιτέρω ενέργειες.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     4. Στην με αριθμό 11899/19-6-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./872/3-7-06 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 11899/19.06.06 ερώτησης του Βουλευτή κ. Στέλιου Ματζαπετάκη, σας πληροφορούμε ότι:
     Την πενταετία 1993-97 είχε προηγηθεί ένα πιλοτικό πρόγραμμα της Διεύθυνσης Αναστήλωσης, σε συνεργασία με την ΚΓ΄ Εφορεία Προϊστορικών και Κλασικών Αρχαιοτήτων, που αφορούσε κυρίως την αποκατάσταση του σκυροδέματος της αναστήλωσης του Α. Evans στο χώρο της «Νότιας Οικίας» και του «Μεγάρου του Βασιλέως».
     Το 1999 ολοκληρώθηκε το σημαντικό έργο διαμόρφωσης της πορείας επισκεπτών και κατασκευάστηκαν ξύλινοι διάδρομοι, που ανακόπτουν την ταχύτητα φθοράς, του μνημείου από τα βήματα των επισκεπτών και συμβάλουν στην πληρέστερη θέαση και κατανόηση του ανακτόρου.
     Από το 1998 έως το 2005 έγιναν εκτεταμένες εργασίες συντήρησης και στερέωσης της αρχαίας τοιχοδομίας στο ανάκτορο, ξεκινώντας από τους χώρους στους οποίους υπήρχαν οι μεγαλύτερες ετοιμορροπίες και σώζεται σε μεγάλο ύψος το αυθεντικό τμήμα του ανακτόρου. Παράλληλα, εκεί όπου κρίθηκε σκόπιμο για λόγους κυρίως στατικούς, αλλά και αισθητικής, έγινε συντήρηση και της τοιχοδομίας της αναστήλωσης Evans, εφόσον η ανακατασκευή αυτή αποτελεί πλέον τη δυνητική ενότητα του μνημείου, έχει γίνει με υλικά μη αναστρέψιμα και επομένως δεν μπορεί να αφαιρεθεί (χώροι «Νοτίων Προπτυλαίων, «Piano Nobile» «Νοτίου Διαδρόμου» και «Νότιας Εισόδου», Τριμερούς Ιερού», «Β.Α Αποθηκών», «Α-Δ Διαδρόμου», Εργαστηρίων Ανακτόρου «Ελαιοπιεστηρίου», «Αποθηκών των πίθων των μεταλλίων» και «Διαδρόμου των Αδιεξόδων», «Βόρειας Εισόδου», «Αποθηκών των Καμαραϊκών αγγείων» και όλων των οικιών περιμετρικά του ανακτόρου).
     Στο πλαίσιο του παραπάνω έργου αντιμετωπίστηκε και το σοβαρό πρόβλημα της ραγδαίας φθοράς του ευπαθούς γυψόλιθου και πωρόλιθου, έγινε αισθητική αποκατάσταση των χρωμάτων των κιόνων, των απομιμήσεων των ξυλοδεσιών, των αρχιτεκτονικών μελών και των αντιγράφων των τοιχογραφιών αναστήλωσης Evans. Αντικαταστάθηκαν επίσης, οι σιδηρόδρομοι των θολίσκων της αναστήλωσης Evans, στους χώρους Ν. της «Αίθουσας του Θρόνου» και στον «Α-Δ Διάδρομο», που παρουσίαζαν έντονο πρόβλημα οξείδωσης. Τέλος, σε ειδικά διαμορφωμένο εργαστήριο κοντά στον αρχαιολογικό χώρο συντηρήθηκαν 43 πίθοι, στο πλαίσιο του προγράμματος συντήρησης των μινωικών πίθων που βρίσκονται ίn situ στο ανάκτορο.
     Με την έναρξη του 2006 και στο πλαίσιο του 4ου υποέργου του εγκεκριμένου Τεχνικού Δελτίου ξεκίνησαν, ή αναμένεται να ξεκινήσουν οι παρακάτω εργασίες: 
     α) Συντήρηση, στερέωση, ανάδειξη μη στεγασμένων «Δυτικών Αποθηκών ΙΙΙ-VII».
     β) Μελέτες και εργασίες αποκατάστασης - στερέωσης και στατικής ενίσχυσης της «Ν. Οικίας».
     γ) Μελέτες και εργασίες στήριξης του πεσσού στη στοά του «Μεγάρου του Βασιλέως».
     δ)Εργασίες συντήρησης αρχαίων κονιαμάτων στο ανάκτορο και τον αρχαιολογικό χώρο.
     Οι εργασίες συντήρησης, στερέωσης, ανάδειξης του ανακτόρου της Κνωσού που έγιναν από το 2000 έως σήμερα -και μετά την κατασκευή του στεγάστρου προστασίας των «Δ. Αποθηκών III-VII», η οριστική μελέτη του οποίου εγκρίθηκε την 14/8/03- αναμένεται να καλύψουν ποσοστό περίπου 98% του προβλεπόμενου φυσικού αντικειμένου του εγκεκριμένου Τεχνικού Δελτίου του έργου.
     Κύριος σκοπός ήταν η αντιμετώπιση των μεγαλύτερων ετοιμορροπιών που υπήρχαν στους επισκέψιμους κυρίως χώρους του ανακτόρου, αλλά και των σημαντικότερων στατικών προβλημάτων του, με βασική επίσης μέριμνα την ανάσχεση κατά το δυνατό των σημαντικότερων παραγόντων φθοράς.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     5. Στην με αριθμό 11462/6-6-06 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 468/20-6-06 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ' αριθμ. 11462/6-6-2006 ερώτησης του Βουλευτή κ. Δημ. Κωνσταντάρα, σας διαβιβάζουμε το υπ' αριθ. Δ.Σ 60/20-6-2006 έγγραφο του ΟΑΚΑ με λεπτομερή αναφορά στις ενέργειες που έγιναν για το ερευνητικό πρόγραμμα του Εργαστηρίου Ελέγχου Ντόπινγκ ΟΑΚΑ προς τη WADA.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 11260/31-5-06 ερώτηση της Βουλευτού  κ. Θεοδώρας Τζάκρη δόθηκε με το υπ’ αριθμ. 67025/27-6-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 11260/31-5-2006 ερώτηση που κατατέθηκε στη Βουλή από τη Βουλευτή κ. Θ. Τζάκρη με θέμα «Σoβαρή έλλειψη μαιών στο Νοσοκομείο Γιαννιτσών», σας γνωρίζουμε τα ακόλουθα:
      Στις οργανικές διατάξεις του ΓΝ Γιαννιτσών προβλέπονται δεκαεννέα (19) οργανικές θέσεις και σήμερα υπηρετούν δεκαεπτά (17) υπάλληλοι. Από τις δύο (2) κενές θέσεις η μία είναι στο στάδιο της διαδικασίας έκδοσης οριστικών αποτελεσμάτων από το ΑΣΕΠ και η άλλη στο τελευταίο στάδιο ολοκλήρωσης μετάταξης υπαλλήλου από το ΓΝ-ΚΥ Κω στο ΓΝ Γιαννιτσών.
      Από τις δεκαεπτά (17) Μαίες έχουν μετακινηθεί δύο (2), η μία λόγω σοβαρών προβλημάτων υγείας στη Γραμματεία Εξωτερικών Ιατρείων (ραντεβού) και η άλλη λόγω λήψης πτυχίου άλλης ειδικότητας και συγκεκριμένα πτυχίο ΤΕΙ Λογιστικής μετακινήθηκε στο Λογιστήριο για την κάλυψη επιτακτικών αναγκών, λόγω της σοβαρής έλλειψης υπηρετούντων υπαλλήλων με το ανάλογο πτυχίο.
      Η προβλεπόμενη κανονική άδεια από τον υπαλληλικό κώδικα και τα ρεπό χορηγούνται στο προσωπικό με μικρή καθυστέρηση.
      Αναμένεται από το ΑΣΕΠ ο οριστικός πίνακας επιτυχόντων για δεκαπέντε (15) θέσεις Νοσηλευτικού προσωπικού, ήτοι μία (1) ΠΕ Νοσηλευτικής, μία (1) ΤΕ Νοσηλευτικής και δεκατρείς (13) ΔΕ Αδελφών Νοσοκόμων. Με τις επικείμενες προσλήψεις το υπάρχον πρόβλημα θα αντιμετωπισθεί σε μόνιμη βάση.
      Ο Υπουργός
      Δ. ΑΒΡΑΜΟΠΟΥΛΟΣ»
      7. Στις με αριθμό 11425/5-6-06 και 11592/8-6-06 ερωτήσεις των Βουλευτών κυρίων Δημητρίου Γαλαμάτη, Μάξιμου Χαρακόπουλο και Μιχάλη Μπεκίρη δόθηκε με το υπ’ αριθμ. 68080/22-6-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 11425/5-6-2006 και 11592/8-6-2006 ερωτήσεις που κατατέθηκαν στη Βουλή από τους Βουλευτές κ.κ. Δ. Γαλαμάτη, Μ. Χαρακόπουλο και Μ. Μπεκίρη, σχετικά με κρούσματα καρκίνου στον αγροτικό πληθυσμό, σας γνωρίζουμε τα εξής:
      Η Ελληνική Αντικαρκινική Εταιρία, μεταξύ των άλλων δράσεών της, για την πρόληψη και την έγκαιρη διάγνωση του καρκίνου διαθέτει τηλεφωνική γραμμή για την προστασία του Δέρματος από τον ήλιο.
      Επίσης σύμφωνα με την παρ. 2 του άρθρου 20 του Ν. 3370/11-7-2005 «Οργάνωση και λειτουργία των υπηρεσιών δημόσιας υγείας και άλλες διατάξεις» στο Κέντρο Ελέγχου και Πρόληψης Νοσημάτων συγκροτείται Διεύθυνση Πρόληψης Χρόνιων μη-Λοιμωδών Νοσημάτων.
      Ο Υφυπουργός
      Α. ΓΙΑΝΝΟΠΟΥΛΟΣ»
      8. Στην με αριθμό 11116/25-5-06 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. 63593/20-6-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 11116/25-5-2006 ερώτηση που κατατέθηκε στη Βουλή από το Βουλευτή κ. Μ. Όθωνα σχετικά με τη λειτουργία του Γ.Ν. Ρεθύμνου, σας γνωρίζουμε τα ακόλουθα:
      Με την με αρ. Υ4α/86370/04 Κοινή Υπουργική Απόφαση, η οποία δημοσιεύθηκε στο ΦΕΚ 1643/Β/28-11-05, τροποποιήθηκε Οργανισμός του ΓΝ Ρεθύμνου και συγκεκριμένα συστάθηκαν εξήντα μία (61) θέσεις προσωπικού (παραϊατρικού, νοσηλευτικού και διοικητικού) συνολικής δαπάνης 920.000 ευρώ.
      Πέραν τούτου η ΔΥΠΕ Κρήτης ως αρμόδια στο πλαίσιο της οργανωτικής και λειτουργικής αναδιάρθρωσης των φορέων αρμοδιότητάς της, όπου ανήκει και το εν λόγω Νοσοκομείο, έχει υποβάλλει στην αρμόδια υπηρεσία του Υπουργείου Υγείας και Κοινωνικής Αλληλεγγύης πρόταση ολικής αναμόρφωσης του Οργανισμού.
      Η πρόταση αφορά σε αύξηση των οργανικών κλινών, αύξηση των θέσεων προσωπικού (θέσεις κλάδου ιατρών ΕΣΥ, καθώς και λοιπού προσωπικού), κλπ, η οποία θα εξεταστεί στο πλαίσιο της ισχύουσας νομοθεσίας και των οικονομικών δυνατοτήτων.
      Επιπλέον έχει δοθεί η έγκριση για προκήρυξη δέκα (10) θέσεων κλάδου ΤΕ Νοσηλευτών-τριών.
      Ο Υπουργός
      Δ. ΑΒΡΑΜΟΠΟΥΛΟΣ»
      9. Στην με αριθμό 10944/22-5-06 ερώτηση των Βουλευτών κυρίων Σταύρου Σκοπελίτη και Βέρας Νικολαΐδου δόθηκε με το υπ’ αριθμ. 61620/20-6-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10944/22-5-2006 ερώτηση που κατατέθηκε στη Βουλή από τους Βουλευτές κκ. Σ. Σκοπελίτη και Β. Νικολαΐδου με θέμα «Χρηματοδότηση κατασκευής της Γ΄πτέρυγας στο Βοστάνειο Νοσοκομείο Μυτιλήνης», σας γνωρίζουμε τα παρακάτω:
      Η χρηματοδότηση του έργου «Αναδιαρρυθμίσεις-Επεκτάσεις του ΓΝ Μυτιλήνης-Ανέγερση νέου ΒΙΟΚΑ» δεν μπορεί να ολοκληρωθεί πριν συντελεστεί η «ωρίμανση» του έργου.
      Βασική προϋπόθεση για την ωρίμανση του έργου είναι και η ύπαρξη ολοκληρωμένων μελετών.
      Η μελέτη του προαναφερόμενου έργου δεν έχει ολοκληρωθεί λόγω μη έκδοσης Απόφασης Έγκρισης Περιβαλλοντικών Όρων από το ΔΙΠΕΧΩ της Περιφέρειας Β. Αιγαίου, η οποία όμως εκτιμάται ότι θα εκδοθεί μέσα στον επόμενο μήνα.
      Με την άρση αυτής της εκκρεμότητας θα δοθεί εντολή στον ανάδοχο μελετητή να εκπονήσει το τελευταίο στάδιο της μελέτης (μελέτη εφαρμογής-τεύχη δημοπράτησης).
      Ο Υπουργός
      Δ. ΑΒΡΑΜΟΠΟΥΛΟΣ»
      10. Στην με αριθμό 10999/23-5-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 63674/20-6-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10999/23-5-2006 ερώτηση που κατατέθηκε στη Βουλή από το Βουλευτή κ. Μ. Καρχιμάκη σχετικά με τη στελέχωση της Παιδιατρικής κλινικής του Γ.Ν. Αγίου Νικολάου, σας γνωρίζουμε τα εξής:
      Στο ΓΝ Αγίου Νικολάου θα διενεργηθεί επαναληπτική συνεδρίαση για τη λήψη απόφασης κάλυψης της θέσης του Διευθυντή της Παιδιατρικής κλινικής.
      Το κενό της θέσης αυτής μέχρι το Νοέμβριο του 2005 καλυπτόταν με Επικουρικό Παιδίατρο.
      Έκτοτε παρά την προσπάθεια της Διοίκησης και της ΔΥΠΕ Κρήτης για πρόσληψη Επικουρικού Παιδιάτρου, δεν βρέθηκε Παιδίατρος που να ήθελε να υπηρετήσει στο ΓΝ Αγίου Νικολάου.
      Το τελευταίο διάστημα υπέβαλε αίτηση Παιδίατρος, ο οποίος θα προσληφθεί άμεσα και θα αναλάβει υπηρεσία.
      Τους τελευταίους πέντε μήνες, 6-7 ημέρες το μήνα δεν εφημερεύει το ΓΝ Αγίου Νικολάου για παιδιατρικά περιστατικά. Υπάρχει όμως Παιδιατρική κλινική στο ΓΝ-ΚΥ Ιεράπετρας και στο ΓΝ-ΚΥ Σητείας και εφημερεύει Παιδίατρος κάποιες ημέρες στο ΓΝ-ΚΥ Νεάπολης.
      Το ΓΝ Αγίου Νικολάου βρίσκεται στο τελευταίο στάδιο πρόσληψης είκοσι πέντε (25) μόνιμων Νοσηλευτριών και σε αναμονή της υπογραφής κάλυψης ιατρικών θέσεων με επικουρικούς ιατρούς, μέχρι αυτές να καλυφθούν με μόνιμους ιατρούς του ΕΣΥ, θέσεις οι οποίες έχουν προκηρυχθεί.
      Ο Υπουργός
      Δ. ΑΒΡΑΜΟΠΟΥΛΟΣ»
      11. Στην με αριθμό 11527/7.6.06 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 58139/ΙΗ/30.6.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
       «Απαντώντας στην ερώτηση με αριθμό 11527/7-6-06, την οποία κατέθεσε η Βουλευτής κ. Σούλα Μερεντίτη σχετικά με την παιδική παραβατικότητα, σας γνωρίζουμε τα ακόλουθα:
       Το ΥΠΕΠΘ, σε συνεργασία με το Παιδαγωγικό Ινστιτούτο, πραγματοποίησε κατά την περίοδο Νοεμβρίου 2005 - Απριλίου 2006 ταχύρυθμο επιμορφωτικό πρόγραμμα σχετικά με τη διαχείριση προβλημάτων σχολικής τάξης. Σκοπός του προγράμματος ήταν να εμπλουτίσουν οι συμμετέχοντες 5.000 εκπαιδευτικοί τις γνώσεις τους και να βελτιώσουν τις πρακτικές τους, ώστε να ανταποκρίνονται αποτελεσματικότερα στη' διαχείριση τέτοιων προβλημάτων.
       Ιδιαίτερη έμφαση δόθηκε:
       Στην αντιμετώπιση των προβλημάτων της επιθετικότητας και της βίας στο σχολικό περιβάλλον.
       Στην καλλιέργεια κοινωνικών δεξιοτήτων και τρόπων διαχείρισης συγκρούσεων, στρες και θυμού.
       Στον εντοπισμό των παραγόντων που προάγουν τη βία και την επιθετικότητα.
       Στην εδραίωση θετικού ψυχολογικού κλίματος που συμβάλλει στην αποδοχή της διαφορετικότητας και στη δημιουργία συνεργατικού πνεύματος στην τάξη.
       Στη διαχείριση της πολυπολιτισμικότητας του σχολείου και στους τρόπους στήριξης των μαθητών με πολιτισμικές διαφορές.
       Στη διαχείριση των συναισθημάτων των μαθητών (θυμού, φόβου, φθόνου).
       Στην εφαρμογή στρατηγικών τροποποίησης της συμπεριφοράς.
       Εξαιτίας της πολύ μεγάλης απήχησης του προγράμματος στην εκπαιδευτική κοινότητα, το πρόγραμμα αυτό θα επαναληφθεί, με διπλάσιο αριθμό ωρών, διπλάσιο αριθμό συμμετεχόντων εκπαιδευτικών και επιπλέον θεματικές ενότητες (όπως διαχείριση κρίσεων στο σχολικό περιβάλλον), το σχολικό έτος 2006-2007.
       Παράλληλα, με το Ν.3369/2005 συστάθηκε θέση Μονίμου Παρέδρου στο Παιδαγωγικό Ινστιτούτο για θέματα Παραβατικής Συμπεριφοράς.
       Επιπλέον, κατά το σχολικό έτος 2004-2005 υλοποιήθηκαν 6.500 προγράμματα Αγωγής Υγείας, το 10% των οποίων αφορούσε στην πρόληψη της ξενοφοβίας, του ρατσισμού και της διαφορετικότητας, θέματα που σχετίζονται, σε μεγάλο βαθμό, με την παραβατική συμπεριφορά. Γενικότερα, το φαινόμενο της παραβατικότητας αντιμετωπίζεται με την υλοποίηση προγραμμάτων Αγωγής Υγείας που αφορούν στη θεματική ενότητα «Ψυχική Υγεία-Διαπροσωπικές Σχέσεις», τα υλοποιούμενα προγράμματα της οποίας ανέρχονται στο 30%, περίπου, επί του συνόλου των προγραμμάτων. Στόχος αυτών των προγραμμάτων είναι η ενίσχυση της αυτοεκτίμησης και η κατάκτηση της αυτογνωσίας, ώστε να ενισχύονται οι αντιστάσεις των μαθητών έναντι των φαινομένων κοινωνικής παθογένειας. Η συμμετοχή των μαθητών στα προγράμματα είναι ενεργητική και βασίζεται στην oμαδoσυνεργατική μέθοδο, ενώ δίνεται προτεραιότητα στην βιωματική μάθηση. Κατά την υλοποίησή τους οι σχολικές μονάδες μπορεί να συνεργάζονται με επιστημονικούς και άλλους κοινωνικούς φορείς που σχετίζονται με το αντικείμενο των προγραμμάτων.
       Τα υλοποιούμενα προγράμματα στηρίζονται σε εκπαιδευτικό υλικό που έχει παραχθεί από κυβερνητικούς ή μη κυβερνητικούς φορείς, έχει αξιολογηθεί από τα Παιδαγωγικό Ινστιτούτο και έχει αγοραστεί από το ΥΠ.Ε.Π.Θ. Το υλικό αυτό αξιοποιείται από τους συντονιστές των προγραμμάτων-επιμορφωμένους εκπαιδευτικούς, σε συνεργασία με τους Υπεύθυνους Αγωγής Υγείας Πρωτοβάθμιας και Δευτεροβάθμιας Εκπαίδευσης σε όλους τους Νομούς της χώρας και τους Υπευθύνους και τα μέλη των 15 Συμβουλευτικών Σταθμών Νέων (Σ.Σ.N.) Έργο των Σ.Σ.Ν. είναι η επιμόρφωση των εκπαιδευτικών, η στήριξη όσων εκπαιδευτικών εφαρμόζουν προγράμματα Αγωγής Yγείας και η συμβουλευτική γονέων, μαθητών & εκπαιδευτικών.
       Επιπρόσθετα, το ΥΠ.Ε.Π.Θ. προχώρησε στο σχεδιασμό Κοινής Υπουργικής Απόφασης (συναρμόδια Υπουργεία το Υπουργείο Εθνικής Οικονομίας & Οικονομικών και το Υπουργείο Υγείας & Κοινωνικής Αλληλεγγύης), που βρίσκεται στο στάδιο της διεκπεραίωσης και αφορά στην ίδρυση 43 νέων Σ.Σ.Ν., ώστε να καλυφθούν οι ανάγκες των σχολείων όλων των Νομών της χώρας μας, οι οποίοι θα στελεχωθούν σύμφωνα με τις κείμενες διατάξεις, που προβλέπουν θέσεις ειδικών επιστημόνων, μεταξύ των οποίων δύο (2) Ψυχολόγων και δύο (2) Κοινωνικών Λειτουργών.
       Επίσης, η Γενική Γραμματεία Εκπαίδευσης Ενηλίκων (Γ.Γ.Ε.Ε.) έχει ιδρύσει, με απόφαση των Υπουργών ΥΠΕΠΘ και ΥΠΕΣΔΑ, Σχολές Γονέων σε όλους τους Νομούς της χώρας. Μέσω του Ινστιτούτου της, του Ινστιτούτου Διαρκούς Εκπαίδευσης Ενηλίκων (Ι.Δ.ΕΚ.Ε.), κατά την περίοδο 2005-06 πραγματοποιεί στις Σχολές Γονέων δύο επιμορφωτικά προγράμματα:
            . «Συμβουλευτική Γονέων» διάρκειας 40 ωρών, και
            . «Σχέσεις Οικογένειας - σχολείου» διάρκειας 20 ωρών.
       Στις ανωτέρω Σχολές Γονέων λειτούργησαν, από το Σεπτέμβριο του 2005 έως τον Ιούνιο του 2006, 764 τμήματα και εκπαιδεύτηκαν 16306 πολίτες (1239 άνδρες και 15067 γυναίκες).
       Το πρόγραμμα αφορά στη δημιουργία τμημάτων συμβουλευτικής για τους γονείς, έτσι ώστε αυτοί να μπορούν να ανταποκριθούν με επιτυχία στο σύνθετο και δύσκολο ρόλο τους, όπως αυτός διαμορφώνεται στις σύγχρονες κοινωνικοοικονομικές συνθήκες. Μεταξύ των θεματικών ενοτήτων περιλαμβάνεται και η ενότητα 4 που αφορά σε προβλήματα συμπεριφοράς με τους πιο κάτω κύριους άξονες:
       . παραβατικότητα
       . επιθετικότητα
       . κοινωνική απομόνωση
       . φοβίες
       . δειλία - αναστολή.
       Τέλος, σε κάθε περίπτωση το ΥΠΕΠΘ προσαρμόζει τις κατευθύνσεις του εφαρμόζοντας νέα προγράμματα πρόληψης, ενημέρωσης και στήριξης του μαθητικού δυναμικού.
            Ο Υφυπουργός
            ΓΕΩΡΓΙΟΣ ΚΑΛΟΣ»
     12. Στην με αριθμό 11566/8.6.06 ερώτηση του Βουλευτή κ. Ιωάννου Γιαννέλη-Θεοδοσιάδη δόθηκε με το υπ’ αριθμ. 1098/30.6.06 έγγραφο από τον Υπουργό Δικαιοσύνης η ακόλουθη απάντηση:
       «Σε απάντηση της παραπάνω ερώτησης, παρακαλώ να πληροφορήσετε τον κ. Βουλευτή για τα εξής:
       1. Η Νομοπαρασκευαστική Επιτροπή για την εκπόνηση Πανελλαδικού Σχεδίου Χωροταξικής Κατανομής των Δικαστηρίων παντός βαθμού και δικαιοδοσίας και Σχεδίου ανακατανομής των οργανικών θέσεων των δικαστικών λειτουργών οι οποίοι θα υπηρετούν στα ανωτέρω Δικαστήρια, δεν έχει ακόμη περατώσει το έργο της. Με την υπ' αριθμ. 66334/30-6-2006 Απόφασή μου ως Υπουργού Δικαιοσύνης παρατείνεται εκ νέου έως τις 30-9-2006 ο χρόνος λειτουργίας της Ειδικής αυτής Νομοπαρασκευαστικής Επιτροπής, λόγω του εξαιρετικά σύνθετου χαρακτήρα του έργου το οποίο της έχει ανατεθεί. Έως τότε, καμία απόφαση δεν πρόκειται να ληφθεί σχετικά με την ίδρυση ή την κατάργηση δικαστικών υπηρεσιών.
       2. Στην Εισαγγελία Πρωτοδικών Μυτιλήνης προβλέπεται μία (1) οργανική θέση Εισαγγελέα Πρωτοδικών, η οποία είναι καλυμμένη, και δύο (2) οργανικές θέσεις Αντεισαγγελέων - Παρέδρων Εισαγγελίας, οι οποίες είναι επίσης καλυμμένες. Συνεπώς, δεν τίθεται θέμα πλήρωσης των θέσεων αυτών.
       Στο Πρωτοδικείο Μυτιλήνης, επί συνόλου είκοσι τεσσάρων (24) προβλεπομένων οργανικών θέσεων δικαστικών υπαλλήλων όλων των κλάδων και των κατηγοριών, είναι καλυμμένες οι δέκα επτά (17), ενώ μία εκ των κενών θέσεων έχει δεσμευθεί και πρόκειται να καλυφθεί σύντομα από το Α.Σ.Ε.Π.
       Για την αντιμετώπιση των προβλημάτων που ανακύπτουν από τις κενές οργανικές θέσεις δικαστικών υπαλλήλων σε ορισμένες δικαστικές υπηρεσίες της χώρας, όπως στο Πρωτοδικείο Μυτιλήνης, το Υπουργείο Δικαιοσύνης έχει εξασφαλίσει την έγκριση από το Υπουργείο Οικονομίας και Οικονομικών και το Υπουργείο Εσωτερικών, Δημόσιας Διοίκησης και Αποκέντρωσης της χρηματοδότησης για την κατ' εξαίρεση πρόσληψη 465 δικαστικών υπαλλήλων όλων των κλάδων με διαγωνισμό για το έτος 2006. Η τοποθέτησή τους θα πραγματοποιηθεί το 2007, ανάλογα με τις ανάγκες των δικαστικών υπηρεσιών της χώρας.
       Επίσης, με την. υπ' αριθμ. 50201/1-6-2005 Απόφασή μου ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή, με αντικείμενο τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, με βάση τα επικαιροποιημένα σχετικά στατιστικά στοιχεία. Με αυτόν τον τρόπο θα διασφαλισθεί η ορθολογική κατανομή των υπηρετούντων δικαστικών υπαλλήλων, με βάση τις πραγματικές ανάγκες της κάθε υπηρεσίας. Η Επιτροπή αναμένεται να παραδώσει το έργο της εντός του καλοκαιριού.
       Με τις παραπάνω ενέργειες το Υπουργείο Δικαιοσύνης εκτιμά ότι θα καλυφθεί σημαντικό μέρος των αναγκών που παρουσιάζουν οι δικαστικές υπηρεσίες της χώρας, μεταξύ αυτών και του Πρωτοδικείου Μυτιλήνης.
       Ο Υπουργός
       ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
       13. Στην με αριθμό 11769/14.6.06 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. ΤΚΕ/Φ2/14926/3.7.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
       «Σε απάντηση της ερώτησης με αριθμ. πρωτ. 11769/14.6.2006 που κατέθεσε στη Βουλή ο Βουλευτής κ. Πέτρος Μαντούβαλος με θέμα: «Σύσταση και λειτουργία Κέντρου Εξυπηρέτησης Πολιτών στο Ε' Δημοτικό Διαμέρισμα Πειραιά», σας γνωρίζουμε ότι:
       Το ΥΠΕΣΔΔΑ χαράσσει μία ολοκληρωμένη πολιτική για την βιωσιμότητα και την αποτελεσματική λειτουργία των ΚΕΠ, με γνώμονα την καλύτερη εξυπηρέτηση των πολιτών. Η πολιτική που ακολουθεί σχετικά με τη σύσταση και λειτουργία των νέων ΚΕΠ, λαμβάνει υπόψη ορισμένα κριτήρια, όπως το δημογραφικό, τη λειτουργία γειτονικών ΚΕΠ, την παραγωγικότητα αυτών, τυχόν αίτημα του Δήμου για σύσταση ΚΕΠ, και φυσικά τις υφιστάμενες δημοσιονομικές συνθήκες της χώρας.
       Πρόσφατα ξεκίνησαν τη λειτουργία τους δύο νέα παραρτήματα του ΚΕΠ του Δήμου Πειραιά. Συγκεκριμένα το Παράρτημα ΑΙ το οποίο λειτουργεί στο Σταθμό του ΗΣΑΠ, Ν. Φαλήρου και το Παράρτημα ΒΙ το οποίο λειτουργεί επί της οδού Κωπαίδος 30 στην περιοχή της Π. Κοκκινιάς. Για την παραγωγική τους λειτουργία υπεγράφησαν συμβάσεις έργου με 10 αναδόχους (από 5 για το καθένα νέο ΚΕΠ).
       Τα αποτελέσματα από τη λειτουργία των εν λόγω ΚΕΠ (αξιολόγηση με βάση κριτήρια όπως παραγωγικότητα, επισκεψιμότητα, σύνολο αιτούμενων διαδικασιών) θα αναλυθούν από το ΥΠΕΣΔΔΑ και θα συνεκτιμηθούν σε συνδυασμό με τις ανάγκες των πολιτών και του Δήμου, προκειμένου να ληφθεί απόφαση για τη σύσταση τρίτου παραρτήματος.
       Ο Υφυπουργός
       ΑΠΟΣΤΟΛΟΣ ΑΝΔΡΕΟΥΛΑΚΟΣ»
       14. Στην με αριθμό 11803/15.6.06 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. ΤΚΕ/Φ2/14930/3.7.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
       «Σε απάντηση της ερώτησης με αριθμ. πρωτ. 11803/15.6.2006 που κατέθεσε στη Βουλή ο Βουλευτής Κ. Μανώλης Όθωνας με θέμα: «Πρόταση Γ.Ε.Δ.Δ. για την εφαρμογή Πειθαρχικού Δικαίου στους Δημοσίους Υπαλλήλους», σας γνωρίζουμε ότι:
       Προτεραιότητα του ΥΠ.Ε.Σ.Δ.Δ.Α. είναι η διαρκής ενίσχυση του ρόλου των ελεγκτικών μηχανισμών της Δημόσιας Διοίκησης και η αποκατάσταση της διαφάνειας και της χρηστής διοίκησης. Ειδικότερα, με το ν.3242/2004, προβλέφθηκε η αναγωγή του αδικήματος της απιστίας από πλημμέλημα σε κακούργημα. Διπλασιάστηκε ο αριθμός των Ειδικών Επιθεωρητών από 4 σε 8. προβλέφθηκε επίσης ότι στις περιφερειακές υπηρεσίες θα προΐστανται οι Ειδικοί Επιθεωρητές, παρέχεται πλέον η δυνατότητα, για λόγους υπηρεσιακούς, να μετακινείται το προσωπικό του Σώματος Επιθεωρητών - Ελεγκτών Δημόσιας Διοίκησης από το κέντρο στην περιφέρεια, και αντίστροφα. Στους υπαλλήλους που μπορεί να αποσπώνται στο Γραφείο Γενικού Επιθεωρητή Δημόσιας Διοίκησης προστίθενται και οι υπάλληλοι δικαστηρίων και εισαγγελιών για την αποτελεσματικότερη παρακολούθηση, λόγω της εμπειρίας τους, των ποινικών διώξεων κ.λ.π. κατά υπαλλήλων.
       Στη συνέχεια, και αφού ελήφθη μέριμνα και για την υλικοτεχνική υποδομή των παραπάνω ελεγκτικών μηχανισμών, προωθήθηκε, με σειρά νομοθετικών ρυθμίσεων, η θεσμική θωράκιση τους, ώστε να μπορούν να επιτελούν απρόσκοπτοι το έργο τους. Ήδη με το ν.3260/2004, προβλέφθηκε ότι τα μέλη του Σώματος Επιθεωρητών - Ελεγκτών Δημόσιας Διοίκησης δεν διώκονται, δεν εξετάζονται και δεν ενάγονται για γνώμη που διατύπωσαν κατά την άσκηση των καθηκόντων τους, εκτός βεβαίως, αν ενήργησαν δολίως ή αν υπάρχει παραβίαση του απορρήτου ή του καθήκοντος εχεμύθειας.
       Επίσης, θεσμοθετήθηκε η υποχρεωτική γνωστοποίηση στο Γενικό Επιθεωρητή Δημόσιας Διοίκησης από τον αρμόδιο Εισαγγελέα Πρωτοδικών κάθε ποινικής δίωξης, βουλεύματος ή καταδικαστικής απόφασης κατά υπαλλήλου ή λειτουργού ή οργάνου του ελεγχόμενου από το Γενικό Επιθεωρητή Δημόσιας Διοίκησης τομέα, για εγκλήματα περί την υπηρεσία, περί τα υπομνήματα, κατά της ιδιοκτησίας και κατά περιουσιακών δικαιωμάτων του Δημοσίου. Με τον τρόπο αυτό καθίσταται εφικτή η παρακολούθηση της διαδρομής των ποινικών υποθέσεων κατά των υπαλλήλων, λειτουργών ή οργάνων των ως άνω φορέων.
       Παράλληλα, όταν τα ελεγκτικά όργανα, από τον Γενικό Επιθεωρητή Δημόσιας Διοίκησης μέχρι τις Επιθεωρήσεις και τις άλλες υπηρεσίες που ασκούν έλεγχο, διαπιστώσουν ότι ένας δημόσιος υπάλληλος ή εν γένει δημόσιος λειτουργός έχει υποπέσει σε πειθαρχικό αδίκημα, τότε η άσκηση πειθαρχικής δίωξης είναι πλέον υποχρεωτική.
       Τέλος, στο πλαίσιο των ελέγχων, επιθεωρήσεων και ερευνών που διενεργούνται από το Γενικό Επιθεωρητή Δημόσιας Διοίκησης ή κατόπιν εντολής του από το Σώμα Επιθεωρητών - Ελεγκτών Δημόσιας Διοίκησης και από τα ιδιαίτερα Σώματα και Υπηρεσίες Επιθεώρησης και Ελέγχου, είναι δυνατή η άρση του τραπεζικού, χρηματιστηριακού και φορολογικού απορρήτου. Η άρση του απορρήτου είναι δυνατή και στο πλαίσιο του ελέγχου από το Γενικό Επιθεωρητή Δημόσιας Διοίκησης των ετήσιων δηλώσεων περιουσιακής κατάστασης (πόθεν έσχες) των μελών των ιδιαίτερων Σωμάτων Επιθεώρησης και Ελέγχου.
       Όσον αφορά την πρόταση του Γενικού Επιθεωρητή Δημόσιας Διοίκησης για τη συμμετοχή δικαστή των ποινικών ή διοικητικών δικαστηρίων ως προεδρεύοντος των Υπηρεσιακών Συμβουλίων, όταν αυτά εκδικάζουν πειθαρχικές αποφάσεις, σας γνωρίζουμε ότι η πρόταση αυτή αποτέλεσε αντικείμενο εξέτασης της Επιτροπής του άρθρου 14, παρ. 1 του ν.3242/2004, για την Αναθεώρηση των διατάξεων του Κώδικα Κατάστασης των Δημοσίων Πολιτικών Υπαλλήλων και Υπαλλήλων Ν.Π.Δ.Δ., και δεν έγινε δεκτή.
       Σύμφωνα με τις διατάξεις του άρθρου 26, παρ. 1 του ν.3200/2003, ο Γενικός Επιθεωρητής Δημόσιας Διοίκησης διεξάγει ο ίδιος ή με τους βοηθούς του ή με τους Ειδικούς Επιστημονικούς Συνεργάτες του ή τα αρμόδια όργανα του εδαφίου α' της παρ.2 του άρθρου 1 του ν.3074/2002 Ε.Δ.Ε., και σε κάθε περίπτωση μπορεί να ασκήσει ή να διατάξει την άσκηση πειθαρχικής δίωξης ή τη λήψη άλλων διοικητικών μέτρων. Μπορεί επίσης να παραπέμπει υποθέσεις για τις οποίες έχει εκδοθεί απόφαση πειθαρχικού οργάνου στο αμέσως ανώτερο πειθαρχικό όργανο ασκώντας τα προβλεπόμενα από το νόμο ένδικα μέσα.
       Προκειμένου να ασκήσει αποτελεσματικά ο Γενικός Επιθεωρητής Δημόσιας Διοίκησης τις αρμοδιότητες αυτές και δεδομένου ότι έχει πλέον τη δυνατότητα, να ασκήσει ένσταση κατά αποφάσεων πειθαρχικώς προϊσταμένων ή πρωτοβάθμιων πειθαρχικών συμβουλίων, το ΥΠΕΣΔΔΑ με τις εγκυκλίους του με αρ. πρωτ. ΔΙΔΑΔ/Φ.58/194/οικ.4371/27-2-2004 και ΔΙΔΑΔ/Φ.58/213/οικ. 25927/6-12-2004, ζήτησε από όλες τις υπηρεσίες να κοινοποιούν στο Γενικό Επιθεωρητή Δημόσιας Διοίκησης όλες τις πειθαρχικές αποφάσεις που εκδίδονται από οποιοδήποτε πειθαρχικό όργανο (μονομελές ή συμβούλιο).
       Συνεπώς, σύμφωνα με τα ανωτέρω, ο Γενικός Επιθεωρητής Δημόσιας Διοίκησης συγκεντρώνει όλες τις πειθαρχικές υποθέσεις και έχει στη διάθεση του τα στοιχεία τα οποία ζητούνται (αριθμός και ονόματα υπαλλήλων που έχουν διωχθεί πειθαρχικά και ποινές που έχουν επιβληθεί).
       Τα τελευταία δύο χρόνια, από το έτος 2004, έχουν παραπεμφθεί στο Υπηρεσιακό Συμβούλιο τρεις (3) πειθαρχικές υποθέσεις υπαλλήλων της Γενικής Γραμματείας Δημόσιας Διοίκησης και Ηλεκτρονικής Διακυβέρνησης του ΥΠ.ΕΣ.Δ.Δ.Α:
       Η μία υπόθεση αφορά την πειθαρχική δίωξη ενός (1) υπαλλήλου με βαθμό Α' του κλάδου ΤΕ Μηχανικών της Υπηρεσίας, στον οποίο επιβλήθηκε η ποινή της οριστικής παύσης. Κατόπιν ένστασης του εν λόγω υπαλλήλου, η υπόθεση παραπέμφθηκε στο Δευτεροβάθμιο Πειθαρχικό Συμβούλιο, το οποίο με απόφασή του επέβαλε την ποινή της προσωρινής παύσης για έξι (6) μήνες.
       Επίσης, έχει παραπεμφθεί στο Υπηρεσιακό Συμβούλιο η πειθαρχική υπόθεση δύο (2) υπαλλήλων με βαθμό Α΄ του κλάδου ΔΕ Τεχνικού της Υπηρεσίας, καθώς και η πειθαρχική υπόθεση ενός (1) υπαλλήλου με βαθμό Α΄ του κλάδου ΔΕ Τεχνικού της Υπηρεσίας, η οποία βρίσκεται επίσης σε εκκρεμότητα.
       Ο Υφυπουργός
       ΑΠΟΣΤΟΛΟΣ ΑΝΔΡΕΟΥΛΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Νικολαϊδου.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτα θα συζητηθεί η με αριθμό 892/13-7-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Οικονομίας και Οικονομικών, σχετικά με τη χορήγηση φθηνού πετρελαίου στους αγρότες.
      Η επίκαιρη ερώτηση του κ. Έξαρχου αναλυτικότερα έχει ως εξής:
      «Είναι γνωστό ότι το αγροτικό εισόδημα κάθε μέρα που περνάει μειώνεται όλο και περισσότερο, λόγω της πτώσης των τιμών πώλησης των αγροτικών προϊόντων και της μεγάλης αύξησης του κόστους των αγροτικών εφοδίων (λιπάσματα, φυτοφάρμακα, καύσιμα).
      Ιδιαίτερα στις αγροτικές περιοχές, όπου εκτός από την κίνηση των αγροτικών μηχανημάτων το πετρέλαιο χρησιμοποιείται και για την άρδευση,  η συμμετοχή του στο κόστος παραγωγής των αγροτικών προϊόντων είναι πολύ μεγάλη. 
      Ύστερα από την πρόσφατη αύξηση του συντελεστή φορολόγησης των καυσίμων και τις προβλεπόμενες αυξήσεις που θα ακολουθήσουν, είναι φανερό ότι το κόστος του πετρελαίου για τους αγρότες γίνεται δυσβάσταχτο, προκαλώντας μείωση της ανταγωνιστικότητας των αγροτικών προϊόντων.
      Αυτό που χρειάζεται είναι η εξασφάλιση φθηνού πετρελαίου για τους αγρότες και η επιτάχυνση των προγραμμάτων εξηλεκτρισμού των αρδεύσεων.
      Ερωτάται ο κύριος Υπουργός:
      Είναι στις προθέσεις της Κυβέρνησης η χορήγηση φθηνού πετρελαίου για αγροτική χρήση και πότε θα εφαρμοσθούν συγκεκριμένα μέτρα;».
      Στην επίκαιρη ερώτηση του κ. Έξαρχου, θα απαντήσει ο Υφυπουργός Οικονομίας και Οικονομικών, κ. Μπέζας.
      Ορίστε, κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κύριε συνάδελφε, είναι γνωστό ότι από το 2003 έχει χορηγηθεί στους αγρότες πετρέλαιο εσωτερικής καύσης με μειωμένο συντελεστή. Ο συντελεστής αυτός του Ειδικού Φόρου Κατανάλωσης, είναι 21 ευρώ το χιλιόλιτρο και το πετρέλαιο αυτό έχει χορηγηθεί για αποκλειστική χρήση στη γεωργία, στις καλλιέργειες οπωροκηπευτικών, στις ιχθυοκαλλιέργειες και στη δασοκομία. 
     Η διάταξη αυτή έχει συμπεριληφθεί στον εθνικό Τελωνιακό Κώδικα και είναι συμβατή με την κοινοτική νομοθεσία. Το πετρέλαιο αυτό όπως είπα και πριν, θα πρέπει να χρησιμοποιείται από γεωργικούς ελκυστήρες, θεριζοαλωνιστικές μηχανές, βαμβακοσυλλεκτικές μηχανές, λοιπές γεωργικές μηχανές καθώς επίσης και στα θερμοκήπια για την λειτουργία ξηραντηρίων γεωργικών προϊόντων και άλλες χρήσεις, οι οποίες θα πρέπει να είναι άρρηκτα συνδεδεμένες με την γεωργική εκμετάλλευση. Είναι επίσης γνωστό ότι σύμφωνα με τις διατάξεις της εθνικής και της κοινοτικής νομοθεσίας το πετρέλαιο αυτό δεν μπορεί να χρησιμοποιηθεί για άλλες  χρήσεις πέρα από τις αγροτικές. Δεν επιτρέπεται -και το επισημαίνω αυτό ιδιαίτερα- να χρησιμοποιηθεί αυτό το πετρέλαιο εσωτερικής καύσης, με μειωμένο συντελεστή Ειδικού Φόρου Κατανάλωσης, για την κίνηση αυτοκινήτων, φορτηγών ή επιβατηγών των αγροτών. 
     Όπως αναφέρεται και στην ερώτησή σας, πράγματι με το σχέδιο νόμου «Τροποποίηση και συμπλήρωση των διατάξεων για την χρηματοδοτική μίσθωση, διατάξεις περί δημοσίων εσόδων και άλλες ρυθμίσεις» που κατατέθηκε στη Βουλή στις 23 Ιουνίου 2006 και του οποίου η συζήτηση νομίζω ότι ολοκληρώνεται σήμερα στην αρμόδια επιτροπή της Βουλής, προβλέπεται αναπροσαρμογή στους συντελεστές του Ειδικού Φόρου Κατανάλωσης στα καύσιμα. Η αναπροσαρμογή έπρεπε να γίνει γιατί είναι υποχρεωτική για τη χώρα μας με βάση τις δεσμεύσεις που απορρέουν από την κοινοτική νομοθεσία και ειδικότερα από την οδηγία 2003/96. Η οδηγία αυτή ορίζει τα κατώτατα όρια των συντελεστών Ειδικού Φόρου Κατανάλωσης προς τα οποία όρια η χώρα μας στο πλαίσιο της μεταβατικής περιόδου που της έχει δοθεί, θα πρέπει προοδευτικά και σταδιακά να τα προσεγγίσει ώστε να καλυφθεί η διαφορά του φόρου που υπάρχει μεταξύ των σημερινών συντελεστών φορολόγησης των καυσίμων και των κατώτατων συντελεστών φορολογίας στα καύσιμα που θα ισχύουν στην Ευρωπαϊκή Ένωση το 2010. 
     Αυτό όμως το οποίο πρέπει να σημειώσουμε είναι ότι η αναπροσαρμογή αυτή δεν επηρεάζει το συντελεστή Ειδικού Φόρου Κατανάλωσης για το πετρέλαιο εσωτερικής καύσης που χρησιμοποιείται αποκλειστικά στη γεωργία, στις καλλιέργειες οπωροκηπευτικών, στις σιτοκαλλιέργειες και στην δασοκομία. Ο συντελεστής αυτός εξακολουθεί να παραμένει στην ίδια τιμή που ήταν πριν από την νομοθετική ρύθμιση η οποία κατατέθηκε, δηλαδή στα 21 ευρώ το χιλιόλιτρο. Όπως επίσης η αναπροσαρμογή των συντελεστών Ειδικού Φόρου Κατανάλωσης στα καύσιμα δεν επηρεάζει το ευνοϊκό καθεστώς φορολογίας για το πετρέλαιο θέρμανσης το οποίο θα εξακολουθεί να διατίθεται όπως πάντα κατά τη χειμερινή περίοδο, με τον ισχύοντα μειωμένο συντελεστή. 
     Ως εκ τούτου, κύριε συνάδελφε, νομίζω ότι το σκεπτικό της ερώτησής  σας κινείται προς λανθασμένη κατεύθυνση. Και το λέω αυτό διότι, επαναλαμβάνοντας αυτά τα οποία ανέφερα και προηγουμένως, το πετρέλαιο αγροτικής χρήσης δεν επηρεάζεται από την αναπροσαρμογή των συντελεστών του Ειδικού Φόρου Κατανάλωσης που επιφέρει το νομοσχέδιο το οποίο συζητείται στην αρμόδια επιτροπή. Ούτε βέβαια είναι δυνατόν να μειώσουμε ακόμα περισσότερο τον συντελεστή του Ειδικού Φόρου Κατανάλωσης για το αγροτικό πετρέλαιο, διότι αυτό θα αντιβαίνει προς την κοινοτική νομοθεσία, θα θεωρηθεί ότι είναι κρατική ενίσχυση και επομένως κάτι τέτοιο δεν είναι δυνατόν με βάση τις διατάξεις της κοινοτικής νομοθεσίας. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος, κ. Έξαρχος έχει το λόγο.
     ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε. Κύριε Υπουργέ, η Νέα Δημοκρατία προεκλογικά υποσχέθηκε «λαγούς με πετραχήλια» στους αγρότες. Εγώ θυμάμαι προσωπικά τον κ. Καραμανλή στην κεντρική πλατεία της Λάρισας να καλεί τους αγρότες, όχι μόνο της Θεσσαλίας αλλά όλης της χώρας, προκειμένου να υπογράψουν μαζί του συμβόλαιο τιμής για μέτρα που θα έπαιρνε την επομένη κιόλας των εκλογών. Θέλω να σας θυμίσω ότι όλες αυτές οι υποσχέσεις  έχουν ξεχαστεί και το συμβόλαιο αναζητείται. Υποσχεθήκατε για παράδειγμα ότι θα μειώσετε το Φ.Π.Α. για τα αγροτικά μέσα και εφόδια από το 18% στο 8%. Αντί γι’ αυτό το αυξήσατε στο 19%. Υποσχεθήκατε ότι θα κλείσετε την ψαλίδα μεταξύ των τιμών παραγωγού και των τιμών καταναλωτή. Και βλέπουμε ότι αυτή η ψαλίδα συνεχώς μεγαλώνει και στην κυριολεξία εξανεμίζει τα εισοδήματα και των αγροτών που πωλούν φθηνά αλλά και των καταναλωτών που αγοράζουν πολύ ακριβά, όταν την ίδια στιγμή λίγοι κερδοσκοπούν χωρίς εμπόδια. 
     Βεβαίως για το πετρέλαιο ήταν γνωστά αυτά που μας είπατε. Εσείς λέγατε ότι θα πάρετε πρόσθετα μέτρα. Και ξέρατε ακριβώς τι λέγατε. Ιδιαίτερα οι περιοχές, όπως είναι η Θεσσαλία και άλλες, όπου το πετρέλαιο χρησιμοποιείται και για άρδευση, καταλαβαίνετε ότι με όλες αυτές τις αυξήσεις που έχουμε τελευταία γίνεται δυσβάσταχτο το κόστος. Τι πρέπει να γίνει; Σας το θίγω και στην ερώτηση. 
     Πρέπει να πάρετε πολύ συγκεκριμένα μέτρα για το κόστος του πετρελαίου για τους αγρότες γιατί αυτό είναι το αίτημα που έρχεται από παντού, απ’ όλους τους αγρότες, ανεξάρτητα τι ψήφισαν στις εκλογές. Και απ’ αυτούς που ψήφισαν Νέα Δημοκρατία. Συγχρόνως πρέπει να επιταχύνετε τα προγράμματα αγροτικού εξηλεκτρισμού τα οποία είναι στάσιμα. Και βεβαίως δεν χρειάζεται πολύ μελέτη για να μειώσετε τον συντελεστή στο 8% όπως είχατε υποσχεθεί. Γιατί σας λέω -και δεν είναι υπερβολή- ότι πραγματικά στην ύπαιθρο η κατάσταση δεν πάει άλλο. 
     ΠΡΟΕΔΡΕΥΩΝ (Γεώργιος Σούρλας): Ο Υπουργός, κ. Μπέζας έχει το λόγο. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, θα πρέπει να τονίσω ότι εμείς αυτά τα οποία υποσχόμαστε απέναντι στους αγρότες και τους πολίτες γενικότερα τα κάνουμε πράξη. Δεν υποσχόμαστε «λαγούς με πετραχήλια». Υποσχόμαστε εκείνα τα οποία είναι εφικτά. Η χωρίς όρια υποσχεσιολογία, είναι πρακτική του παρελθόντος, πρακτική που δεν ακολουθείται από την Κυβέρνησή μας. Όπως είπα προηγουμένως, η αναπροσαρμογή του Ειδικού Φόρου στα καύσιμα είναι υποχρέωση της χώρας μας, υποχρέωση η οποία απορρέει από την κοινοτική νομοθεσία και επομένως έπρεπε να την κάνουμε αυτή την αναπροσαρμογή. 
     Και η αναπροσαρμογή αυτή δεν γίνεται απότομα. Γίνεται σταδιακά ως το 2009 ακριβώς για να μειωθούν στο ελάχιστο οι επιπτώσεις στην οικονομία, στον πληθωρισμό, στους πολίτες και στον αγροτικό τομέα. Η αναπροσαρμογή αυτή προβλέπεται από το Πρόγραμμα Σταθερότητας και Ανάπτυξης το οποίο έχει κατατεθεί στη Ευρωπαϊκή Επιτροπή και έχει παρουσιαστεί έγκαιρα προς τον ελληνικό λαό. 
     Για πρώτη φορά καθορίζουμε με ακρίβεια το πότε θα γίνουν οι αλλαγές στον Ειδικό Φόρο Κατανάλωσης ακριβώς για να μην ακολουθήσουμε πρακτικές αιφνιδιασμού οι οποίες ακολουθούνταν στο παρελθόν. Η αύξηση του τελευταίου έτους δεν μπορεί να είναι μεγαλύτερη του 3%. Με τη λογική λοιπόν αυτή, αφού αφαιρέθηκε το υποχρεωτικό 3% του τελευταίου έτους πριν το 2010, η αναγκαία αύξηση κατανεμήθηκε σχεδόν αναλογικά στο δεύτερο εξάμηνο του 2006, στην 1/1/2007 και στην 1/1/2008, με στόχο όπως είπα και πριν να έχουμε μια ήπια προσαρμογή στις τιμές. Σε καμία περίπτωση καυσίμου και σε καμιά χρονιά η αύξηση αυτή του Ειδικού Φόρου Κατανάλωσης δεν είναι μεγαλύτερη από τα δυο λεπτά το λίτρο συμπεριλαμβανομένου και του Φόρου Προστιθέμενης Αξίας. 
     Και επειδή ακούστηκαν πολλές αιτιάσεις από την Αξιωματική Αντιπολίτευση για κερδοσκοπία πρέπει να πω ότι από την αναπροσαρμογή του Ειδικού Φόρου Κατανάλωσης δεν δημιουργήθηκαν συνθήκες κερδοσκοπίας. Οι εκτελωνισμοί των καυσίμων το τελευταίο πενθήμερο που ανακοινώθηκε η αύξηση δεν παρουσίασαν καμία άνοδο. Κινήθηκαν στο πλαίσιο της αυξημένης παραλαβής κάθε Παρασκευής. Επομένως δεν υπήρχε η δυνατότητα δημιουργίας αποθεμάτων διότι οι δεξαμενές ήταν γεμάτες. 
     Για να επανέλθω λοιπόν στο ερώτημά σας, κύριε συνάδελφε, επισημαίνω και πάλι πως η Κυβέρνησή μας στηρίζει τον αγροτικό κόσμο, στηρίζει την ανταγωνιστικότητα της αγροτικής οικονομίας, έχει σταθεί δίπλα στους αγρότες με ιδιαίτερη ευαισθησία. Το αποδεικνύουμε αυτό έμπρακτα, για παράδειγμα με τη ρύθμιση που κάναμε για τα πανωτόκια. Δεν πειράζουμε τον Ειδικό Φόρο Κατανάλωσης στο πετρέλαιο αγροτικής χρήσης. Ο Ειδικός Φόρος Κατανάλωσης στο πετρέλαιο αγροτικής χρήσης, αποδεικνύοντας ακριβώς αυτή μας την ευαισθησία για τον αγροτικό κόσμο, παραμένει στα κατώτερα επιτρεπτά επίπεδα με βάση τις υποχρεώσεις της χώρας που απορρέουν από την κοινοτική νομοθεσία. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Έχω την τιμή να ανακοινώσω στο Σώμα ότι οι Υπουργοί Εξωτερικών, Οικονομίας και Οικονομικών, Εθνικής Άμυνας, Δικαιοσύνης, Μεταφορών και Επικοινωνιών κατέθεσαν σχέδιο νόμου: «Κύρωση της Απόφασης των Αντιπροσώπων των Κυβερνήσεων των Κρατών Μελών της Ευρωπαϊκής Ένωσης, συνελθόντων στο πλαίσιο του Συμβουλίου της  28/4/2004 σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ». 
     Παραπέμπεται στην αρμόδια Διαρκή Επιτροπή. 
     Σειρά έχει η δεύτερη με αριθμό 895/13-7-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Γενικού Ογκολογικού Νοσοκομείου Κηφισιάς «Άγιοι Ανάργυροι» κ.λπ.. 
     Συγκεκριμένα η επίκαιρη ερώτηση της  κ. Νικολαΐδου έχει ως εξής:
     «Μετά το σεισμό της 7/9/99 και τις καταστροφές που προκλήθηκαν στο κτήριο του Γενικού Ογκολογικού Νοσοκομείου Κηφισιάς «Άγιοι Ανάργυροι», η λειτουργία του διαχύθηκε και κατά τμήματα μεταφέρθηκε σε άλλα νοσοκομεία, χωρίς καμιά λειτουργική διοικητική και οικονομική διασύνδεση μεταξύ τους.
      Ο αρχικός Οργανισμός προέβλεπε την ανάπτυξη 300 αμιγώς ογκολογικών κλινών, λειτούργησαν όμως μόλις 190 κρεβάτια και απασχολούνταν 650 εργαζόμενοι. Στα χρόνια που μεσολάβησαν, ο αριθμός τους περιορίστηκε  σε 412, λόγω συνταξιοδοτήσεων και μετατάξεων, ενώ το σωματείο των εργαζομένων τονίζει ότι σήμερα απαιτούνται τουλάχιστον 1000 άτομα προσωπικό. 
      Η προηγούμενη Κυβέρνηση του ΠΑ.ΣΟ.Κ. και η σημερινή της Νέας Δημοκρατίας καθυστέρησαν αδικαιολόγητα την ανέγερση νέου κτηρίου με αποτέλεσμα τη μεγάλη ταλαιπωρία των ασθενών που με κίνδυνο της υγείας τους μπαίνουν στις χρονοβόρες λίστες αναμονής των άλλων αντικαρκινικών νοσοκομείων της Αττικής ή γίνονται αντικείμενο εκμετάλλευσης από τον ιδιωτικό τομέα.
      Οι πιο πρόσφατες διακηρύξεις περί αποπεράτωσης του νέου κτηρίου στο τέλος του χρόνου με πλήρη λειτουργία του από τον Μάιο του 2007 συνοδεύονται και με την απόφαση της Κυβέρνησης να περιοριστούν οι ογκολογικές κλίνες σε 100. Αυτές οι κυβερνητικές προθέσεις αντικειμενικά «πριμοδοτούν» τους επιχειρηματίες και τους αφήνουν ελεύθερο το πεδίο για τη δημιουργία μεγάλου ογκολογικού κέντρου στην ανατολική Αττική όπως ήδη έχουν ανακοινώσει.
      Ερωτάται ο κύριος Υπουργός αν θα πάρει όλα τα μέτρα, για να λειτουργήσει το Γενικό Ογκολογικό Νοσοκομείο Κηφισιάς «Άγιοι Ανάργυροι» ως σύγχρονο δημόσιο αντικαρκινικό νοσοκομείο χωρίς καμία εμπλοκή του με τον ιδιωτικό τομέα, με πλήρη χρηματοδότηση από τον κρατικό προϋπολογισμό, με ανάπτυξη 300 ογκολογικών κλινών, με πλήρη εξοπλισμό και το αναγκαίο μόνιμο προσωπικό».
      Στην επίκαιρη ερώτηση της κ. Νικολαϊδου θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Ορίστε, κύριε Υφυπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, μου δίνεται η ευκαιρία να κάνω μια μικρή ιστορική αναδρομή στο νοσοκομείο «Άγιοι Ανάργυροι». Μετά την ταλαιπωρία που είχε το νοσοκομείο αυτό από τους σεισμούς του ’99, όπως αναφέρεται και στην ερώτησή σας, υπεγράφη η σύμβαση στις 14.11.2002. Υπήρξε μια καθυστέρηση στην έναρξη των εργασιών από την ανάδοχο εταιρεία, που δόθηκε το 2002 η έγκριση, και άρχισαν οι εργασίες τον Ιούνιο του 2003. Τον Ιανουάριο του 2004 γίνεται καθυστέρηση πάλι του έργου, διότι βρέθηκε μια απόκλιση από πλευράς ποσοτήτων όσον αφορά το σκυρόδεμα και η έναρξη των εργασιών αρχίζει ξανά τον Οκτώβριο του 2004. Συμβατικό χρόνο αποπεράτωσης είχε σαράντα δύο μήνες το έργο. 
      Εμείς αναλάβαμε ένα έργο της τάξης του 15% στον προϋπολογισμό του νοσοκομείου. Ήδη τώρα αυτή την στιγμή, κυρία συνάδελφε, το έργο βρίσκεται σε ένα επίπεδο του 80% του συνολικού αντικειμένου του έργου και ο χρόνος όχι της αποπεράτωσης αλλά της λειτουργίας θα είναι ο Μάιος του 2007. 
      Το νοσοκομείο αυτό είναι ένα Γενικό Ογκολογικό Νοσοκομείο. Και συνεχίζουμε και εμείς την απόφαση του 2001 του πρώην Υπουργού Αλέκου Παπαδόπουλου. Το νοσοκομείο αυτό θα έχει διακόσια κρεβάτια γενικού νοσοκομείου και εκατόν δέκα εννέα ογκολογικά κρεβάτια σε δυο κτήρια τα οποία συνδέονται μεταξύ τους με μια γέφυρα και κατ’ αυτόν τον τρόπο υπάρχει διασύνδεση των υπηρεσιών.
      Όσον αφορά το θέμα που σχολιάζετε στην ερώτησή σας, ότι κατ’ αυτόν τον τρόπο οι ογκολογικές κλίνες μειώνονται και δίνουμε τη δυνατότητα στον ιδιωτικό τομέα να αναπτύξει ογκολογικά συγκροτήματα, όπως είναι το ογκολογικό ιδιωτικό κέντρο που δημιουργείται, το «Ερασίνειο», όπως καταλαβαίνετε σε μια ελεύθερη οικονομία στην οποία εμείς δεν μπορούμε ούτε να βάλουμε φραγμούς αλλά ούτε να δημιουργήσουμε οποιουσδήποτε συντελεστές δυσκολίας, ο καθένας έχει τη δυνατότητα του επιχειρείν μέσα στο πλαίσιο που η νομοθεσία μας του δίνει τη δυνατότητα -όπως είναι το προεδρικό διάταγμα 517- για να φτιάχνει οποιεσδήποτε νέες δομές και νέες υπηρεσίες. Εμείς έχουμε τη δέσμευση να παρακολουθούμε, να εποπτεύουμε, να ελέγχουμε. 
      Άρα, λοιπόν, τη δραστηριότητα δεν την αποκλείουμε. Ίσα, ίσα θα σας έλεγα ότι μπορούμε και την ενθαρρύνουμε, διότι ο ιδιωτικός τομέας της υγείας δεν μπορεί να είναι ούτε σε αφορισμό ούτε μπορούμε να δαιμονολογούμε οτιδήποτε έχει σχέση με τον ιδιωτικό τομέα της υγείας. Και όπως θα ξέρετε, κυρία συνάδελφε, ακόμη και στα κράτη του υπαρκτού σοσιαλισμού έχουν ξεκινήσει θαρραλέα βήματα στην ιδιωτική πρωτοβουλία στο χώρο της υγείας. Άρα λοιπόν, το επιχείρημά σας αυτό ότι εμείς αποστερούμε ενδεχομένως ογκολογικά κρεβάτια από το δημόσιο τομέα σήμερα με την νοσοκομειολογική, σύγχρονη επιστημονική τακτική δεν έχει καμία συγκεκριμένη θέση.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει η κ. Νικολαϊδου.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Κύριε Υπουργέ, το Γενικό Ογκολογικό Νοσοκομείο Κηφισιάς «Άγιοι Ανάργυροι» είναι γεγονός ότι κτυπήθηκε το 1999 από τον εγκέλαδο, αλλά απ’ ό,τι φαίνεται είναι μεγαλύτερα τα κτυπήματα που δέχεται από την πολιτική των δυο κομμάτων, του ΠΑ.ΣΟ.Κ., μέχρι χθες, και της Νέας Δημοκρατίας σήμερα, με εναλλασσόμενους ρόλους φυσικά και με αποτέλεσμα τη συρρίκνωση πολύτιμων κρεβατιών ογκολογικών. Ότι το νοσοκομείο λειτουργεί επτά χρόνια μετά με διαμελισμένα τμήματα σε διάφορα σημεία παρά τις προτάσεις των εργαζομένων και φορέων της περιοχής, για να λειτουργήσει σε ένα συγκεκριμένο σημείο -πρόταση βεβαίως που δεν την είχαν δεχθεί ούτε οι προηγούμενοι αλλά ούτε και σεις- δεν σας λέει κάτι και βέβαια επιχειρηματολογείτε με την ελεύθερη οικονομία και λέτε ότι την ενθαρρύνετε. Είστε αποκαλυπτικότατος, πραγματικά. Λέτε ότι ενθαρρύνετε αυτήν την τακτική. Μόνο που η υγεία, κύριε Υπουργέ, δεν είναι εμπόρευμα αλλά αγαθό και τη δικαιούται με αυτή τη λογική κάθε εργαζόμενος και μάλιστα με τις σημερινές, σύγχρονες ανάγκες. 
      Όλες αυτές οι καθυστερήσεις και ιδιαίτερα, η καθυστέρηση της ανέγερσης του κτηρίου με τις δικαιολογίες που ήδη αναφέρατε έχουν σαν αποτέλεσμα την ταλαιπωρία μιας μερίδας ασθενών. Και εσείς ως γιατρός ξέρετε ακόμη καλύτερα τι σημαίνει να γράφονται στις λίστες των άλλων αντικαρκινικών νοσοκομείων που δεν επαρκούν και που λειτουργούν με προβλήματα. Το ότι ενθαρρύνετε τον ιδιωτικό τομέα δεν σας λέει τίποτα. Το πρόβλημα είναι ποιος θα μπορεί να πηγαίνει σε αυτά τα νοσοκομεία, είτε το καινούργιο που εξαγγέλθηκε τώρα είτε δεν ξέρω ποιο άλλο θα εξαγγελθεί.
      Η ερώτηση είναι πολύ συγκεκριμένη. Εάν έχετε πολιτική βούληση, να πάρετε κάποια μέτρα, ώστε να λειτουργήσει ως αμιγώς καθαρό αντικαρκινικό νοσοκομείο με εξοπλισμό τόσο στην υλικοτεχνική υποδομή όσο και στο προσωπικό. 
      Και βέβαια στο προσωπικό πρέπει να θυμίσω ότι ως Νέα Δημοκρατία έχετε υποσχεθεί για το συγκεκριμένο νοσοκομείο για παράδειγμα εκατόν πενήντα θέσεις. Προκηρύχθηκαν μόνο εξήντα πέντε και, αν πάρουμε υπ΄όψιν και τις χθεσινές εξαγγελίες για τα διακόσια πενήντα άτομα νοσηλευτικό προσωπικό για όλα τα νοσοκομεία και αυτά με τη μορφή των οκταμηνιτών, μπορούμε να καταλάβουμε σε ποια κατάσταση θα φθάσει το ΕΣΥ, αν το αφήσετε και σαν Εθνικό Σύστημα Υγείας, παρ’ ότι δεν έχει και κανένα νόημα, όταν δεν προσφέρεται αυτό δωρεάν και όταν δεν χορηγείται από τον κρατικό προϋπολογισμό, για να μπορούν να αντιμετωπίσουν τα λαϊκά στρώματα τις ανάγκες στο θέμα αυτό. Δεν φαίνεται να έχετε τέτοια πρόθεση και αυτό πραγματικά είναι όχι απλά σοβαρό αλλά και απαράδεκτο και απ’ ό,τι φαίνεται οι εργαζόμενοι θα πάρουν τα μέτρα τους, θα αντισταθούν, διότι είναι ένας τομέας ευαίσθητος και δεν αντιμετωπίζεται σαν εμπόρευμα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία συνάδελφε. 
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Νικολαϊδου, δεν κατάλαβα που είπατε στην τελευταία σας αποστροφή ότι οι εργαζόμενοι θα αντισταθούν. Οι εργαζόμενοι θα είναι ευτυχείς που θα πάνε σε ένα σύγχρονο νοσοκομείο με υποδομές τέτοιες που μπορώ να πω ότι θα είναι πρωτοποριακές για τον ελλαδικό χώρο. Και θα ήθελα, αν έχετε την ευγενή καλοσύνη, στην πρόσφατη επίσκεψη που θα γίνει την άλλη Δευτέρα –διότι  εγώ επισκέπτομαι το νοσοκομείο κάθε είκοσι μέρες και παρακολουθώ από κοντά την πρόοδο των εργασιών- να έρθετε και να δείτε πώς γίνεται το νοσοκομείο και πώς θα ολοκληρωθεί στο χρονοδιάγραμμα –στοχοδιάγραμμα το οποίο εμείς έχουμε θέσει. 
      Θα πρέπει να γνωρίζετε ότι ο Έλληνας πολίτης δεν κάνει διάκριση των υπηρεσιών, αν προέρχονται από νομικά πρόσωπα ιδιωτικού δικαίου ή από νομικά πρόσωπα δημοσίου δικαίου ή αν είναι από τον ιδιωτικό τομέα. Αυτό που απαιτεί ο Έλληνας πολίτης είναι να είναι ποιοτικά αναβαθμισμένες οι υπηρεσίες υγείας, να έχει τη δυνατότητα της προσβασιμότητας και να μην μπαίνει σε αποκλεισμό. Αυτό ζητά ο Έλληνας πολίτης και εμείς δεν εφαρμόζουμε τίποτα άλλο. 
      Εσείς είπατε ότι εμείς και το ΠΑ.ΣΟ.Κ. έχουμε την ίδια πολιτική πάνω στο θέμα αυτό. Κυρία Νικολαίδου, πρέπει να ξέρετε το εξής. Τα ογκολογικά νοσοκομεία…
      ΒΕΡΑ ΝΙΚΟΛΑΪΔΟΥ: Εσείς κάνατε αναφορά στο νόμο του κ. Παπαδόπουλου. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ακούστε με παρακαλώ, γιατί έχω δικαίωμα να μιλήσω. Τριάντα έξι χρόνια είμαι στο Πανεπιστήμιο και νομίζω ότι έχω ένα δικαίωμα περισσότερο απ’ όλους να κάνω ένα μικρό σχόλιο το οποίο σας δίνει τη δυνατότητα στην ξενάγηση μέσα στα επιστημονικώς δρώμενα. 
      Όλα τα νοσοκομεία μας σήμερα -όταν ο καρκίνος αφορά το 25% με 30% του πληθυσμού- έχουν μεταβληθεί σε ογκολογικά. 
      Η δική μου κλινική έχει εξήντα κρεβάτια, εκ των οποίων τα πενήντα είναι αμιγώς καρκινική νόσος. Αυτό κάνουμε. Καρκίνους θεραπεύουμε. 
      Δεν υπάρχουν αμιγώς ογκολογικά νοσοκομεία, όπως ήταν παλαιότερα, διότι αυτό αποτελεί κοινωνικό στιγματισμό. Γι’ αυτό και τα νοσοκομεία πλέον είναι γενικά νοσοκομεία και έχουν γνωστικά αντικείμενα, που εξειδικεύονται στην καρκινική νόσο.
      Άρα, λοιπόν, το Ογκολογικό Γενικό Νοσοκομείο, που ήταν απαίτηση του κοινού της Κηφισιάς, στην περιοχή Καληφτάκη, ήταν για γενικό νοσοκομείο.
      Οι εργαζόμενοι, που έχουν ήδη ενημερωθεί ότι πρέπει να ετοιμάζονται και ψυχολογικά, διότι σε ένα χρόνο πλέον θα γίνει ο επαναπατρισμός και η παλιννόστηση στο Ογκολογικό Νοσοκομείο, στους «ΑΓΙΟΥΣ ΑΝΑΡΓΥΡΟΥΣ», είναι ευχαριστημένοι. Το δε προσωπικό -θα δείτε- με τα εβδομήντα πέντε άτομα -είναι εν τω περατούσθαι από πλευράς Α.Σ.Ε.Π. η αξιολόγηση και η στελέχωση του νοσοκομείου, μέχρι το τέλος του έτους- θα δώσει μία δυνατότητα ανάσας στο νοσοκομείο.
      Άρα, λοιπόν, στις αιτιάσεις κάποιων συναδέλφων -τους οποίους τους ξέρω και με είδαν- ότι πρέπει να είναι αμιγώς ογκολογικό, είπα κατηγορηματικά: Δεν θα είναι αμιγώς ογκολογικό νοσοκομείο. Θα είναι γενικό νοσοκομείο και ογκολογικό, όπως ήταν η απόφαση του 2001. Έχει εκατόν δέκα εννέα κρεβάτια, υπάρχουν τρεις παθολογικές ογκολογικές κλινικές, μία γυναικολογική, δύο ακτινοθεραπευτικά κέντρα και μία κλινική με μία καταπληκτική επίδοση στο θέμα της καρκινικής νόσου, όπου θα στελεχωθούν και θα έχουν την επικουρία των άλλων γενικών κλινικών. 
      Κατ’ αυτόν τον τρόπο θα δείτε ότι το νοσοκομείο θα λειτουργήσει πάρα πολύ καλά, παρά το πείσμα ορισμένων να λένε, προφασιζόμενοι αντιεπιστημονικές καθαρώς αρχές, περί ογκολογικού νοσοκομείου.
      ΒΕΡΑ ΝΙΚΟΛΑΪΔΟΥ: Οι καρκινοπαθείς θα περιμένουν στις λίστες όμως.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα μου επιτρέψετε κι εμένα να προσθέσω ότι ο όρος: «ογκολογικό νοσοκομείο» πρέπει να καταργηθεί εντελώς. Αν θυμάμαι καλά έχουμε τέσσερα ογκολογικά νοσοκομεία, τρία στην Αθήνα και ένα στη Θεσσαλονίκη. Θα πρέπει να πάψει ο όρος «ογκολογικό». 
      Από εκεί και πέρα, η επιστημονική ανάλυση είναι σωστή, ότι τα νοσοκομεία είναι γενικά νοσοκομεία.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γενικά νοσοκομεία, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Να μην υπάρχει, όμως, ο όρος «ογκολογικό νοσοκομείο». Αυτός ο όρος επιδρά πολύ βαριά ψυχολογικά, διότι υπάρχουν και όγκοι καλοήθεις και όγκοι ιάσιμοι δεν καταλήγουν οι ασθενείς που έχουν νεοπλασίες. 
      ΒΕΡΑ ΝΙΚΟΛΑΪΔΟΥ: Το πιο κακό είναι να περιμένει ο ασθενής στη λίστα.
      ΠΡΟΕΔΡΕΥΩΝ (Γεώργιος Σούρλας): Προχωρούμε τώρα στη συζήτηση των επικαίρων ερωτήσεων δεύτερου κύκλου.
      Πρώτη είναι η με αριθμό 891/13.7.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Εμπορικής Ναυτιλίας, σχετικά με τα προβλήματα στην ακτοπλοϊκή σύνδεση των δυτικών Κυκλάδων.
      Η επίκαιρη ερώτηση του κ. Ρήγα αναλυτικότερα έχει ως εξής:
      «Πρόσφατα οι κάτοικοι των δυτικών Κυκλάδων (Κύθνος, Σέριφος, Σίφνος, Κίμωλος, Μήλος), με επικεφαλής τη Νομαρχιακή και Τοπική Αυτοδιοίκηση και τους εκπροσώπους των επαγγελματικών τους φορέων, πραγματοποίησαν δυναμικές κινητοποιήσεις, απαιτώντας την επίλυση του ακτοπλοϊκού προβλήματος και την ουσιαστική βελτίωση των θαλασσίων συγκοινωνιών για τα νησιά τους.
      Εσείς προσωπικά, τόσο κατά τη διαδικασία του κοινοβουλευτικού ελέγχου, όσο και στις συναντήσεις που είχατε με τους εκπροσώπους των νησιών, υποσχεθήκατε την επίλυση του προβλήματος, αναλαμβάνοντας συγκεκριμένες δεσμεύσεις (δρομολόγηση ταχύπλοου και ενός επιπλέον συμβατικού σκάφους στη γραμμή των Κυκλάδων).
      Σήμερα, μεσούσης της τουριστικής περιόδου, η ακτοπλοϊκή εξυπηρέτηση των δυτικών Κυκλάδων και ιδιαίτερα των νησιών Κύθνου και Κιμώλου, έχει επιδεινωθεί και η οικονομία των νησιών έχει υποστεί ανεπανόρθωτη ζημιά.
      Κατόπιν τούτων, ερωτάσθε:
      1. Πώς θα αντιμετωπίσετε το φαινόμενο των συνεχών βλαβών του μοναδικού συμβατικού πλοίου, που σχεδόν κατ’ αποκλειστικότητα εξυπηρετεί την ακτοπλοϊκή γραμμή των δυτικών Κυκλάδων και πότε πρόκειται να δρομολογηθεί το ταχύπλοο επιβατηγό-οχηματαγωγό, για το οποίο είχατε δεσμευτεί;
      2. Τι μέτρα πρόκειται να ληφθούν ώστε, έστω και τώρα, να εξυπηρετηθεί στοιχειωδώς η τουριστική κίνηση προς τις δυτικές Κυκλάδες και να αποτραπεί η ολοκληρωτική καταστροφή των οικονομιών των νησιών αυτών;»
      Στην ερώτηση του κ. Ρήγα θα απαντήσει ο Υπουργός Εμπορικής Ναυτιλίας κ. Κεφαλογιάννης.
      Κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δεν υπάρχει αμφιβολία ότι για τη φετινή χρονιά υπάρχει ένα ιδιαίτερο πρόβλημα στις δυτικές Κυκλάδες, διότι δύο από τα βασικά πλοία, που εξυπηρετούν τη συγκεκριμένη γραμμή, υπέστησαν βλάβες.
      Βεβαίως, βρέθηκαν πλοία, τα οποία αντικατέστησαν όσα τέθηκαν εκτός λειτουργίας λόγω βλαβών και εξυπηρέτησαν το επιβατικό κοινό και από τον Πειραιά και προς τον Πειραιά. Κανένας επιβάτης και κανένα φορτηγό ή εμπόρευμα δεν έμεινε χωρίς να πάει στον προορισμό του.
      Έχει γίνει πολύ μεγάλη συζήτηση και με τους φορείς των δυτικών Κυκλάδων και με τους συναδέλφους Βουλευτές. Πραγματικά η Κυβέρνηση με κάθε τρόπο θέλει να εξυπηρετήσει και τις δυτικές Κυκλάδες. Μάλιστα, ζητήσαμε από τους παριστάμενους συναδέλφους Βουλευτές –και από τον κ. Ρήγα- και από τους εκπροσώπους της Τοπικής Αυτοδιοίκησης να μας προτείνουν εναλλακτικά σενάρια για να καλύψουμε τις συγκεκριμένες ανάγκες.
      Η πολιτεία για τις δυτικές Κυκλάδες έχει δρομολογήσει καθημερινά το «ΑΓΙΟΣ ΓΕΩΡΓΙΟΣ», κάθε Κυριακή το πλοίο «ΡΟΜΙΛΝΤΑ», κάθε Δευτέρα και Πέμπτη το πλοίο «ΔΗΜΗΤΡΟΥΛΑ», έχει τρεις φορές δρομολόγια από το Λαύριο με το «ΠΑΝΑΓΙΑ ΠΑΡΟΥ» και δρομολόγησε προσωρινά τον «ΤΑΞΙΑΡΧΗ». Εάν δεν υπάρχουν βλάβες, πιστεύω ότι εξυπηρετούνται άριστα οι ανάγκες των δυτικών Κυκλάδων.
      Υπάρχει και κάτι το οποίο θέλω να πω στη Βουλή, γιατί ξέρετε ότι μου αρέσει να λέω τα πράγματα με το όνομά τους. Έχουμε τις δημοτικές εκλογές. Και δημιουργήθηκε ένα θέμα το Μάιο, διότι για ένα μήνα -ενώ δικαιούται δύο μήνες- το πλοίο «ΑΓΙΟΣ ΓΕΩΡΓΙΟΣ» βγήκε για ετήσια επιθεώρηση. Έγινε πάρα πολύ μεγάλη φασαρία και κάποιοι θεώρησαν καλό να μη δέχονται το σχεδιασμό του Υπουργείου Εμπορικής Ναυτιλίας, που προέτρεψε συγκεκριμένες εταιρείες να καλύψουν τα συγκεκριμένα δρομολόγια.
      Μάλιστα, υπήρχε και ένα θέμα, το οποίο τέθηκε από διάφορους φορείς –έχω εδώ όλα τα στοιχεία, μπορώ να τα αναφέρω στη δευτερολογία μου- που μας προέτρεπαν να δρομολογήσουμε πλοία για τρεις μήνες. 
      Το ερώτημα που έθεσα και στον παριστάμενο συνάδελφο, τον κ. Ρήγα, ο οποίος έχει καταθέσει τη σημερινή επίκαιρη ερώτηση, ήταν το εξής: Ποια είναι η θέση σας, κύριε συνάδελφε, που έχετε άριστη γνώση των προβλημάτων των Κυκλάδων; Να έχουμε τρίμηνα δρομολόγια γι’ αυτές τις περιοχές, ναι ή όχι; Κι αν αυτή είναι η θέση σας, ποια είναι η θέση του κόμματός σας;
      Εμείς –και χαίρομαι γι’ αυτό- ψηφίσαμε στη Βουλή, όλοι μαζί, με πρόταση της Ελληνικής Κυβέρνησης και βεβαίως με την αποδοχή του Κόμματος της Αξιωματικής Αντιπολίτευσης, του ΠΑ.ΣΟ.Κ., τη δεκάμηνη υπηρεσία όλων των πλοίων, ακόμα και αυτών που εκτάκτως δρομολογούνται. Διότι με το προηγούμενο καθεστώς του νόμου του 2001 όσα πλοία είχαν μέχρι 31 Ιανουαρίου του κάθε έτους καταθέσει αιτήσεις δρομολογίων, δρομολογούνταν για δέκα μήνες και όσα πλοία ερχόντουσαν να δρομολογηθούν μετά τις 31 Ιανουαρίου, μπορούσαν να μπουν και με τρεις μήνες και με δύο μήνες και με τέσσερις μήνες. 
      Ψηφίσαμε, λοιπόν, εμείς διάταξη νόμου τον Οκτώβριο του 2005 –και την ψήφισε και η Αξιωματική Αντιπολίτευση- να υπάρχει δεκάμηνη δρομολόγηση για όλα τα πλοία ανεξαρτήτως του πότε καταθέτουν αιτήσεις για τη δρομολόγησή τους. 
      Θέλω, λοιπόν, σε αυτό το θέμα να μου πείτε την άποψή σας, διότι εάν η άποψη του ΠΑΣΟΚ είναι να δρομολογήσουμε για ένα τρίμηνο ένα πλοίο, τότε μπορούμε να καλύψουμε για ένα μήνα –όπως είναι και το ερώτημα του κ. Ρήγα- το συγκεκριμένο δρομολόγιο, καλύπτοντας ακόμα και τις βλάβες που έχουν δύο συγκεκριμένα πλοία που εξυπηρετούν τη γραμμή. Το χειμώνα, όμως, δεν θα έχουμε πλοία ούτε στις δυτικές Κυκλάδες ούτε στις Κυκλάδες γενικότερα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Είναι η πολλοστή φορά που ο Υπουργός καλείται να απαντήσει σε συγκεκριμένη ερώτηση, σε συγκεκριμένα ερωτήματα για τα οξυμένα προβλήματα που βιώνουν σήμερα οι Κυκλάδες και ειδικότερα οι δυτικές Κυκλάδες. Και απαντάει ως εξής: Απευθύνεται προς την Αντιπολίτευση και διερωτάται τι μέτρα προτείνει. 
      Αυτή η ιστορία κάποια στιγμή πρέπει να σταματήσει. Ο κ. Κεφαλογιάννης πρέπει να καταλάβει ότι έχει καταστήσει την ακτοπλοΐα αναξιόπιστη, έχει αμαυρωθεί η εικόνα του νησιωτικού χώρου εξαιτίας της πολιτικής του και έχει οδηγήσει τα νησιά των δυτικών, κυρίως, Κυκλάδων σε πλήρη απομόνωση. 
      Ο ακτοπλοϊκός χειμώνας υπάρχει στις Κυκλάδες στα μέσα Ιουλίου. Και δεν είναι δυνατόν να μετατρέπει με τις δηλώσεις του τα θύματα αυτής της πολιτικής σε ενόχους. Κινδυνεύουν να αποκτήσουν συμπλέγματα ενοχής οι κάτοικοι των δυτικών Κυκλάδων, γιατί ακούν τον Υπουργό να τους καταγγέλλει, να τους κατηγορεί ότι αποτελούν καρτέλ, ότι σαμποτάρουν τα πλοία και δεν απαντάει σε συγκεκριμένα ερωτήματα, τα οποία είναι τα εξής: 
      Δεσμεύτηκε ο ίδιος προσωπικά για δρομολόγηση ταχύπλοου στις δυτικές Κυκλάδες. Τον ερωτώ: Πότε θα δρομολογηθεί το ταχύπλοο; Θα επιστρέψει πίσω τα ευχαριστήρια τηλεγραφήματα των δημάρχων που τον ευχαριστούσαν γιατί θα δρομολογούσε το ταχύπλοο και τα οποία ευχαριστήρια τηλεγραφήματα επισυνάπτει στις ερωτήσεις μας για να αποδείξει ότι οι Κυκλάδες είναι ευχαριστημένες; Θα τα επιστρέψει πίσω; Γιατί αυτά τα τηλεγραφήματα είχαν να κάνουν με το πλοίο φάντασμα που δεν έχει έρθει ακόμη. Να μας πει, λοιπόν, πότε θα το δρομολογήσει. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Δεύτερον, πώς εξηγεί το γεγονός ότι το «ΑΓΙΟΣ ΓΕΩΡΓΙΟΣ» δεν έχει απλώς συνεχείς βλάβες, αλλά βλάβες που επισυμβαίνουν αμέσως μετά τη ετήσια συντήρηση; Συντηρείται το πλοίο, παίρνει έγκριση να δρομολογηθεί και χαλάει επανειλημμένως. Δεν μπορεί ο Υπουργός να απαντά στα ερωτήματά μας, χρησιμοποιώντας τα Δελτία Τύπου των εταιρειών. Είναι πρωτόγνωρο, ένας Υπουργός να χρησιμοποιεί για ενίσχυση των επιχειρημάτων του τα δελτία Τύπου των εταιρειών. Και είναι πρωτόγνωρο ένας Υπουργός να κάνει διαφήμιση από την τηλεόραση στις εκπτώσεις των ακτοπλοϊκών εταιρειών. ‘Όταν του μιλάμε για την ακρίβεια, βγαίνει και διαβάζει τις εκπτώσεις -και μάλιστα επιλεκτικά- των ακτοπλοϊκών εταιρειών. Είναι πρωτοφανές αυτό το πράγμα.
      Θα πρέπει, κύριε Υπουργέ, να αφήσετε αυτές τις γενικόλογες απαντήσεις και να μας πείτε ποιος θα δώσει λογαριασμό για την κατάρρευση των οικονομιών των δυτικών Κυκλάδων. Στην Κίμωλο έκανε  τριάντα επτά μέρες  να προσεγγίσει πλοίο. Είναι αδιανόητο. Η Κύθνος έχει μεγάλα προβλήματα. Τα πλοία που βάζετε προς αντικατάσταση είναι πλοία περιορισμένης χωρητικότητας, είναι πλοία μικρής και ελάχιστης ταχύτητας και είναι πλοία τα οποία δεν είναι συμβατά με τις απαιτήσεις των νησιών μας. Δεν μπορεί να ζήσει ο τουρίστας…
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, παρακαλώ τελειώνετε.
      ΠΑΝΑΓΙΩΤΗΣ ΡΗΓΑΣ: Τελειώνω, κυρία Πρόεδρε.
      ….ο τουρίστας το μύθο του. ‘Έχετε αυτή τη στιγμή δημιουργήσει σοβαρότατο πρόβλημα στην οικονομία του νησιώτικου χώρου και θα πρέπει να απαντήσετε γι’ αυτό. Είσαστε persona non grata στις Κυκλάδες, κύριε Υπουργέ. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, πολύ.
      Ο Υπουργός Εμπορικής Ναυτιλίας, έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, φοβούμαι ότι ο αγαπητός συνάδελφος πέφτει σε μια παγίδα. Περιφέρει τη μιζέρια ανά την Ελλάδα και το εξωτερικό και κάνει πολύ μεγάλη ζημιά στον τουρισμό. Εγώ θα σας δώσω μερικά στοιχεία. Φέτος το καλοκαίρι έξι εκατομμύρια συμπολίτες μας θα μετακινηθούν στη νησιωτική Ελλάδα σε ένα μήνα μόνο. Το κατέθεσα σήμερα, θα το καταθέσω και στα Πρακτικά, το έδωσα στη δημοσιότητα. Από 15 Ιουνίου έως 16 Ιουλίου του 2006 έχουν γίνει περισσότερα από έξι χιλιάδες δρομολόγια σε ένα μήνα, όχι σε δύο, από τα τρία λιμάνια της Αττικής. Από αυτά τα πλοία που έχουν μεταφέρει δύο εκατομμύρια συμπολίτες μας και τουρίστες στη νησιωτική Ελλάδα, κάποια έχουν υποστεί κάποιες βλάβες. Είναι  είκοσι οκτώ οι βλάβες που έχουν υποστεί αυτά τα πλοία. Δεν είναι ούτε ένα τοις χιλίοις. Και περιφέρει ο κ. Ρήγας -και πολλοί άλλοι συνάδελφοι- τη μιζέρια της ακτοπλοΐας ανά τον κόσμο δημιουργώντας τεράστιο πλήγμα στην ακτοπλοΐα . 
      Επίσης, θέλω να πω ότι με κατηγορεί ο κύριος συνάδελφος για τις βλάβες. Φαίνεται ότι δεν θα τα διαβάσατε καλά στο Κ.Τ.Ε. του ΠΑ.ΣΟ.Κ.. Διότι αν τα είχατε διαβάσει καλά, θα ξέρατε ότι με προεδρικό διάταγμα που υπογράφηκε μάλιστα 31.12.2003 και σύμβαση που υπογράψατε με τους νηογνώμονες την ημέρα της προκήρυξης των εκλογών, παραδώσατε, κύριε συνάδελφε, τον έλεγχο των βλαβών σε ιδιώτες. Οι νηογνώμονες ελέγχουν. Και όταν πήγαμε να επιβάλουμε τα πρόστιμα των 5.000.000 ευρώ, μας είπαν ότι με βάση τη σύμβαση που υπέγραψε το ΠΑ.ΣΟ.Κ.  «απαγορεύεται να ελέγχετε». Και έρχεστε εσείς σήμερα και εγκαλείτε εμάς, όταν παραμονές εκλογών παραδώσατε τον έλεγχο και τα πιστοποιητικά του δημοσίου στους νηογνώμονες! Αυτή είναι η πραγματικότητα, κυρίες και κύριοι συνάδελφοι.
      ‘Όσον αφορά το δεκάμηνο, εσείς πρέπει να αποφασίσετε τι κάνετε. Δεν μπορείτε να έχετε δύο καρπούζια σε μια μασχάλη. 
      ΠΑΝΑΓΙΩΤΗΣ ΡΗΓΑΣ: Θα μας πείτε για το ταχύπλοο;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα σας πω για το ταχύπλοο. 
      Ξέρετε ότι σ’ αυτήν την Αίθουσα δεν έχω αφήσει οτιδήποτε αναπάντητο και ούτε πρόκειται να αφήσω τίποτε αναπάντητο. 
      Απολογηθείτε, λοιπόν, για τους νηογνώμονες και μετά να μιλάτε για βλάβες.
      ΠΑΝΑΓΙΩΤΗΣ ΡΗΓΑΣ: Απαντήστε στην ερώτηση.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ πολύ, συγκρατηθείτε, ερώτηση είναι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεύτερο θέμα: εσείς, που υποτίθεται ότι προστατεύετε τα συμφέροντα των Κυκλάδων, μου καταθέσατε αναφορά με αριθμό 4300/16.6.2006 και ξέρετε τι μου λέει ο τίτλος; Διαβάζω τίτλο: «’Άμεση ικανοποίηση αιτήματος «LANE» για δρομολόγηση του πλοίου «Βιτσέντζος Κορνάρος» από 15 Ιουνίου 2006 έως 15 Μαϊου 2006». Τι καταλαβαίνετε, κύριοι συνάδελφοι; 
      ΠΑΝΑΓΙΩΤΗΣ ΡΗΓΑΣ: Διαβάστε το κείμενο της αναφοράς. Να απαντήσετε στην ερώτηση. Θα βάλετε πλοίο στην Κίμωλο; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν καταλαβαίνετε ότι ο κύριος συνάδελφος μου ζητά τρίμηνη δρομολόγηση;
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ, ολοκληρώστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το χειμώνα …
      ΠΑΝΑΓΙΩΤΗΣ ΡΗΓΑΣ: Μα, είναι δυνατόν! Προκαλείτε. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ, τελειώστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τελειώνω, κυρία Πρόεδρε.
      Με δική του προτροπή στις 9 Μαϊου 2006 -και υπογράφουν όλοι οι Δήμαρχοι των δυτικών Κυκλάδων- μου αναφέρουν επίσης «άμεσα κατάλληλου πλοίου που θα καλύπτει καθημερινά τις ανάγκες των νησιών Κύθνου, Σερίφου, Σίφνου, Κιμώλου και Μήλου», δηλαδή των δυτικών Κυκλάδων, «για τους επόμενους μήνες μέχρι τον Οκτώβριο». Δηλαδή, εσείς και το ΠΑ.ΣΟ.Κ. είστε υπέρ της τρίμηνης δρομολόγησης των πλοίων; Πηγαίνετε να το πείτε στους νησιώτες. Για πηγαίνετε να το πείτε στα Δωδεκάνησα, για πηγαίνετε να το πείτε στις Κυκλάδες. 
      Και τέλος…
      ΠΡΟΕΔΡΟΣ (Άννα Μπενάκη-Ψαρούδα): Τελείωσε ο χρόνος σας, κύριε Υπουργέ, σας παρακαλώ ολοκληρώστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …για το ταχύπλοο. Ομιλείτε για το ταχύπλοο. Είναι μια εταιρεία που υπέβαλε δήλωση εκπρόθεσμη σύμφωνα με το νόμο Παπουτσή του 2001 -γιατί αυτό όριζε ο νόμος Παπουτσή- και κατ’ εντολή του κανονισμού της Ευρωπαϊκής Ένωσης του 1992 που είχε δεκατέσσερα χρόνια περίοδο χάριτος …. 
      ΠΑΝΑΓΙΩΤΗΣ ΡΗΓΑΣ: Στην ερώτηση θα απαντήσετε; Μα είναι δυνατόν!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …στα οποία δεν κάνατε τίποτα …
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ ολοκληρώστε!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …οι εταιρείες δρομολογούν ελευθέρως τα πλοία τους, δηλώνουν πού θα τα δρομολογήσουν. 
      ΠΑΝΑΓΙΩΤΗΣ ΡΗΓΑΣ: Στην Κίμωλο θα πάει πλοίο; Είναι απαράδεκτο αυτό που γίνεται.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για το συγκεκριμένο πλοίο, το ταχύπλοο, το οποίο εγώ ουδέποτε υποσχέθηκα, αλλά το οποίο…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, ολοκληρώστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ….έχει ζητήσει από το συμβούλιο ακτοπλοϊκών συγκοινωνιών να δρομολογηθεί στις Κυκλάδες, θα δρομολογηθεί κατά δήλωση της εταιρείας…
      ΠΡΟΕΔΡΟΣ (Άννα Μπενάκη-Ψαρούδα): Τελείωσε, κύριε Υπουργέ, ο χρόνος σας. Σας παρακαλώ τελειώνετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …τέλος Ιουλίου. Και επίσης…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, με ακούτε; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τελειώνω, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ τελειώστε αμέσως, τελείωσε ο χρόνος σας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κυρία Πρόεδρε.
      Άλλη φορά, κύριε συνάδελφε, να προτρέπετε τους κατοίκους της Κύθνου, τους οποίους επικαλείστε, να δεχθούν το ταχύπλοο «Speed Dunner» κάθε Τρίτη και Τετάρτη και να μην τους υποδαυλίζετε και εσείς προσωπικά να μη δέχονται τα δρομολόγια του ταχύπλοου αυτού που τόσα χρόνια ζητούσαν να πάει στην Κύθνο και δεν πήγαινε. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Η δεύτερη με αριθμό 894/13.7.20006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Υγείας και Κοινωνικής Αλληλεγγύης σχετικά με τη λήψη μέτρων αναβάθμισης του Κέντρου Υγείας Ζαγκλιβερίου στο Νομό Θεσσαλονίκης κ.λπ., διαγράφεται λόγω κωλύματος του κυρίου Βουλευτή.
      Κηρύσσεται περαιωμένη η συζήτηση των επικαίρων ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Περιβάλλοντος, Χωροταξίας και Δημοσίων ‘Εργων.
      Συνέχιση της συζήτησης επί των άρθρων και του συνόλου του σχεδίου νόμου: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις». 
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εμπορικής Ναυτιλίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο».
      Η σύμβαση αυτή έχει ψηφιστεί ομόφωνα από την επιτροπή, αλλά έχει κατατεθεί η υπ’ αριθμόν 681/14 υπουργική τροπολογία στην οποία μπορούν, αν έχουν αντιρρήσεις,  να μιλήσουν επί πεντάλεπτο όσοι συνάδελφοι το επιθυμούν.
      Το νομοσχέδιο  θα συζητηθεί κατά τη σημερινή συνεδρίαση. 
      Υπουργείου Εξωτερικών.
      Συνέχιση της συζήτησης επί των άρθρων και του συνόλου του σχεδίου νόμου: «Οργάνωση, λειτουργία και αρμοδιότητες του Συμβουλίου Αποδήμου Ελληνισμού (Σ.Α.Ε.) και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανωτάτου Συμμαχικού Διοικητή και του Ανωτάτου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων παραρτημάτων Α και Β αυτού». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κυρίες και κύριοι συνάδελφοι, επανερχόμεθα στο νομοσχέδιο του Υπουργείου Εμπορικής Ναυτιλίας. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο». 
      Το νομοσχέδιο έχει ψηφιστεί ομόφωνα, όπως είπα, και εισάγεται στη Βουλή με τη διαδικασία του άρθρου 108 με την υπ’ αριθμόν 681/14 τροπολογία. Εάν θέλει κάποιος από τους εισηγητές...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, θέλετε να κάνετε καμία παρατήρηση επί της τροπολογίας; Νομοτεχνική παρατήρηση, όχι επί της ουσίας. Επί της ουσίας μετά, όταν θα πάρετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εντάξει, κυρία Πρόεδρε. 
      ΠΡΟΕΔΡΟΣ (Άννα Μπενάκη - Ψαρούδα): Από το ΠΑ.ΣΟ.Κ. ορίζεται από τον κ. Ρέππα ως Κοινοβουλευτικός Εκπρόσωπος επί του θέματος αυτού ο κ. Πρωτόπαπας. Από τον κ. Κολοζώφ εκ μέρους του Κομμουνιστικού Κόμματος ορίζεται ο κ. Γκατζής και από τον κ. Αλαβάνο εκ μέρους του Συνασπισμού Ριζοσπαστικής Αριστεράς ορίζεται ειδικός αγορητής ο κ. Δραγασάκης. 
      Το λόγο έχει ο κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κυρία Πρόεδρε, συνηθίζεται, όταν έχουμε την κύρωση ενός Πρωτοκόλλου που είναι Διεθνής Σύμβαση και είναι μία διεθνής υποχρέωση της χώρας, να μην μπαίνουν άλλα ζητήματα. Ήταν μία πρακτική που τουλάχιστον την τελευταία περίοδο της διακυβέρνησης του ΠΑ.ΣΟ.Κ. ακολουθήθηκε και νομίζω ότι και τώρα δεν έχουμε ανάλογες τέτοιες περιπτώσεις. Θέλω να πω ότι είναι πραγματικά λάθος, όταν πρόκειται για μία σύμβαση που έχει να κάνει με την υλοποίηση διεθνών υποχρεώσεων της χώρας να το μπλέκουμε με μία άλλη υπόθεση που αφορά τα εσωτερικά μας ζητήματα και στα οποία πιθανόν να υπάρχουν πάρα πολύ μεγάλες διαφωνίες. 
      Θέλω, λοιπόν, να ζητήσω να αποσύρει ο κύριος Υπουργός τη σχετική τροπολογία, την οποία ούτως ή άλλως δεν είχε φέρει στην επιτροπή, και να την καταθέσει χωριστά υπό τη μορφή σχεδίου νόμου, εάν επιθυμεί, ώστε να έχουμε όλοι τη δυνατότητα να τη συζητήσουμε σοβαρά στη Βουλή, χωρίς να υποβαθμίσουμε ένα ζήτημα, στο οποίο όλοι συμφωνούμε, όπως διαπιστώθηκε και στην Διαρκή Επιτροπή Παραγωγής και Εμπορίου. Νομίζω ότι αυτό είναι μια κοινοβουλευτική διαδικασία που συνηθίζεται. 
      ΠΡΟΕΔΡΟΣ (Άννα Μπενάκη - Ψαρούδα): Θα σας απαντήσω για το κατ’ εμέ και τους λόγους για τους οποίους την εισάγει έτσι ο κύριος Υπουργός θα τους εξηγήσει ο ίδιος. 
      Δεν είναι ακριβώς έτσι τα πράγματα, κύριε συνάδελφε, σε ό,τι αφορά την προσθήκη διατάξεων σε κυρώσεις διεθνών συμβάσεων. Δύο φορές έχει συμβεί αυτό το 2006, αλλά από το 2004 και στο παρελθόν μέχρι το 1990 υπάρχουν πάμπολλες συμβάσεις και πολύ σημαντικές, στις οποίες εξ ανάγκης και λόγω επείγοντος χαρακτήρος. Ασφαλώς, έχουν προστεθεί διατάξεις υπό τη μορφή τροπολογιών ως άρθρο 2. Επομένως, δεν είναι κάτι το ασύνηθες αυτό. 
      Σε ό,τι αφορά τώρα το αίτημά σας, να αποσυρθεί για να έρθει σε άλλη συνεδρίαση...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, μπορώ να απαντήσω; 
      ΠΡΟΕΔΡΟΣ (Άννα Μπενάκη - Ψαρούδα): Να απαντήσετε συνολικά, κύριε Υπουργέ. 
      Το λόγο έχει ο κ. Γκατζής. 
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, όπως είπατε, εμείς τη Σύμβαση την ψηφίσαμε, όμως εδώ με την τροπολογία η οποία έρχεται είμαστε αναγκασμένοι να καταψηφίσουμε τη σύμβαση, πρώτον, γιατί η Κυβέρνηση την ενσωμάτωσε κατά τρόπο ασύμβατο, κατά την άποψή μας, προς την κοινοβουλευτική λειτουργία, αλλά και προς τον Κανονισμό της Βουλής, αφού έφερε μια τροπολογία, η οποία δεν ήρθε ούτε καν ως προσχέδιο στην επιτροπή -έστω- της Βουλής για να συζητηθεί, το ένα είναι αυτό, και δεύτερον και επί της ουσίας. 
      ΠΡΟΕΔΡΟΣ (Άννα Μπενάκη - Ψαρούδα): Επί της ουσίας μην αναφερθείτε τώρα, κύριε Γκατζή, εάν θέλετε, να λύσουμε το διαδικαστικό θέμα. Μετά θα δούμε. 
      Το λόγο έχει ο κ. Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, εγώ θα ήθελα να ρωτήσω ευθέως τον Υπουργό: Είναι επείγουσα η ρύθμιση αυτή; Δηλαδή, επίκεινται διαγωνισμοί μέσα στο καλοκαίρι; Απ’ ό,τι ξέρω, γίνονται σε άλλες περιόδους. 
      Εν πάση περιπτώσει, ούτως ή άλλως είναι μια τροπολογία που θέλει συζήτηση επί της ουσίας. Δεν θεωρώ ότι η διαδικασία της, όπως έρχεται, θα μας επιτρέψει να τη συζητήσουμε. Επειδή τρέχουν και άλλα οικονομικά νομοσχέδια, θα μπορούσε, είτε να έρθει αυτοτελώς, όπως είπε ο Εκπρόσωπος του ΠΑ.ΣΟ.Κ., είτε έστω ως τροπολογία, να περάσει όμως από την επιτροπή, να μπορέσουμε να τη συζητήσουμε. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Δραγασάκη, βλέπω στα Πρακτικά της Επιτροπής ότι είχε παρουσιαστεί αυτή η τροπολογία από τον Υπουργό και διενεμήθη. 
      ΑΠΟΣΤΟΛΟΣ ΚΑΤΣΙΦΑΡΑΣ: Χωρίς υπογραφή, κυρία Πρόεδρε, χωρίς τίποτα. 
      ΧΡΗΣΤΟΣ ΠΡΩΤΟΠΑΠΑΣ: Κατά πρωτοφανή τρόπο, χωρίς υπογραφές, με αποτέλεσμα να καταστεί αδύνατο να γίνει συζήτηση ουσίας, διότι μία τροπολογία που δεν φέρει υπογραφές είναι non paper, δεν είναι χαρτί. 
      ΝΙΚΟΛΑΟΣ ΓΚΑΤΖΗΣ: Δεν συζητήθηκε, κυρία Πρόεδρε, είναι και άσχετη. 
      ΙΩΑΝΝΗΣ ΔΡΑΓΑΣΑΚΗΣ: Δεν συζητήθηκε καν. 
      ΠΡΟΕΔΡΟΣ (Άννα Μπενάκη - Ψαρούδα): Εντάξει, έγινε γνωστό στην επιτροπή, δεν το διαβάζετε για πρώτη φορά σήμερα. 
	ΧΡΗΣΤΟΣ ΠΡΩΤΟΠΑΠΑΣ: Ναι, αλλά δεν μπορέσαμε να κάνουμε ουσιαστική συζήτηση, κυρία Πρόεδρε. Είναι ένα πάρα πολύ σοβαρό θέμα. Πρέπει να συζητηθεί, να μπει στην επιτροπή, να έρθουν οι φορείς, να γίνει μια σοβαρή δουλειά. Επιχειρεί ο κύριος Υπουργός αιφνιδιαστικά να το περάσει από το παράθυρο. 
	ΠΡΟΕΔΡΟΣ (Άννα Μπενάκη - Ψαρούδα): Εντάξει, κύριε Πρωτόπαπα, καταλάβαμε την ένστασή σας. 
	Το λόγο έχει ο κύριος Υπουργός. 
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, δεν θα ήταν στις προθέσεις της πολιτικής ηγεσίας του Υπουργείου Εμπορικής Ναυτιλίας να καταθέσει μία τροπολογία σε μία σύμβαση, μάλιστα, που η Βουλή ομόφωνα απεδέχθη, εάν δεν πίστευε και αν δεν έβγαινε και από τις δημόσιες δηλώσεις και των συνάδελφων και των κομμάτων, ότι θα μπορούσε και αυτή η τροπολογία να ψηφιστεί ομόφωνα. Έχουμε και άλλα θέματα, τα οποία εμείς ετοιμάζουμε ώστε να καταθέσουμε ένα συνολικό νομοσχέδιο για θέματα που αφορούν στο Υπουργείο Εμπορικής Ναυτιλίας. Θεωρήσαμε όμως ότι πρέπει αυτή η τροπολογία να κατατεθεί σε αυτήν τη Διεθνή Σύμβαση, γιατί έχουμε θέμα προκηρύξεων διαγωνισμών, το είπε ο κ. Δραγασάκης. Ξέρετε, είναι δημόσιοι διεθνείς διαγωνισμοί για την ακτοπλοΐα, χρειάζονται πενήντα δύο μέρες και για τις ενστάσεις, χρειάζεται μια ολόκληρη διαδικασία για την οποία εμείς πρέπει να έχουμε επαρκή χρόνο. Θέλουμε να έχουμε τη δυνατότητα και για μία δεύτερη προκήρυξη μέχρι το τέλος του χρόνου και γι’ αυτό το λόγο επιλέξαμε να καταθέσουμε την τροπολογία αυτή. Γι’ αυτό το λόγο διανεμήθηκε και στους συναδέλφους στην Επιτροπή Παραγωγής και Εμπορίου. Αλλά κάποια στιγμή πρέπει να αποφασίσουμε. Δεν μπορεί να έρχεται προς συζήτηση η τροπολογία με δήλωση της Κυβέρνησης ότι υπάρχει πρόθεση να κατατεθεί και με τις υπογραφές των συναρμοδίων Υπουργών και να αρνούνται κάποιοι συνάδελφοι από την Αντιπολίτευση να τη συζητήσουν και, όταν έρχεται στην Ολομέλεια μετά από τρεις εβδομάδες, να λέμε «δεν τη συζητήσαμε στην επιτροπή». Κάποια στιγμή πρέπει να τα ξεκαθαρίσουμε τα πράγματα. 
	ΧΡΗΣΤΟΣ ΠΡΩΤΟΠΑΠΑΣ: Ήταν χωρίς υπογραφές. 
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κυρία Πρόεδρε, λέγοντας, ότι αυτή η τροπολογία είναι μια τεράστια ευκαιρία για τη Νησιωτική Ελλάδα. Γι’ αυτό πρόθεση της Κυβέρνησης είναι στην προκήρυξη η οποία θα δημοσιευτεί την ερχόμενη εβδομάδα να υπάρχει πρόνοια τα πλοία να είναι καινούργια, νεότευκτα, το μεγαλύτερο να είναι ηλικίας οκτώ ετών. Δηλαδή, δεν θα είναι κανένα πλοίο που θα δρομολογηθεί για δωδεκαετία στην άγονη γραμμή μεγαλύτερο των οκτώ ετών.
	Ευχαριστώ. 
	ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, θα τα πείτε στην επί της ουσίας συζήτηση. Εδώ λύσαμε το θέμα αν την αποσύρετε ή όχι. Δεν την αποσύρετε, απ’ ό,τι καταλαβαίνω, και εμμένετε. 
	Επομένως, θα προχωρήσουμε στη συζήτηση. Όσοι συνάδελφοι θέλουν να μιλήσουν θα εγγραφούν με το ηλεκτρονικό σύστημα. 
	Το λόγο έχει ο κ. Κατσιφάρας. 
	ΑΠΟΣΤΟΛΟΣ ΚΑΤΣΙΦΑΡΑΣ: Κυρία Πρόεδρε, πραγματικά φάνηκαν και μέσα από τη νευρικότητα του κυρίου Υπουργού -που πραγματικά εγώ ξαφνιάστηκα- όλα τα αδιέξοδα της πολιτικής σας, κύριε Υπουργέ, σήμερα στο χώρο της ακτοπλοΐας. 
	ΧΡΗΣΤΟΣ ΠΡΩΤΟΠΑΠΑΣ: Η Κυβερνητική Πλειοψηφία δεν θα μιλήσει; 
	ΠΡΟΕΔΡΟΣ (Άννα Μπενάκη - Ψαρούδα): Δεν είδα τον κ. Θαλασσινό στο βάθος, νόμιζα ότι δεν είναι εδώ και έδωσα το λόγο στο συνάδελφο εισηγητή του ΠΑ.ΣΟ.Κ.. Δεν χάθηκε ο κόσμος να αλλάξουμε τη σειρά!
	Ορίστε, κύριε συνάδελφε.
	ΑΠΟΣΤΟΛΟΣ ΚΑΤΣΙΦΑΡΑΣ: Δυστυχώς, κύριε Υπουργέ, έχετε οδηγήσει τα  πράγματα στην ακτοπλοΐα σε πλήρες αδιέξοδο, τους πολίτες να ταλαιπωρούνται καθημερινά, τη νησιώτικη οικονομία σε μαρασμό, τη χώρα μας να δυσφημείται σε παγκόσμιο επίπεδο και αυτό είναι αποκλειστικά δική σας ευθύνη. Όλες οι πολιτικές σας εκεί  έχουν οδηγήσει, γιατί ήταν αποσπασματικές, ήταν ξεκομμένες, ήταν άναρχες, ευκαιριακές και μονομερείς. Όλη η βάση της πολιτικής σας ήταν μία αοριστία και εξαγγελίες χωρίς κανένα αντίκρισμα. 
      Κύριε Υπουργέ, έχετε καταργήσει τη Ρυθμιστική Αρχή και σήμερα δεν υπάρχουν όροι υγιούς ανταγωνισμού. Οι τιμές είναι σε επίπεδα απαγορευτικά για τη μέση ελληνική οικογένεια κι εσείς παριστάνετε προς τα έξω ότι ζείτε σε μια εικονική πραγματικότητα, ότι δεν καταλαβαίνουν οι πολίτες που βιώνουν αυτά τα ζητήματα. Δυστυχώς όλη αυτή η πολιτική δεν μπορεί να περάσει, δεν μπορεί να μη φέρει αντιδράσεις και οι αντιδράσεις έρχονται από το σύνολο των κοινωνικών και παραγωγικών φορέων και από τους θεσμικούς φορείς. Δείτε τι πρωτοβουλία είχε πάρει ο Νομάρχης Κυκλάδων, τι πρωτοβουλία πήρε το Νομαρχιακό Συμβούλιο και για ποια ζητήματα σας εγκαλούσε. Δείτε τι γίνεται με την Πανελλήνια Ομοσπονδία Ξενοδόχων, ποια ζητήματα θέτει και πόσο κοστίζει η δική σας πολιτική, η αδιέξοδη και λανθασμένη στην οικονομία μας γενικότερα. 
      Κύριε Υπουργέ, φέρνετε μία τροπολογία με την οποία πραγματικά θα μπορούσε να υπάρχει μία συμφωνία. Ποιο είναι το ζητούμενο σήμερα στο νησιώτικο σύμπλεγμά μας: το ζητούμενο είναι να υπάρχει ένα σταθερό περιβάλλον και ένα σταθερό θεσμικό πλαίσιο προκειμένου να διαμορφωθεί ένα τέτοιο περιβάλλον οικονομικό που θα έχει προοπτικές στον δύσκολο ανταγωνισμό, να φέρει νέα πλοία, να αναβαθμίσει την ποιότητα παροχής υπηρεσιών και να διαμορφώσει μια εικόνα και μία βάση που θα πάει η οικονομία με σταθερότητα στο μέλλον.
      Εμείς δεν θα είχαμε καμία αντίρρηση. Όμως μέσα από τη ρύθμιση δεν προβλέπεται και δεν δεσμεύεστε ρητά το σύνολο ηλικίας συν το χρόνο σύμβασης να μην υπερβαίνει τα τριάντα χρόνια ως σύνολο. Γιατί αν το θέλατε, θα το είχατε πράξει και θα το είχατε προσδιορίσει μέσα στη ρύθμιση. Δεν το θέλετε και γι’ αυτό δεν το έχετε βάλει μέσα στη ρύθμιση. Ανοίγετε ένα μεγάλο θέμα, το θέμα που αντιμετωπίζει σήμερα η ακτοπλοΐα μας μέσα σε μία τροπολογία και θέλετε και να το κλείσετε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε; 
      ΑΠΟΣΤΟΛΟΣ ΚΑΤΣΙΦΑΡΑΣ:΄Όχι. Εάν μου επιτρέπετε, έχετε το λόγο μετά κύριε Υπουργέ! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αφήστε με να σας πω! 
      ΑΠΟΣΤΟΛΟΣ ΚΑΤΣΙΦΑΡΑΣ: Σας παρακαλώ! Εάν θέλατε, θα το είχατε κάνει. Δεν θέλατε και δεν το κάνατε! 
      ΠΡΟΕΔΡΟΣ (Άννα Μπενάκη-Ψαρούδα):  Σας παρακαλώ, κύριε Υπουργέ! Εφόσον δεν θέλει ο ομιλητής να παρέμβετε, δεν μπορείτε να πάρετε το λόγο.
      Συνεχίστε, σας παρακαλώ, κύριε Κατσιφάρα.
      ΑΠΟΣΤΟΛΟΣ ΚΑΤΣΙΦΑΡΑΣ: Δεύτερον, δεν θέτετε καμία ποιοτική προδιαγραφή, κύριε Υπουργέ. Εάν θέλατε να είχατε ποιοτικές προδιαγραφές, θα τις είχατε βάλει μέσα στη συγκεκριμένη τροπολογία. Επειδή, κύριε Υπουργέ, δεν σας εμπιστευόμαστε  όχι μόνο εμείς αλλά και οι πολίτες, οι ταξιδιώτες, οι θεσμοί και η παραγωγική διαδικασία, ούτε καν οι ίδιοι οι ακτοπλόοι που με την πολιτική σας εξυπηρετείτε τα συμφέροντά τους, δεν μπορούμε να σας δώσουμε «λευκή επιταγή». Έχετε άλλα στο νου σας, γι’ αυτό αποκρύπτετε από τη συγκεκριμένη ρύθμιση αυτό το οποίο ουσιαστικά θέλετε, να σπάσει το όριο των πλοίων των τριάντα ετών. 
      Εμείς, κύριε Υπουργέ, «λευκή επιταγή» δεν πρόκειται να δώσουμε σ΄ αυτήν την πολιτική σας σκοπιμότητα. Δεν συμφωνούμε και γι’ αυτό εάν είχατε άλλα πράγματα στο μυαλό σας, θα τα είχατε ήδη εμφανίσει μέσα στη συγκεκριμένη τροπολογία.
      Κύριε Υπουργέ, θέλω να κάνω ένα τελευταίο ερώτημα. Έχετε δεσμευτεί, ή τουλάχιστον πολλές φορές δεσμεύεστε δημοσίως, ότι δεν θα δεχτείτε να αναθεωρήσετε τα τριάντα χρόνια. Εάν πραγματικά είναι αυτό στην πρόθεσή σας, γιατί δεν το παρουσιάζετε στη συγκεκριμένη τροπολογία; Γνωρίζουμε ότι δέχεστε πιέσεις και είναι λογικό γιατί υπάρχουν μεγάλα συμφέροντα, όμως το Υπουργείο πρέπει να έχει μια σαφή πολιτική προκειμένου να διαμορφωθούν οι όροι σε επίπεδο …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να σας διευκολύνω; 
      ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, κύριε Υπουργέ. Μη βιάζεσθε. 
      ΠΡΟΕΔΡΟΣ (Άννα Μπενάκη-Ψαρούδα):  Σας παρακαλώ! Κύριε Υπουργέ, να ακούσετε τους εισηγητές και μετά θα πάρετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα θα σας διευκολύνω!
      ΑΠΟΣΤΟΛΟΣ ΚΑΤΣΙΦΑΡΑΣ: Γιατί αισθάνεστε την ανάγκη να τα πείτε τώρα; 
      ΠΡΟΕΔΡΟΣ (Άννα Μπενάκη-Ψαρούδα):  Θα απαντήσετε συνολικά, κύριε Υπουργέ. 
      Παρακαλώ, κύριε συνάδελφε, ολοκληρώστε.
      ΑΠΟΣΤΟΛΟΣ ΚΑΤΣΙΦΑΡΑΣ: Περιμένετε, κύριε Υπουργέ. Όταν τελειώσω, θα έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μια πρόταση θα κάνω. 
      ΠΡΟΕΔΡΟΣ (Άννα Μπενάκη-Ψαρούδα):  Κύριε Υπουργέ, δεν θέλει ο ομιλητής να παρέμβετε! Πώς να το κάνουμε! 
      ΑΠΟΣΤΟΛΟΣ ΚΑΤΣΙΦΑΡΑΣ: Περιμένετε. Κάντε λίγο υπομονή. Αντιλαμβάνομαι ότι έχετε μια νευρικότητα, αλλά κάντε λίγο υπομονή. Δεν πειράζει!
      Κλείνω σε σχέση με την τροπολογία. Σε σχέση με την κύρωση του Πρωτοκόλλου έχουμε τοποθετηθεί στην επιτροπή. Θεωρούμε ότι συμβάλλει στις πραγματικές ανάγκες προστασίας του θαλάσσιου περιβάλλοντος. Πρέπει σε παγκόσμιο επίπεδο να υπάρχει μια σταθερή πολιτική, η οποία να απαντά στις πιεστικές ανάγκες που έχουμε από την πρόκληση του θαλάσσιου περιβάλλοντος.
      ΠΡΟΕΔΡΟΣ (Άννα Μπενάκη-Ψαρούδα):  Ο κ. Θαλασσινός έχει το λόγο, από τον οποίο ζητώ και πάλι συγνώμη διότι δεν τον αντελήφθην αμέσως. 
      Ορίστε, κύριε Θαλασσινέ.
      ΘΑΛΑΣΣΙΝΟΣ ΘΑΛΑΣΣΙΝΟΣ: Επί της τροπολογίας, κυρία Πρόεδρε, κυρίες και κύριοι συνάδελφοι, θα ξεκινήσω με μια γενική παρατήρηση:
      Αυτή η τροπολογία την οποία συζητάμε σήμερα, κυρίες και κύριοι συνάδελφοι του ΠΑ.ΣΟ.Κ., θα έπρεπε να είχε ημερομηνία συζήτησης πολλά χρόνια πιο μπροστά διότι είμαστε στο και πέντε. Και βεβαίως με την πολιτική αυτή η οποία ακολουθήθηκε όλα τα προηγούμενα χρόνια χάθηκε πάρα πολύς χρόνος για τον σχεδιασμό και την εύρυθμη λειτουργία του ακτοπλοϊκού συστήματος. Τότε που με τις άδειες σκοπιμότητας η ελληνική πολιτεία, το κράτος μπορούσε να παρέμβει ουσιαστικά και από θέση ισχύος στην ακτοπλοΐα. Τώρα αυτή η δυνατότητα δεν υπάρχει. Και οφείλω να επισημάνω ότι κανένα ουσιαστικό μέτρο δεν λήφθηκε για την ανανέωση του ακτοπλοϊκού στόλου, ώστε να εξυπηρετούνται τα νησιά με σύγχρονα πλοία. Γιατί προφανώς ένα νεότευκτο πλοίο δεν θα προσεγγίσει μικρά νησιά, θα επιδιώξει γραμμές φιλέτο και αυτές για μερικούς μήνες το χρόνο. Το ακούσαμε και πιο μπροστά ότι οι παρεμβάσεις είναι για να δρομολογηθούν πλοία δύο και τρείς μήνες το χρόνο, γεγονός το οποίο ξέρετε πολύ καλά ότι δεν εξυπηρετεί τα νησιά μας, διότι τους μήνες που πραγματικά έχουν ανάγκη τότε δεν υπάρχει πλοίο να εξυπηρετηθούν οι γραμμές αυτές. Κάντε λοιπόν την αυτοκριτική σας και μην εμφανίζεστε ως όψιμοι τιμητές της κατάστασης στην ακτοπλοΐα. Γνωρίζουν οι νησιώτες πως και πότε δημιουργήθηκε.
       Θεωρώ αδιανόητο να έχετε αντιρρήσεις να συζητηθεί σήμερα η τροπολογία αυτή -η οποία είναι επείγουσα για τους λόγους τους οποίους εξήγησε ο κύριος Υπουργός- για τυπικούς και  μόνο λόγους, όταν βρισκόμαστε επί θύρας διεξαγωγής διαγωνισμών και μάλιστα διεθνών και πρέπει να προλάβουμε τα πράγματα πως θα εξυπηρετηθούν στα μικρά νησιά. 
      Νομίζω ότι η θέση των δύο Υπουργείων ως προς την τροπολογία κινείται προς τη σωστή κατεύθυνση, πρώτα με την τροποποίηση του άρθρου 8 του ν. 2932 που παράτεινε τη σύμβαση δημόσιας υπηρεσίας στα έξι χρόνια, τώρα με την παρούσα τροπολογία παρέχεται η δυνατότητα πλέον οι συμβάσεις να παραταθούν μέχρι και δώδεκα χρόνια. Πιστεύω ότι αυτό το χρονικό διάστημα είναι επαρκές τόσο για την πολιτεία όσο και για τους ενδιαφερόμενους πλοιοκτήτες, προκειμένου να σχεδιάσουν και να υλοποιήσουν την απρόσκοπτη λειτουργία μιας γραμμής και την απόσβεση του πλοίου. 
      Για μας τους νησιώτες είναι ιδιαίτερα σημαντικό και για έναν ακόμα λόγο. Εξασφαλίζεται η ενδοεπικοινωνία των νησιών. Είναι μεγάλη υπόθεση αυτό, μεγάλο ζήτημα. Έχουν γίνει πάρα πολύ θετικά βήματα τα δύο αυτά χρόνια της διακυβέρνησης από τη Νέα Δημοκρατία και μας ενδιαφέρει η εξυπηρέτηση της ενδοεπικοινωνίας των νησιών με αξιόπιστα πλοία, έτσι ώστε οι κάτοικοι των Φούρνων για παράδειγμα να μπορούν να απολαμβάνουν συνεπή συγκοινωνία τόσο με τη Σάμο όσο και με την Ικαρία. 
      Κυρίες και κύριοι συνάδελφοι, η Κυβέρνηση προχωρεί με σχεδιασμό και πρόγραμμα στην αντιμετώπιση των προβλημάτων που κανονικά θα έπρεπε να είχαν λυθεί από καιρό και δεν θα έπρεπε να είναι τώρα αντικείμενο συζήτησης σε αυτήν την Αίθουσα. Το πρόβλημα της ακτοπλοΐας στην Ελλάδα είναι πολύ δύσκολο και άμεσες λύσεις δεν υπάρχουν. Πιστεύω όμως ότι ο συγκεκριμένος σχεδιασμός θα αποδώσει τα μέγιστα στις οικονομίες των μικρών και απομακρυσμένων νησιών. Πιστεύω παράλληλα ότι οι ηγεσίες των Υπουργείων Ναυτιλίας και Αιγαίου θα προχωρήσουν το συντομότερο δυνατό στην υλοποίηση αυτής της τροπολογίας.
       Είναι αλήθεια ότι ο χρόνος κυλά αδυσώπητα και πρέπει να δοθούν άμεσα λύσεις που δεν πάρθηκαν τα προηγούμενα χρόνια. Γι’ αυτόν το λόγο εισηγούμαι την ψήφιση της τροπολογίας. 
      Σας ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε. 
      Προηγουμένως είπα ότι η κατάθεση αυτής της τροπολογίας είναι ασύμβατη με την κοινοβουλευτική λειτουργία, την παράδοση κ.λπ., αλλά και τη θέση που έχει το Προεδρείο, να μην επιτρέπει να κατατίθενται τροπολογίες άσχετες με το νομοσχέδιο το συγκεκριμένο που συζητάμε. Και αυτή η τροπολογία ουσιαστικά είναι άσχετη με τη σύμβαση, την οποία συζητάμε, την οποία είχαμε ψηφίσει στην επιτροπή και θα ψηφίζαμε και στην Ολομέλεια και η οποία  αφορά τη ρύπανση της θάλασσας. Το ένα είναι αυτό, ότι δεν έχει καμία σχέση με την κύρωση, την οποία συζητάμε. 
      Το δεύτερο είναι -και ήθελα να απαντήσω μ’ αυτό και στον εισηγητή της Πλειοψηφίας, αλλά και σ’ αυτά που είπε ο κύριος Υπουργός- γιατί άραγε την καλή επικοινωνία των νησιών δεν την εξασφαλίζουν τα έξι χρόνια και θα την εξασφαλίσουν τα δώδεκα; Αυτό είναι τελικά το περιεχόμενο και ο στόχος της τροπολογίας που κατατίθεται; Να εξυπηρετηθούν καλύτερα τα νησιά με δώδεκα χρόνια σύμβαση; Άλλο υποκρύπτεται. Ούτε τα δώδεκα χρόνια ούτε και τα είκοσι αν το κάνετε, δεν θα εξασφαλίσουν την καλή ποιότητα και τη συχνή επικοινωνία των νησιών με καλά πλοία τα οποία θα έχουν και φθηνό εισιτήριο. Δεν μπορεί να γίνει, όταν ουσιαστικά  έχουμε μπει στην απελευθέρωση  των δρομολογίων, με την κατάργηση  του καμποτάζ που έγινε.
      Κυρία Πρόεδρε, το 2001 το ΠΑ.ΣΟ.Κ. έκανε συμβάσεις για ένα χρόνο και το πέρασε με νόμο. Ήταν ο ν. 2932. Η Νέα Δημοκρατία πέρυσι, το 2005 τις συμβάσεις  για τα δρομολόγια των πλοίων τα έκανε έξι χρόνια. Τώρα, έρχεται και τα κάνει δώδεκα. Είναι γνωστές οι θέσεις οι δικές μας που μιλάμε για ένα δημόσιο φορέα ακτοπλοϊκών συγκοινωνιών κ.λπ. Δεν θα τα αναλύσω τώρα και δεν θα σταθώ σ’ αυτά. 
      Θέλω, όμως, να πω ότι το εφοπλιστικό κεφάλαιο και από τις δύο κυβερνήσεις αντιμετωπίστηκε με πολύ απλοχεριά σε όλα τους τα θέματα. Θέλετε για τα προβλήματα που υπάρχουν και το εργασιακό που ισχύει με τους ναυτικούς; Νόμοι «μεταξικοί», «χουντικοί», ο ν. 330 κ.λπ. που ισχύει ακόμη. Και εδώ, κύριε Υπουργέ και κύριοι συνάδελφοι, δεν γίνεται για τους λόγους αυτούς που ειπώθηκε προηγούμενα. Γίνεται για μία ακόμη διευκόλυνση των εφοπλιστών, οι οποίοι θα πάρουν τη σύμβαση, θα την καταθέσουν στις τράπεζες, ως εγγυητική επιστολή και θα τους πουν, κοιτάξτε εδώ, έχουμε μακροχρόνια κατ’ έτος έσοδα αρκετά, να μας δώσετε δάνεια να πάρουμε πλοία κ.λπ., απ’ ό,τι μας είπε και ο κύριος Υφυπουργός, κατ’ ιδίαν.
      Τι σημαίνει αυτό; Μία διευκόλυνση. Θα λύσει το πρόβλημα; Όχι. Εμείς, λέμε, λοιπόν, ότι είναι άλλες οι αιτίες. Αναγκαζόμαστε, κυρία Πρόεδρε, να καταψηφίσουμε και τη Διεθνή Σύμβαση, γιατί ενσωματώνεται μέσα η τροπολογία αυτή. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο συνάδελφο. 
      Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ:  Σε ό,τι αφορά τη διεθνή σύμβαση, την έχουμε ψηφίσει στην επιτροπή. Επομένως, θα περιοριστώ στο θέμα της τροπολογίας. Η τροπολογία, παρ’ όλο που εμφανίζεται να είναι ένα μερικό θέμα, μας φέρνει αντιμέτωπους με το συνολικότερο πρόβλημα της οργάνωσης των ακτοπλοϊκών συγκοινωνιών. Φοβάμαι, ότι εδώ μπλέκουμε δύο θέματα. Το ένα θέμα είναι πώς θα εξασφαλίσουμε ασφαλείς, επαρκείς και γρήγορες ακτοπλοΐες συγκοινωνίες και το δεύτερο θέμα είναι πώς θα εξασφαλίσουμε κερδοφόρες γραμμές για τους ακτοπλόους, για τους εφοπλιστές. Δυστυχώς, τα δύο αυτά θέματα δεν ταυτίζονται μεταξύ τους.
      Σε μία μελέτη που είχε κάνει παλαιότερα το Υπουργείο Αιγαίου, κύριε Υπουργέ και κυρίες και κύριοι συνάδελφοι, επί υπουργίας του κ. Σηφουνάκη –και μου κάνει εντύπωση που ούτε το ΠΑ.ΣΟ.Κ. φαίνεται ότι θυμάται αυτή τη μελέτη-  στο σκέλος των διαπιστώσεων, έστω, παρατήρησα το εξής γεγονός: Στην Ευρώπη υπάρχουν τέσσερα σχήματα, τέσσερα μοντέλα, τέσσερις τρόποι οργάνωσης των ακτοπλοϊκών συγκοινωνιών.
      Το φιλανδικό μοντέλο. Εκεί τα πλοία ανήκουν στο κράτος και η διαχείρισή τους γίνεται από δημόσιες επιχειρήσεις. 
      Το δανέζικο μοντέλο. Και εκεί τα πλοία ανήκουν στο κράτος, ως ιδιοκτησία. Η διαχείρισή τους παραχωρείται σε φορείς της Αυτοδιοίκησης.
      Και το τρίτο, το αγγλικό μοντέλο. Και εκεί τα πλοία ανήκουν στο κράτος και το κράτος τα δίνει σε ιδιώτες με διαγωνισμούς και με leasing. Ποιο είναι το ελληνικό μοντέλο; Δηλαδή, τι ανακαλύψαμε εμείς εδώ στην Ελλάδα που θα έπρεπε να είμαστε πρωτοπόροι στην οργάνωση των ακτοπλοϊκών συγκοινωνιών; Το ελληνικό μοντέλο είναι ιδιωτικό, τα πάντα σε ιδιώτες. Και εμείς εδώ ασχολούμαστε με  φαινόμενα με  τα οποία ασχοληθήκατε και πριν, με ερωτήσεις κ.λπ. Γιατί σε όλες αυτές τις χώρες έχουν αυτό το μοντέλο; Προφανώς, διότι βασικό στοιχείο του κόστους είναι η απόσβεση του πλοίου και τα χρηματοοικονομικά του έξοδα. Και απ’ αυτή την άποψη, αν θέλουμε να έχουμε σταθερότητα σε ένα σύστημα ακτοπλοϊκών συγκοινωνιών, εμείς θεωρούμε ότι χρειάζεται να υπάρχουν και ιδιωτικοί φορείς, αλλά και ένας δημόσιος φορέας, ο οποίος κατ’ αρχήν, θα ασχοληθεί με εκείνα τα νησιά και εκείνες τις γραμμές που δεν έχουν το στοιχείο εκείνης της κερδοφορίας που θα τα κάνει ελκυστικά για το ιδιωτικό κεφάλαιο. Γιατί και σήμερα υπάρχουν γραμμές που έχουμε πολυτελή πλοία, σύγχρονα πλοία, ασφαλή πλοία, άνετο ταξίδι, αλλά το πρόβλημα είναι τι γίνεται με όλες εκείνες τις γραμμές, οι οποίες -ιδίως το χειμώνα αλλά και το καλοκαίρι- έχουν προβλήματα.
      Επομένως, εδώ υπάρχει ένα θέμα συνολικού επανασχεδιασμού της πολιτικής μας, το μοντέλο της κερδοσκοπικής ακτοπλοΐας που σήμερα εφαρμόζει η Κυβέρνηση. Δεν οδηγεί στον ελεύθερο ανταγωνισμό, οδηγεί στο μονοπωλιακό έλεγχο του κλάδου και μου κάνει εντύπωση ότι στην επιτροπή ανταγωνισμού, δεν υπάρχει ούτε καν μία αποτύπωση της κατάστασης. Ποιος ελέγχει σήμερα την ακτοπλοϊα και σε ποιο βαθμό; Δεν οδηγεί σε μείωση των τιμών, όπως μας έλεγε ο Υπουργός και η Κυβέρνηση. Έχουμε τεράστιες ανατιμήσεις στα εισιτήρια και στα ναύλα και βεβαίως αυτό το σύστημα δεν δημιουργεί ασφαλείς τακτικές και κοινωνικά υπεύθυνες υπηρεσίες. 
      Γι’ αυτούς ακριβώς τους λόγους εμείς θα καταψηφίσουμε την τροπολογία, αλλά το κύριο θέμα, επαναλαμβάνω, δεν είναι η συγκεκριμένη ρύθμιση. Το γενικότερο θέμα που προκύπτει, είναι ότι, παρά το νησιώτικο χαρακτήρα που έχουμε, δεν έχουμε ως χώρα ένα σύστημα, το οποίο να εγγυάται στους νησιώτες, στις τοπικές οικονομίες, στον τουρισμό, στους επιβάτες, ότι μπορούν να έχουν ασφαλείς και οικονομικά ανεκτές, συχνές συγκοινωνίες. 
      Τελειώνοντας, θα ήθελα να μας πείτε και πώς εξελίσσεται το δημοσιονομικό κόστος των επιδοτήσεων. Δηλαδή, αν θυμάμαι καλά είχαμε αρχίσει με 14.000.000 ευρώ. Θέλουμε να μας πείτε πού βρισκόμαστε σήμερα και πώς προβλέπεται να εξελιχθεί αυτό το κόστος. Διότι εγώ σας το έχω ξαναπεί, θεωρώ ότι το δημοσιονομικό κόστος που δίνουμε για επιδοτήσεις των γραμμών, ο Αναπτυξιακός Νόμος που κακώς δεν επεκτείνεται στην ναυπήγηση πλοίων και η δυνατότητα χαμηλότοκου δανεισμού, παρέχουν τρία χρηματοδοτικά εργαλεία που θα μπορούσαν να στηρίξουν μία στρατηγική μέσω της οποίας να ενισχύσουμε και την ακτοπλοϊα και την εγχώρια ναυπηγική βιομηχανία. Και αυτή τη δυνατότητα, για να διευκρινίσω τη θέση μας, βεβαίως και ιδιώτες μπορούν να τη χρησιμοποιήσουν, αλλά γιατί όχι και ένας δημόσιος φορέας, ο οποίος στη συνέχεια κάποια πλοία μπορεί να τα διαχειρίζεται ο ίδιος, κάποια πλοία μπορεί να παραχωρεί σε φορείς της Αυτοδιοίκησης και κάποια πλοία μπορεί να τα παραχωρεί για διαχείριση σε εταιρείες λαϊκής βάσης. Αλλά να έχουμε μία σταθερά, να μην εξαρτώμαστε και να μην εξαρτάστε και εσείς κύριε Υπουργέ –για να μην πω ονόματα- από διάφορους ακτοπλόους, οι οποίοι έχουν μπερδέψει- την επιχειρηματική δραστηριότητα με τους διαρκείς εκβιασμούς. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο συνάδελφο. 
      Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ:  Ευχαριστώ, κυρία Πρόεδρε.
      Κύριε Υπουργέ, απ’ ό,τι φαίνεται και με  την τροπολογία σας αποδέχεστε το διαχρονικό σας ναυάγιο. Γιατί αν δεν υπήρχε λόγος, δεν θα φέρνατε τη συγκεκριμένη τροπολογία.
      Η τροπολογία λέει ότι προκηρύσσετε διαγωνισμό για δωδεκαετή δημόσια υπηρεσία στις περιπτώσεις που λόγω αθέτησης των υποχρεώσεων πλοίου που είχε δρομολογηθεί είτε με τακτική δρομολόγηση είτε με σύμβαση δημόσιας υπηρεσίας υπάρχουν προβλήματα και για λόγους οικονομικής, κοινωνικής και εδαφικής συνοχής κρίνεται απαραίτητη η κάλυψη των συγκοινωνιακών αναγκών.
      Προηγουμένως μάλιστα  είπατε ότι το πρόβλημα είναι επείγον και χρειάζεστε τώρα αυτή τη νομοθετική ρύθμιση για να προχωρήσετε κατακαλόκαιρο σε διαγωνισμούς. Δηλαδή με την τροπολογία σας και εσείς ο ίδιος αποδέχεστε το πλήρες ναυάγιο. Υπάρχουν λοιπόν σαφή ερωτήματα: Γιατί υπάρχει αυτή η κατάσταση, κύριε Υπουργέ; Γιατί υπάρχουν οι συνεχείς και επαναλαμβανόμενες βλάβες στα πλοία; Δεν υπάρχει εξυπηρέτηση των νησιών ούτε και στις περιπτώσεις που υπάρχουν συμβάσεις δημόσιας υπηρεσίας; Εσείς ο ίδιος επιτεθήκατε στο συνάδελφό μας κ. Ρήγα και του είπατε ότι γι’ αυτά τα προβλήματα φταίνε άλλοι. Ξεχνάτε ότι είστε ήδη στην Κυβέρνηση δυόμισι χρόνια και ότι διάγουμε το τρίτο καλοκαίρι της ταλαιπωρίας;
      Επιτέλους, κυρία Πρόεδρε, θα πρέπει ο κύριος Υπουργός να αναλάβει τις ευθύνες του και να αποκτήσει συναίσθηση των ευθυνών του.
      Επίσης, μας φέρνετε μια ασαφή διάταξη με την οποία από το παράθυρο πάτε να εισάγετε την παράταση του ορίου ηλικίας, που πολύ σωστά είχε θεσπιστεί επί των ημερών του ΠΑ.ΣΟ.Κ. Τι θα πει εδώ «δωδεκαετής δημόσια υπηρεσία» και ότι τα πλοία που θα παίρνουν μέρος να είναι, για παράδειγμα, μέσα στην ηλικία που προβλέπει το άρθρο 3; Δηλαδή, αν ένα πλοίο είναι εικοσιοκτώ χρονών, θα φτάσει μέχρι τα σαράντα με το «παράθυρο» εδώ της συγκεκριμένης διάταξης να εκτελεί δρομολόγια καταμεσής του Αιγαίου, όταν το Αιγαίο δεν είναι μια θάλασσα όπως οι άλλες και το ξέρετε πολύ καλά;
      Κύριε Υπουργέ, η συγκεκριμένη τροπολογία που φέρατε καταμεσής του καλοκαιριού, είναι προσβολή για το Κοινοβούλιο, αλλά προσβολή πάνω απ’ όλα για τους νησιώτες. Θα πρέπει να την αποσύρετε και να φέρετε μία άλλη η οποία να είναι πιο σαφώς διατυπωμένη. Να αναφέρεται με σαφήνεια σε πλοία τα οποία μαζί με τη δωδεκαετία δεν θα υπερβαίνουν το τριακοστό έτος της ηλικίας τους. Διαφορετικά, επιβεβαιώνετε πλήρως τους φόβους μας ότι επιχειρείτε την πλήρη ικανοποίηση των αιτημάτων των ακτοπλόων που εκβιάζουν και έχουν θέσει σε ομηρία το μισό σχεδόν του ελληνικού πληθυσμού.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε.
      Το λόγο έχει ο κ. Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Ευχαριστώ, κυρία Πρόεδρε.
      Κυρία Πρόεδρε, απευθύνομαι και σε σας και στον κύριο Υπουργό.
      Επειδή στην απάντηση που έδωσε ο κύριος Υπουργός στην ερώτηση του συναδέλφου κυρίου Ρήγα, έδειξε ότι δεν υπολογίζει τις κοινοβουλευτικές διαδικασίες –διότι άλλο πράγμα τον ρωτούσε ο κύριος συνάδελφος και άλλα είπε- πρέπει να πω ότι εδώ σήμερα θα πρέπει να δώσει σαφείς εξηγήσεις που αφορούν το για ποιο λόγο φέρνει αυτή την τροπολογία.
      Είπε προηγουμένως ότι θα ισχύσει η προκήρυξη και ότι υπάρχει χρονικός ορίζοντας πενήντα δύο ημερών, γιατί είναι διεθνής διαγωνισμός. Άρα, στην ουσία θα «φάμε» το καλοκαίρι. Άρα, το Υπουργείο είχε όλη τη δυνατότητα να φέρει την τροπολογία μετά την καλοκαιρινή σεζόν. Λέει, λοιπόν, ότι θα είναι μέχρι οχτώ χρόνια. 
      Ποια εγγύηση, λοιπόν, υπάρχει στο Κοινοβούλιο και στους νησιώτες Βουλευτές και σε όλους μας ότι ο επόμενος Υπουργός Ναυτιλίας -που θα έπρεπε προ πολλού ο κύριος Πρωθυπουργός να είχε κάνει αλλαγή στο Υπουργείο Ναυτιλίας με όλα αυτά που συμβαίνουν σήμερα στην Ελλάδα και μας δυσφημούν σ’ όλο τον κόσμο και από τη στιγμή που δεν προσδιορίζεται σαφέστατα στην τροπολογία- ότι δεν θα βάλει όριο τα είκοσι δύο χρόνια συν δώδεκα και θα περάσει τα τριάντα χρόνια;
    Άρα, λοιπόν, είναι ξεκάθαρο ότι η τροπολογία αυτή έρχεται με πονηρό τρόπο. Πονηρό τρόπο καθ’ υπόδειξη: με τους εκβιασμούς που κάνουν συνεχώς οι ακτοπλόοι, με τις πιέσεις που ασκούν, με την απελευθέρωση των εισιτηρίων, με τις συνεχείς βλάβες, που δεν ξέρω κατά πόσο αυτές οι βλάβες είναι και μεθοδευμένες σε κάποιο βαθμό, κυρία Πρόεδρε. Γιατί μας είπε ο Υπουργός ότι είναι οι νηογνώμονες υπεύθυνοι. Γιατί; Η Επιθεώρηση Εργασίας του Υπουργείου Ναυτιλίας τι κάνει; Δεν έχει ευθύνη, κύριε Υπουργέ, η Επιθεώρηση του Υπουργείου Ναυτιλίας για τα πλοία; Μόνο οι νηογνώμονες; Πού τα λέτε αυτά τα πράγματα; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δυστυχώς κάνατε να έχουν την ευθύνη μόνο οι νηογνώμονες.
    ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ, μη διακόπτετε. 
    ΙΩΑΝΝΗΣ ΔΙΑΜΑΝΤΙΔΗΣ: Σας παρακαλώ πολύ. Εδώ δεν είναι σταθμός. Εδώ είναι Κοινοβούλιο. Δεν μιλάτε σε δημοσιογράφους, όπως χθες. Σας ακούσαμε. Θα ακούτε και θα πείτε μετά στην ομιλία σας ό,τι έχετε να πείτε. 
    Άρα, λοιπόν, εδώ έρχεται με συγκεκριμένη υπόδειξη αυτή η τροπολογία, με πονηρό τρόπο. Και θέλω να μας απαντήσει ο Υπουργός. Μήπως αυτές οι βλάβες αποτελούν ένα τρόπο πίεσης των ακτοπλόων για την πλήρη απελευθέρωση και για το όριο ηλικίας;
    Δεύτερον, πώς ερμηνεύεται το ότι στον Αργοσαρωνικό –επειδή είμαι και Πειραιώτης Βουλευτής και επειδή εκεί λειτουργούν τα πλοία όλο το καλοκαίρι και όλο το χρόνο- δεν υπάρχουν βλάβες: Γιατί εκεί έχει σταματήσει το μονοπώλιο. Πώς ερμηνεύεται το γεγονός ότι σε άλλα πλοία, των ιδίων εταιριών, δεν υπάρχουν βλάβες, παρά μόνο στο Αιγαίο; Θέλουμε συγκεκριμένες απαντήσεις. Μήπως έχουν και εσείς σαν Κυβέρνηση -και το λέω ευθέως- τελικά σκοπό τον οικονομικό μαρασμό των νησιών μας; Βλέπετε τι γίνεται. Και μας κατηγορείτε ότι εμείς το υποκινούμε. Το είπατε προηγουμένως στον κ. Ρήγα. Φαίνεται δεν ακούτε τους δημάρχους και τους νομάρχες που εκλέγονται με τη σημαία της Νέας Δημοκρατίας, κύριε Υπουργέ. Ζείτε σε άλλο κόσμο. Ας ακούγατε χθες το Νομάρχη Κυκλάδων. Ας ακούγατε το Δήμαρχο της Καρπάθου. Αλλά εσείς λέτε ότι εμείς τα υποκινούμε και ότι είναι μέσα στα στούντιο όλοι αυτοί. Πού ζείτε; 
    Το μόνο που κάνατε, κύριε Υπουργέ, είναι κακό στη χώρα. Δυσφημείτε τη χώρα, δυσφημείτε τον τουρισμό μας που πάει πίσω εξαιτίας του γεγονότος –το είπε και σε πρωινή εκπομπή συνάδελφος Βουλευτής- ότι πολλοί φοβούνται να έρθουν, γιατί υπάρχει πρόβλημα στην ακτοπλοΐα. 
    Τελικά το μόνο που καταφέρνετε, κύριε Υπουργέ, ξέρετε ποιο είναι; Έχετε καταφέρει τα θέματα της ακτοπλοΐας να είναι σε όλα τα «παράθυρα», σε όλα τα κανάλια, να είναι πρωτοσέλιδα στις εφημερίδες, με συνέπεια να αποπροσανατολίζεται ο ελληνικός λαός από τα μεγάλα προβλήματα που αντιμετωπίζει σήμερα η ελληνική κοινωνία, όχι μόνο στην ακτοπλοΐα, αλλά και στην ακρίβεια. 
    Και βέβαια η ευθύνη δεν είναι μόνο δική σας. Η ευθύνη είναι συνολικά της Κυβέρνησης και κυρίως είναι  ευθύνη του κυρίου Πρωθυπουργού που σας έχει ακόμα σ’ αυτό το πόστο. 
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
    Το λόγο έχει η κ. Διαμαντοπούλου.
    ΑΝΝΑ ΔΙΑΜΑΝΤΟΠΟΥΛΟΥ: Κυρία Πρόεδρε, η σημερινή συζήτηση γίνεται μέσα σ΄ ένα πολύ συγκεκριμένο πολιτικό πλαίσιο στο χώρο της ακτοπλοΐας.
    Πρώτον, έχουμε μια νομαρχία, η οποία στέλνει στα δικαστήρια την ελληνική Κυβέρνηση για καταπάτηση του δικαιώματος ελεύθερης διακίνησης των πολιτών των δυτικών Κυκλάδων. Πρωτοφανές στα ευρωπαϊκά δεδομένα. 
    Δεύτερον, έχουμε εκρηκτική αύξηση των εισιτηρίων, που δημιουργεί ένα πλέγμα απαγορευτικής ακρίβειας για τους έλληνες τουρίστες να κινηθούν στα νησιά. 
    Τρίτον, έχουμε σήμερα ανακοίνωση των λιμενικών για εξήντα τέσσερα λιμάνια στη χώρα, τα οποία έχουν σοβαρότατα προβλήματα ασφάλειας.
    Τέταρτον, βρισκόμαστε κάτω από τη σκιά ενός μείζονος προβλήματος που είναι ο αποδεκατισμός του ακτοπλοϊκού στόλου της χώρας. 
    Πριν από λίγο απολαύσαμε στην κυριολεξία τον κ. Κεφαλογιάννη. Από το αγαπημένο του θέατρο σκιών μεταφέρθηκε στο θέατρο του παραλόγου. Τι μας είπε: «Για όλα αυτά που είπα πριν φταίει το ΠΑ.ΣΟ.Κ., το οποίο πρέπει επειγόντως να απολογηθεί εντός της Αιθούσης», δυόμισι χρόνια μετά τις εκλογές. «Φταίνε οι κυκλαδίτες, οι οποίοι είναι μίζεροι και περιφέρουν τη  μιζέρια τους και φταίνε και οι έλληνες Βουλευτές, οι οποίοι δυσφημούν τον ελληνικό τουρισμό και την ελληνική Κυβέρνηση». Αυτές ήταν οι απαντήσεις του κ. Κεφαλογιάννη προς το Σώμα. Επί της ουσίας και «για την ταμπακέρα», επί της συγκεκριμένης ερώτησης ούτε μια κουβέντα. 
    Μας φέρνει μια τροπολογία σήμερα. Η τροπολογία αυτή εννοείται ότι πρέπει να απαντήσει, έστω και μερικώς, στο πολύ σοβαρό θέμα που είπα πριν. Κύριοι συνάδελφοι, εδώ όλοι είτε από την πλευρά της Κυβέρνησης είτε από την πλευρά της Αντιπολίτευσης, έχουμε να αντιμετωπίσουμε ένα πολύ μεγάλο πρόβλημα. Αποσύρονται τα ελληνικά πλοία. Θα αποσυρθούν τα επόμενα χρόνια. Μπορείτε να έχετε μια αιτιολογική έκθεση σ’ αυτή την τροπολογία που να μας λέτε ποια θα είναι η κατάσταση το 2007, το 2008, το 2009 και 2010. Να έχουμε όλοι μια εικόνα του τι θα συμβεί το 2008 -που θα αλλάξει η Κυβέρνηση σ’ αυτή τη χώρα- από πλευράς στόλου. Δεν υπάρχει καμία, μια καμία αναφορά. Αυτό σημαίνει ότι δεν υπάρχει μελέτη. Δεν υπάρχει στρατηγικός…
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τι σχέση έχει το ένα θέμα με το άλλο;
    ΑΝΝΑ ΔΙΑΜΑΝΤΟΠΟΥΛΟΥ: Θα σας πω τι σχέση έχει. Η τροπολογία εννοείται ότι θέλει να δημιουργήσει κίνητρα για να υπάρξουν επενδύσεις σ΄ ένα στόλο ο οποίος είναι στάσιμος και βαίνει μειούμενος. Αυτός δεν είναι ο λόγος;
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι. Μιλάμε για την άγονη γραμμή. 
    ΑΝΝΑ ΔΙΑΜΑΝΤΟΠΟΥΛΟΥ: Γιατί; Δεν έχει ο στόλος σχέση με την άγονη γραμμή; Ο στόλος αφορά μόνο τα μεγάλα νησιά; Δεν αφορά  την άγονη γραμμή ο στόλος; Γι’ αυτόν το στόλο δεν μιλάμε; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Άλλο το ένα, άλλο το άλλο.
    ΑΝΝΑ ΔΙΑΜΑΝΤΟΠΟΥΛΟΥ: Δεν υπάρχει ανάγκη ναυπήγησης πλοίων; Δεν είχατε βρει ένα σχέδιο ναυπήγησης πλοίων για την άγονη γραμμή με χρηματοδότηση του ελληνικού δημοσίου στο οποίο αναφέρθηκαν ήδη οι συνάδελφοι και το οποίο βάλατε στα συρτάρια; Γι’ αυτή την τροπολογία για την δωδεκαετία, την οποία φέρνετε σήμερα, δεν είχε τεθεί το θέμα από την ελληνική Κυβέρνηση -πολύ πριν αναλάβετε την κυβέρνηση- και έχετε δυόμισι χρόνια τώρα που καθυστερείτε; Ποιος ο λόγος; Τι έχει αυτή η τροπολογία που τη φέρνετε δυόμισι χρόνια μετά; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για πείτε μας πότε τέθηκε -που το είπατε και στην συνέντευξη Τύπου σας- από την προηγούμενη Κυβέρνηση, να το μάθουμε και εμείς! 
    ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ, δεν έχετε το λόγο. 
    Κυρία Διαμαντοπούλου, δέχεστε τη διακοπή; 
    ΑΝΝΑ ΔΙΑΜΑΝΤΟΠΟΥΛΟΥ: Νομίζετε ότι μπορεί κανείς να συζητήσει με τον κ. Κεφαλογιάννη με ευπρεπή τρόπο, κυρία Πρόεδρε;
    ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ. Εγώ σας ρωτώ αν δέχεστε τη διακοπή. 
    ΑΝΝΑ ΔΙΑΜΑΝΤΟΠΟΥΛΟΥ: Δεν δέχομαι καμία διακοπή, γιατί δεν είναι δυνατόν να γίνει καμία συζήτηση με τον κ. Κεφαλογιάννη και με τον τρόπο με τον οποίο παρεμβαίνει ο οποίος έχει μονίμως ένα τραμπουκισμό. Και πρέπει να σταματήσει αυτό το πράγμα. Και στα Μέσα  και στη Βουλή και παντού. 
    ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κυρία Διαμαντοπούλου, επί της ουσίας. 
    ΑΝΝΑ ΔΙΑΜΑΝΤΟΠΟΥΛΟΥ: Μπορούμε όλοι να φωνάζουμε, να διακόπτουμε, να υψώνουμε τον τόνο μας. Δεν είναι ο κ. Κεφαλογιάννης διαφορετικός από εμάς. 
    Εγώ θέλω να σας ρωτήσω: Αναλάβατε σε μια συγκεκριμένη περίοδο με σημαντικά προβλήματα στην ακτοπλοΐα. Υπήρχε όμως ένα θεσμικό πλαίσιο, το οποίο πολεμήσατε και το οποίο σήμερα υπερασπίζετε. Υπήρχε ένα σχέδιο το οποίο σας είχε κατατεθεί για αντικατάσταση του στόλου στις άγονες γραμμές. Δεν κάνατε τίποτα. Δεν είπατε ούτε αν είναι καλό ούτε αν είναι κακό. Δημιουργήσατε ένα χάος με τα δρομολόγια. 
    Και σήμερα έχετε, απέναντί σας τους ακτοπλόους οι οποίοι, κατά έναν απαράδεκτο τρόπο για τα ευρωπαϊκά δεδομένα και το κράτος δικαίου, αρνούνται τον ελληνικό νόμο. Αρνούνται τον νόμο της ελληνικής πολιτείας. Έχετε απέναντι σας όλους τους λιμενικούς και όλους τους ναυτεργάτες. Έχετε απέναντί σας όλη την τοπική αυτοδιοίκηση, η οποία πάει στα ευρωπαϊκά δικαστήρια. Έχετε τους έλληνες πολίτες σε ακραία όρια πια υπομονής. Και σε όλα αυτά φταίει η Αντιπολίτευση και φταίει το ΠΑ.ΣΟ.Κ.. 
    Λοιπόν, πέρα από τα πολύ σοβαρά ουσιαστικά θέματα που έχουν βάλει οι συνάδελφοι για το ζήτημα της τριακονταετίας, κύριε Υπουργέ -που πρέπει να είστε  πεντακάθαρος σ’ αυτήν την Αίθουσα- θέλω να σας πω και το εξής: Όπου υπάρχουν στο εξωτερικό –επειδή αναφέρθηκαν οι συνάδελφοι και σε άλλες χώρες, στο δανέζικο και σουηδικό μοντέλο- τέτοιους είδους συμβάσεις με τις δημόσιες υπηρεσίες υπάρχει και το λεγάμενο service level agreement. Δηλαδή, υπάρχει νομοθετημένη η υποχρέωση για συμφωνίες επιπέδου υπηρεσιών, οι οποίες βάζουν τα όρια για το θέμα της συχνότητας των δρομολογίων, για την ελάχιστη ταχύτητα που πρέπει να έχουν τα πλοία, για έναν αλγόριθμο ο οποίος ορίζει το τιμολόγιο με το οποίο θα πρέπει  να κινούνται τα πλοία αυτά τα οποία επιδοτούνται και όλα αυτά αν δεν τηρούνται υπάρχει πάντοτε η δυνατότητα της δυνητικής αίρεσης, δηλαδή να παύεται αυτή η συμφωνία, γιατί αυτά τα πλοία δεν τηρούν αυτά που οφείλουν. Τέτοιες αναφορές δεν υπάρχουν πουθενά στην τροπολογία σας, γι’ αυτό βεβαίως την καταψηφίζουμε. 
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε. 
    Το λόγο έχει ο κ. Καραμάριος. 
    ΑΝΑΣΤΑΣΙΟΣ ΚΑΡΑΜΑΡΙΟΣ: Κυρία Πρόεδρε, προκειμένου να προσγειώσουμε την συζήτηση στις πραγματικές της διαστάσεις θα ήθελα να υπενθυμίσω στους κυρίους συναδέλφους της Αντιπολίτευσης ότι η τροπολογία την οποία συζητάμε σήμερα έρχεται να αντικαταστήσει την παράγραφο 5 του άρθρου 8 του ν. 2932/2001, δηλαδή, εκείνου του βασικού νόμου της ακτοπλοΐας τον οποίον έφερε τότε η κυβέρνηση του ΠΑ.ΣΟ.Κ. και ψήφισε και ευελπιστούσε να φτιάξει την ακτοπλοΐας μας. 
      Απέτυχε παταγωδώς και σήμερα είναι το λιγότερο άηθες να υποστηρίζουν ότι για το πραγματικό πρόβλημα που υπάρχει στην ακτοπλοΐα ευθύνεται η Κυβέρνηση της Νέας Δημοκρατίας και όχι το ΠΑ.ΣΟ.Κ. που τότε που ψήφιζε τους νόμους περί χρονολογίας και ετών των πλοίων δεν μερίμνησε να σκεφθεί πότε θα αντικαταστήσει τα πλοία αυτά που θα αποχωρούσαν, με μαθηματική ακρίβεια. Ξέρατε, κύριοι συνάδελφοι, πόσα πλοία θα αποχωρήσουν. Τι είχατε κάνει μέχρι τότε; Τίποτα απολύτως. 
      Σήμερα, λοιπόν, έρχεται αυτή η διάταξη και η αιτιολογία της έχει συζητηθεί, όταν τροποποιούσαμε την αρχική διάταξη στην παράγραφο 5 του άρθρου 8 του ν. 2932 και ψηφίστηκε η παράγραφος 2 του άρθρου 19 του ν. 3409, τότε που ζητήσαμε εμείς να γίνει η προσπάθεια μετατροπής δημόσιας υπηρεσίας από δώδεκα μήνες, που επιτρεπόταν τότε, σε έξι χρόνια. Και έγινε έξι χρόνια. Σήμερα, λοιπόν, τι ζητάμε; Να μετατραπεί, αντί για έξι σε δώδεκα χρόνια, διότι ευελπιστούμε μ΄ αυτόν τον τρόπο να καλύψουμε μεγάλο πρόβλημα της ακτοπλοΐας.
      Βεβαίως και συμφωνώ και εγώ σ’ αυτό που είπε ο κ. Δραγασάκης. Είναι μεγάλο το πρόβλημα. Να συζητήσουμε πώς πρέπει να γίνει αυτό το θεσμικό πλαίσιο. Και πρέπει να ξέρετε πολύ καλά ότι ο ομιλών, από το 1993 κατέθεσε νόμο ίδρυσης συγκοινωνιακού φορέα των νησιών του Αιγαίου Πελάγους, ακριβώς για να μπορούμε να κάνουμε καλύτερες δρομολογήσεις. Έκτοτε, όμως, ήρθαν οι οδηγίες της  Ευρωπαϊκής Ένωσης και άλλαξε αυτό το καθεστώς. Και ήρθαμε στη σημερινή πραγματικότητα.
      Ξεχνάτε, κυρίες και κύριοι. Δεν διαβάσατε αυτό που προ ολίγου ψηφίσαμε, τον περίφημο Κώδικα Δήμων και Κοινοτήτων. Στο άρθρο 265 του Κώδικα για πρώτη φορά ετέθη διάταξη με την οποία μπορούν για τις νησιωτικές περιοχές κατ’ εξαίρεση του νόμου να επιχορηγούνται νησιωτικές εταιρείες με σύμπραξη των δήμων και κοινοτήτων ή της νομαρχίας ή με ιδιώτες –άρα Σ.Δ.Ι.Τ., όπως ξέρετε- για τη δρομολόγηση και κατασκευή νέων πλοίων. Γιατί το κάναμε αυτό; Μέσα σ’ αυτό το θεσμικό πλαίσιο το οποίο υπάρχει να μπορέσουμε να προσελκύσουμε πράγματι επενδυτές. 
      Ο κ. Δραγασάκης ομιλεί περί δημοσίων πλοίων.  Εμείς δεν έχουμε αυτήν τη στιγμή. Μέχρι που να αλλάξει όμως αυτό το θεσμικό πλαίσιο και ο τρόπος προσελκύσεως πλοίων, αυτή η πραγματικότητα μας επιβάλλει να δούμε κατάφατσα πώς μπορούμε να εξυπηρετήσουμε τα εκατοντάδες νησιά μας στο Αιγαίο Πέλαγος και φυσικά όσα υπάρχουν στο Ιόνιο. Και αυτή η διάταξη είναι ακριβώς, για να μπορούμε να έχουμε τη σύμπραξη του δημοσίου βάσει του άρθρου 265 του Κώδικα Δήμων και Κοινοτήτων. Επιτέλους, διαβάστε το να δείτε τι έκανε η Κυβέρνησή μας. 
      Προσπαθούμε να βρούμε τρόπο να εξυπηρετήσουμε τα νησιά μας, ούτως ώστε με μικρά πλοία, τα οποία θα χτιστούν, να εξυπηρετούνται οι ενδονησιωτικές περιοχές. Προσέξτε το αυτό. Δε μιλάμε για πλοία που φεύγουν από τον Πειραιά προς τα νησιά αρμοδιότητος του Υπουργείου Ναυτιλίας. Μιλάμε για τα πλοία που είναι ενδονησιωτικά και η αρμοδιότητα είναι αποκλειστικά του Υπουργείου Αιγαίου και Νησιωτικής Πολιτικής. Πώς θα χτίσουμε, λοιπόν, αυτά τα νέα μικρά πλοία; Ποιος εφοπλιστής ή πλοιοκτήτης ή ποιος από εσάς θα διαθέσει τα χρήματά του να αγοράσει ένα πλοίο αξίας εκατομμυρίων για διάστημα χρονικής διάρκειας ενός έτους; Κανένας. Σήμερα, λοιπόν, του δίνουμε το δικαίωμα. Ελάτε να συμπράξετε ή  να βάλετε μόνοι σας τα χρήματα να αγοράσετε πλοίο και να το βάλετε σε άγονες γραμμές που επιδοτούνται. Εκατομμύρια δίνει κάθε χρόνο το κράτος για επιδοτήσεις. Γιατί τις δίνει; 
      Προχθές εγώ ήμουν στους Λειψούς και δεν μπορούσα να πάω στο Αγαθονήσι, με οκτώ μποφόρ. Εσείς δεν ξέρετε που είναι το Αγαθονήσι, δυστυχώς. Αυτά τα νησάκια, όμως, εξυπηρετούνται με κάποια πλοία τοπικά, χτισμένα από ιδιώτες, μικρής εμβέλειας και δυνατότητας. Αυτά πάμε να αντικαταστήσουμε. Αυτή είναι η προσπάθεια που κάνουμε. 
      Έρχεστε κόντρα σήμερα σ΄ ένα καθεστώς για το οποίο ευθύνεστε εσείς, που επί είκοσι χρόνια δε φέρατε εσείς, ο κ. Σημίτης, στη Διάσκεψη Κορυφής στη Χαλκιδική νησιωτική πολιτική στην ατζέντα. Και φωνάζαμε τότε: «Βάλτε νησιωτική πολιτική». 
      Υπάρχει η δήλωση 30 της Ευρωπαϊκής Ένωσης. Ποια είναι η δική σας πρόταση, για να χτίσουμε αυτά τα μικρά πλοία; Και έρχεστε σήμερα εδώ να κρίνετε επιπόλαια τη βασική διάταξή του δικού σας νόμου, του ν. 2901, με την οποία μετατρέπονται οι δώδεκα μήνες σε δώδεκα χρόνια. Ποιο είναι το λάθος; Θέλετε να συζητήσουμε αυτό που είπε και ο κ. Δραγασάκης, την ίδρυση νέου θεσμικού τρόπου; Βεβαίως, να το συζητήσουμε αυτό, αλλά μέχρι τότε το κράτος μας πρέπει να αποφασίσει, γιατί τα νησιά δεν μπορούν να περιμένουν, αγαπητοί συνάδελφοι. 
      Πρέπει να χτίσουμε νέα πλοία. Διαβάστε τον καινούριο κώδικα, δείτε τα Σ.Δ.Ι.Τ. που υπογράψαμε, δείτε την τροπολογία αυτή που τροποποιεί τη βασική διάταξη του ν. 2901. Δεν κάνουμε τίποτε άλλο.
Τροποποιούμε τη διάρκεια δημόσιας υπηρεσίας, δηλαδή πράγματι, κυρία Πρόεδρε, εκεί που υπάρχει ανάγκη στα νησιά μας να έχουμε συγκοινωνίες, να υπάρχει δυνατότητα ένας πλοιοκτήτης να αγοράσει ένα πλοίο και σίγουρα πλέον θα αναλάβει τη γραμμή εκείνη, γιατί για δέκα και δώδεκα χρόνια –ναι, αγαπητοί μου συνάδελφοι- μπορεί να βρεθούν πλοία και μπορεί να βρεθούν επενδυτές.
	ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο συνάδελφο.
	Το λόγο έχει ο κ. Ρήγας.
	ΠΑΝΑΓΙΩΤΗΣ ΡΗΓΑΣ: Ευχαριστώ, κυρία Πρόεδρε.
	Κύριε Υπουργέ είτε από άγνοια είτε από πρόθεση μπορείτε βεβαίως να διαστρεβλώνετε την πραγματικότητα για όσους δεν γνωρίζουν κι επειδή κι εσείς πρόσφατα έχετε ασχοληθεί με το πρόβλημα της ακτοπλοΐας, τουλάχιστον θα πρέπει να λαμβάνετε μέριμνα ώστε να μην προκαλείτε τους ανθρώπους εκείνους που βιώνουν κατ’ αρχήν το πρόβλημα και δεύτερον αυτούς που γνωρίζουν το πρόβλημα. 
      Με την πολιτική σας μέχρι σήμερα έχετε διαλύσει κυριολεκτικά την ακτοπλοΐα και θα είμαι πολύ συγκεκριμένος. Υπήρχε ο ν.2932 ο οποίος ρύθμιζε το καθεστώς της ακτοπλοΐας μετά την απελευθέρωση των ακτοπλοϊκών συγκοινωνιών. Ο νόμος ήταν συγκεκριμένος, με συγκεκριμένες διατάξεις. Το νόμο αυτόν προεκλογικά δηλώσατε ότι θα τον αλλάξατε. Το νόμο αυτόν σήμερα έχετε φροντίσει να μην τον εφαρμόζετε, έχετε φροντίσει κατά περίπτωση να τον αναφέρετε, να τον στηρίζετε, όμως δεν έχετε καμία συγκεκριμένη πρόταση για να αντικαταστήσετε αυτό το θεσμικό πλαίσιο το οποίο ήταν ό,τι καλύτερο και πιο συμβατό με την κοινοτική οδηγία και τον κοινοτικό κανονισμό. 
	Αντ’ αυτού τι κάνετε σήμερα; Κατηγορείτε το ΠΑ.ΣΟ.Κ. ότι από το 1992 μέχρι σήμερα δεν φρόντισε να εκσυγχρονιστεί ο στόλος. Κατ’ αρχήν, θέλω να θυμίσω ότι οι όροι του κανονισμού και της οδηγίας του 1992 -όπως συμφωνήθηκαν- είχαν συμφωνηθεί και με τη δική σας συμμετοχή, δηλαδή της κυβέρνησης Μητσοτάκη τότε. Ήταν ο Υπουργός Αιγαίου τότε Υπουργός Εμπορικής Ναυτιλίας. 
      Στη συνέχεια η ανανέωση του στόλου ήταν πραγματικότητα. Δεν θα αναφερθώ σε εταιρείες. Τα ταχύπλοα, τα συμβατικά σύγχρονα πλοία πότε εκσυγχρονίστηκαν; Ερωτώ και τους συναδέλφους γιατί αναφέρονται χωρίς να ξέρουν το θέμα. Πότε έγινε ο εκσυγχρονισμός του ακτοπλοϊκού στόλου; Τα τελευταία χρόνια υπήρξε. Δεν υπάρχει σε καμία περίπτωση απραξία όλα αυτά τα χρόνια, αλλά ο εκσυγχρονισμός βεβαίως προέρχεται από τους ιδιώτες ακτοπλόους, δεν προέρχεται από το δημόσιο ή από το κράτος. 
	Ερχόμαστε τώρα στην τροπολογία. Ο κ. Κεφαλογιάννης φέρνει ένα ακόμα «πυροτέχνημα» διότι κάνει πολιτική με «πυροτεχνήματα». Αναφέρθηκε στο χρηματοδοτικό πρωτόκολλο. Όταν, λοιπόν, υπάρχουν προβλήματα στην ακτοπλοΐα και ξεσηκώνεται ο νησιωτικός χώρος, βρίσκει και από μία απάντηση για να καθησυχάσει τα πνεύματα και μιλάει για λύσεις. Εφεύρε το χρηματοδοτικό πρωτόκολλο «δια πάσαν νόσον». Θα χρηματοδοτήσει λιμάνια, θα χρηματοδοτήσει τον προαστιακό σιδηρόδρομο, θα χρηματοδοτήσει τη ναυπήγηση πλοίων, θα επιδοτήσει τα δρομολόγια. Όλα αυτά θα τα κάνει το χρηματοδοτικό πρωτόκολλο. Ουδέν το αναληθέστερο. Δεν αναφέρεται πουθενά το χρηματοδοτικό πρωτόκολλο σε τέτοιου είδους χρηματοδοτήσεις. 
      Αφού, λοιπόν, δεν έπιασε αυτό το «πυροτέχνημα» και η κατάσταση συνεχίζεται, «σας βρήκα την καινούργια λύση», την οποία μας την πλασάρει τώρα τελευταία ως τη λύση στο πρόβλημα της ακτοπλοΐας: τις δωδεκαετείς συμβάσεις.
      Κατ’ αρχήν, θέλω να του θυμίσω ότι όταν είχαμε κάνει την πρώτη επιτροπή για την ακτοπλοΐα του είπαμε ότι η κυβέρνηση του ΠΑ.ΣΟ.Κ. είχε κατορθώσει και είχε πετύχει από την Επιτροπή Μεταφορών της Ευρωπαϊκής Ένωσης, από την Ευρωπαϊκή Επιτροπή, να δεχθεί εξαετή δημόσια υπηρεσία για τα μεγάλα νησιά και δωδεκαετή για τα μικρά νησιά, όπου θα είχε μέχρι εκατό χιλιάδες αφίξεις. 
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας απαντώ από τώρα: Κύθηρα, Αντικύθηρα…
	ΠΑΝΑΓΙΩΤΗΣ ΡΗΓΑΣ: Θα σας απαντήσω, μη βιάζεστε. 
      Αυτή η απάντηση ήρθε στις 31 Ιανουαρίου του 2004, κύριε Υπουργέ, και την αγνοούσατε. 
	Σήμερα, λοιπόν, το εμφανίζετε ως δική σας επιτυχία. Λέτε ότι κατορθώσαμε από την Ευρωπαϊκή Ένωση να πετύχουμε δωδεκαετή δημόσια υπηρεσία. Το ερώτημά σας είναι: «Αφού το πετύχατε, γιατί δεν το δέχεστε τώρα»; Γιατί δεν το δεχόμαστε; Διότι εμάς η διεκδίκηση τότε ήταν μέσα σ’ ένα ολοκληρωμένο σχέδιο που είχε να κάνει με την πρόταση του Υπουργού Αιγαίου και του Υπουργού Εμπορικής Ναυτιλίας που προέβλεπε συγκεκριμένη ναυπήγηση πλοίων, που προέβλεπε ανάθεση. Τον Ιανουάριο του 2004 είχε ανατεθεί το πρώτο πλοίο για να ναυπηγηθεί που θα εξυπηρετούσε σε πειραματικό στάδιο τη γραμμή της Δωδεκανήσου.
	Όλα αυτά τα εγκαταλείψατε και θεωρήσατε ότι ήταν άχρηστα και όταν έφτασε το αδιέξοδο τα ξαναθυμηθήκατε, αλλά τα φέρνετε κομματάκι-κομματάκι. Μας είπατε πριν από έξι μήνες για έξι χρόνια και τώρα έρχεστε και μας λέτε για δώδεκα χρόνια.
      Αυτό, λοιπόν, είναι ένα τρυκ. «Κλείνετε το μάτι» στους εφοπλιστές. Τους λέτε εμμέσως ότι θα τους επιτρέψετε να πάνε και πάνω από τριάντα χρόνια. Αν δεν είναι έτσι, ρητά μέσα στο σώμα της τροπολογίας θα πρέπει να αναφερθεί η δέσμευση για την ηλικία των πλοίων. Τίποτα άλλο δεν πιστεύουμε από μέρους σας και για τίποτα άλλο δεν μπορείτε να μας πείσετε. Πείτε το ρητά μέσα. Αναφέρετε συγκεκριμένα αυτή την τροπολογία και το συζητάμε. Έτσι όπως το κάνετε, είναι εκ του πονηρού, για να εξυπηρετήσετε συγκεκριμένα συμφέροντα, όπως είναι μέχρι σήμερα η πολιτική σας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο συνάδελφο.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, στα δυόμισι χρόνια υπουργίας σας στο Υπουργείο Εμπορικής Ναυτιλίας έχετε καταντήσει την ακτοπλοϊκή ταλαιπωρία τουριστική ατραξιόν. Σήμερα μπαίνει κάποιος σ’ ένα καράβι, για να πάει σε ένα νησί, ξέροντας ότι επί δύο ημέρες μέσα στο καράβι θα κάνει μία τουριστική περιοδεία. Αν είναι δυνατόν! Φτάσαμε σ’ αυτό το σημείο! Στα δυόμισι χρόνια υπουργίας σας έχετε δημιουργήσει στις ακτοπλοϊκές συγκοινωνίες ένα τεράστιο αλαλούμ. Και μόλις κάθε καλοκαίρι δημιουργείται το ίδιο φαινόμενο, αρχίζουν οι εξαγγελίες. 
      Θα σας τις θυμίσω: Παροχή δωρεάν εισιτηρίων στους κατοίκους των νησιών της άγονης γραμμής. Σας ερωτώ: Σήμερα στην Κίμωλο…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύθηρα, Αντικύθηρα. Σας δίνω αμέσως απάντηση.
      ΠΑΝΑΓΙΩΤΗΣ ΣΓΟΥΡΙΔΗΣ: …στην Κύθνο, στη Σέριφο βουλιάζουν οι μικρές τουριστικές επιχειρήσεις. 
      Σας ερωτώ: Γιατί δεν πάει καράβι; Γιατί δεν πηγαίνουν οι επισκέπτες; Και όχι μόνο δεν πάνε οι επισκέπτες, αλλά και οι μόνιμοι κάτοικοι δεν μπορούν να ταξιδέψουν.
      Επόμενη εξαγγελία: Βελτίωση των λιμενικών υποδομών σε ορισμένα λιμάνια μέσω του δανείου των 3.000.000.000 ευρώ από την Ευρωπαϊκή Τράπεζα Επενδύσεων. Εδώ και τα έργα στο Γ’ Κοινοτικό Πλαίσιο Στήριξης…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε;
      ΠΑΝΑΓΙΩΤΗΣ ΣΓΟΥΡΙΔΗΣ: Σας παρακαλώ, μη με διακόπτετε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εκατό εκατομμύρια στον Πειραιά…
      ΠΑΝΑΓΙΩΤΗΣ ΣΓΟΥΡΙΔΗΣ: Σας παρακαλώ, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …εκατό εκατομμύρια στη Θεσσαλονίκη.
      ΠΑΝΑΓΙΩΤΗΣ ΣΓΟΥΡΙΔΗΣ: Σας παρακαλώ, κύριε Υπουργέ. Είναι γνωστή η τακτική που ακολουθείτε, να παίρνετε το λόγο όποτε εσείς νομίζετε. Αυτή, όμως, η τραμπούκικη τακτική δεν περνάει μέσα στην Αίθουσα της Βουλής. Σας το λέω ακριβώς έτσι!
      Σας επαναλαμβάνω αυτά που σας είπε η κ. Διαμαντοπούλου. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας ενοχλεί ο διάλογος;
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Υπουργέ, αφήστε να ολοκληρώσει ο ομιλητής.
      ΧΡΗΣΤΟΣ ΠΡΩΤΟΠΑΠΑΣ: Μάθετε να ακούτε, κύριε Υπουργέ.
      ΠΑΝΑΓΙΩΤΗΣ ΣΓΟΥΡΙΔΗΣ: Τραμπούκικη τακτική. Παίρνετε το μικρόφωνο, πατάτε το κουμπί και πριν ακόμα ακούσετε, πετάτε μία ρουκέτα. Ε, λοιπόν, αυτές οι ρουκέτες δεν περνάνε σ’ αυτή την Αίθουσα. Να απαντήσετε εδώ, επί τόπου.
      Σας λέω, λοιπόν, κύριε Υπουργέ: Ακόμα και τα έργα που ενέταξε το ΠΑ.ΣΟ.Κ. στο Γ’ Κοινοτικό Πλαίσιο Στήριξης για τα λιμάνια, καρκινοβατούν. 
      Χάρτα δικαιωμάτων των επιβατών στα πλοία ακτοπλοΐας: Πού είναι αυτή; Έχει υλοποιηθεί;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Υλοποιείται.
      ΠΑΝΑΓΙΩΤΗΣ ΣΓΟΥΡΙΔΗΣ: Υλοποιείται! Θα υλοποιηθεί στο τέλος της τετραετίας!
      Τήρηση αρχείου μηχανικών βλαβών και αφαίρεση άδειας αξιοπλοΐας με αυτόματη κατοχύρωση στον επόμενο μειοδότη: Αν δεν δηλώσουν οι εταιρείες τις βλάβες, ακόμα θα τις ψάχνει το Υπουργείο σας.
      Εκσυγχρονισμός του συστήματος επικοινωνίας και ενημέρωση των υπηρεσιών του επιβατικού κοινού: Αποποιηθήκατε της ευθύνης αυτής και το παραπέμπετε στις εταιρείες να ειδοποιούν τους επιβάτες για τις τυχόν βλάβες. 
      Ε, λοιπόν, τη λέξη «χάος» την έχετε καταντήσει συνώνυμο του «Αιγαίου». 
Αυτό θέλετε να κάνετε και μέσα σε αυτή εδώ την Αίθουσα. Και με τη στάση σας ένα νομοσχέδιο, μία κύρωση σύμβασης, που ομοφώνως εμείς θα την ψηφίζαμε, έρχεστε με την τροπολογία αυτή να την τορπιλίσετε.
      Σας άκουσα προηγουμένως να κάνετε μία ερμηνευτική δήλωση. Λέτε ότι θα βγουν οι προκηρύξεις των μειοδοτικών διαγωνισμών, όπου θα βάζουν μέσα τον όρο ότι τα πλοία, τα οποία θα συμμετέχουν, θα είναι νεότευκτα, έξι ή οκτώ ετών. 
      Σας ερωτάμε, κύριε Υπουργέ: Αντί να κάνετε την ερμηνευτική αυτή δήλωση, που κάνατε προηγουμένως, γιατί δεν βάζετε μέσα στην τροπολογία –καθαρές κουβέντες- εκεί που λέτε «μειοδοτικός διαγωνισμός για τη σύναψη σύμβασης ή συμβάσεων δημοσίας υπηρεσίας διάρκειας έως δώδεκα ετών» ότι θα γίνεται με την προϋπόθεση ότι τα πλοία, που θα συμμετέχουν στο διαγωνισμό αυτό, θα είναι κάτω των δεκαοκτώ ετών, ώστε ο όρος των τριάντα ετών στο σύνολο να μπορεί να τηρείται; 
      Γιατί, λοιπόν, μας οδηγείτε στο να καταψηφίσουμε τη σύμβαση μαζί με την τροπολογία, όταν μπορείτε με μία φράση, που θα βάλετε, να τελειώνει αυτή η υπόθεση και να μην υπάρχει αυτή η συζήτηση; Γι’ αυτό σας είπα ότι θέλετε να κάνετε και στη Βουλή τα του Αιγαίου, όπως λέει ο λαός.
      Εμείς σας καλούμε να βάλετε ρητώς μέσα στην τροπολογία αυτή ότι τα πλοία θα είναι αξιόπλοα και κάτω των τριάντα ετών, μαζί με τη δωδεκαετή σύμβαση, για να μπορέσουμε μέσα σ’ αυτή την Αίθουσα να συμφωνήσουμε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Μαργαρίτης Τζίμας.
      ΜΑΡΓΑΡΙΤΗΣ ΤΖΙΜΑΣ: Κυρία Πρόεδρε, θα περίμενα από τους συναδέλφους του ΠΑ.ΣΟ.Κ. να εγκαλέσουν την Κυβέρνηση γιατί καθυστέρησε να φέρει αυτή την τροπολογία.
      ΑΝΝΑ ΔΙΑΜΑΝΤΟΠΟΥΛΟΥ: Το έκανα εγώ προσωπικά.
      ΜΑΡΓΑΡΙΤΗΣ ΤΖΙΜΑΣ: Όχι, με συγχωρείτε, κυρία Διαμαντοπούλου, δεν το κάνατε.
      ΑΝΝΑ ΔΙΑΜΑΝΤΟΠΟΥΛΟΥ: Το έκανα εγώ προσωπικά. Καθυστέρησε δυόμισι χρόνια.
      ΜΑΡΓΑΡΙΤΗΣ ΤΖΙΜΑΣ: Είστε αρνητική από την πρώτη ώρα. 
      Και τολμώ να πω ότι μου δημιουργήθηκε η βεβαιότητα –όχι η αίσθηση απλώς- ότι δεν μελετήσατε την τροπολογία, διότι διαφορετικά…
      ΧΡΗΣΤΟΣ ΠΡΩΤΟΠΑΠΑΣ: Δεν είναι δύσκολο…
      ΜΑΡΓΑΡΙΤΗΣ ΤΖΙΜΑΣ: Είναι πολύ δύσκολο, κύριε Πρωτόπαπα, να αντιληφθείτε την επίλυση, στην ουσία, εθνικού προβλήματος μ’ αυτήν την τροπολογία. Διότι όταν ένα μεγάλο κομμάτι, που είναι η νησιωτική Ελλάδα, είναι ξεκομμένο μεταξύ του, αλλά και από την υπόλοιπη ηπειρωτική Ελλάδα, είναι μείζον εθνικό πρόβλημα, είναι μείζον εθνικό ζήτημα.
      Έρχεται, λοιπόν, αυτή η τροπολογία, με την οποία φιλοδοξεί η Κυβέρνηση να εξασφαλίσει την κοινωνική, οικονομική και εδαφική συνοχή. Διότι κι εσείς παραδεχθήκατε ότι υπάρχει πρόβλημα συνοχής της νησιωτικής Ελλάδας και με την ηπειρωτική, αλλά και μεταξύ τους των νησιών. Και μη νομίζετε ότι με ενδιαφέρει μόνο ο τουρίστας, ο οποίος ταλαιπωρείται τώρα για να πάει να κάνει τον τουρισμό του. Με ενδιαφέρει και ο τουρίστας, με ενδιαφέρει όμως και ο κάτοικος του νησιού, που θέλει να επικοινωνήσει με το κοντινό του νησί, με ενδιαφέρει ο μετατιθέμενος υπάλληλος από τη Μακεδονία και τη Θράκη, που θέλει να ταξιδέψει τα Χριστούγεννα, για να κάνει τις διακοπές του στην ορεινή Ελλάδα και δεν μπορεί, διότι καταδικάσατε σε απομόνωση επί είκοσι ολόκληρα χρόνια τη νησιωτική Ελλάδα.
      Έτσι, λοιπόν, το ότι επιλύει σήμερα η Κυβέρνηση με την τροπολογία αυτό το πρόβλημα, σας στεναχωρεί. Διότι είναι πάγια η τακτική σας να μη θέλετε να επιλύει αυτή η Κυβέρνηση προβλήματα.
      Και θα σας αναφέρω το τι έχει κάνει η Κυβέρνηση της Νέας Δημοκρατίας για τη νησιωτική Ελλάδα με συγκεκριμένες πολιτικές.
      Για πρώτη φορά στο Δ’ Κοινοτικό Πλαίσιο Στήριξης χρηματοδοτούνται έργα νησιωτικής και ορεινής Ελλάδας με ολοκληρωμένες παρεμβάσεις προτάσεων από τους δημάρχους και τους νομάρχες των νησιωτικών περιοχών. 
      Αυτή η Κυβέρνηση παρέτεινε το ειδικό φορολογικό καθεστώς για τα νησιά με λιγότερους από τρεις χιλιάδες εκατό κατοίκους για μία δεκαετία ακόμη. 
      Αυτή η Κυβέρνηση ενέκρινε ειδικό τριετές πρόγραμμα έργων ύψους 120.000.000 ευρώ για εκσυγχρονισμό λιμενικών εγκαταστάσεων. Κι αν τα εξήντα τέσσερα λιμάνια, που αναφέρθηκαν από συνάδελφο, αντιμετωπίζουν προβλήματα, μη μου πείτε ότι αυτά τα προβλήματα δημιουργήθηκαν τα τελευταία δυόμισι χρόνια. 
      Τι κάνατε εσείς επί είκοσι ολόκληρα χρόνια; Κατασκευάσατε μαρίνες για να λιμενίζονται εδώ μεγάλα κρουαζιερόπλοια και να μην πηγαίνουν στην απέναντι πλευρά, στις τουρκικές ακτές; Διερωτηθήκατε ποτέ ποια ήταν η ολοκληρωμένη ανάπτυξη νησιωτικής πολιτικής; 
      Αυτή η Κυβέρνηση διέθεσε αυξημένες κατά 20% πιστώσεις για την επιδότηση άγονων γραμμών. Είκοσι τοις εκατό! Και σας προκαλώ να το διαψεύσετε.
      Αυτή η Κυβέρνηση προχώρησε στην εφαρμογή και δημιουργία ενός δικτύου για τη σύνδεση της νησιωτικής Ελλάδας με υδροπλάνα. Δεν το κάνατε εσείς. Το κάναμε εμείς.
      Το αποκορύφωμα, όμως, της αποτυχημένης εικοσάχρονης πολιτικής σας για τα νησιά έρχεται από τα στόματα ενός δημάρχου και δημοτικών συμβούλων. Άκουσα προχθές μία συνέντευξή τους στο Εθνικό Ραδιόφωνο. 
      Είπε, λοιπόν, δήμαρχος κοντινού νησιού προς τον Πειραιά στο δημοσιογράφο: «Πριν τριάντα πέντε χρόνια, κύριε δημοσιογράφε, το πλοίο από τον Πειραιά για να έρθει στο νησί μου έκανε τρεισήμισι ώρες. Σήμερα, τριάντα πέντε χρόνια μετά, κάνει πάλι τρεισήμισι ώρες.» 
      Ποια ήταν, λοιπόν, η ολοκληρωμένη ανάπτυξη πολιτικής από εσάς για τη δρομολόγηση πλοίων, ταχύπλοων στις δύο Ελλάδες; Διότι η πολιτική που ασκήσατε, ήταν πολιτική δημιουργίας δύο Ελλάδων. Της μιας και της άλλης. Έτσι δημιουργήθηκε το αναπτυξιακό χάσμα μεταξύ της νησιωτικής, της ηπειρωτικής Ελλάδας και του αθηναϊκού κέντρου. 
      Και έρχεστε εδώ τώρα, χωρίς ίχνος αυτοκριτικής διάθεσης, να εγκαλέσετε αυτή την Κυβέρνηση για τα συγκεκριμένα μέτρα τα οποία παίρνει για την άρση της απομόνωσης της νησιωτικής Ελλάδας. Και το δημιούργημα του Δημάρχου της Τήλου, του οποίου αναφέρθηκε το παράδειγμα από τον προλαλήσαντα συνάδελφο κ. Καραμάριο, που τόλμησε επί των ημερών σας να συστήσει ναυτιλιακή εταιρεία και να δρομολογήσει πλοίο, τον οποίο εγκαλέσατε και σύρατε στα ελληνικά δικαστήρια, το έλυσε αυτή η Κυβέρνηση με ειδικό άρθρο στον Κώδικα Δήμων και Κοινοτήτων, που δίνει το δικαίωμα στην τοπική αυτοδιοίκηση να κάνει ακτοπλοϊκές διαδρομές και να επιχορηγηθεί από τον κρατικό προϋπολογισμό. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο συνάδελφο. 
      Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι της Αξιωματικής Αντιπολίτευσης δεν μπορώ να καταλάβω τι έχετε πάθει. Πώς είναι δυνατόν εσείς οι ίδιοι να έρχεστε το Νοέμβριο του 2005 και να ψηφίζετε μια τροπολογία η οποία ομιλεί για εξαετείς συμβάσεις δημόσιας υπηρεσίας και σήμερα να έρχεστε ακριβώς για την ίδια τροπολογία, ακριβώς με την ίδια φρασεολογία, ακριβώς με το ίδιο σκεπτικό, και να μην ψηφίζετε μια τροπολογία που προβλέπει δωδεκαετή σύμβαση δημόσιας υπηρεσίας! Πραγματικά, είναι απορίας άξιον. Είναι μοναδικό φαινόμενο πολιτικής ανακολουθίας. 
      Και εξηγούμαι. Προσπαθείτε να εμπλέξετε το θέμα της τριακονταετίας με οτιδήποτε άλλο. Έχετε τον κ. Παπουτσή και τον κ. Ανωμερίτη. Γιατί δεν κάθεστε στο Κ.Τ.Ε. να τα ξεκαθαρίσετε; Είναι δυνατόν να μην ισχύει ο νόμος ο οποίος υπάρχει και είναι νόμος του κράτους; Οτιδήποτε άλλο έρχεται και υπερβαίνει τις διατάξεις του νόμου, δεν ισχύει. 
      Παράδειγμα: το Υπουργείο Αιγαίου έχει υπογράψει μια σύμβαση δημόσιας υπηρεσίας -μάλιστα γι’ αυτό το θέμα ο αγαπητός συνάδελφος κ. Ρήγας μου κατέθεσε και την αναφορά, ζητώντας μου ουσιαστικά να δρομολογήσω για τρεις μήνες το πλοίο «ΒΙΤΣΕΝΤΖΟΣ ΚΟΡΝΑΡΟΣ» αυτό είναι το θέμα της αναφοράς του, κάτι που εμείς αρνούμαστε να κάνουμε, επιμένοντας στη δωδεκαετή σύμβαση δημόσιας υπηρεσίας- να κάνει τρίμηνα δρομολόγια και να καλύψει κάποιες ανάγκες του Υπουργείου Αιγαίου. Ήρθε στο Υπουργείο Εμπορικής Ναυτιλίας το αίτημα, εξέτασε τα χαρτιά, είδε ότι δεν τηρείται ο νόμος, που και σεις ψηφίσατε, για την υποχρεωτική δεκάμηνη δημόσια υπηρεσία και δεν του δόθηκε η άδεια. Ανεξάρτητα από το αν υπογράψει σύμβαση για τις άγονες γραμμές, αν δεν πληροί τις υπόλοιπες προϋποθέσεις του νόμου, που κατά βάση είναι προϋποθέσεις του νόμου Παπουτσή, δεν μπορεί να δρομολογηθεί. Υπάρχει κάτι άλλο πιο απλό απ’ αυτό; Γιατί, λοιπόν, τριχοτομείτε την τρίχα; Μόνο για λόγους πολιτικής σκοπιμότητας. 
      Ζήτησα να διακόψω τον αγαπητό συνάδελφο κ. Κατσιφάρα, για να σας πω το αυτονόητο: εσείς μου λέτε γιατί να μην πάει ένα πλοίο που θα είναι τριάντα ετών και δώδεκα, ίσον σαράντα δύο; Δεν μπορεί να γίνει αυτό το πράγμα. Αν δεν πληροί τις προϋποθέσεις του νόμου που ορίζει συγκεκριμένα πράγματα, δεν μπορεί να δρομολογηθεί. 
      Εμείς τι σας είπαμε; Σας είπαμε ότι πρόθεση της Κυβέρνησης είναι να κατασκευαστούν νεότευκτα πλοία, δηλαδή καινούργια, να πάνε στο ναυπηγείο, να κατασκευαστούν γι’ αυτό το λόγο, για την άγονη γραμμή. Επειδή όμως υπάρχει μια περίπτωση να υπάρχουν διεθνώς κάποια πλοία που μπορούν να δρομολογηθούν από τώρα, εμείς είμαστε πιο αυστηροί από σας. Δεν λέμε δεκαοκτώ χρόνια, όπως λέει ο κ. Σγουρίδης -αυτό είπε ο κ. Σγουρίδης δεκαοκτώ χρονών να είναι το πλοίο και δώδεκα, ίσον τριάντα, όχι κύριε Σγουρίδη, όχι κύριε Διαμαντίδη, όχι κυρία Διαμαντοπούλου- εμείς λέμε οκτώ και δώδεκα, ίσον είκοσι. Αυτό σας λέμε, λιγότερο απ’ αυτό που ζητάτε. Γιατί το κάνουμε αυτό; Διότι θέλουμε ποιοτικά αναβαθμισμένη ακτοπλοΐα στην άγονη γραμμή. Εσείς είσαστε πολύ «γαλαντόμοι» στο εφοπλιστικό κεφάλαιο, σε εισαγωγικά…
      ΠΑΝΑΓΙΩΤΗΣ ΡΗΓΑΣ: Γράψτε το στην τροπολογία. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …-δεν θέλω να σας επιστρέψω τις επιθέσεις- εμείς είμαστε πιο αυστηροί. Όχι δεκαοκτώ, αλλά οκτώ θα υπάρχει στη σύμβαση και σας το δηλώνω. Είπατε «εντάξει, σας εμπιστευόμαστε, κύριε Κεφαλογιάννη, διότι έρχεσαι στη Βουλή και μας το ανακοινώνετε επισήμως. Τι θα γίνει με τον επόμενο;»Αυτό είναι το ερώτημά σας. 
      Πρώτον, δεν υπήρχε στο νόμο Παπουτσή. Η παράγραφος 5 του άρθρου 8 του ν. 2932 του κ. Παπουτσή –σας το λέει και η τροπολογία- δεν το αναφέρει. Δεύτερον, δεν το ζητήσατε, όταν υπήρξε η εξαετής σύμβαση δημόσιας υπηρεσίας. Αλλά, βρε αδελφέ, αυτό είναι το πρόβλημά σας για να ψηφίσετε; Να το βάλουμε και αυτό, αλλά όχι όπως το λέτε εσείς, όπως το λέμε εμείς: να είναι καινούργιο το πλοίο ή μέχρι οκτώ ετών. 
      Σας λέω, λοιπόν, προστίθεται εδάφιο με την εξής διατύπωση: «Κανένα πλοίο» -αυτό ήθελα να πω στον κ. Κατσιφάρα, αλλά δεν δέχθηκε τη διακοπή, στο Κοινοβούλιο είναι καλό να δεχόμαστε τις διακοπές, γιατί βοηθάει το διάλογο και τιμά και τον Βουλευτή του οποίου ζητάτε η άδεια να διακοπεί η ομιλία του για να δοθούν διευκρινιστικές εξηγήσεις- «υπόχρεο σε δωδεκαετή σύμβαση δημόσιας υπηρεσίας δεν θα υπερβαίνει το εικοστό έτος από τη δρομολόγησή του». Όχι το τριακοστό που λέτε εσείς, το εικοστό. Αυτή είναι η πρόθεσή μας. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, κάνετε προσθήκη, απ’ ό,τι κατάλαβα, στο άρθρο. Παρακαλώ να την επαναλάβετε, για να γραφτεί στα Πρακτικά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
      «Κανένα πλοίο υπόχρεο σε δωδεκαετή σύμβαση δημόσιας υπηρεσίας δεν θα υπερβαίνει το εικοστό έτος από τη δρομολόγησή του».
      ΠΡΟΕΔΡΟΣ (Άννα Μπενάκη-Ψαρούδα): Πού θα προστεθεί αυτό; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να το δω πρώτα κυρία Πρόεδρε. 
      Αυτό που θα πάρει δωδεκαετή σύμβαση δημόσιας υπηρεσίας θα είναι το μέγιστο οκτώ ετών. Δεν μπορεί να είναι πάνω από οκτώ ετών για να πάρει σύμβαση δωδεκαετή. 
      ΙΩΑΝΝΗΣ ΔΙΑΜΑΝΤΙΔΗΣ: Το βάζετε τώρα; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα προστεθεί στο τέλος της παραγράφου και σας παρακαλώ να προσχωρήσετε στη θέση της Νέας Δημοκρατίας και της Κυβέρνησης του Κώστα Καραμανλή. Να αφήσετε τη θέση σας το πλοίο να είναι το ανώτερο τριάντα ετών όταν θα λήξει η δωδεκαετής σύμβαση δημόσιας υπηρεσίας και να προσχωρήσετε στη δική μας θέση, το πλοίο να μη μπορεί να είναι παραπάνω από είκοσι ετών όταν αποδρομολογηθεί από τη δωδεκαετή σύμβαση δημόσιας υπηρεσίας. 
      Με κατηγορήσατε…
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε Υπουργέ, γιατί πρέπει να μπούμε και στο άλλο νομοσχέδιο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Ολοκληρώνω κυρία Πρόεδρε. 
      Γιατί γίνεται αυτό; Οι κυβερνήσεις του ΠΑ.ΣΟ.Κ. είχαν χρόνο να λύσουν αυτό το θέμα. Σας είπα ότι όταν μου θέτετε θέματα, θα παίρνετε απαντήσεις. Ποια είναι η απάντηση λοιπόν; Υπάρχει ανακοίνωση της Ευρωπαϊκής Επιτροπής του 2003, κυρίες και κύριοι συνάδελφοι, για τα μικρά νησιά κάτω των εκατόν πενήντα χιλιάδων κατοίκων. Τίποτα δεν έκαναν οι κυβερνήσεις του ΠΑ.ΣΟ.Κ. μέχρι τον Απρίλη του 2004 για να ψηφίσουν διάταξη στη Βουλή για την εξαετή σύμβαση δημόσιας υπηρεσίας που επιτρεπόταν μέχρι τότε. 
      Λίγο πριν το Πάσχα, βγήκε μια νέα διευκρινιστική ανακοίνωση της Ευρωπαϊκής Επιτροπής μετά από αίτημα και της Ελληνικής Κυβέρνησης και άλλων κυβερνήσεων -κατάλαβε η Ευρωπαϊκή Ένωση ότι πρέπει να εξυπηρετούνται τα νησιά, ακόμη και νησιά που έχουν μεταφορικό έργο μέχρι τριάντα χιλιάδων- και μας δίνει τη δυνατότητα να υπογράφουμε συμβάσεις μέχρι δώδεκα χρόνια. Έσπευσε λοιπόν άμεσα σε ένα μήνα η Ελληνική Κυβέρνηση να καταθέσει τη νέα τροπολογία για δωδεκαετία.
      Εσείς πού σκοντάφτετε; Γιατί αρνείστε να υλοποιήσουμε όλοι μαζί μια πολιτική για τη νησιωτική Ελλάδα, για την άγονη γραμμή με τη δική μας επιτυχία, την επιτυχία της Ευρωπαϊκής Τράπεζας Επενδύσεων, το χρηματοδοτικό πρωτόκολλο της οποίας μας δίνει τη δυνατότητα να κάνουμε έργα σε λιμάνια, που τα αφήσατε ορφανά για δεκαετίες σε όλο το Αιγαίο και να χρηματοδοτήσουμε τη διασύνδεση μεταξύ λιμανιών. Να ναυπηγηθούν δηλαδή νέα πλοία τα οποία χρηματοδοτούνται με 3,2% σταθερό επιτόκιο για είκοσι πέντε χρόνια με πενταετή, επταετή περίοδο χάριτος; 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ κύριε Υπουργέ. Παρακαλώ ολοκληρώστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με 3,2% σταθερό επιτόκιο, κυρίες και κύριοι συνάδελφοι. 
      Τι λέμε, λοιπόν, εμείς; Έχουμε ένα εργαλείο –το είπε ο κ. Δραγασάκης πολύ σωστά και συμφωνώ με πολλά απ’ αυτά που είπε και τελειώνω κυρία Πρόεδρε- …
      ΠΡΟΕΔΡΟΣ (Άννα Μπενάκη-Ψαρούδα): Τελειώνετε, κύριε Υπουργέ, γιατί σας είπα ότι παρεμβάλεται αυτή η συζήτηση σε άλλο νομοσχέδιο. Πρέπει να τελειώσουμε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχουμε τη δωδεκαετή σύμβαση δημόσιας υπηρεσίας. Το κράτος μπορεί να αργεί να πληρώνει, αλλά είναι καλοπληρωτής. Επίσης, χρηματοδότηση του 50% του κάθε πλοίου με τους προνομιακούς όρους, τους οποίους σας ανέφερα.
      Έχουμε κάνει κάτι που δεν κάνατε εσείς όλα αυτά τα χρόνια. Πήγαμε στην Ευρωπαϊκή Ένωση και είπαμε ότι θέλουμε ποιοτικά αναβαθμισμένη ακτοπλοΐα, ειδικά για την άγονη γραμμή. Πρέπει να εξαιρεθεί το ξενοδοχειακό κομμάτι από τις επιδοτήσεις.
      Συμφωνώ με τον κ. Δραγασάκη και είναι στις προθέσεις της Κυβέρνησης να βάλει στον αναπτυξιακό νόμο και τα πλοία. Απαγορεύεται μέχρι σήμερα, κύριε Δραγασάκη, διότι σκοντάφτει στην Ευρωπαϊκή Ένωση, όπου απαγορεύεται με Κανονισμό της Ευρωπαϊκής Ένωσης η ναυπήγηση πλοίων και η επιδότησή τους.
      Αυτά λοιπόν, τα τρία εργαλεία φιλοδοξούμε να λύσουμε άπαξ δια παντός. Τα πλοία της άγονης γραμμής, οι περίπου δώδεκα δηλαδή γραμμές για τις οποίες πρέπει…
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …. να προσφέρουμε αναβαθμισμένες υπηρεσίες
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ να δώσετε τη διάταξη και να προσδιορίσετε πού θα μπει.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γιατί βιαζόμαστε να ψηφίσουμε την τροπολογία; Βιαζόμαστε να ψηφίσουμε την τροπολογία, διότι μπορεί βεβαίως να προκηρύξουμε σε μια εβδομάδα τις άγονες γραμμές για δωδεκαετή σύμβαση και να έρθουν τρεις ή τέσσερις ή πέντε. Να έχουμε την ευκαιρία για δεύτερη προκήρυξη. Αυτό λέει η λογική. 
      Τη λογική των συναδέλφων του Ελληνικού Κοινοβουλίου όλων των κομμάτων επικαλούμαστε ώστε να υπερψηφίσουν αυτή την τροπολογία.
      Σας ευχαριστώ, κυρία Πρόεδρε.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και να τηρήσουμε και μία παράδοση να ψηφίζουμε ομόφωνα, ό,τι και να λέτε, τις προτάσεις του Υπουργείου Εμπορικής Ναυτιλίας.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. Να μας δώσετε τη διάταξη διατυπωμένη και να μας πείτε πού θα μπει.
      Το λόγο έχει ο κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κυρία Πρόεδρε, η συζήτηση γίνεται μέσα σ’ ένα περιβάλλον, όπου ο ελληνικός λαός και ιδιαίτερα οι κάτοικοι των νησιών και όσοι μεταβαίνουν στα νησιά για τουριστικούς λόγους βιώνουν τις συνέπειες της πολιτικής Κεφαλογιάννη. Είναι μια πολιτική που μετατρέπει ένα απλό ταξίδι σ’ έναν τουριστικό προορισμό σε οδύσσεια, που καθιστά εφιάλτη το όνειρο για τις διακοπές και υπονομεύει ευθέως την πιθανότητα τουριστικής ανάπτυξης των νησιών. 
      Εκείνοι που υπονομεύουν τον τουρισμό δεν είναι οι Βουλευτές μας που κάνουν ερωτήσεις, κύριε Κεφαλογιάννη, για τα προβλήματα της Κύθνου και της Κιμώλου, αλλά εκείνος που υπονομεύει τον ελληνικό τουρισμό για φέτος είστε εσείς και η Κυβέρνησή σας, με τους χειρισμούς που κάνατε, με την πολιτική που έφερε την ταλαιπωρία και τις βλάβες…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Υπάρχουν και καθρέπτες, κύριε συνάδελφε.
      ΧΡΗΣΤΟΣ ΠΡΩΤΟΠΑΠΑΣ: …με την πολιτική που έφερε τα ακριβά ναύλα, με την πολιτική που δημιούργησε την έλλειψη και στοιχειώδους προγραμματισμού στο χώρο της ναυτιλίας.
      Με αυτή την πολιτική, κύριε Κεφαλογιάννη, δεν υπάρχει συναίνεση. Με αυτή την πολιτική και με εσάς ειδικά δεν υπάρχει καμία εμπιστοσύνη. Δεν αποκαλέσαμε εμείς τον εαυτό μας «καραγκιόζη». Θέλω να το σημειώσετε αυτό. Άλλος είναι αυτός που αποκάλεσε εαυτόν «καραγκιόζη» και επειδή αυτόν τον χαρακτηρισμό τον είπε ιδιαίτερα υποτιμητικά, του τον χαρίζουμε και του λέμε ότι κατόπιν τούτου δεν σου έχουμε καμία εμπιστοσύνη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν χαρακτηρίζετε εμένα. Τον εαυτό σας χαρακτηρίζετε.
      ΧΡΗΣΤΟΣ ΠΡΩΤΟΠΑΠΑΣ: Απορώ πώς σας έχει εμπιστοσύνη και ο Πρωθυπουργός σας, διότι κανονικά έπρεπε να ισχύει το «μία βλάβη την ημέρα, τον Υπουργό τον κάνει πέρα» σ’ αυτές τις περιπτώσεις.
      Έρχομαι τώρα σε συγκεκριμένα ζητήματα. Πριν από αρκετά χρόνια και συγκεκριμένα από το 2002-2003 οι Υπουργοί του ΠΑ.ΣΟ.Κ. είχαν ζητήσει από την Ευρωπαϊκή Επιτροπή, στα πλαίσια αναθεώρησης του Κανονισμού, να δεχτεί τη δωδεκαετία.
      Κύριε Υπουργέ, αποχωρείτε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με έχετε τρέψει εις άτακτον φυγήν! Θέλω να συνεννοηθώ κάτι για εσάς.
      ΧΡΗΣΤΟΣ ΠΡΩΤΟΠΑΠΑΣ: Να συνεννοηθείτε για μένα! 
      Θα περιμένω, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Η Κυβέρνηση υπάρχει.
      ΧΡΗΣΤΟΣ ΠΡΩΤΟΠΑΠΑΣ: Πού είναι η Κυβέρνηση;
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός ξαναγυρίζει.
      Κύριε Υπουργέ, θα μείνετε;
      ΧΡΗΣΤΟΣ ΠΡΩΤΟΠΑΠΑΣ: Κυρία Πρόεδρε, εγώ δεν φαντάζομαι ότι θα μιλήσω χωρίς παριστάμενο Υπουργό…
      ΑΔΑΜ ΡΕΓΚΟΥΖΑΣ: (Δεν ακούστηκε).
      ΧΡΗΣΤΟΣ ΠΡΩΤΟΠΑΠΑΣ: Τι δουλειά έχει ο κύριος Καλογιάννης με τα ναυτιλιακά, κύριε Ρεγκούζα; Να μιλήσουμε τότε στον κ. Κεφαλογιάννη για τη φορολογία.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρωτόπαπα, συνεχίστε, σας παρακαλώ. Θα τα ξαναπείτε όταν έρθει ο Υπουργός.
      ΧΡΗΣΤΟΣ ΠΡΩΤΟΠΑΠΑΣ: Με συγχωρείτε, κυρία Πρόεδρε.
      Πριν από λίγο διέκοπτε. Η κ. Διαμαντοπούλου και ο κ. Σγουρίδης του είπαν ότι έχει τραμπουκική συμπεριφορά. Τι θέλει να του πω εγώ τώρα;
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρωτόπαπα, συνεχίστε και θα τα επαναλάβετε όταν έρθει ο Υπουργός.
      ΧΡΗΣΤΟΣ ΠΡΩΤΟΠΑΠΑΣ: Όχι, κυρία Πρόεδρε, αυτά που θα πω πρέπει να τα ακούσει ο κύριος Υπουργός. Ήρθε όμως ο κύριος Υπουργός.
      Έλεγα, λοιπόν, ότι πριν από αρκετά χρόνια η Κυβέρνηση του ΠΑ.ΣΟ.Κ. και οι τότε Υπουργοί ζήτησαν από την Ευρωπαϊκή Ένωση, στα πλαίσια τροποποίησης του Κανονισμού, να προβλεφθεί η δυνατότητα για τις γραμμές δημόσιας υπηρεσίας συμβάσεων μέχρι δώδεκα ετών.
      Η σχετική απάντηση ήρθε στις αρχές του 2004, μετά από αίτημά μας, όπως πριν από λίγο είπε συνάδελφος –νομίζω ο κ. Ρήγας- την οποία έχω εδώ και δεν μπορεί να αμφισβητήσει κανείς. Εκεί αναφερόταν ότι πράγματι επιτρέπεται να γίνουν συμβάσεις με μέγιστη διάρκεια δώδεκα έτη για τις γραμμές δημόσιας υπηρεσίας. Αυτό έγινε στα τέλη Ιανουαρίου του 2004.
      Επί δυόμισι χρόνια ζητούμε να εφαρμοστεί αυτή η δυνατότητα, την οποία με πολλή προσπάθεια –πρέπει να σας ομολογήσω- κατακτήσαμε και απευθυνόμαστε σε ώτα μη ακουόντων. Την ίδια ακριβώς πρόταση κάναμε το Νοέμβριο σ’ αυτήν εδώ την Αίθουσα, όταν ο κύριος Υπουργός έφερε την πρόταση για την παράταση των συμβάσεων από ένα σε έξι έτη. Τον ρωτήσαμε γιατί δεν κάνει χρήση τους μέχρι δώδεκα και δεν απήντησε. Βεβαίως, αναγκάζεται τώρα να προχωρήσει…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Δεν υπήρχε η δυνατότητα, κύριε συνάδελφε, από την Ευρωπαϊκή Ένωση. Δεν καταλαβαίνετε τα στοιχειώδη; 
      ΠΡΟΕΔΡΟΣ (Άννα Μπενάκη-Ψαρούδα):  Παρακαλώ, κύριε Υπουργέ, μην διακόπτετε.
      ΧΡΗΣΤΟΣ ΠΡΩΤΟΠΑΠΑΣ: Από εσάς δεν δέχομαι καμία διακοπή. 
      Μετά από τόσα χρόνια κάνει χρήση μιας δυνατότητας που υπήρχε και επί δυόμισι χρόνια και την αγνοούσε, επί δυόμισι χρόνια έκανε πως δεν την έβλεπε, επί δυόμισι χρόνια την είχε στο καλάθι των αχρήστων. Να, ο υπεύθυνος για την καθυστέρηση.
      Έρχομαι τώρα σ’ αυτή του την τροπολογία. Η τροπολογία γίνεται μέσα σε ένα συγκεκριμένο περιβάλλον. Δεν υπάρχει ακτοπλόος που να μην δηλώνει στο φιλικό του περίγυρο και στις εφημερίδες ότι «εμένα μου είπε ο Υπουργός ότι θα καταργήσει την τριακονταετία». Δεν υπάρχει ακτοπλόος που να μην συζητά ανοιχτά -βουίζει ο τόπος, το γράφουν όλες οι εφημερίδες- ότι «μας κλείνει το μάτι ο κ. Κεφαλογιάννης ότι θα καταργηθεί η τριακονταετία των πλοίων».
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Δεν σχετίζεται με την τροπολογία.
      ΧΡΗΣΤΟΣ ΠΡΩΤΟΠΑΠΑΣ: Γνωρίζουμε όλοι ότι υπάρχει ευθεία αμφισβήτηση του νόμου σ’ αυτό το σημείο. Γνωρίζουμε όλοι, κύριε Υπουργέ, ότι είναι μέσα στις προθέσεις σας να άρετε τη σχετική διάταξη, όπως έχετε -και το γνωρίζουν όλοι- διαβεβαιώσει ήδη ή αφήσει να εννοηθεί, τουλάχιστον προς τους ακτοπλόους. 
      Αυτό μας κάνει ιδιαίτερα φιλύποπτους. Δεν σας εμπιστευόμαστε, όπως δεν σας εμπιστεύεται ούτε ο ελληνικός λαός, όπως δεν σας εμπιστεύονται ούτε οι εργαζόμενοι στα πλοία, όπως δεν σας εμπιστεύονται ούτε οι ακτοπλόοι, όπως δεν σας εμπιστεύονται ούτε οι τουρίστες. Και γνωρίζετε πάρα πολύ καλά τι σύνθημα έχει γίνει το όνομα Κεφαλογιάννης για την ακτοπλοΐα και πέρυσι και φέτος. 
      Για να είμαστε συγκεκριμένοι, εάν πρέπει, εάν θέλετε να ψηφίσουμε αυτήν την τροπολογία, εμείς λευκή επιταγή δεν δίνουμε. Πρέπει να έχουμε συγκεκριμένες, καθαρές εξηγήσεις και καθαρές δεσμεύσεις. 
      Πρώτον, δεν νοείται σε καμία περίπτωση να συνδεθεί αυτή η τροπολογία με την κατάργηση της τριακονταετίας όλων των πλοίων. Άρα, θα πρέπει σαφώς να συμπεριληφθεί μέσα με τρόπο σαφή η διάταξη για τα τριάντα χρόνια, την οποία γνωρίζουμε πάρα πολύ καλά ότι έχετε ουσιαστικά, με τις συναντήσεις σας με τους ακτοπλόους, υπονομεύσει. 
      Δεύτερον, στη συγκεκριμένη περίπτωση, εφ’ όσον λέτε ότι θέλετε να γίνουν νέα πλοία, φέρτε μας να δούμε τη σχετική διάταξη πώς τη διατυπώνετε και να μπορέσουμε να συμπεράνουμε κατά πόσο είναι αξιόπιστη η τροπολογία. 
      Βεβαίως, θέλω να σας θυμίσω ότι δεν είναι μόνο το δώδεκα, είναι «μέχρι δώδεκα», άρα η όποια διάταξη πρέπει να ισχύει και για το έντεκα και για το δέκα, για το εννιά, το οκτώ, το επτά και το έξι, κύριε Υπουργέ.  Θα πρέπει, δηλαδή, σε κάθε περίπτωση, εάν θέλετε, στην αποδρομολόγηση να είναι όριο το είκοσι, σε κάθε περίπτωση της οποιασδήποτε σύμβασης δημόσιας υπηρεσίας που υπερβαίνει τα έξι χρόνια που έχουμε σήμερα, να υπάρχει το όριο των είκοσι ετών και όχι μόνο στα δώδεκα, σε κάθε περίπτωση να υπάρχει το όριο των είκοσι ετών. Και δεύτερον, το συνολικό ύψος της ζωής ενός πλοίου που κάνει σύμβαση δημόσιας υπηρεσίας και κάτω των έξι ετών να μην υπερβαίνει το τριάντα. Μόνο τότε μπορούμε να μιλάμε για καθαρές εξηγήσεις, μόνο τότε μπορεί να μιλάμε για καθαρές δουλειές και μόνο τότε μπορούμε να έχουμε μία τροπολογία που είναι αυτή που εμείς είχαμε δρομολογήσει το 2003 και το 2004. Από εκεί και πέρα, να βάλετε και τις σχετικές διατάξεις και τις σχετικές προϋποθέσεις ως γενική διάταξη, η οποία είχε γίνει με τη γνωστή μελέτη Σηφουνάκη και του κ. Ανωμερίτη νομίζω, με τη γνωστή μελέτη των Υπουργών του ΠΑ.ΣΟ.Κ. της περασμένης περιόδου. 
      Περιμένουμε, λοιπόν, την τελική διάταξη. Αυτή θα πρέπει να κατοχυρώνει την εικοσαετία στο έξι με δώδεκα και την τριακονταετία ρητά -γιατί δεν παίζουμε σ’ αυτό- και σε κάθε περίπτωση. Εάν αυτό το θέλετε, μπορούμε να το ψηφίσουμε, γιατί είναι δική μας πολιτική, όχι γιατί είναι δική σας, γιατί σ’ εσάς δεν έχουμε καμία εμπιστοσύνη. Εάν αυτό δεν το θέλετε, δεν είμαστε εμείς εκείνοι που θα δώσουμε την αίσθηση στον ελληνικό λαό ότι αυτός υποφέρει, αλλά κάποιοι εδώ μέσα τον κοροϊδεύουν, κύριε Κεφαλογιάννη.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
      Το λόγο έχει ο κ. Τασούλας. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, η απαίτηση του ΠΑ.ΣΟ.Κ., όπως εκφράστηκε δια του Κοινοβουλευτικού του Εκπροσώπου, να θέτει όρους στη διατύπωση της νομοθετικής πρωτοβουλίας της Κυβέρνησης, προκειμένου να την ψηφίσει το ΠΑ.ΣΟ.Κ., είναι μία ακόμη εκδοχή του κυβερνητισμού από τον οποίο πάσχει το ΠΑ.ΣΟ.Κ. κατά την κριτική εκείνων οι οποίοι επιθυμούν να του δώσουν διέξοδο στο αδιέξοδο και στην «άγονη γραμμή», στην οποία έχει περιέλθει. 
      Δεν νομοθετείτε μέσω όρων και δεν υπάρχει νομοθεσία με όρους. Η Κυβέρνηση σήμερα, για να καταλάβουμε, θέλει να βοηθήσει τις άγονες γραμμές να αποκτήσουν επαφή με την υπόλοιπη Ελλάδα. Για να αποκτήσουν επαφή με την υπόλοιπη Ελλάδα, πρέπει να γίνουν προσφορές και για να γίνουν προσφορές πρέπει αυτοί που θα τις κάνουν να αισθάνονται ότι εύλογα τους συμφέρει να τις κάνουν. Για να μην είναι οι άγονες γραμμές και οι άγονοι διαγωνισμοί, η Κυβέρνηση επιμηκύνει το χρόνο της συμβάσεως μισθώσεως δημόσιας υπηρεσίας, τη μίσθωση δηλαδή της άγονης γραμμής, την κάνει πιο ελκυστική, ώστε να γίνουν προσφορές και έτσι να εξασφαλίσει τα νησιά εκείνα, τα οποία σήμερα δεν εξυπηρετούνται. Τίποτε πιο απλό από αυτό, τίποτε πιο ξεκάθαρο από αυτό, τίποτε πιο χρήσιμο από αυτό, τίποτε πιο ειλικρινές από αυτό.
      Και όλα αυτά σήμερα προσπάθησε το ΠΑ.ΣΟ.Κ. να τα περιπλέξει σε απίστευτες ιστορίες και σε μία προσωπική, ανοίκεια επίθεση κατά του κ. Υπουργού, τον οποίο ισχυρίζονται ότι δήθεν δεν εμπιστεύονται. Εδώ δεν είναι θέμα προσωπικό του Υπουργού, εδώ είναι θέμα κειμένων, είναι θέμα του τι ψηφίζουμε. Και εδώ σήμερα ψηφίζουμε το να λυθεί ένα θέμα που ταλαιπωρεί επί σειρά ετών τα μικρά μακρινά νησιά που δεν βρίσκουν πλοιοκτήτες να υποβάλουν προσφορές για να ενωθούν μαζί τους.  Είναι απλούστατο αυτό και καλώς κάνει η Κυβέρνηση και το λύνει. 
      Όταν ο Καραγάτσης έγραψε το βιβλίο «Το χαμένο νησί» μιλούσε, βέβαια, για την Τήλο. Δεν ήξερε ότι θα επαληθευτεί -και όχι δυστυχώς μόνο για την Τήλο- από τη ναυτιλιακή πολιτική του ΠΑ.ΣΟ.Κ. αρκετές δεκαετίες μετά το θάνατό του.
      ΑΝΝΑ ΔΙΑΜΑΝΤΟΠΟΥΛΟΥ: Ο Καραγάτσης έγραψε και τη «Μεγάλη Χίμαιρα»!
      ΚΩΝΣΤΑΝΤΙΝΟΣ ΤΑΣΟΥΛΑΣ: Σήμερα αυτό το χαμένο νησί, αυτά τα χαμένα νησιά έχουν τη μοναδική πρόσφορη μέθοδο να αποκτήσουν επαφή με την Ελλάδα, με το κέντρο της Ελλάδας και επαφή μεταξύ τους. 
      Και το ΠΑ.ΣΟ.Κ., ακολουθώντας την πολιτική της «εξαγριωμένης συμπόρευσης» που ακολουθεί επ’ εσχάτων, θέτει όρους και λέει «θα το ψηφίσουμε, εάν γράψετε ότι θα γίνει με τόση ηλικία των πλοίων», το οποίο το ξεκαθάρισε ο κύριος Υπουργός, αλλά με αλλαγή των λέξεων. Αυτά δεν είναι σοβαρά πράγματα και αυτά δεν έχουν να κάνουν με την αντιμετώπιση τέτοιου θέματος από εκείνους οι οποίοι ευθύνονται για το γεγονός ότι αυτά τα νησιά είναι αποκομμένα από την υπόλοιπη Ελλάδα. 
      Ο κ. Κεφαλογιάννης εξήγησε ότι με μία δέσμη μέτρων, με ένα τρίπτυχο μέτρων εξασφαλίζεται κάτι το οποίο δεν είχε εξασφαλιστεί τα προηγούμενα χρόνια, εξασφαλίζονται καινούρια λιμάνια με υποδομές, εξασφαλίζεται χρηματοδότηση της ναυτιλίας και εξασφαλίζεται να γίνουν προσφορές, γιατί η δωδεκαετία θα προσελκύσει αιτήματα για σύνδεση με τα νησιά. Αντί γι’ αυτό, το ΠΑ.ΣΟ.Κ., το οποίο αναζητεί την κατάργηση της δικής του άγονης γραμμής, επαναλαμβάνει όρους, επαναλαμβάνει επιθέσεις προσωπικές κατά του κ. Κεφαλογιάννη, σαν να είναι το θέμα προσωπικό. Ούτε φιλύποπτοι είστε, όπως είπατε. Είστε παγκαχύποπτοι και δεν έχετε και νηφαλιότητα και μη έχοντας νηφαλιότητα, αδικείτε το θέμα, αδικείτε τους νησιώτες, αλλά αδικείτε και την προοπτική να αποκτήσετε αξιόπιστο λόγο και να βγείτε και εσείς επιτέλους από την «άγονη γραμμή» που σας έχει καταδικάσει ο ελληνικός λαός. 
      Τα ελληνικά νησιά σήμερα με την τροπολογία αυτή του κ. Κεφαλογιάννη βγαίνουν από την άγονη γραμμή. Το ΠΑ.ΣΟ.Κ. εξακολουθεί να είναι εκεί και δεν βλέπω καμία τροποποίηση της συμπεριφοράς του να το βγάζει. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θέλετε να διαβάσετε την τροπολογία; Να σας διευκρινίσω ότι δεν έχετε δικαίωμα δευτερολογίας, όπως δεν έχει και κανένας συνάδελφος. Αλλά εάν πρόκειται να…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ θα ήθελα να δευτερολογήσω.
      ΠΡΟΕΔΡΟΣ (Άννα Μπενάκη-Ψαρούδα): Όχι, δεν έχετε δικαίωμα. Εφόσον επιλέξατε αυτή τη διαδικασία της σύμβασης, δεν υπάρχει δικαίωμα δευτερολογίας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εντάξει, ωραία.
      ΠΡΟΕΔΡΟΣ (Άννα Μπενάκη-Ψαρούδα): Αλλά να διαβάσετε τη διάταξη, για να καταλάβουν οι συνάδελφοι που θα ψηφίσουν τι ακριβώς ψηφίζουν. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, στο τέλος της παραγράφου –και ελπίζω να γίνει αποδεκτό και από τους συναδέλφους της Αξιωματικής Αντιπολίτευσης- δεν θα τα κάνουμε τριάντα τα χρόνια, θα τα κάνουμε είκοσι. Και αυτό ελπίζω να μην είναι η διαφορά μας στο να μην ψηφιστεί η τροπολογία. 
      Στο τέλος της παραγράφου θα προστεθεί η εξής φράση: «Σε κάθε περίπτωση κανένα πλοίο υπόχρεο σε δωδεκαετή σύμβαση δημόσιας υπηρεσίας δεν θα υπερβαίνει το εικοστό (20ο) έτος από τη δρομολόγησή του».
      ΝΙΚΟΛΑΟΣ ΓΚΑΤΖΗΣ: Δηλαδή θα είναι είκοσι και δώδεκα ίσον με τριάντα δύο χρόνια; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δηλαδή θα είναι οκτώ χρονών το πλοίο που θα έλθει του χρόνου -αν βρεθεί κάποιο πλοίο μέχρι οκτώ ετών- συν δώδεκα ίσον με είκοσι.
      ΝΙΚΟΛΑΟΣ ΓΚΑΤΖΗΣ: Επομένως, δεν είναι είκοσι από τη δρομολόγησή του!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η πρόθεση της Κυβέρνησης είναι να ναυπηγηθούν νέα πλοία. Υπάρχει αυτή η δυνατότητα με το τρίπτυχο των μέτρων, το οποίο σας ανακοινώσαμε. 
      ΙΩΑΝΝΗΣ ΔΙΑΜΑΝΤΙΔΗΣ: Άλλη μια φορά να το διαβάσετε!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας το ξαναδιαβάζω άλλη μια φορά.
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, είναι σαφής ο Υπουργός και αυτά που λέει γράφονται στα Πρακτικά. Επομένως, δεν υπάρχει θέμα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να το διευκρινίσω, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Διαβάστε το άλλη μια φορά, κύριε Υπουργέ και τελειώνουμε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα το ξαναδιαβάσω.
      Σας λέω το γιατί, να φθάσουμε και στο δια ταύτα. Θα σας διαβάσω την προσθήκη. Η πρόθεση της Κυβέρνησης είναι να έχουμε νέα πλοία, τελείως καινούργια πλοία. Όμως υπάρχει η εξής δυνατότητα, γιατί τα νέα πλοία θέλουν τουλάχιστον δεκαοκτώ έως είκοσι μήνες –μπορεί και περισσότερο- για να ναυπηγηθούν. Αυτό μας έδειξε η έρευνα αγοράς που κάναμε. Υπάρχουν μερικά πλοία τα οποία μπορούν να δρομολογηθούν και είναι νέα, δυο, τριών, τεσσάρων, πέντε ετών.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, αυτά τα είπατε και στην πρωτολογία σας. Εξηγήστε τώρα ξανά τα χρόνια που δέχεστε ότι μπορεί να έχει ένα πλοίο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς τι θέλουμε; Θέλουμε όταν θα αποδρομολογηθούν, μετά τη δωδεκαετή σύμβαση δημόσιας υπηρεσίας, να μην είναι τριάντα ετών, όπως λέτε εσείς, που ορίζει ο νόμος του κ. Παπουτσή, αλλά να είναι είκοσι ετών. Διότι η τροπολογία δεν σχετίζεται με την ηλικία. Το θέμα της ηλικίας είναι στο νόμο του κ. Παπουτσή, παρότι δεν έκανε τίποτα η κυβέρνηση του ΠΑ.ΣΟ.Κ. για να φέρει νέα πλοία. 
      ΙΩΑΝΝΗΣ ΜΑΝΙΑΤΗΣ: Θα κάνει δευτερολογία πάλι, κυρία Πρόεδρε; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Να το διαβάσετε!
      ΠΡΟΕΔΡΟΣ (Άννα Μπενάκη-Ψαρούδα): Έληξε το θέμα. Διευκρινίστε, κύριε Υπουργέ, πού μπαίνει αυτή η διάταξη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μετά το νόμο Παπουτσή υπήρξε και η Συνθήκη της Στοκχόλμης. Κυρώθηκε στο Ελληνικό Κοινοβούλιο και είναι και αυτή νόμος του κράτους. Είναι τόσο απλό!
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, πού μπαίνει η διάταξη; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Στο τέλος της τροπολογίας.
      ΠΡΟΕΔΡΟΣ (Άννα Μπενάκη-Ψαρούδα): Όχι στο τέλος. Δεν μπορεί να μπει στο τέλος. Στο τέλος της πρώτης παραγράφου πρέπει να μπει, πριν από το «η προκήρυξη του διαγωνισμού δημοσιεύεται…κ.λπ.».
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι, συνεχίζει. Στο τέλος θα μπει, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Στο τέλος-τέλος; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τέλος-τέλος, ναι. 
      Διαβάζω: «Σε κάθε περίπτωση κανένα πλοίο υπόχρεο σε δωδεκαετή σύμβαση δημόσιας υπηρεσίας δεν θα υπερβαίνει το εικοστό (20ο) έτος από την αρχική δρομολόγησή του».
      ΧΡΗΣΤΟΣ ΖΩΗΣ: Είναι ξεκάθαρο. 
      ΠΡΟΕΔΡΟΣ (Άννα Μπενάκη-Ψαρούδα): Διευκρινίστηκε το θέμα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ πολύ, κυρία Πρόεδρε, και ελπίζω οι συνάδελφοι του ΠΑ.ΣΟ.Κ. να ψηφίσουν την τροπολογία.
      ΧΡΗΣΤΟΣ ΠΡΩΤΟΠΑΠΑΣ: Κυρία Πρόεδρε, θα ήθελα το λόγο.
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ! Δευτερολογίες δεν επιτρέπονται. Ο Υπουργός διάβασε απλώς τη διάταξη.
      ΧΡΗΣΤΟΣ ΠΡΩΤΟΠΑΠΑΣ: Εμείς είπαμε στον κύριο Υπουργό: Κανένα πλοίο που εκτελεί σύμβαση δημόσιας υπηρεσίας, οσαδήποτε και αν είναι τα έτη των συμβάσεων, δεν μπορεί να είναι πάνω από τριάντα έτη όταν αποδρομολογηθεί! Καθαρές κουβέντες!
      ΠΡΟΕΔΡΟΣ (Άννα Μπενάκη-Ψαρούδα): Αυτό είπατε εσείς, κύριε Πρωτόπαπα, το άλλο είπε ο Υπουργός. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Δηλαδή, να μην δρομολογηθούν πλοία στις Κυκλάδες, κύριε Πρωτόπαπα; Αυτό λέτε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, να διευκρινίσω κάτι.
      ΠΡΟΕΔΡΟΣ (Άννα Μπενάκη-Ψαρούδα): Όχι, τελείωσε η συζήτηση, κύριε Υπουργέ. Το διευκρινίσατε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας παρακαλώ, γιατί θα διευκολύνει και την ψήφιση. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, τελείωσε η συζήτηση!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μία φράση.
      (Θόρυβος στην Αίθουσα)
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Ο Στρίντζης ζητούσε δεκαετία και δεν του δόθηκε!
      ΧΡΗΣΤΟΣ ΠΡΩΤΟΠΑΠΑΣ: Σκυλοπνίχτες του …(δεν ακούστηκε) και του Αγούδημου δεν θέλουμε στο Αιγαίο!
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: …(δεν ακούστηκε)… επειδή υπάρχουν συμφέροντα!
      ΧΡΗΣΤΟΣ ΠΡΩΤΟΠΑΠΑΣ: Σας παρακαλώ!
      ΠΡΟΕΔΡΟΣ (Άννα Μπενάκη-Ψαρούδα): Κυρία Μανούσου, σας παρακαλώ!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μία φράση μόνο, κυρία Πρόεδρε.
      Κύριε Πρωτόπαπα, ρωτήστε τον κ. Ανωμερίτη και τον κ. Παπουτσή …
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρωτόπαπα, να μην έχουμε καθόλου πλοία …
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κυρία Μανούσου.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Όχι να ταλαιπωρούμαστε επειδή το θέλει το ΠΑ.ΣΟ.Κ.!
      ΠΡΟΕΔΡΟΣ (Άννα Μπενάκη-Ψαρούδα): Κυρία Μανούσου, ηρεμήστε, σας παρακαλώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό που ζητά, κυρία Πρόεδρε, ο κ. Παπουτσής ισχύει από τη νομοθεσία του 2001.
      ΠΡΟΕΔΡΟΣ (Άννα Μπενάκη-Ψαρούδα): Λοιπόν, κύριε Υπουργέ, τελείωσε η συζήτηση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα ψηφίσετε την τροπολογία για την άγονη γραμμή ή δεν έχετε θέση; 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Υπουργέ. 
      Κηρύσσεται περαιωμένη η συζήτηση επί της αρχής, του σχεδίου νόμου του Υπουργείου Εμπορικής Ναυτιλίας: «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, το νομοσχέδιο του Υπουργείου Εμπορικής Ναυτιλίας «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο» έγινε δεκτό επί της αρχής κατά πλειοψηφία.
      Ερωτάται το Σώμα: Γίνεται δεκτό το άρθρο πρώτο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, το άρθρο πρώτο έγινε δεκτό ομοφώνως.
      Ερωτάται το Σώμα: Γίνεται δεκτό το άρθρο δεύτερο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, το άρθρο δεύτερο έγινε δεκτό ομοφώνως.
      Ερωτάται το Σώμα: Γίνεται δεκτό το άρθρο τρίτο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, το άρθρο τρίτο έγινε δεκτό ομοφώνως.
      Ερωτάται το Σώμα: Γίνεται δεκτό το άρθρο τέταρτο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, το άρθρο τέταρτο έγινε δεκτό ομοφώνως.
      Ερωτάται το Σώμα: Γίνεται δεκτό το άρθρο πέμπτο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΠΑΓΚΑΛΟΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, το άρθρο πέμπτο έγινε δεκτό κατά πλειοψηφία.
      Ερωτάται το Σώμα: Γίνεται δεκτή η τροπολογία με γενικό αριθμό 681 και ειδικό 14, όπως τροποποιήθηκε από τον κύριο Υπουργό, η οποία θα αποτελέσει το έκτο άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, η τροπολογία με γενικό αριθμό 681 και ειδικό 14 έγινε δεκτή, όπως τροποποιήθηκε από τον κύριο Υπουργό, η οποία θα αποτελέσει το έκτο άρθρο του νομοσχεδίου, κατά πλειοψηφία.
      Ερωτάται το Σώμα: Γίνεται δεκτό το ακροτελεύτιο άρθρο το οποίο θα αποτελέσει και το άρθρο έβδομο του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Το ακροτελεύτιο άρθρο, το οποίο θα αποτελέσει και το άρθρο έβδομο του νομοσχεδίου έγινε δεκτό ομοφώνως.
      Συνεπώς, το νομοσχέδιο του Υπουργείου Εμπορικής Ναυτιλίας «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο» έγινε δεκτό επί της αρχής και επί των άρθρων κατά πλειοψηφία.
      Κύριε Υπουργέ, να προστεθούν στον τίτλο του νομοσχεδίου και οι λέξεις «και άλλες διατάξεις»; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Ερωτάται το Σώμα: Γίνεται δεκτό το νομοσχέδιο και στο σύνολο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς, το νομοσχέδιο του Υπουργείου Εμπορικής Ναυτιλίας «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο και άλλες διατάξεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Εισερχόμαστε στη συζήτηση του νομοσχεδίου του Υπουργείου Περιβάλλοντος, Χωροταξίας και Δημοσίων Έργων.
      Συνέχιση της συζήτησης επί των άρθρων και του συνόλου του νομοσχεδίου: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
      Το νομοσχέδιο αυτό ψηφίστηκε επί της αρχής στη συνεδρίαση της Τετάρτης 12 Ιουλίου 2006 και στη σημερινή συνεδρίαση θα συζητηθούν τα άρθρα του νομοσχεδίου ως ενότητα. Το νομοσχέδιο έχει δέκα άρθρα. Υπάρχουν, επίσης, πέντε υπουργικές τροπολογίες και είκοσι οκτώ εμπρόθεσμες τροπολογίες Βουλευτών.
      Κύριοι συνάδελφοι, προτείνω οι τροπολογίες 667/33, 668/34 και 697/36 να συζητηθούν από κοινού με τα άρθρα 2 και 9 αντίστοιχα στα οποία αναφέρονται.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, το Σώμα συμφώνησε, οι τρεις τροπολογίες που αναφέρονται στα άρθρα του νομοσχεδίου να συζητηθούν μαζί με τα άρθρα, όπως το λέει και η διάταξη του Κανονισμού.
      Θα μιλήσουν πρώτα οι Εισηγητές και οι Ειδικοί Αγορητές και θα ακολουθήσουν, μετά τους Εισηγητές και τους Ειδικούς Αγορητές, οι εναπομείναντες δεκαπέντε εγγεγραμμένοι επί της αρχής, οι οποίοι θα μιλήσουν και επί της αρχής και επί των άρθρων και στη συνέχεια θα μιλήσουν και όσοι τυχόν θα εγγραφούν ειδικά για τα άρθρα.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, θα μπορούσα να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Κύριε Ξανθόπουλε, με συγχωρείτε, έχετε κάποιες διορθώσεις.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, ζητώ συγγνώμη. Υπάρχουν κάποιες μικρές διορθώσεις-συμπληρώσεις. Τις έχουμε συζητήσει σε πρώτη φάση και στην Επιτροπή, αλλά έπρεπε να τις φέρουμε στην Ολομέλεια. Είναι ασήμαντες και παρακαλώ να μοιραστούν έγκαιρα, ώστε να είναι όλοι ενήμεροι.
      ΠΡΟΕΔΡΟΣ (Άννα Μπενάκη-Ψαρούδα): Καταχωρούνται στα Πρακτικά, κύριε Ξανθόπουλε, για να μην τις διαβάζετε όλες από την αρχή και διανέμονται στους συναδέλφους.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά τις προαναφερθείσες διορθώσεις - συμπληρώσεις, οι οποίες έχουν ως εξής:
      (Να φωτογραφηθούν οι σελ. 122-123)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η εισηγήτρια της Νέας Δημοκρατίας κ. Κόρκα-Κώνστα. 
      ΙΩΑΝΝΗΣ ΤΣΑΚΛΙΔΗΣ: Κυρία Πρόεδρε, θα τα συζητήσουμε όλα τα άρθρα μαζί;
      ΠΡΟΕΔΡΟΣ (Άννα Μπενάκη-Ψαρούδα): Είναι τα δέκα άρθρα του νομοσχεδίου και οι τρεις τροπολογίες που αναφέρονται σε άρθρα του νομοσχεδίου.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, σήμερα θα τα συζητήσουμε και τα δέκα άρθρα;
      ΠΡΟΕΔΡΟΣ (Άννα Μπενάκη-Ψαρούδα): Σήμερα και αύριο, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: Πρέπει να κάνουμε έναν καταμερισμό.
      ΠΡΟΕΔΡΟΣ (Άννα Μπενάκη-Ψαρούδα): Των άρθρων; Όχι, κύριε Γκατζή. Δέκα είναι τα άρθρα όλα-όλα.
      ΝΙΚΟΛΑΟΣ ΓΚΑΤΖΗΣ: Και θα συζητηθούν όλα μαζί;
      ΠΡΟΕΔΡΟΣ (Άννα Μπενάκη-Ψαρούδα): Ναι, βεβαίως.
      ΝΙΚΟΛΑΟΣ ΓΚΑΤΖΗΣ: Σε δώδεκα λεπτά που μας δίνετε, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα): Ναι, στα δώδεκα λεπτά. Έτσι γίνεται, όταν συζητούμε τα άρθρα μαζί.
      ΝΙΚΟΛΑΟΣ ΓΚΑΤΖΗΣ: Εμείς δεν θέλουμε να συζητηθούν μαζί. Αυτό σας λέω. Να βάλουμε τα άρθρα που αφορούν το Κτηματολόγιο. Τα υπόλοιπα άρθρα που είναι άλλες διατάξεις, θα τα συζητήσουμε εκ των υστέρων και αύριο να συζητήσουμε τις τροπολογίες ή αν μείνει χρόνος…
      ΠΡΟΕΔΡΟΣ (Άννα Μπενάκη-Ψαρούδα): Οι τροπολογίες θα συζητηθούν χώρια. Εκτός από τις τρεις που αναφέρονται σε άρθρα του νομοσχεδίου –που τα αλλάζουν δηλαδή- θα συζητηθούν χώρια οι τροπολογίες.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, λέω ότι έχουμε σήμερα και αύριο. Θα συζητήσουμε σήμερα το Κτηματολόγιο, γιατί έχουμε και άλλες διατάξεις μέσα και αύριο να πάρουμε τις άλλες διατάξεις και τις τροπολογίες. Γιατί μας συμπιέζετε τόσο; Σε δώδεκα λεπτά να συζητήσουμε για δέκα άρθρα; Μα, είναι το μεγαλύτερο έργο των έργων.
      ΠΡΟΕΔΡΟΣ (Άννα Μπενάκη-Ψαρούδα): Δεν θα είναι δώδεκα λεπτά. Στις περιπτώσεις αυτές είναι δεκαπέντε τα λεπτά. Επομένως άνεση υπάρχει.
      ΝΙΚΟΛΑΟΣ ΓΚΑΤΖΗΣ: Γιατί δεν δέχεστε αυτή την πρόταση; Να ρωτήσουμε και το Σώμα. Έτσι, θα είναι καλύτερη η διαδικασία.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, να ρωτήσουμε και το Σώμα εάν συμφωνούν γι’ αυτήν τη διαδικασία, όπως και τον Υπουργό.
      Δεν βλέπω να υπάρχει καμία αντίρρηση.
      ΚΩΝΣΤΑΝΤΙΝΟΣ ΒΡΕΤΤΟΣ: Κυρία Πρόεδρε, αν μου επιτρέπετε, θα ήθελα να πω κάτι για το χρόνο.
      ΠΡΟΕΔΡΟΣ (Άννα Μπενάκη-Ψαρούδα): Κύριε Βρεττέ, είστε ο εισηγητής. Το χρόνο θα τον έχετε. Δεκαπέντε λεπτά θα έχετε, κύριε Βρεττέ. Πόσο θέλετε;
      ΚΩΝΣΤΑΝΤΙΝΟΣ ΒΡΕΤΤΟΣ: Κυρία Πρόεδρε, ο χρόνος δεν φτάνει. Εδώ έχουμε δέκα άρθρα και τα αναλύουμε. Εάν θέλουμε να τα μπαλώσουμε, μπορούμε να φτάσουν και πέντε λεπτά. Όμως, εδώ έχουμε πολλή δουλειά να κάνουμε. Και γνωρίζω πολύ καλά ότι εσείς θέλετε να αναβαθμίσετε το κοινοβουλευτικό έργο και όχι να το υποβαθμίσετε. 
      Εγώ προσωπικά δεν προλαβαίνω όχι σε δεκαπέντε αλλά ούτε σε είκοσι πέντε λεπτά να κάνω τις παρατηρήσεις μου από την πλευρά του ΠΑ.ΣΟ.Κ. για τα δέκα άρθρα, όχι για τις τροπολογίες.
      Επομένως η άποψή μας είναι κανονικά να συζητήσουμε τα άρθρα πέντε και πέντε.
      ΠΡΟΕΔΡΟΣ (Άννα Μπενάκη-Ψαρούδα): Ο χρόνος είναι δεδομένος, κύριε Βρεττέ. Αύριο πρέπει να τελειώσει το νομοσχέδιο. Εάν θέλετε να μοιραστεί έτσι ο χρόνος εντός των δύο ημερών, εγώ δεν έχω αντίρρηση να δεχθώ μία άλλη κατανομή, αν συμφωνούν όλοι οι συνάδελφοι. Όμως, αύριο το νομοσχέδιο θα έχει τελειώσει μαζί με τις τροπολογίες.
      ΝΙΚΟΛΑΟΣ ΓΚΑΤΖΗΣ: Θα τελειώσει, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ακούω προτάσεις λοιπόν. Τι λέει ο κ. Μπένος;
      ΣΤΑΥΡΟΣ ΜΠΕΝΟΣ: Κυρία Πρόεδρε, επειδή κατά βάση το νομοσχέδιο είναι δύο διακριτές ενότητες, θα έλεγα να τις ξεχωρίσουμε, να ξεχωρίσουμε δηλαδή το Κτηματολόγιο με τον αντίστοιχο χρόνο. Να μη δώσουμε δηλαδή δώδεκα λεπτά. Να πάμε στα έξι λεπτά –λέω κατ’ οικονομία μία πρόταση- που να συμπεριλάβουν το Κτηματολόγιο και τα υπόλοιπα όλο το φάσμα των δημοσίων έργων και των τριών τροπολογιών.
      ΝΙΚΟΛΑΟΣ ΓΚΑΤΖΗΣ: Εσείς, κύριε συνάδελφε, ζητάτε λιγότερο χρόνο και απ’ αυτόν που λέει ο Κανονισμός.
      ΣΤΑΥΡΟΣ ΜΠΕΝΟΣ: Θέλω, όμως, να διευκρινίσουμε ότι στις τροπολογίες προφανώς δεν συμπεριλαμβάνεται η τροπολογία του άρθρου 9. Αυτό το λέω γιατί είναι η πιο σοβαρή.
      ΙΩΑΝΝΗΣ ΤΣΑΚΛΙΔΗΣ: Τη βάζει στο άρθρο 9.
      ΠΡΟΕΔΡΟΣ (Άννα Μπενάκη-Ψαρούδα): Βεβαίως συμπεριλαμβάνεται.
      ΣΤΑΥΡΟΣ ΜΠΕΝΟΣ: Τότε, υπάρχει ένα πρόβλημα κοινοβουλευτικής τάξεως. Διασπάται το σημαντικότερο θέμα που έχουμε να συζητήσουμε το διήμερο, που είναι ο Αχελώος, κυρία Πρόεδρε. Αυτές οι δύο τροπολογίες πρέπει να συζητηθούν ενιαία, γιατί την τροπολογία του άρθρου 9, αν τη συμπεριλάβουμε στο αρχικό σώμα των συζητήσεων και όχι των τροπολογιών, θα υπάρχει διάσπαση στην κοινοβουλευτική συζήτηση. 
      Θέλω να το προσέξετε αυτό.
      ΠΡΟΕΔΡΟΣ (Άννα Μπενάκη-Ψαρούδα): Κύριε Μπένο, αναφέρεται στο άρθρο 9. Όταν συζητείται το άρθρο 9, θα συζητείται και η σχετική τροπολογία. Δεν είναι δυνατόν να χωριστεί. Το λέει και ο Κανονισμός, ότι όταν η τροπολογία αναφέρεται σε συγκεκριμένο άρθρο του νομοσχεδίου, συζητείται μαζί με το άρθρο. Επομένως πώς θα το κάνουμε;
      ΣΤΑΥΡΟΣ ΜΠΕΝΟΣ: Το γνωρίζω πολύ  καλά και ως προς αυτό έχετε δίκιο. Εγώ αναφέρομαι στην ουσία, ότι δηλαδή...
      ΠΡΟΕΔΡΟΣ (Άννα Μπενάκη-Ψαρούδα): Κάντε μου την πρόταση. Τι προτείνετε;
      ΣΤΑΥΡΟΣ ΜΠΕΝΟΣ: Εγώ σας προτείνω να κρατηθεί το άρθρο 9 μαζί με τις τροπολογίες για τον Αχελώο, γιατί είναι ενιαίο το θέμα. Είναι σαν να διασπούμε κοινοβουλευτικά τη συζήτηση. 
      ΠΡΟΕΔΡΟΣ (Άννα Μπενάκη-Ψαρούδα): Θέλετε δηλαδή σήμερα να συζητηθούν όλα τα άλλα άρθρα με τις τροπολογίες τους και να μείνει χώρια το άρθρο 9; 
      ΣΤΑΥΡΟΣ ΜΠΕΝΟΣ: Να κρατηθεί το άρθρο 9 και να συζητηθεί με τις τροπολογίες, γιατί το άρθρο 9 σχετίζεται απολύτως με τον Αχελώο. Δεν μπορεί να διασπαστεί η συζήτηση. 
      ΠΡΟΕΔΡΟΣ (Άννα Μπενάκη-Ψαρούδα): Πάντως, το άρθρο 9 θα συζητηθεί σήμερα. Εάν θέλετε να το περιλάβουμε σήμερα, πολύ ευχαρίστως να το περιλάβουμε. Θέλετε να σταματήσουμε στο άρθρο 9; 
      ΣΤΑΥΡΟΣ ΜΠΕΝΟΣ: Νομίζω τότε ότι θα πρέπει να βρεθεί ένας άλλος τρόπος. Να κρατηθεί το άρθρο 9 και να συζητηθεί μαζί με τη δεύτερη τροπολογία για τον Αχελώο. Έτσι είναι το ορθό. Διαφορετικά δεν θα μπορέσουμε να οργανώσουμε τη συζήτηση. 
      ΠΡΟΕΔΡΟΣ (Άννα Μπενάκη-Ψαρούδα): Αυτό δεν μπορεί να γίνει, κύριε Μπένο, να σταλεί δηλαδή το άρθρο 9, που έχει την πολλή συζήτηση, όλο αύριο. Καθώς καταλαβαίνετε, αύριο είναι η τελευταία ημέρα συζήτησης του νομοσχεδίου. 
      ΣΤΑΥΡΟΣ ΜΠΕΝΟΣ: Μα, σας εξηγώ ότι αυτό που μονοπωλεί το ενδιαφέρον κοινοβουλευτικά είναι η συζήτηση για τον Αχελώο. Σας προτείνω, λοιπόν, κοινοβουλευτικά έναν τρόπο πρακτικό...
      ΠΡΟΕΔΡΟΣ (Άννα Μπενάκη-Ψαρούδα): Γι’ αυτό σας λέω και εγώ ότι θα ξεκινήσουμε σήμερα και θα φτάσουμε αργά, όσο χρειάζεται και αύριο πάλι θα το συζητήσουμε. Και να δώσουμε και ηυξημένο χρόνο, εάν θέλετε. Δεν υπάρχει αντίρρηση. 
      ΣΤΑΥΡΟΣ ΜΠΕΝΟΣ: Δεν έχω τέτοιο πρόβλημα. 
      ΠΡΟΕΔΡΟΣ (Άννα Μπενάκη-Ψαρούδα): Μα, ο χρόνος είναι το θέμα. 
      ΣΤΑΥΡΟΣ ΜΠΕΝΟΣ: Εγώ θέλω να διευκολύνω να γίνει η συζήτηση επί της ουσίας. 
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, πρέπει να καταλήξουμε. Αρχίζουμε τη συζήτηση επί όλων των άρθρων και των τριών τροπολογιών με άνεση χρόνου, δεκαπέντε λεπτά στους εισηγητές και οκτώ λεπτά...
      ΣΤΑΥΡΟΣ ΜΠΕΝΟΣ: Μας ζητήσατε τη γνώμη μας. Δεν θα τη λάβετε υπ' όψιν σας; 
      ΠΡΟΕΔΡΟΣ (Άννα Μπενάκη-Ψαρούδα): Ναι, αλλά βλέπω ότι δεν καταλήγουμε. 
      ΣΤΑΥΡΟΣ ΜΠΕΝΟΣ: Μα, και εμείς και το Κομμουνιστικό Κόμμα Ελλάδας προτείνουμε αυτό το πράγμα. Μας αγνοείτε; Δεν το καταλαβαίνω αυτό! Μάλιστα, σας το προτείνω με έναν τρόπο που σας διευκολύνει. Δεν θέλουμε να δυσκολέψουμε τη συζήτηση. Το γνωρίζουμε πολύ καλά ότι αύριο θα τελειώσει η συζήτηση. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Μπένο, κάνατε την πρότασή σας και εσείς και ο κ. Γκατζής και σας δίνω μια απάντηση. 
      ΣΤΑΥΡΟΣ ΜΠΕΝΟΣ: Βλέπω ότι δεν σας απασχολεί, όμως, καθόλου. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Τασούλας έχει το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Εγώ, κυρία Πρόεδρε, για λόγους ρεαλισμού τείνω να συμφωνήσω με τη δική σας πρόταση, διότι φοβούμαι ότι ακόμη και εάν ξεχωρίσουμε τα άρθρα του Κτηματολογίου από τις τροπολογίες του Αχελώου, πάλι οι συνάδελφοι που θα μιλούν επί του Κτηματολογίου θα αναφέρονται μοιραία, λόγω του δεσπόζοντος ενδιαφέροντος, για τον Αχελώο. Οπότε, αν θα γίνει συζήτηση, όπως λέτε εσείς, θα μπορεί κάποιος να μιλήσει και για το Κτηματολόγιο και για τις τροπολογίες, έχοντας λίγο παραπάνω χρόνο από το συνήθη. Συνεπώς προσωπικά συμφωνώ όχι να χωριστεί η συζήτηση, αλλά να συζητηθούν τα άρθρα μαζί με τις τροπολογίες, στην ίδια ενότητα, με αυξημένο χρόνο. 
      ΠΡΟΕΔΡΟΣ (Άννα Μπενάκη-Ψαρούδα): Προχωρούμε στη συζήτηση του νομοσχεδίου επί των άρθρων. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, μπορώ να κάνω μια ερώτηση; 
      ΠΡΟΕΔΡΟΣ (Άννα Μπενάκη-Ψαρούδα): Όχι, κύριε Γείτονα. Η κ. Ξηροτύρη δεν έχει μιλήσει. 
      Ορίστε, κυρία Ξηροτύρη, έχετε το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ θα συμφωνήσω με την πρόταση του κ. Μπένου, διότι πραγματικά το άρθρο 9, όταν ήρθε στην επιτροπή, δεν περιελάμβανε το ειδικό μέρος, το να καθορίσουμε τη λεκάνη διαχείρισης που αφορά την περιοχή του Αχελώου. Εδώ είναι, λοιπόν, το κρίσιμο σημείο. Γιατί πάμε εκεί, με αυτήν την τροπολογία, όταν το πνεύμα της ευρωπαϊκής οδηγίας είναι ότι φτιάχνουμε τις λεκάνες για να προστατεύσουμε τα οικοσυστήματα και όχι για να κάνουμε...
      ΠΡΟΕΔΡΟΣ (Άννα Μπενάκη-Ψαρούδα): Όχι επί της ουσίας, σας παρακαλώ, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βεβαίως, επί της ουσίας θα μιλήσω.
      ΠΡΟΕΔΡΟΣ (Άννα Μπενάκη-Ψαρούδα): Εντάξει, καταλάβαμε την άποψή σας. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Επομένως πρέπει πραγματικά αυτή η τροπολογία να κολλήσει με την τροπολογία για τον Αχελώο και ας μείνει το άρθρο 9 για την επόμενη συνεδρίαση. 
      ΠΡΟΕΔΡΟΣ (Άννα Μπενάκη-Ψαρούδα): Προχωρούμε στη συζήτηση επί όλων των άρθρων και των τροπολογιών, με ηυξημένο χρόνο ομιλίας και θα συνεχίσουμε και αύριο για όσο θέλετε. 
      Το λόγο έχει η εισηγήτρια της Πλειοψηφίας κ. Κόρκα. 
      ΑΝΔΡΕΑΣ ΜΑΚΡΥΠΙΔΗΣ: Ξεχωριστά οι τροπολογίες, κυρία Πρόεδρε; 
      ΠΡΟΕΔΡΟΣ (Άννα Μπενάκη-Ψαρούδα): Οι τρεις τροπολογίες που συνδέονται με άρθρα θα συζητηθούν μαζί με τα άρθρα, όπως προβλέπει ο Κανονισμός. Οι άλλες τροπολογίες θα συζητηθούν χωριστά. 
      ΙΩΑΝΝΗΣ ΤΣΑΚΛΙΔΗΣ: Δεν υπάρχουν άλλες.
      ΣΤΑΥΡΟΣ ΜΠΕΝΟΣ: Κυρία Πρόεδρε, γιατί μας αγνοείτε;
      ΠΡΟΕΔΡΟΣ (Άννα Μπενάκη-Ψαρούδα): Μα, δεν σας αγνοώ. Σας άκουσα, κύριε Μπένο, πολύ καλά.
      ΣΤΑΥΡΟΣ ΜΠΕΝΟΣ: Διαμαρτύρομαι πραγματικά και με εκπλήσσετε.
      ΠΡΟΕΔΡΟΣ (Άννα Μπενάκη-Ψαρούδα): Σας άκουσα και απορρίπτεται η πρότασή σας να πάει αύριο το άρθρο 9. Τελείωσε το θέμα.
      ΣΤΑΥΡΟΣ ΜΠΕΝΟΣ: Προσπαθούμε να σας διευκολύνουμε και έχετε μία απίστευτη εμμονή, που δεν την καταλαβαίνω. Θέλουμε να διευκολύνουμε τη συζήτηση. Δεν καταλαβαίνετε ότι θα διχαστούμε στην Αίθουσα, ότι δημιουργείται ένα πολύ σοβαρό πρόβλημα. Δεν το καταλαβαίνετε; 
      ΠΡΟΕΔΡΟΣ (Άννα Μπενάκη-Ψαρούδα): Τη διαχείριση της συζήτησης την αποφασίζει το Προεδρείο. 
      ΣΤΑΥΡΟΣ ΜΠΕΝΟΣ: Το ξέρουμε πολύ καλά. Είμαστε πολλά χρόνια και το γνωρίζουμε.
      ΠΡΟΕΔΡΟΣ (Άννα Μπενάκη-Ψαρούδα): Ακούω τις απόψεις σας... 
      ΣΤΑΥΡΟΣ ΜΠΕΝΟΣ: Το γνωρίζουμε, αλλά γνωρίζω ότι και ο Πρόεδρος δέχεται τις ευαισθησίες της Αντιπολίτευσης. Στο τέλος-τέλος είναι ένα από τα δικαιώματά μας. Δεν μπορείτε με τόση άνεση να μας αγνοείτε παντελώς.
      ΠΡΟΕΔΡΟΣ (Άννα Μπενάκη-Ψαρούδα): Ίσα-ίσα, δέχομαι να γίνει ανετότατη συζήτηση και με το χρόνο που ζητάτε. 
      ΣΤΑΥΡΟΣ ΜΠΕΝΟΣ: Θέλετε να επαναλάβω την πρότασή μας; Επιμένω ότι είναι πιο λειτουργικό, κυρία Πρόεδρε. Σας λέω. Πρώτη ενότητα: Κτηματολόγιο. Τα τρία πρώτα άρθρα. Μπορεί να είναι πέντε-έξι λεπτά.
      ΠΡΟΕΔΡΟΣ (Άννα Μπενάκη-Ψαρούδα): Το είπατε, κύριε Μπένο, το ακούσαμε. Πόσες φορές θα το πείτε; Δεν γίνεται δεκτό.
      ΣΤΑΥΡΟΣ ΜΠΕΝΟΣ: Μα, είναι πιο λειτουργική η συζήτηση έτσι. Θέλω να ακούσω και την άποψη των Υπουργών.
      ΠΡΟΕΔΡΟΣ (Άννα Μπενάκη-Ψαρούδα): Αυτό δεν είναι θέμα των Υπουργών, είναι θέμα της Βουλής. 
      ΣΤΑΥΡΟΣ ΜΠΕΝΟΣ: Θέλω να ακούσω εάν μπορεί να γίνει διάσπαση του άρθρου 9 με την τροπολογία του Αχελώου. Να μας πείτε, κύριοι Υπουργοί, για να ενημερωθεί και η κυρία Πρόεδρος.
      ΠΡΟΕΔΡΟΣ (Άννα Μπενάκη-Ψαρούδα): Κύριε Μπένο, διευκολύνετε τη συζήτηση. Χάνεται χρόνος με αυτόν τον τρόπο.
      ΣΤΑΥΡΟΣ ΜΠΕΝΟΣ: Μα, είναι σοβαρό το θέμα. Πολλές φορές η διαδικασία υπαγορεύει και την ουσία, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Χάνεται χρόνος από την ουσία της συζήτησης.
      ΣΤΑΥΡΟΣ ΜΠΕΝΟΣ: Μα, είναι αντιμετώπιση αυτή; Να μη μας λαμβάνετε καθόλου υπ’ όψιν σας;
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ πολύ! 
      ΣΤΑΥΡΟΣ ΜΠΕΝΟΣ: Τι παρακαλείτε; 
      ΠΡΟΕΔΡΟΣ (Άννα Μπενάκη-Ψαρούδα): Διευκολύνετε τη συζήτηση, για να έχουν και οι συνάδελφοι όλο το χρόνο που θέλουν.
      ΣΤΑΥΡΟΣ ΜΠΕΝΟΣ: Μα, αυτό προσπαθώ να κάνω, αλλά εσείς δεν καταλαβαίνετε τίποτα. 
      ΠΡΟΕΔΡΟΣ (Άννα Μπενάκη-Ψαρούδα): Κυρία Κόρκα, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, μπορούμε να αντιληφθούμε και εμείς οι Βουλευτές τι αποφασίσαμε; 
      ΠΡΟΕΔΡΟΣ (Άννα Μπενάκη-Ψαρούδα): Το είπαμε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Είμαστε βραδύνοες και δεν το καταλάβαμε! 
      ΠΡΟΕΔΡΟΣ (Άννα Μπενάκη-Ψαρούδα): Συζητούνται τα δέκα άρθρα του νομοσχεδίου και οι τρεις τροπολογίες που συνδέονται με τα άρθρα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ποιες είναι οι τροπολογίες; Να τις ονομάσετε, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα): Σας τις είπα τις τροπολογίες. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεύτερον, υπάρχει ουρά ομιλητών επί της αρχής. Θα γραφεί νέος κατάλογος για τα άρθρα; 
      ΠΡΟΕΔΡΟΣ (Άννα Μπενάκη-Ψαρούδα): Βεβαίως.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τουλάχιστον, να μας εξηγήσετε αυτά τα ζητήματα.
      ΠΡΟΕΔΡΟΣ (Άννα Μπενάκη - Ψαρούδα): Κύριε Γείτονα, είστε παλαιός κοινοβουλευτικός, έχετε χρηματίσει στο Προεδρείο και ξέρετε πολύ καλά πώς γίνεται αυτή η διαδικασία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ είμαι παλαιός, αλλά δεν είναι όλοι. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Γείτονα, σας παρακαλώ πολύ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν παίζεται το παιχνίδι μεταξύ Προέδρου και Κοινοβουλευτικών Εκπροσώπων. Η Βουλή είναι όλων των Βουλευτών, αν δεν κάνω λάθος. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η κ. Κόρκα.
      ΑΘΗΝΑ ΚΟΡΚΑ-ΚΩΝΣΤΑ: Κυρίες και κύριοι συνάδελφοι, θα ήθελα να δώσω κάποιες απαντήσεις όσο γίνεται πιο σύντομες, αναφορικά με τη συζήτηση που έγινε την προηγούμενη εβδομάδα επί της αρχής και αμέσως μετά θα περάσω στα άρθρα.
      Ειπώθηκε από συναδέλφους της Αντιπολίτευσης ότι έρχεται αυτό το νομοσχέδιο από την πλευρά της Κυβέρνησης, για να καλύψει «απραξία» της Κυβέρνησης της Νέας Δημοκρατίας. Εγώ θα απαντήσω σε αυτό, κυρίες και κύριοι συνάδελφοι, ότι τα στατιστικά στοιχεία διαψεύδουν συντριπτικά αυτήν την άποψη, διότι ξέρουμε τα στοιχεία που παρέλαβε από το Κτηματολόγιο, η νέα διακυβέρνηση στις 7.3.2004, με τριάντα έξι δήμους και 961.800 χιλιάδες στρέμματα σε τριακόσιες τρεις χιλιάδες τριακόσια ενενήντα έξι δικαιώματα, ενώ στις 28.2.2006, δηλαδή τέσσερις μήνες νωρίτερα από σήμερα σε λιγότερο ή ακριβώς σε δύο χρόνια, προχώρησε στους διακόσιους εξήντα ένα δήμους, σε 5,6 εκατομμύρια στρέμματα και 3,6 εκατομμύρια δικαιώματα.
      Επίσης, θέλω να σταθώ στο σημείο που ειπώθηκε ότι τα τέλη είναι αυξημένα, γιατί δεν εισπράχθηκαν τα τέλη όλο αυτό το διάστημα και επιβαρύνεται ο φορολογούμενος πολίτης, γιατί δηλαδή καλείται για άλλη μια φορά ο πολίτης να «βγάλει τα κάστανα από τη φωτιά»; Θα απαντήσω ως εξής: Δεν πραγματοποιήθηκε ποτέ η είσπραξη, που είχε προβλεφθεί από το νόμο του 1995, και οι κυβερνήσεις του ΠΑ.ΣΟ.Κ. δεν εισέπραξαν από το ΄95 μέχρι το 2004. Το έργο του Κτηματολογίου σήμερα είναι η απάντηση, είναι αυτοχρηματοδοτούμενο μέσω του τέλους και από πιστώσεις εθνικού προϋπολογισμού με συγκεκριμένο τέλος που είναι 35 ευρώ έναντι 30 ευρώ ή 10.000 δραχμών του 1995. Επικαιροποιημένα μετά από έντεκα χρόνια τα 30 ευρώ γίνονται 35. Αυτό το λέω όσον αφορά αυτό που ειπώθηκε ότι φορολογείται άγρια ο πολίτης. Βέβαια, ήρθε ο νόμος του 2003 για καθαρά προεκλογικούς σκοπούς –καταλαβαίνουμε όλοι μέσα σε αυτήν την Αίθουσα- που μείωνε το ποσό, το οποίο δεν εφαρμόστηκε ποτέ. 
      Γιατί το έργο, λοιπόν, είναι αυτοχρηματοδοτούμενο; Διότι πέρασε η περίοδος που χάθηκαν πόροι, πέρασε η περίοδος του Β’ Κοινοτικού Πλαισίου Στήριξης, η περίοδος εκείνη που η Ευρωπαϊκή Ένωση μας χρηματοδότησε, αλλά σταμάτησε να χρηματοδοτεί και επέβαλε πρόστιμα και μάλιστα το ίδιο ποσό με εκείνο το οποίο είχε δώσει. Δημιουργήθηκε, δηλαδή, το κακό προηγούμενο.
      Η Ευρωπαϊκή Ένωση αρνήθηκε μέσω του Γ΄ Κοινοτικού Πλαισίου Στήριξης να χρηματοδοτήσει την κτηματογράφηση και βρέθηκε αυτός ο τρόπος μέσω των οκτώ υποστηρικτικών δράσεων, μέσω του Προγράμματος «Κοινωνία της Πληροφορίας» για να μπορέσουμε να εισπράξουμε κάποια χρήματα. Επίσης, ειπώθηκε η φράση, «χάσαμε χρήματα». Το πρόστιμο δεν λέγεται, χάσαμε χρήματα που οφείλεται σε κάτι σημερινό, αλλά χάσαμε χρήματα, θέμα που οφείλεται σε κάτι απ’ το παρελθόν.
      Για την «άγρια» δε φορολόγηση θα σταθώ στην κοινωνική ευαισθησία της σημερινής Κυβέρνησης σε δύο τρία σημεία. Κατ’ αρχήν στη σημαντική πρόβλεψη για τις αγροτικές περιοχές, ώστε οι αγρότες μόνο δύο ιδιοκτησίες, ανεξαρτήτως απ’ όσες έχουν, να δηλώνουν. Άρα στηρίζεται η περιφέρεια, στηρίζονται οι αγροτικές περιοχές. Επίσης και το δημόσιο συνεισφέρει τα 250.000.000 ευρώ, αυτά που είναι βέβαια για την κτηματογράφηση της δικής του περιουσίας και τα 130.000.000 ευρώ που είναι για τη συμμετοχή του δημοσίου, διότι δεν μπορούμε να συγκρίνουμε αγροτική γη αντίστοιχα με αστική γη.
      Αυτές τις απαντήσεις όφειλα και να περάσω στα άρθρα, διότι στο θεσμικό πλαίσιο του Εθνικού Κτηματολογίου τα άρθρα 1, 2 και 3 αναφέρονται σ’ αυτόν το σημαντικό τομέα:
      Στο άρθρο 1: Τα στοιχεία θα συλλέγονται, θα ελέγχονται, θα διασταυρώνονται, θα καθορίζονται σαφείς κανόνες για την υποβολή δηλώσεων, θα ρυθμίζονται θέματα που σχετίζονται με την εκπρόθεσμη δήλωση, θα ρυθμίζονται τέλη κτηματογράφησης για μελλοντικά προγράμματα που προβλέπουν την αυτοχρηματοδότηση της κτηματογράφησης μέσω του τέλους κτηματογράφησης και την οικονομική ενίσχυση των κτηματολογικών γραφείων. Με μία ρεαλιστική, κατ’ ουσίαν αντιμετώπιση του όλου προβλήματος, καθώς και των δημοσιονομικών παραμέτρων, το τέλος θα είναι επαναλαμβάνω 35 ευρώ ανά δικαίωμα με εξαίρεση αποθήκες, γκαράζ που θα είναι 20 ευρώ, η ρύθμιση που αναφέρθηκε πριν για τις αγροτικές περιοχές που είναι σημαντική και το 1 τοις χιλίοις για το πέραν των 20.000 ευρώ αξίας του ακινήτου ανάλογα με τη ζώνη και την παλαιότητα, ούτως ώστε με το μεγαλύτερο ποσό, κορυφή δε θα είναι τα 900 ευρώ. Θα σημειωθεί εδώ ότι η αρχική πρόβλεψη –και ιδού επίσης μία κοινωνική ευαισθησία- ήταν το αναλογικό τέλος να είναι 1,4 τοις χιλίοις αντίστοιχα, αλλά λόγω της αύξησης των αντικειμενικών αξιών κατέληξε στο 1 τοις χιλίοις. Η καταβολή για κάθε έγγραφο θα είναι 5 ευρώ. Να θυμίσω ότι στο παρελθόν είχε προβλεφθεί 5.000 δραχμές, δηλαδή 15 ευρώ σημερινά. 
      Επίσης καθορίζονται διάφορα σημεία, όπως η διόρθωση των «πρόδηλων σφαλμάτων», που ήταν μία διαδικασία χρονοβόρα ως σήμερα με την προθεσμία άσκησης ένστασης δύο μηνών εγγράφως προς την επιτροπή ενστάσεων, η οποία αποτελείται από τον πρόεδρο, έναν νομικό πρωτοδίκη, δικηγόρο παρ’ εφέτη ή φύλακα μετεγγραφών και υποθηκών και ένα συμβολαιογράφο και από ένα αγρονόμο τοπογράφο και ακόμη έναν νομικό. Στη διαδικασία κρίσης θα μπορούν να παρευρίσκονται οι ενδιαφερόμενοι και τα αποτελέσματα θα κοινοποιούνται και στους ενδιαφερόμενους και θα δημοσιοποιούνται στο διαδίκτυο.
      Αίρονται τα προβλήματα έκδοσης πιστοποιητικών, ώστε να σταματήσει αυτή η ομηρία πολιτών που υπήρχε μέχρι σήμερα, γιατί χρειάζονταν πιστοποιητικά για συμβόλαια ή για προσκόμιση σε δικαστήρια.
      Δύο λόγια για το άρθρο 2: Ρυθμίσεις για την εύρυθμη λειτουργία Κτηματολογίου. Επιτυγχάνονται διαδικασίες δικαστικής διόρθωσης των εγγράφων του αγνώστου ιδιοκτήτου, όπως λέγονταν μέχρι σήμερα με την υποβολή διόρθωσης στο μονομελές πρωτοδικείο με εκούσια δικαιοδοσία, διότι κρίνονται μέσα σε λίγες μέρες. Μιλάμε για είκοσι μέρες σε υποθέσεις τέτοιου είδους, ώστε να απαλλάσσεται ο πολίτης.
      Πρωτοποριακή ρύθμιση αποτελεί το γεγονός ότι απλουστεύεται εντελώς η διαδικασία επίλυσης της διαφοράς μεταξύ του εμβαδού καταχωρηθέντος στο Κτηματολόγιο και του συμβολαίου με την εφαρμογή της αποδεκτής απόκλισης για την έκδοση αδείας ή για μεταβίβαση. Πέρα της απόκλισης βέβαια η διαφορά επιλύεται δικαστικά ή διοικητικά.
      Απλοποιούνται οι διαδικασίες των «πρόδηλων λαθών», δηλαδή σφαλμάτων απλών, ονοματεπωνύμων, αριθμών κ.λπ., με μία απλή αίτηση για να σταματήσει η ταλαιπωρία. Ορίζονται όροι κοινοποίησης προσφυγής ύστερα από απόρριψη και εκδίδεται κανονισμός λειτουργίας των μεταβατικών κτηματολογικών γραφείων για την καλύτερη εξυπηρέτηση των πολιτών, τις εσωτερικές αρμοδιότητες και τον τρόπο λειτουργίας.
      Στο άρθρο 3 για την εγκατάσταση των HEPOS, των σταθμών δηλαδή του ελληνικού συστήματος εντοπισμού ώστε αφ’ ενός μεν πρακτικά να μην εξέχουν του αντίστοιχου στερεού και, δεύτερον, να τηρούνται τα επιτρεπτά όρια ακτινοβολίας. Επισημαίνεται η υποχρέωση των μηχανικών σε βεβαίωσή τους στα τοπογραφικά διαγράμματα των ακινήτων για τη συμβατότητα ως προς το σχήμα, τα όρια και το εμβαδόν.
      Να σταθώ λίγο στο άρθρο 4, που περνάνε δηλαδή στις διαδικασίες αυτές οι οποίες αφορούν περισσότερο τα δημόσια έργα δηλαδή την εκτέλεση των δημοσίων έργων, που προτείνεται η ρύθμιση των «επί έλασσον» δαπανών, των δαπανών δηλαδή που προκύπτουν από τη μείωση του κόστους εργασιών από πλευράς εργολάβου και αξιοποιούνται σε άλλες εργασίες. Για την περαιτέρω αποφυγή απώλειας κοινοτικών πόρων ή εθνικών –το ζήσαμε αυτό κατά το παρελθόν- προτείνεται η χρήση των επί έλασσων δαπανών να πραγματοποιείται μέχρι ποσοστού 20% με τη σύμφωνη γνώμη τεχνικού συμβουλίου. Και κατ’ αυτόν τον τρόπο όπως θεσμοθετήθηκε και αποφεύγονται οι συμπληρωματικές συμβάσεις που έφερναν ένα έργο σε ποσοστό πάνω από 50%, θεσμοθετούνται τώρα και κανόνες γι’ αυτόν τον τομέα για να αποφεύγονται εντελώς οι ποινές που προέκυπταν από δαπάνες που δεν ήσαν «επιλέξιμες».
      Αντίστοιχα προχωρούμε στο αντικείμενο όσον αφορά την εγγραφή των εργοληπτικών εταιρειών στη Γ΄ τάξη του μητρώου εργοληπτικών επιχειρήσεων χωρίς το βασικό προαπαιτούμενο, δηλαδή την εμπειρία της επιχείρησης σε κατασκευαστικά έργα, δημοτικά, δημόσια ή ιδιωτικά. Με τον τρόπο αυτόν συνεπικουρείται η εξυγίανση στον τομέα των δημοσίων έργων και η δημιουργία του υγιούς ανταγωνισμού και όχι άνισου, όπως ίσχυε μέχρι πρότινος.
      Επιπροσθέτως, ο νομοθέτης σ’ αυτό το άρθρο επιλαμβάνεται στο θέμα της ακύρωσης των διαγωνισμών από την προϊσταμένη αρχή με την αιτιολόγηση ότι οι προσφορές δεν είναι ικανοποιητικές ή ότι δεν αποτελούν την πλέον συμφέρουσα λύση. Ακολούθως προβλέπεται η  συμμετοχή των εκπροσώπων των εργοληπτών σε τεχνικά συμβούλια των φορέων του δημόσιου τομέα, καθώς και των μελετητών, γεγονός που συμβάλλει στην επίτευξη μεγαλύτερης διαφάνειας κατά το διαγωνισμό αλλά και κατά την εκτέλεση του έργου.
      Ορίζονται οι μέρες των δημοπρασιών να είναι η Τρίτη με ώρα λήξης την 10η και η γνωστοποίηση για αλλαγή ημέρας να πραγματοποιείται έγκαιρα, δηλαδή πέντε μέρες νωρίτερα. Προστίθεται εκπρόσωπος των εργοληπτών και των μελετητών αντίστοιχα στη σύνθεση του τμήματος μελετών και κατασκευών του συμβουλίου δημοσίων έργων. Μπαίνει εκπρόσωπος των εργοληπτών στα υφιστάμενα τεχνικά συμβούλια του δημόσιου τομέα. Τίθεται η δέσμευση των προσφερόντων για έξι μήνες για προσφορές ανάθεσης δημοσίων έργων και όταν πρόκειται για τεχνικές προσφορές, τότε η ισχύς να είναι για δέκα μήνες. Σε αυτά όταν ενέχει προσυμβατικό έλεγχο νομιμότητος του Ελεγκτικού Συνεδρίου ο χρόνος βέβαια προσαυξάνεται κατά τρεις μήνες και στα έργα της συγχρηματοδότησης των μελετών κατασκευών ταυτόχρονα.
      Να σταθώ στο άρθρο 5 που τροποποιούνται κάποιες διατάξεις του ν. 3316/05 σχετικά με τις αμοιβές για ερευνητικές εργασίες, οι οποίες δεν μπορεί να είναι παραπάνω από το 15% του συνόλου της αμοιβής. Τροποποιούνται επίσης διατάξεις σχετικά με την ανάθεση των μελετών στις οποίες τίθενται περιορισμοί σχετικά με την ανάθεση συμφωνιών πλαισίων με μέγιστη αξία 20% των ετησίων πιστώσεων της αναθέτουσας αρχής χωρίς σ’ αυτές βέβαια να συμπεριλαμβάνονται οι φάκελοι προετοιμασίας κ.λπ.. 
      Απλοποιείται η διαδικασία έγκρισης της προκήρυξης διαγωνισμού για ανάθεση υπηρεσιών τεχνικού συμβούλου με τη γνωμοδότηση πλέον του τεχνικού συμβουλίου του αρμοδίου Υπουργείου. Αλλάζουν τα όρια για τις μελέτες στα 30.000 ευρώ και για συμβάσεις παροχής υπηρεσιών στις 15.000 ευρώ σ’ αυτά τα έργα που είναι όπως και οι μελέτες με τη «διαδικασία του επείγοντος», φυσικά με προκήρυξη προηγουμένως και εφόσον έχει δημοσιευθεί στην ιστοσελίδα του Τ.Ε.Ε. δέκα ημέρες πριν. Επιπρόσθετα, μεταβάλλεται η σύνθεση της γνωμοδοτικής επιτροπής μελετών. Προστίθενται μέλη από το Σύνδεσμο Ελληνικών Γραφείων Μελετών και από το Σύλλογο Μελετητών Ελλάδος και από το Σύλλογο Μελετητών Δημοσίων Έργων Κεντρικής Μακεδονίας, δηλαδή. 
      Δίνεται, επίσης, η δυνατότητα, ταυτόχρονα, επιστροφής παρακρατηθέντων ποσών, εγγυητικών επιστολών σύμφωνα με τις σχετικές υποχρεώσεις των συμβάσεων κατόπιν αιτήσεως των δικαιούχων.
      Ερχόμαστε στο άρθρο 6. Ένα σημαντικό κεφάλαιο λύνει ένα σημαντικό πρόβλημα χρόνων σχετικά με τα μηχανήματα των έργων. Στοχεύει στην επικαιροποίηση των τελών αδείας κυκλοφορίας των μηχανημάτων έργων που παρέμεναν χωρίς αναπροσαρμογή από το 1992 εφάπαξ και στην καταβολή του τέλους χρήσης κάθε έτους. Διακρίνει τα μηχανήματα σ’ αυτά που κυκλοφορούν στους δρόμους και τα άλλα που παραμένουν στους κλειστούς χώρους, δηλαδή εργοτάξια, λατομεία και δίνει και τέλος χρήσης γι’ αυτά τα μηχανήματα που κυκλοφορούν στους δρόμους, δηλαδή απαλλάσσονται τα περονοφόρα, τα ερπιστριοφόρα κ.λπ.. Λύεται δηλαδή ένα σημαντικό πρόβλημα της υποχρέωσης καταβολής τέλους από τον πραγματικό κάτοχο γιατί υπήρχαν πολλές περιπτώσεις με μηχανήματα που είχαν καταστραφεί ή μεταβιβάσεις που γίνονταν ενδιαμέσως και χανόταν κατ’ ουσίαν ο κάτοχος.
      Απαγορεύονται να πραγματοποιούν μεταφορές εκείνα τα μηχανήματα τα οποία δεν έχουν εγκριθεί γι’ αυτόν το σκοπό. 
      Το άρθρο 7 επιλαμβάνεται του σημαντικού θέματος της συντήρησης και ευθύνης των δημοσίων οδών. Κυρίες και κύριοι συνάδελφοι, από το 1955 με το ν. 3155, ο οποίος απέδιδε τις αρμοδιότητες συντήρησης των δημοσίων οδών, το πρόβλημα που υπήρχε έγκειτο στο προσδιορισμό του υπευθύνου, του εκάστοτε φορέα για τη συντήρηση. Αποσαφηνίζεται η ευθύνη και η αρμοδιότητα συντήρησης, είτε με υπουργική απόφαση είτε με απόφαση περιφερειαρχών. Οι οδοί πρωτεύουσας σημασίας της Αττικής είναι υπό την αρμοδιότητα του Υ.ΠΕ.ΧΩ.Δ.Ε.. Αναγκάζονται οι Ο.Τ.Α. να καταγράψουν το οδικό δίκτυο και σε ποιον ανήκει επακριβώς κάθε κομμάτι διευκρινίζοντας σαφώς την αρμοδιότητα του κάθε φορέα. Πέραν αυτού ορίζεται η τακτική διενέργεια ελέγχων του οδικού δικτύου ανά δεκαπενθήμερο από τους αρμόδιους φορείς, οι οποίοι οφείλουν να επιλαμβάνονται της βλάβης με αυτοψία για το βαθμό επικινδυνότητας και το βασικότερο να αποκαθίστανται εντός δέκα ημερών. Να θυμηθούμε όλοι παραδείγματα που έχουμε ζήσει και τι επιπτώσεις είχαν στη ζωή πάρα πολλών συνανθρώπων μας.
      Στο άρθρο 8 μέχρι τώρα σύμφωνα με το ν. 2744 του ΄99 η αρμοδιότητα για τον καθαρισμό και τη συντήρηση φρεατίων που ανήκε στο Υ.ΠΕ.ΧΩ.Δ.Ε. δινόταν στην Ε.ΥΔ.Α.Π. και ύστερα στους δήμους με προβλήματα στις πιστώσεις. Άρα αυτό θεωρείται ότι ήταν ένα αναποτελεσματικό σύστημα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κυρία Πρόεδρε, θέλω λίγο χρόνο. Δεν είχα δευτερολογήσει. Δεν έχω φθάσει στις τροπολογίες. 
      Οι έως τώρα εμπειρίες μας  για την καταστροφικότητα των πλημμυρών στη χώρα μας επιτάσσουν την εφαρμογή μιας στοχευμένης πολιτικής και ολοκληρωμένου σχεδιασμού. Μέσα στο πλαίσιο αυτό και ειδικά στην Αττική, εκτός της αρμοδιότητας της Ε.ΥΔ.Α.Π., ο καθαρισμός των φρεατίων υδροσυλλογής είναι πλέον αρμοδιότητα των δήμων, δηλαδή, αυτών των ανθρώπων που γνωρίζουν από κοντά τα προβλήματα και τις ανάγκες μέσω των υπηρεσιών τους. Οι νομαρχιακές αυτοδιοικήσεις θα είναι αρμόδιες για τον καθαρισμό των ρεμάτων καθώς και για επεμβάσεις εκτάκτων αναγκών παρακείμενων ρεμάτων. Η κεντρική συντονιστική επιτροπή επιλαμβάνεται πλέον του συντονισμού των μελετών και έργων και αναφέρεται στην αντιπλημμυρική προστασία με στόχο την όσο το δυνατόν αρτιότερη αντιμετώπιση των επικίνδυνων καιρικών φαινομένων των πλημμυρών.
      Το άρθρο 9 στα πλαίσια της ευρωπαϊκής οδηγίας 60 του 2000 ρυθμίζει το θέμα της διαχείρισης των υδατικών πόρων. Σύμφωνα με την οδηγία κάθε περιφέρεια θα μπορεί να προχωρεί στην εκπλήρωση ολοκληρωμένου σχεδίου διαχείρισης των λεκανών απορροής ποταμών έως στις 22.12.2009. Η βιώσιμη χρήση των υδατικών πόρων και η διαθεσιμότητά τους αποτελούν βασικές συνιστώσες για την υδροληψία περιοχών από λεκάνες απορροής υδάτων με συγκεκριμένο σχέδιο διαχείρισης. Είναι πολύ βασικό, συνεπώς, να ικανοποιούνται επιτακτικές ανάγκες ύδρευσης πόλεων, οικισμών από συγκεκριμένες λεκάνες απορροής με την αντίστοιχη έγκριση. Και έχουμε πάρα πολλά παραδείγματα και πρωτευουσών νομών με πάρα πολλούς κατοίκους που ταλαιπωρούνται χρόνια από τέτοια προβλήματα ύδρευσης. Μ’ αυτόν τον τρόπο δίνεται μία επιπλέον λύση. 
      Θα σταθώ στην τροπολογία μετά και το δεύτερο μέρος που αφορά  την εξαίρεση από την κατεδάφιση υφισταμένων κατασκευών στις κατασκηνώσεις, εφόσον διασφαλίζεται φυσικά το φυσικό περιβάλλον.
      Το άρθρο 10 αναφέρεται σε διατάξεις για το τέλος για παλιά προγράμματα κτηματογράφησης και είναι σημαντικό ότι το ελληνικό δημόσιο εξαιρείται βέβαια από την υποχρέωση του τέλους, διότι πληρώνει ούτως ή άλλως μέσω του προϋπολογισμού. 
      Να σταθώ λίγο σ’ αυτές τις τροπολογίες που είπαμε ότι θα συζητήσουμε σήμερα. Έχουμε την 667 που αναφέρεται στο Κτηματολόγιο, στην υποβολή περίληψης της εγγραπτέας πράξης για την καταχώρισή της στα κτηματολογικά φύλλα, ώστε να αποφευχθούν λάθη και επικαλύψεις και να λειτουργήσει απρόσκοπτα η κτηματογραφική διαδικασία. 
      Επίσης, έχουμε την 668 που προτείνεται για την «ΑΤΤΙΚΟ ΜΕΤΡΟ Α.Ε.», που ανέλαβε τη διοίκηση του ΜΕΤΡΟ Θεσσαλονίκης. Είναι άλλωστε πάρα πολύ λογικό, κυρίες και κύριοι συνάδελφοι, για τις διαφορές που μπορεί να προκύψουν από τις συμβάσεις εκτέλεσης έργων σχετικά με την περιοχή της Θεσσαλονίκης να είναι αρμόδια τα δικαστήρια της Θεσσαλονίκης. Αυτή η τροπολογία κινείται στα πλαίσια του ν.1418/1984 σύμφωνα με τον οποίο οι σχετικές διαφορές είναι δικαιοδοσίας των δικαστηρίων της περιφέρειας, όπου εκτελείται το κάθε έργο.
      Αντίστοιχα έχουμε την τροπολογία η οποία είναι συνυφασμένη με την αντιμετώπιση των αναγκών ύδρευσης και άλλων αναγκών μέχρι 22.12.2009, που προβλέπει ο ν. 3199 με την εναρμόνιση της οδηγίας, για να καλυφθούν επείγουσες δραστηριότητες στη διαχείριση των υδάτων που σχετίζονται με μία ή περισσότερες υδατικές λεκάνες απορροής, που φυσικά αφορούν μία ή περισσότερες περιφέρειες. Συνυφασμένη εκεί θα συζητηθεί αύριο η τροπολογία για το θέμα της εκτροπής του Αχελώου. 
      Έχουμε να συζητήσουμε και σοβαρές τροπολογίες, όπως είναι το θέμα του γηπέδου του Παναθηναϊκού αντιστοίχως και τις υπόλοιπες που θα συζητηθούν αύριο.
      ΠΡΟΕΔΡΟΣ (Άννα Μπενάκη-Ψαρούδα): Αυτές οι τροπολογίες είναι αύριο, κυρία εισηγήτρια.
      ΑΘΗΝΑ ΚΟΡΚΑ-ΚΩΝΣΤΑ: Ακριβώς. 
      Κλείνοντας, θα πω ότι το έργο του Κτηματολογίου είναι σύνθετο. Το Κτηματολόγιο αποτελεί το μεγαλύτερο από τα μεγάλα έργα. Υπάρχει πολιτική βούληση. Θα βρεθούν και βρίσκονται τρόποι να ξεπεραστούν σκόπελοι που μπορούν να μπουν εμπόδιο στην εξέλιξη του έργου. Οφείλουμε όλοι να προχωρήσουμε την ολοκλήρωση του Κτηματολογίου το συντομότερο δυνατό. Η ηγεσία του Υπουργείου Περιβάλλοντος Χωροταξίας και Δημοσίων Έργων προχώρησε και προχωρά με γοργούς ρυθμούς. Ο στόχος είναι να έχει και η χώρα μας όσο το δυνατόν ολοκληρωμένη παρέμβαση, γιατί δικαιούται να έχει Εθνικό Κτηματολόγιο που πραγματοποιείται με αυτοχρηματοδότηση, με νέες βάσεις, όσο γίνεται οικονομικότερα και όσο γίνεται ταχύτερα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα):  Κύριοι συνάδελφοι, διευκρινίζω, για να μην έχουμε παρεξηγήσεις, ότι η τροπολογία για τον Παναθηναϊκό και η τροπολογία για την έγκριση του σχεδίου μερικής εκτροπής του Αχελώου συζητούνται αύριο. Σήμερα συζητούνται τα κτηματολογικά γραφεία, το Αττικό Μετρό και τα θέματα υδροληψίας και μεταφοράς ύδατος λεκάνης ή λεκανών απορροής.
      Το λόγο έχει ο εισηγητής του ΠΑ.ΣΟ.Κ. κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Θα ήθελα να κάνω μία παρατήρηση  πάνω στην ομιλία της αγαπητής συναδέλφου. Τα 110.000.000, που ήταν ενταγμένα στο Γ΄ Κοινοτικό Πλαίσιο Στήριξης, ήταν ενταγμένα από το ΠΑ.ΣΟ.Κ. και χάθηκαν από τη Νέα Δημοκρατία. Αυτή είναι η  πραγματικότητα. 
      Επίσης, πριν προχωρήσω στην ανάλυση των άρθρων, θα ήθελα να κάνω μία καταγγελία. Σχεδόν σε όλες τις ημερήσιες εφημερίδες  -και τις περιφερειακές-  κυρίες και κύριοι συνάδελφοι, είδα μία διαφήμιση που λέει «το ένα χέρι νίβει το άλλο με το νερό του Αχελώου». Αυτό, κυρίες και κύριοι συνάδελφοι και κυρία Πρόεδρε, είναι πρωτοφανές. Δηλαδή, κατά τη διάρκεια που νομοθετούμε, να βάζουμε υποστηρικτικές διαφημίσεις για το θέμα που συζητούμε στις εφημερίδες, ώστε να κάνουμε τι; Να χειραγωγήσουμε τα μέσα ενημέρωσης; Να επηρεάσουμε τους Βουλευτές και τις αποφάσεις τους; Αυτό είναι απαράδεκτο και πρέπει να καταγγελθεί σαν κοινοβουλευτική τακτική. Και επειδή, κυρία Πρόεδρε, πιστεύω ότι θέλετε να αναβαθμίσετε το κύρος του Κοινοβουλίου, πρέπει να πείτε στον κ. Σουφλιά να μην επαναλάβει τέτοια πράγματα στο μέλλον. 
      ΑΝΔΡΕΑΣ ΜΑΚΡΥΠΙΔΗΣ: Ατόπημα!
      ΚΩΝΣΤΑΝΤΙΝΟΣ ΒΡΕΤΤΟΣ: Ναι, ατόπημα. 
      Ψηφίσαμε επί της αρχής, κυρίες και κύριοι συνάδελφοι, το νομοσχέδιο, γιατί είναι ένα νομοσχέδιο που παρακολουθεί τη φιλοσοφία μιας δικής μας μεγάλης υπόθεσης που ήταν το ελληνικό Κτηματολόγιο. Εμείς ξεκινήσαμε το Κτηματολόγιο, το συνεχίσαμε, το φθάσαμε σε ένα πολύ ψηλό σημείο και συνεπώς δεν έχουμε κανένα λόγο να μη δεχθούμε βελτιωτικές παρατηρήσεις πάνω στη διαδικασία αυτή. Βέβαια, η Νέα Δημοκρατία, το Εθνικό Κτηματολόγιο το οποίο ξεκίνησε και ανδρώθηκε επί ΠΑ.ΣΟ.Κ. το κατέταξε στην κατηγορία των μεγάλων «εγκλημάτων» που έγιναν επί ΠΑ.ΣΟ.Κ., δηλαδή, όπως είναι οι Ολυμπιακοί Αγώνες και τα μεγάλα έργα που έκανε το ΠΑ.ΣΟ.Κ.. Έτσι κατέταξε και το Κτηματολόγιο η Νέα Δημοκρατία. Την ίδια τακτική ακολούθησε. Κατηγόρησε το Κτηματολόγιο, όπως κατηγόρησε τους Ολυμπιακούς Αγώνες και είχαμε τα γνωστά προβλήματα, όπως κατηγόρησε τα έργα που μέχρι σήμερα πηγαίνει και εγκαινιάζει.
      Και θυμόμαστε και τον κ. Καραμανλή που είπε για τους Ολυμπιακούς Αγώνες «βοήθησε και το ΠΑ.ΣΟ.Κ. να γίνουν Ολυμπιακοί Αγώνες». Έτσι, λοιπόν, τώρα βοήθησε και το ΠΑ.ΣΟ.Κ. να γίνει το Κτηματολόγιο. Δεν βοήθησε το ΠΑ.ΣΟ.Κ. να γίνει το Κτηματολόγιο. Το Κτηματολόγιο ξεκίνησε και ανδρώθηκε επί ΠΑ.ΣΟ.Κ.. Εσείς βοηθάτε να συνεχιστεί, εάν βοηθάτε, γιατί φοβάμαι ότι με ορισμένες κινήσεις σας μάλλον δεν βοηθάτε. 
      Τώρα, μπαίνω στα άρθρα, γιατί ήδη έφαγα τρία λεπτά. Στο άρθρο 1, παράγραφος 10, διαφωνούμε με την αύξηση του τέλους στα 35 ευρώ και με το αναλογικό τέλος του 1‰. Διαφωνούμε, διότι δεν πιστεύουμε ότι ο προϋπολογισμός του έργου του Κτηματολογίου είναι σωστός. Ζητήσαμε και μας δόθηκαν πράγματι στοιχεία για τον προϋπολογισμό του έργου, που όμως δεν είναι καθόλου αναλυτικά και καθόλου πειστικά.
      Μπορεί ο προϋπολογισμός να ταιριάζει σε μέγεθος με εκείνον που έκανε το Τεχνικό Επιμελητήριο, αλλά εμένα προσωπικά, αυτό ιδιαίτερα μου δημιουργεί πολλές επιφυλάξεις και αμφιβολίες, για το εάν είναι σωστός ο προϋπολογισμός. Άλλωστε, υπάρχει και μία μελέτη ενός καθηγητή του πολυτεχνείου, ο οποίος λέει ότι μόνο από το 1‰, θα μαζευτούν 1.400.000.000 ευρώ. Δηλαδή ποσό τετραπλάσιο από εκείνο που προβλέπει ο προϋπολογισμός σας, που είναι περίπου 290.000.000 ευρώ. Θα μου πείτε, τον πιστεύεις αυτόν τον προϋπολογισμό; Μα, είναι καθηγητής του πολυτεχνείου, πιστεύω ότι έχει μια σοβαρότητα η άποψή του. Και όσον αφορά αυτό που είπε ο κύριος Υπουργός –το διάβασα στα Πρακτικά- ότι έχει δικούς του λόγους να υποστηρίζει κάτι τέτοιο ο καθηγητής του πολυτεχνείου,  δεν νομίζω ότι μπορεί να μας πείσει. 
      Εάν εισπράττατε, κύριοι Υπουργοί, τα 20 ευρώ που είχαμε βάλει στα δυόμισι χρόνια και μόνο οι τόκοι από τα λεφτά που θα είχατε μαζέψει, θα μπορούσαν να καλύψουν ένα μεγάλο μέρος από αυτά που εσείς ζητάτε από τους Έλληνες πολίτες με την αύξηση από τα 20 ευρώ στα 35 ευρώ. 
      Πάμε στο άρθρο 1. Υπάρχει και η κατάργηση της δεύτερης ανάρτησης. Κοιτάξτε, εδώ μπορούμε να δεχτούμε την κατάργηση της δεύτερης ανάρτησης με πολλές επιφυλάξεις. Δεν είμαστε καθόλου σίγουροι ότι θα περπατήσει αυτή η υπόθεση. Για να μη θεωρηθεί ότι αντιδρούμε σε μία προσπάθεια να μειωθεί ο χρόνος ολοκλήρωσης του Κτηματολογίου, θα μπορούσαμε να συμφωνήσουμε στο σημείο αυτό και να δεχτούμε τη δεύτερη ανάρτηση, πάντα επαναλαμβάνω, με πολλές επιφυλάξεις. 
      Άρθρο 3. Η παράγραφος 4 του άρθρου 3, σύμφωνα με τα όσα εξέθεσε και το Τεχνικό Επιμελητήριο της Ελλάδας, πρέπει να απαλειφθεί. Οι ευρύτατες νομοθετικές εξουσιοδοτήσεις προς τον Υπουργό αγγίζουν τα όρια της αντισυνταγματικότητας, ενώ το ίδιο το περιεχόμενο της ρύθμισης παραβιάζει την αρχή της ισότητας. Αυτά σε ό,τι αφορά το άρθρο 3. 
      Άρθρο 4. Το άρθρο 4 έχει ένα σημείο με το οποίο δεν θα μπορούσαμε να διαφωνήσουμε, διότι αυτό το είχαμε και εμείς συζητήσει και προωθήσει. Αναφέρομαι στις «επί έλασσον δαπάνες». Είναι μία υπόθεση που είχε ξεκινήσει και θα είχε ολοκληρωθεί, όπως είπε ο κ. Τσακλίδης στην ομιλία του, εάν δεν είχε παρεμβληθεί η υπόθεση Πάχτα, από τότε. Εδώ θα συμφωνήσουμε με τη ρύθμιση. Βέβαια υπάρχει κάτι που πρέπει να το πούμε. Να συμφωνήσουμε για το πλαφόν, για πάνω από το όριο της Ευρωπαϊκής Ένωσης. Τι νόημα έχει για κάτω από το όριο της Ευρωπαϊκής Ένωσης; Δεν έχουμε δηλαδή εμπιστοσύνη στους δημάρχους ή στους περιφερειάρχες, διότι μιλάμε πλέον για μικρά έργα. Γιατί να το επεκτείνουμε και στα έργα αυτά; Εάν δεν τους έχουμε εμπιστοσύνη, τότε γιατί με νόμο τους αυξάνουμε τα όρια των απευθείας αναθέσεων; Είναι και αυτό κάτι που πρέπει να το δούμε και στο οποίο θα χρειαζόταν μια απάντηση. 
      Δεν ξέρω, εάν έχει διορθωθεί η παράγραφος 2 του άρθρου 4, αλλά δεν υπάρχει εδάφιο 6 στην παράγραφο 8 του άρθρου 5 του ν. 1418/84. Δεν υπάρχει, το διορθώσατε; Δεν ήμουν εδώ την περασμένη εβδομάδα και δεν το έχω δει. 
      Άρθρο 4, παράγραφος 3. Εδώ πρόκειται για μία ολέθρια διάταξη. Αλλοιώνεται η νομική φύση των διαφορών που γεννώνται στα πλαίσια της κατασκευής ενός δημόσιου έργου. Εκτός από την προσφυγή, όπως ισχύει εδώ και πολλές δεκαετίες, χορηγείται στον ανάδοχο το δικαίωμα αγωγής. Είναι προφανές ότι η διάταξη εξυπηρετεί κάποιους, οι οποίοι δεν πρόφτασαν ή δεν μπόρεσαν ή για οποιονδήποτε άλλο λόγο δεν έκαναν προσφυγή. Αυτά που λέγονται στην αιτιολογική έκθεση είναι αστειότητες. Με προσφυγή ο ανάδοχος θα μπορούσε να επιδιώξει κάθε αξίωσή του, ακόμη και αυτή που αναφέρεται στην αιτιολογική έκθεση. Την άρνηση, δηλαδή, καταβολής του εργολαβικού ανταλλάγματος. Εάν περάσει η διάταξη στο δημόσιο, να είστε σίγουροι ότι το δημόσιο θα τιμωρηθεί πάρα πολύ με αυτό. Διότι κάθε καθυστέρηση της υπηρεσίας να απαντήσει σε οποιαδήποτε πρόσταση ακόμα και ανόητη ή ισχυρισμού του αναδόχου, θα οδηγήσει σε αγωγές και αποζημιώσεις. Τι σημαίνει αυτό; Πρώτα-πρώτα καθυστέρηση του έργου και, δεύτερον, μεγάλη απώλεια χρημάτων από το ελληνικό δημόσιο. Εάν θέλετε να υποστηρίξετε κάποιον με τη διάταξη αυτή, πείτε το, για να το βάλουμε εδώ, ότι ο άνθρωπος αυτός πρέπει να υποστηριχτεί. Να τοβάλουμε εδώ.
      Όσον αφορά το άρθρο 4 παράγραφος 6 α), αφήνετε ελεύθερη τη διοίκηση να ορίσει την προθεσμία εντός της οποίας ο ανάδοχος πρέπει να προσκομίσει τα δικαιολογητικά των οποίων έληξε η ισχύς. Οι τριάντα μέρες που έχει ο νόμος είναι υπεραρκετές. Εν πάση περιπτώσει, δεν είναι σωστό να μην τίθεται πλαφόν από το νόμο. Δηλαδή, αφήνουμε ελεύθερη τη διοίκηση να αποφασίζει! Και η διοίκηση μπορεί να λέει σ’ έναν εργολάβο ότι έχει περιθώρια ενός μηνός, σε έναν άλλον να λέει ότι έχει περιθώριο έξι μηνών και στον άλλον ένα χρόνο. Όμως, αυτά καταλαβαίνετε ότι αγγίζουν τα όρια της συναλλαγής της διοίκησης με τον κάθε εργολάβο. Πρέπει να μπει ένα όριο. Για παράδειγμα, θα έλεγα από έναν έως τρεις μήνες. Αυτό το καταλαβαίνω. Δεν καταλαβαίνω όμως το να τους αφήσουμε ανεξέλεγκτους. Είναι σαν να τους δημιουργούμε «ελκυστικές» διαδικασίες στη διάρκεια εκτέλεσης των έργων.
      Όσον αφορά το άρθρο 4, παράγραφος 9, δεν πρέπει να καταργηθεί η παράγραφος 14 του άρθρου 6 του ν. 3263/2004, η οποία ορίζει την εφαρμογή της κοινοτικής νομοθεσίας, όταν οι υπολειπόμενες(;) εργασίες υπερβαίνουν το όριο εφαρμογής των οδηγιών. Το επιχείρημα ότι διαγράφεται ως αυτονόητη, δεν λέει τίποτα, διότι τα αυτονόητα πράγματα αν είναι στο νόμο, πρέπει να μένουν και να μην τα βγάζεις. Αν τα βγάλεις, δημιουργείς υποψίες. Και δικαίως η Ευρωπαϊκή Ένωση θα πει ότι τα βγάζεις για να μην εφαρμόσεις την κοινοτική οδηγία. Αλλιώς, δεν έχει νόημα να τα βγάλεις. Αφού είναι αυτονόητο, άστο μέσα. 
      Όσον αφορά το άρθρο 4, παράγραφος 11, έχει γίνει καταγγελία από τους περισσότερους συναδέλφους μου για την τακτική που ακολουθεί το Υπουργείο να μπορέσει να ελέγξει το Ινστιτούτο Οικονομίας και Κατασκευών. Αυτό που γίνεται είναι απαράδεκτο. Υπήρχε ένα ινστιτούτο που λειτουργούσε με σωστό τρόπο και κάποια στιγμή αυτό το ινστιτούτο –το πενταμελές συμβούλιο- έβγαλε κάποια ανακοίνωση, η οποία αναφερόταν σε υφιστάμενα προβλήματα μελετών. Απ’ ό,τι φαίνεται αυτό δεν του συγχωρήθηκε και γι’ αυτό το λόγο η απόφαση ήταν με νομοθετική διαδικασία να το κάνουμε επταμελές από πενταμελές για να το ελέγξουμε. Τα άλλα πρόσωπα ήταν θεσμικά και δεν ελέγχονταν. Είναι απαράδεκτο αυτό που γίνεται και γι’ αυτό δεν το ψηφίζουμε. 
      Όσον αφορά το άρθρο 5 παράγραφος 1, με την παράγραφο 1 προσπαθούμε να κάνουμε το ν. 3316/2006 να δουλέψει, αλλά αυτό δεν γίνεται. Εδώ υπάρχει λάθος στη φιλοσοφία αυτού του νόμου. Συνεπώς αυτά που κάνετε, κατά την άποψή μας, είναι μπαλώματα και δεν πρόκειται να οδηγήσουν πουθενά.
      Πάμε τώρα στο άρθρο 5 παράγραφος 1β). Πρόκειται για την εφαρμογή των κριτηρίων της γνώσης των ιδιαιτέρων συνθηκών του τρόπου εκτέλεσης του προς μελέτη έργου που ο ν. 3316/2005 προβλέπει να εφαρμόζεται με ποσοστό βαρύτητας 20% στις μελέτες πάνω από 120.000 ευρώ. 
      Στο δικό μας νόμο είχαμε τα κριτήρια για μελέτες αμοιβής 81.000 και 40.000 ευρώ αναλόγως του φορέα, χωρίς οικονομική προσφορά. Με λίγα λόγια και για να καταλάβουμε περί τίνος πρόκειται, εδώ έχουμε το κριτήριο της εντοπιότητας των εργολάβων, που είναι σωστό κριτήριο. Σε μια περιφέρεια, σ’ ένα δήμο, γιατί να μην έχουν παραπάνω μόρια οι εργολάβοι που βρίσκονται εκεί, ώστε να αναπτυχθεί και η τοπική οικονομία;
      Εδώ όμως θέτετε υπό κρίση αυτό το πράγμα. Λέτε, αν το θέλει το τεχνικό συμβούλιο της περιφέρειας ή του Υπουργείου –ανάλογα- θα εφαρμόζεται το κριτήριο εντοπιότητας. Αν δεν το θέλει, δεν θα γίνεται. Αυτό σημαίνει ότι σε ένα δήμο, για παράδειγμα, που τον ελέγχουμε εμείς και έχουμε πέντε καλούς εργολάβους, μπορούμε να πούμε στο τεχνικό συμβούλιο ότι τα κριτήρια είναι εντάξει και μπορεί ο ντόπιος εργολάβος να λειτουργήσει. Σε άλλον που δεν τον ελέγχουμε, μπορεί το τεχνικό συμβούλιο να πει ότι τα κριτήρια αυτά δεν εφαρμόζονται. Αυτό είναι απαράδεκτο και πρέπει να φύγει. Είναι ρουσφετολογικό από τη φύση του! Και να μην το ξέρετε εσείς, θα το εκμεταλλευτούν αυτοί που θα το διαχειριστούν. 
      Στο άρθρο 5, παράγραφος 2, διευρύνεται το πεδίο εφαρμογής των συμφωνιών πλαίσιο. Εδώ, ίσως αν πούμε για τις προμήθειες, να έχει νόημα. Για παράδειγμα, θα μπορούσαμε να εφαρμόσουμε το νόμο για συμφωνία-πλαίσιο για τις προμήθειες των φαρμάκων. Όμως, ξέρετε πολύ καλά ότι αυτό δεν εφαρμόζεται στις μελέτες. Είναι ανεφάρμοστο. Και όχι μόνο είναι ανεφάρμοστο αλλά δημιουργεί καταχρήσεις, καταστρατηγήσεις του νόμου και διαφθορά. Θέλει προσοχή αυτό, όταν μιλάμε για τις μελέτες. 
      Όσον αφορά το άρθρο 5, παράγραφος 4, δεχτήκατε με το ν. 3316/2005 αυτό που ζήτησαν οι μελετητές και το Τεχνικό Επιμελητήριο για το φάκελο του έργου, με αποτέλεσμα να μην μπορεί να προκηρυχθεί μελέτη. Τώρα λέτε ότι αυτό θα το μετακινήσετε μέχρι την 1.1.2007. Πιστεύετε ότι θα μπορέσετε ανά την επικράτεια να δημιουργήσετε φάκελο; Εγώ αμφιβάλλω πάρα πολύ.
      Το άρθρο 7 αναφέρεται σε μεταβιβάσεις αρμοδιοτήτων από την κεντρική διοίκηση στην αυτοδιοίκηση. Όμως, αυτά –και ενώ δεν διαφωνούμε με τις  μεταβιβάσεις- πρέπει να τα συζητήσετε με την Κεντρική Ένωση Δήμων και Κοινοτήτων, ώστε να μπουν μέσα και οι πηγές των χρημάτων για να μπορούν οι άνθρωποι να κάνουν τη δουλειά τους. Αυτά δεν τα συζητήσατε. Εμείς καταψηφίζουμε αυτό το άρθρο, διότι δεν προβλέπονται στο νόμο πόροι για την Τοπική Αυτοδιοίκηση, ώστε να διαχειριστούν τις αρμοδιότητες που τους δίνετε.
      Στο άρθρο 8 έχουμε ήσσονος σημασίας παρατηρήσεις και για την οικονομία του χρόνου θα προχωρήσω στο άρθρο 9.
      Στο άρθρο 9 είχα προετοιμαστεί να πω μόνο μια παρατήρηση επειδή δεν ήξερα ότι θα συζητήσουμε την τροπολογία. Κατ’ αρχήν, η παράγραφος 2 περιλαμβάνει μια απαράδεκτη ρύθμιση που επιδιώκει να νομιμοποιήσει κτίσματα κατασκηνώσεων μέσα σε δάση. Αυτό δεν το δεχόμαστε. Είναι διάταξη αντισυνταγματική και την καταψηφίζουμε. 
      Όσον αφορά την τροπολογία, αυτή έχει ήδη καταγγελθεί και από τον Κοινοβουλευτικό μας Εκπρόσωπο κ. Μπένο και από τον εισηγητή μας κ. Σπηλιόπουλο, αλλά και απ’ όλους μου τους συναδέλφους που μίλησαν, απ’ ό,τι είδα στα Πρακτικά, την προηγούμενη εβδομάδα.
      Είναι απαράδεκτο να επιχειρούμε να καταστρατηγούμε την κοινοτική οδηγία με τέτοιο βάναυσο τρόπο. Εκείνο που κάνουμε ασφαλώς είναι ότι δεν θα εφαρμοστεί στην πράξη αυτό το πράγμα. Είναι προφανές! 
      Όμως, έχετε μεγάλη ευθύνη, κύριε Υπουργέ, διότι επί δυόμισι χρόνια δεν κάνατε αυτό που απαιτούσε η κοινοτική οδηγία. Έπρεπε δηλαδή να κάνετε όλα τα σχέδια διαχείρισης και να αποφασίσετε εσείς με προεδρικό διάταγμα, ώστε να μη φέρετε μέσα στη Βουλή πράγματα που δεν πρέπει να ψηφίσει. Αυτό που κάνατε εδώ είναι παρέλκυση, είναι ύποπτο και κυρίως παράνομο. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Μ’ αυτά, κυρίες και κύριοι συνάδελφοι, ολοκλήρωσα. Θα ήθελα να έχω λίγο περισσότερο χρόνο, όπως είπα και στην αρχή στην κυρία Πρόεδρο, αλλά δυστυχώς δεν προλαβαίνω. 
      Ολοκληρώσαμε τις παρατηρήσεις μας επί των άρθρων και βέβαια θα ήμασταν πολύ ευτυχείς αν είχαμε τις παρατηρήσεις του κυρίου Υπουργού, ώστε ορισμένα απ’ αυτά να διορθωθούν. Διαφορετικά, θα επιμείνουμε στα άρθρα που είπαμε ότι θα καταψηφίσουμε, παρά το γεγονός ότι, όπως είπαμε και στην αρχή, επί της αρχής είμαστε υπέρ. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον εισηγητή του ΠΑ.ΣΟ.Κ.. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Πρόεδρε, εγώ θ’ αρχίσω με τις τροπολογίες για τις οποίες η κυρία Πρόεδρος επέμενε να συζητηθούν μαζί με τα άρθρα. 
      Όσον αφορά την τροπολογία με αριθμό 668, με την οποία ζητείται όλες οι υποθέσεις που θα εκκρεμούν και θα προστρέχουν στα δικαστήρια για το μετρό Θεσσαλονίκης να είναι υπεύθυνα τα δικαστήρια Θεσσαλονίκης, δεν έχουμε καμία αντίρρηση. 
      Όσον αφορά την τροπολογία με αριθμό 667, εκεί που λέει ότι θα πρέπει να υπάρχει μία περίληψη για την κτηματογράφηση κ.λπ., έχουμε ένα ερώτημα. Δεν έχουμε αντίρρηση, αλλά θέτουμε το εξής ερώτημα, κύριε Υπουργέ: Τι θα γίνει στο μεταβατικό στάδιο; Θα χρειάζονται δύο περιλήψεις; Μία για το συμβολαιογράφο και μία για το Κτηματολόγιο; Και εκεί υπάρχει μία επιβάρυνση, ίσως των μικρών ιδιοκτησιών.
    Η άλλη τροπολογία είναι ενσωματωμένη στο νομοσχέδιο με το άρθρο 9. Θα τοποθετηθώ όταν φτάσουμε σ’ αυτό το άρθρο. 
    Θα ήθελα όμως να πω, κύριοι Βουλευτές, ότι το Κτηματολόγιο, όπως είναι κοινά αποδεκτό, είναι το μεγαλύτερο από τα μεγάλα έργα. Έτσι εμείς το αντιμετωπίζουμε και έτσι το κρίνουμε. Έτσι κρίνουμε και το περιεχόμενο το οποίο υπάρχει μέσα από τις διατάξεις του και που κατά την άποψή μας το καθορίζουν ως ένα εργαλείο και αυτό ταξικό το οποίο ουσιαστικά έχει πολυδιάστατες δυνατότητες για να παίξει ένα ρόλο, αν θέλετε. Ή θα είναι φιλολαϊκό εργαλείο για την ανάπτυξη, το σχεδιασμό κ.λπ., της χώρας, ή όπως λέμε έχει γίνει ένα νομοσχέδιο, ένα Κτηματολόγιο, συνέχεια του προηγούμενων πράξεων του Κτηματολογίου που είχε φέρει με τα τρία νομοσχέδια το ΠΑ.ΣΟ.Κ. όπου πραγματικά δεν είναι ένα εργαλείο για μια φιλολαϊκή ανάπτυξη, αλλά ένα εργαλείο το οποίο δίνει βορά τη δημόσια περιουσία στους επιτηδείους. Χώρια το ότι είναι και ταξικό. Θα τα πούμε αυτά. 
    Είναι απαραίτητο να γίνει ένα Κτηματολόγιο σωστό; Βεβαίως. Αυτό το Κτηματολόγιο καλύπτει τις ανάγκες που είπα; Δηλαδή, για τη φιλολαϊκή ανάπτυξη κ.λπ. μιας πολιτικής που θα είναι ενταγμένα ο σχεδιασμός, η ανάπτυξη οι προοπτικές και όλα αυτά με τις χωροθετήσεις, τους χαρακτηρισμούς χρήσεων γης κ.λπ.; Όχι. Και το λέω αυτό γιατί ένα σύγχρονο πολυδιάστατο αποδεικτικό και δυναμικό Κτηματολόγιο, κύριε Υπουργέ, θα μπορούσε πραγματικά να λύσει κύρια προβλήματα της ελληνικής κοινωνίας. Όπως επίσης θα μπορούσε να αποτελέσει στα πλαίσια ενός τέτοιου εθνικού Κτηματολογίου προϋπόθεση οι δασικοί χάρτες, όπου μέσα απ’ αυτούς θα προβλεπόταν η προστασία των δασικών οικοσυστημάτων.
    Ένα τέτοιο Κτηματολόγιο όμως, κύριοι συνάδελφοι, χρειάζεται μια άλλη πολιτική πολύ διαφορετική απ’ αυτήν που είχε και η προηγούμενη κυβέρνηση με τα κτηματολόγια όπως και η σημερινή. 
    Ορισμένες συγκεκριμένες παρατηρήσεις. Δεν προστατεύεται, κύριε Υπουργέ, η δημόσια περιουσία. Όλοι οι δείκτες προόδου και αξιολόγησης του Κτηματολογίου είναι το πόσα δικαιώματα θα μπουν στο σύστημα πληροφόρησης του Εθνικού Κτηματολογίου τονίζοντας μάλιστα ότι θα ξεκινήσει από τις αστικές περιοχές. Λες και αυτό ήταν το πρόβλημα. Λες και αυτό είχαμε ανάγκη, λες και αυτές ήταν οι προτεραιότητες: πώς θα καταγράψουμε τις αστικές περιοχές όπως το Παγκράτι, Κηφισιά, Κυψέλη κ.λπ., μέσα στο Κτηματολόγιο. 
    Οι δρομολογούμενες εξελίξεις, κύριοι συνάδελφοι,  συνδέονται με την ματαίωση της κατάργησης των δασικών χαρτών. Αλλά και αυτοί συνδέονται με την κατάργηση του τεκμηρίου του δημοσίου στα δάση και τις δασικές εκτάσεις. Δεν κατοχυρώνεται μια αμφισβητούμενη έκταση υπέρ του δημοσίου και αυτό ξεκίνησε από τα προηγούμενα Κτηματολόγια του ΠΑ.ΣΟ.Κ. και έφτασε μέχρι σήμερα. Ο ταξικός χαρακτήρας φαίνεται με την επιβολή δύο χαρατσιών ως πηγή χρηματοδότησης του έργου. 
    Επίσης, δυσκολεύει ακόμα περισσότερο το να κατοχυρώσουν οι μικροί, ιδιαίτερα, ιδιοκτήτες την περιουσία τους, την ιδιοκτησία τους, με την απλοποίηση που γίνεται των διαδικασιών και την κατάργηση της βάσης της δεύτερης ανάρτησης του χάρτη του Κτηματολογίου. Αυτό  ξέρετε ότι οδηγεί -κύριε Υπουργέ, έχουμε τέτοια παραδείγματα- σε αποκλεισμό στήριξης των δικαιωμάτων ιδιοκτησίας του δημοσίου σε συνδυασμό με τις τεράστιες ελλείψεις προσωπικού και μέσων.
Η μη ανάρτηση μειώνει το χρόνο οριστικοποίησης του χάρτη, άρα πιο γρήγορα προωθείται η κατοχύρωση ή το πέρασμα στην ατομική ιδιοκτησία.
      Δεν ήσασταν εδώ, κύριε Υπουργέ, όταν συζητούσαμε επί της αρχής το νομοσχέδιο, όπου είχα αναφέρει ότι το νομοσχέδιο αντιμετωπίζεται περισσότερο ως τεχνικό έργο και λιγότερο ως νομικό. Εμείς νομίζουμε ότι και τα δύο είναι πάρα πολύ σοβαρά και το νομοσχέδιο έχει τη δυνατότητα να αντιμετωπίζεται και νομικά εξίσου πολύ σοβαρά. Επειδή τα προηγούμενα νομοσχέδια είχαν ατέλειες, προχειρότητες και δεν είχαν ορισμένες βασικές διατάξεις που να κατοχυρώνουν την ιδιοκτησία, έχουν γίνει πάρα πολύ μεγάλα παρατράγουδα. Ανέφερα τις Φαρακλάδες της Κεφαλλονιάς, όπου δύο άτομα φερόμενοι ως ιδιοκτήτες, προσπαθούν να σφετεριστούν δύο χιλιάδες στρέμματα με ψευδομάρτυρες, καταπατώντας ιδιοκτησίες μικρών ιδιοκτητών, οι οποίοι είχαν το αμπελάκι τους, το χωραφάκι τους. Συμμετέχουν υπηρεσίες, ενώ λέγεται ότι είναι και η Αστυνομία μπλεγμένη, καθώς και η εταιρεία που έχει αναλάβει το Κτηματολόγιο. Έχουν γίνει καταγγελίες, έχω καταθέσει και τα έγγραφα. 
      Αυτό γίνεται, γιατί έχει τέτοια περιθώρια το νομοθετικό πλαίσιο. Ιδιαίτερα τώρα που ουσιαστικά κατοχυρώνεται η δεύτερη ανάρτηση, καταλαβαίνετε ότι στενεύουν τα περιθώρια. Λόγω της δεύτερης ανάρτησης, την παραμονή της πρόλαβαν οι κάτοικοι να εμποδίσουν το τελείωμα αυτής της απάτης, που ήταν τόσο καλά στημένη. Υπάρχει, επίσης, μεγάλο πρόβλημα και στο Γέρας της Λέσβου. Το 70% των ιδιοκτησιών είναι γραμμένο σε άλλους ιδιοκτήτες από τους πραγματικούς. 
      Αυτές τις δύο περιπτώσεις που είναι πάρα πολύ σοβαρές -και θα υπάρχουν πάμπολλες που ίσως δεν τις γνωρίζουμε- πρέπει να τις θεραπεύσουμε. Φυσικά το νομοσχέδιο δεν προβλέπει μέτρα θεραπείας. Τι μπορεί να γίνει; Κατά την άποψή μας να καταργηθεί ό,τι έχει γίνει σε αυτές τις δύο περιπτώσεις και να γίνει ένα νέο Κτηματολόγιο με νέα νομοθεσία.
      Επίσης, καταγράφονται στο νομοσχέδιο, κύριοι Βουλευτές, μόνο ιδιοκτησιακές πληροφορίες και όχι ο χαρακτήρας μιας έκτασης, που παραπέμπουν στους δασικούς χάρτες. Τους δασικούς χάρτες όμως, όπως ομολόγησε και ο Υπουργός κ. Σουφλιάς κατά τη συζήτηση που έγινε στην επιτροπή, δεν τους προβλέπει και αυτό το νομοσχέδιο, παρ’όλο που, όπως είπε, το θεωρεί προϋπόθεση για να γίνει το Κτηματολόγιο. Γιατί δεν τους προβλέπει; Είναι σαφέστατο και ομολογήθηκε. Θα πρέπει πρώτα να περάσει η αναθεώρηση του άρθρου 24, όπου φαίνεται ότι μαγειρεύεται πάρα πολύ μεγάλο φαγοπότι στις δασικές εκτάσεις και στα δάση, όπως και στις άλλες δημόσιες εκτάσεις (παραλίες, αιγιαλός κ.λπ.). Αφού αυτό το νομοσχέδιο δεν προβλέπει να γίνουν οι δασικοί χάρτες, δεν προβλέπει να ξεκινήσει διαδικασία, να καταγραφούν οι δασικές ιδιοκτησίες, οι αστικές ιδιοκτησίες, τα χωράφια, μετά την Αναθεώρηση του Συντάγματος, αφού αποχαρακτηριστούν μεγάλες εκτάσεις, ίσως να περάσει και μια διάταξη που θα προβλέπει να γίνουν και οι δασικοί χάρτες. Είναι εσκεμμένη η πολιτική που γίνεται και από τις προηγούμενες κυβερνήσεις και από αυτή για το πέρασμα ουσιαστικά της δημόσιας γης στους ιδιώτες. 
      Εξάλλου διαβάσαμε σήμερα στις εφημερίδες και ακούσαμε και στις τηλεοράσεις ότι η Κυβέρνηση προτίθεται να φέρει νομοσχέδιο, όπου καταπατημένες δημόσιες εκτάσεις πρέπει να αποδεικνύεται ότι είναι δημόσιες. Εν πάση περιπτώσει, αναγνωρίζει καταπατήσεις εκτάσεων από ιδιώτες και το αντιμετωπίζει με εισπρακτικό τρόπο και όχι με το γεγονός ότι δημόσιες εκτάσεις παραχωρούνται σε ιδιώτες, οι οποίοι είχαν το θράσος να τις καταπατήσουν.
      Μία άλλη παρατήρηση είναι, κύριοι Υπουργοί, ότι ο δημόσιος χαρακτήρας του Κτηματολογίου επέβαλε το Κτηματολόγιο να συντάσσεται και να λειτουργεί με την ευθύνη, την εγγύηση, τον έλεγχο και την καθοδήγηση του κράτους. Αυτό, όμως, δεν γίνεται. Κι εδώ έχουμε ιδιωτικοποίηση, η οποία διέπει τη διαδικασία του Κτηματολογίου, της κτηματογράφησης δηλαδή. Ουσιαστικά δεν διασφαλίζεται ο έλεγχος του κράτους μέσα από όλη τη διαδικασία του Κτηματολογίου. Αποτέλεσμα; Η ανάθεση σε ιδιώτες, σε συνδυασμό με την έλλειψη σωστών αρχών Κτηματολογίου, να επιτρέπει την παραπέρα ακόμα εκτεταμένη αυθαιρεσία και να οδηγεί τον κόσμο στα δικαστήρια.
      Από την άλλη, κύριοι Βουλευτές, θα ήθελα να τονίσω τον ταξικό χαρακτήρα –ο οποίος φαίνεται και σε άλλα, όμως, άρθρα- ιδιαίτερα με το χαράτσι που επιβάλλετε. Τριάντα πέντε ευρώ θα δώσει ο κάθε μικροϊδιοκτήτης, ένας που έχει στη Θεσσαλία –γιατί έχουμε και μικρές ιδιοκτησίες χωραφιών- είκοσι, τριάντα στρέμματα. Έχουμε όμως και τσιφλικάδες με ενιαία έκταση, η οποία φτάνει, κύριε Υπουργέ, και τα χίλια στρέμματα. Αυτοί θα πληρώσουν 35 ευρώ, γιατί είναι μία ιδιοκτησία.
      Δεν υπάρχει έστω μία κλίμακα, που να διέπει τελικά το μέγεθος της περιουσίας, το μέγεθος του ακινήτου που κτηματογραφείται, ούτως ώστε να έχει ένα ταξικό καταμερισμό της δαπάνης του Κτηματολογίου, που έρχεται με τις εισφορές αυτές, να αυτοχρηματοδοτηθεί το έργο. 
      Δεν λέω για το πόσο θα είναι επιπλέον, αν πάρουμε τα 5.800.000, που αναφέρετε ότι θα γίνει με την πρώτη φάση κ.λπ., επί 35, για το πόσα χρήματα θα μαζευτούν. Δεν μπαίνω σε τέτοιες διαδικασίες. Μπαίνω στο ότι η ταξική πλευρά της πολιτικής της Νέας Δημοκρατίας φαίνεται και με αυτό το νομοσχέδιο, με το χαράτσωμα που κάνει στους ιδιοκτήτες. Μα, θα μου πείτε, υπάρχει από εκεί και πέρα το 1 τοις χιλίοις επί της περιουσίας του ακινήτου. 
      Κύριε Υπουργέ, δείτε το. Ένα οικόπεδο που αγόρασε ένας από τα λαϊκά στρώματα πριν από δέκα χρόνια και δεν μπόρεσε να χτίσει, αν το πήρε 10.000.000, σήμερα, με τις ανατιμήσεις της γης κ.λπ., έχει φτάσει τα 50.000.000 περίπου. Λέω έναν αριθμό. Παράδειγμα φέρνω. Γι’ αυτά τα 50.000.000 με το ένα τοις χιλίοις θα πληρώσει 500 ευρώ.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Θα του αφαιρέσουμε…
      ΝΙΚΟΛΑΟΣ ΓΚΑΤΖΗΣ: Θα του αφαιρέσουμε. Λέω για το επιπλέον. Να του αφαιρέσουμε τα είκοσι. Θα πληρώσει ένα ποσό. Δεν θα είναι πεντακόσια; Θα είναι τριακόσια. 
      Το μέγεθος, όμως, της επιβολής του ποσοστού 1 τοις χιλίοις δεν ξεπερνά, λέει, τα 900 ευρώ. Δηλαδή, ένας που έχει μία ιδιόκτητη πολυκατοικία, θα πληρώσει 900 ευρώ, γιατί φαίνεται ιδιόκτητη, δική του όλη και δεν έχει κάνει ίσως και κάθετη ιδιοκτησία για να τα μοιράσει, να τα διαιρέσει. Θα πληρώσει λοιπόν αυτός 900 ευρώ και θα πληρώσει και ένας που έχει ένα διαμέρισμα και που σήμερα εκτιμάτε άλφα ποσό, ίσως το μισό από αυτόν. Ποια είναι η διαφορά;
      Το Κτηματολόγιο, κατά την άποψή μας, ένα εθνικό Κτηματολόγιο, όπως ακριβώς το περιέγραψα στην αρχή της τοποθέτησής μου, θα πρέπει τελικά να χρηματοδοτείται από τους μεγαλοϊδιοκτήτες και ό,τι υπολείπεται από το κράτος. Δεν μπορεί να μπαίνει στην ίδια διαδικασία αντιμετώπισης των μικρών και των μεγάλων.
      Να έρθω, κύριε Υπουργέ, στα υπόλοιπα άρθρα και να ξεκινήσω από το άρθρο 3, παράγραφος 4. Εδώ ό,τι λέει το Κτηματολόγιο, με την εξουσιοδότηση που ζητάει ο Υπουργός, μπορούν να αναθεωρηθούν όλα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Την ανοχή σας, κύριε Πρόεδρε.
      Εμείς δεν συμφωνούμε μία τέτοια εξουσιοδότηση να δοθεί εν λευκώ στον οποιονδήποτε Υπουργό.
      Έρχομαι τώρα στο άρθρο 4 για τα δημόσια έργα, μελέτες κ.λπ.. Κι εδώ γίνεται μία προσπάθεια ανάδειξης ακόμα περισσότερο, συγκέντρωσης και συγκεντροποίησης κεφαλαίων και μεγάλων έργων στις μεγάλες εταιρείες. Και γίνεται ακόμα πιο προβληματικός ο ρόλος και η ζωή, αν θέλετε, των μικρών επιχειρήσεων. Το ένα είναι αυτό.
      Δεύτερον, λέει ότι θα πρέπει η αναθέτουσα αρχή να βάλει και όρους για το 30% του έργου ότι μπορεί να δοθεί σε έναν μικρό υπεργολάβο. Εδώ το γεγονός και μόνο ότι θα πρέπει να προϋπάρχει ο υπεργολάβος, ο οποίος θα φαίνεται μέσα στη σύμβαση, καταδεικνύει τι παζάρι θα γίνει πριν ακόμα την ένταξή του και τη συμφωνία του μικρού υπεργολάβου και πόσο επώδυνη θα είναι γι’ αυτόν η σύμβαση που θα υπογράψει με τον ανάδοχο. Δεν συμφωνούμε καθόλου με τέτοιες διατάξεις. Επίσης, θα ήθελα εδώ να πω για το ίδιο άρθρο ότι υπάρχει το Ι.Ο.Κ.. Έγινε παρατήρηση και από τους προηγούμενους και δεν ξέρω γιατί το αλλάζετε. Σας διευκολύνει περισσότερο αντί των πέντε να είναι επτά κ.λπ.; Τι ρόλο θα παίξει, αν θα είναι πέντε ή αν θα είναι επτά; 
      Στο άρθρο 5, κύριε Υπουργέ, στην παράγραφο 1 λέτε ότι κατ’ εξαίρεση είναι δυνατόν να περιλαμβάνονται αμοιβές για την εκτέλεση ερευνητικών εργασιών στην προεκτιμώμενη αμοιβή και αντίστοιχα στην οικονομική προσφορά των διαγωνιζόμενων σε περίπτωση σύνθεσης μελέτης κ.λπ.. Δεν καταλαβαίνω γιατί δίνετε αυτήν τη δυνατότητα να υπερβαίνει κατά 15% της συνολικής μελέτης του προϋπολογισμού του έργου. Δεν υποχρεούται η εταιρεία να έχει την ανάλογη τεχνογνωσία, τεχνολογία κ.λπ., εφόσον μπαίνει στη διαδικασία της συμμετοχής της για την εκτέλεση ενός σοβαρού έργου; Νομίζουμε ότι αυτό δεν θα πρέπει να μπει.
      Επίσης, στην παράγραφο 2 καθορίζεται ότι το 20% θα πρέπει να είναι για μελέτες του προϋπολογισμού μέσα σε μία τριετία. Γιατί όμως, όταν υπάρχουν ανάγκες; Παραδείγματος χάρη, βγαίνει τώρα το Δ΄ Κοινοτικό Πλαίσιο Στήριξης. Μια δημοτική αρχή για να προλάβει δεν διαθέτει μόνο ένα 20% για ορισμένα έργα, τα οποία θέλει να προχωρήσει πριν από το πλαίσιο συμφωνιών, να προχωρήσει και σε έργα, τα οποία μπορεί να τα παρουσιάσει στο πλαίσιο συμφωνιών, όταν αυτό διεκδικηθεί ή ενταχθεί, αν θέλετε. Γιατί μόνο το 20%; Θα μπορούσε να διαθέσει και 30% και να επιδιώξει μία έκπτωση κ.λπ..
      Για το άρθρο που αναφέρεται, κύριε Υπουργέ, στα μηχανήματα, και εδώ θα μπορούσατε να βάλετε μία κλιμακωτή είσπραξη τελών, οι μικρές επιχειρήσεις να έχουν μικρότερα τέλη από τις μεγάλες επιχειρήσεις, αν θέλουμε πραγματικά να πούμε ότι βοηθάμε. Για το άρθρο αυτό, για τη συντήρηση των έργων, πρώτα-πρώτα εδώ λέτε ότι οι δημόσιες υπηρεσίες θα πρέπει να κάνουν τις αντικαταστάσεις των φθορών του δρόμου κ.λπ., όμως δεν λέτε ότι θα πρέπει να συντονίζονται όλες οι δημόσιες υπηρεσίες μαζί με τη δημοτική αρχή, ούτως ώστε όταν κατασκευάζεται ένα έργο, όταν κατασκευάζει παραδείγματος χάρη ο Δήμος Βόλου την οδό Δημητριάδος, να καλέσει πριν από έξι, επτά μήνες, εφόσον έχει σκοπό να προβεί σε μία τέτοια διαδικασία, τη Δ.Ε.Η., τον Ο.Τ.Ε., το Φυσικό Αέριο κ.λπ.  όλες τις υπηρεσίες και να τους πει: «Κύριοι, μέσα σε έξι, επτά μήνες θα κάνω αυτό το έργο. Ό,τι έχετε να κάνετε, θα το κάνετε μέχρι τότε».
      ΠΡΟΕΔΡΕΥΩΝ (Γεώργιος Σούρλας):  Κύριε Γκατζή, συντομεύετε.
      ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε, τελειώνω.
      ΠΡΟΕΔΡΕΥΩΝ (Γεώργιος Σούρλας): Έχετε υπερβεί το χρόνο.
      ΝΙΚΟΛΑΟΣ ΓΚΑΤΖΗΣ: Τι να κάνουμε, κύριε Πρόεδρε; Είναι σοβαρό. Δεν προλαβαίνουμε. 
      ΠΡΟΕΔΡΕΥΩΝ (Γεώργιος Σούρλας):  Ναι, αλλά βλέπετε ότι περιμένουν πολλοί. Είναι πολλοί οι εγγεγραμμένοι και πρέπει να μιλήσουν.
      ΝΙΚΟΛΑΟΣ ΓΚΑΤΖΗΣ: Αν θέλετε να σταματήσω, να σταματήσω.
      ΠΡΟΕΔΡΕΥΩΝ (Γεώργιος Σούρλας):  Εγώ δεν θέλω να σταματήσετε, θέλω να συντομεύετε. Πείτε τα επιγραμματικά. 
      ΝΙΚΟΛΑΟΣ ΓΚΑΤΖΗΣ: Θέλω να πω, κύριε Υπουργέ, ότι πρέπει να προβλέπεται ο συντονισμός των έργων και να μην έχουμε κατασπατάληση χρημάτων. Κάθε τόσο χαλάμε τους δρόμους κ.λπ..
      Επίσης, η κατασκευή αυτών των έργων γίνεται κλιμακωτά: Υπουργείο, περιφέρεια, νομάρχης, Τοπική Αυτοδιοίκηση κ.λπ.. Η νομαρχία και η Τοπική Αυτοδιοίκηση όμως πού θα βρει τα χρήματα; Διότι χρήματα για τέτοιες περιπτώσεις στην Τοπική Αυτοδιοίκηση δεν δίνονται. Επομένως το πρόστιμο που θα φάει, είτε ο υπάλληλος που λέτε μέσα, αν δεν γίνει μέσα σε είκοσι μέρες από την καταγγελία κ.λπ., και ο δήμος που δεν θα μπορεί να το υποχρεώσει, ιδιαίτερα οι μικροί καποδιστριακοί δήμοι, που δεν έχουν τη δυνατότητα και δεν έχουν εισπράξεις άλλες εκτός από την κρατική επιχορήγηση, φανταστείτε τι μπορεί να γίνει εκεί.
      Πρέπει, λοιπόν, να προβλέψετε αύξηση του προϋπολογισμού, ενίσχυση της Τοπικής Αυτοδιοίκησης και γι’ αυτές τις υποθέσεις. Αναφερόμαστε βέβαια στους μικρούς δήμους.
      Επίσης, θα ήθελα να αναφερθώ στα αντιπλημμυρικά έργα, στο άρθρο 8, όπως και στις ρυθμίσεις της Ε.ΥΔ.Α.Π.. Μέχρι σήμερα η Ε.ΥΔ.Α.Π. εισπράττει, κύριε Υπουργέ, ένα τέλος για τα όμβρια ύδατα, της αποχέτευσης. Αυτό το τέλος πού θα πάει, τι γίνεται; Δεν λέτε τίποτα γι’ αυτό. Θα μεταφερθεί στο δήμο ή μόνο θα βγάζει έναν προϋπολογισμό, όπως λέτε, το Υπουργείο Εσωτερικών και θα λέει τόσα χρήματα κ.λπ.; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η Ε.ΥΔ.Α.Π. θα σταματήσει να το εισπράττει; Θα έρθει αυτό στην Τοπική Αυτοδιοίκηση; Θα σταματήσει τελικά; Τα χρήματα που θα δώσει τελικά το Υπουργείο Εσωτερικών θα φτάνουν για τα έργα αυτά;
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, κλείστε σας παρακαλώ.
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. Θα σταματήσω στο άρθρο 8.
      Στο άρθρο 8 για τα φρεάτια –δεν μιλάω για τη συντακτική επιτροπή- στην παράγραφο 3 λέτε ότι θα πρέπει να υπάρχει υποχρεωτικά η γνώμη της επιτροπής. Εδώ μπαίνει έλεγχος σκοπιμότητας πια. Όταν, για ένα έργο που θέλει να κάνει η Τοπική Αυτοδιοίκηση, είναι υποχρεωτική η σύμφωνη γνώμη, αν δεν υπάρχει σύμφωνη γνώμη, τότε τι γίνεται; Δεν λέει γνώμη, γιατί η ίδια η επιτροπή θα το παρουσιάσει αυτό μετά στη διεύθυνση του Υπουργείου για να το εισηγηθεί.
      Κύριε Πρόεδρε, να πω δυο λόγια και για τις άλλες διατάξεις;
      ΚΩΝΣΤΑΝΤΙΝΟΣ ΓΕΙΤΟΝΑΣ: Περιμένουμε να μιλήσουμε και εμείς, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Γείτονα. Είμαι εισηγητής. Είσθε δέκα με δεκαπέντε συνάδελφοι που θα μιλήσετε εκ μέρους του ΠΑ.ΣΟ.Κ., ενώ από το Κομμουνιστικό Κόμμα Ελλάδας μιλάει ένας. 
      ΠΡΟΕΔΡΕΥΩΝ (Γεώργιος Σούρλας): Έχει δίκιο ο κ. Γκατζής, κύριε Γείτονα. Είναι ο μοναδικός που μιλάει.
      ΝΙΚΟΛΑΟΣ ΓΚΑΤΖΗΣ: Ένας μιλάει από εμάς, κύριε Γείτονα!
      ΠΡΟΕΔΡΕΥΩΝ (Γεώργιος Σούρλας): Ας κάνετε το κόμμα σας πιο μεγάλο για να μιλάνε πιο πολλοί, κύριε Γκατζή.
      Ολοκληρώστε, σας παρακαλώ. Έχουν δίκιο οι συνάδελφοι.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, τελειώνω με το άρθρο 9, γιατί το άρθρο 10 δεν είναι και τόσο μεγάλης σημασίας.
      Εμείς, κύριε Υπουργέ, δεν είχαμε ψηφίσει αυτήν την ενσωμάτωση της οδηγίας της Ευρωπαϊκής Ένωσης για τους εξής λόγους: Θεωρούμε ότι τελικά το πρόβλημα της διαχείρισης των νερών, σε όλες του τις φάσεις, πρέπει να είναι γενικό, να ανήκει στο κράτος, να έχει μια διοίκηση κ.λπ..
      ΠΡΟΕΔΡΕΥΩΝ (Γεώργιος Σούρλας): Ας τα πούμε αυτά αύριο, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Όμως, εδώ δεν είναι μόνο αυτό. Θα μπορούσε κανείς να πει: «Ας πάει και στις περιφέρειες και να δούμε πώς θα αναπτυχθεί». Όμως, εδώ περνάτε και τη νομιμοποίηση αυθαιρέτων μέσα σε δασικές εκτάσεις. Μιλάτε για κατασκηνώσεις κ.λπ.. Αυτό είναι απαράδεκτο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Γκατζή.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Πρόεδρε. Έχει σειρά να μιλήσει η κ. Ξηροτύρη για να ολοκληρώσουμε τον κύκλο των Κοινοβουλευτικών Εκπροσώπων. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχω συνεννοηθεί με την κ. Ξηροτύρη.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θέλω να εκφράσω τη βαθύτατη λύπη μου, διότι το νομοθετικό μας έργο -και κατ’ επέκταση το κύρος του Κοινοβουλίου- παρουσιάζει τέτοια εικόνα, που είμαι βέβαιος ότι, αν επρόκειτο να συζητήσουμε και να συνειδητοποιήσουμε τις επιπτώσεις της, θα είμεθα περισσότερο προσεκτικοί και εμείς που υποχωρούμε και αποδεχόμαστε, έστω διαφωνούντες, αλλά μη εγκαταλείποντες την Αίθουσα αυτή, αλλά και η Κυβέρνηση που υποχρεώνει το Κοινοβούλιο, διά του Προεδρείου, να υποβαθμίσει τον ίδιο τον Κανονισμό του, την ίδια τη λειτουργία του και το κύρος του, πρωτοκολλώντας ουσιαστικά και όχι συζητώντας –και με την αίσθηση του ότι νομοθετεί καθένας μας εδώ μέσα- ένα νομοσχέδιο στη συζήτηση του οποίου τιμώ τους παρευρισκόμενους Υφυπουργούς. Το εννοώ αυτό, τους τιμώ ως επιστήμονες, ως πολιτικούς και ως αρμόδιους στον τομέα τους.
      Λυπάμαι βαθύτατα διότι ένας πολιτικός, ο Υπουργός Περιβάλλοντος Χωροταξίας και Δημοσίων Έργων κ. Σουφλιάς, που έχει δώσει δείγματα κοινοβουλευτικής ευπρέπειας μεταχειρίζεται κατ’ αυτόν τον τρόπο το Κοινοβούλιο. Πού είναι ο κύριος Υπουργός; Προφανώς δεν κάθεται -είμαι βέβαιος- διότι είναι από τους εργασιομανείς, θα έλεγα, της πολιτικής. Αλλά είναι δυνατόν αυτό το θέμα του Κτηματολογίου -που τόσα έχουν ειπωθεί, γραφεί και συζητηθεί και σε αυτήν την Αίθουσα- να συζητείται με αυτόν τον τρόπο, απόντος του Υπουργού, ο οποίος παρήγγειλε σε μια συνεδρίαση να συζητήσουμε όλο αυτό το θέμα, δηλαδή  έργα που, όπως άκουσα πριν από τον εισηγητή μας κ. Βρεττό,  θα έπρεπε να τρέμει -ο Υπουργός που έχει μια φήμη, την αναγνωρίζω εγώ, έντιμου πολιτικού- στην ιδέα του τι θα γίνει μεθαύριο με την εφαρμογή αυτών των διατάξεων για τα έργα κ.λπ. τα οποία προβλέπει εδώ; 
      Θα συζητήσουμε το θέμα, που έχει διχάσει τη Θεσσαλία και την Αιτωλοακαρνανία -με τη λογική του ότι δεν είμαστε δημαγωγούντες μάλιστα υπέρ του ενός ή υπέρ του άλλου, αλλά παρακολουθούμε για να δούμε ποια είναι η προσφορότερη λύση, αν αυτό το έργο που πριν από είκοσι χρόνια ή μάλλον πριν από μισό αιώνα ως ιδέα είχε ξεκινήσει, κάτω από ποιες συνθήκες θα προχωρήσει σήμερα- το  μέγιστο θέμα για τη χώρα, της διαχείρισης του υδάτινου πλούτου; 
      Και είναι χαρακτηριστικό, κύριε Πρόεδρε, ότι κόβει το ζήτημα στη μέση ο απών κύριος Υπουργός και βάζει μια τροπολογία στο άρθρο 9 μη συμμορφούμενος -έπειτα από δυόμισι χρόνια αδράνειας- με την περίφημη κοινοτική οδηγία, αναλαμβάνοντας για λογαριασμό του όποιου διαδόχου εκεί την ευθύνη για αυτό που θα κάνει μετά το 2009 η Κοινότητα. 
      Το πρόβλημα του Κτηματολογίου υπάρχει εκ γενετής. 
      Ήμουν Υπουργός Δικαιοσύνης, όταν ο τότε συνάδελφός μου του Υπουργείου Δημοσίων Έργων για τη δημιουργία του οργανισμού για το Κτηματολόγιο, έχοντας την αντίληψη ότι είναι ένα τεχνικό θέμα το Κτηματολόγιο, δεν το έλαβε υπ’ όψιν του και επέμενε. Ήλπιζα  μελλοντικά, όταν θα γινόταν και ο νόμος, ότι θα είχε ο νομικός κόσμος τη δυνατότητα να ανοίξει τα μάτια, αν θέλετε, εκείνων που νομίζουν ότι όλα τα ζητήματα μπορούν να αντιμετωπίζονται με μια τροπολογία στη Βουλή. Θυμάμαι ότι σε κάποια από τα κυβερνητικά σχήματα, που συμμετείχα μέχρι το 1990 -διότι ήμουν και στην κυβέρνηση Ζολώτα- ένα συνάδελφό μου τεχνικό για ένα σοβαρό πρόβλημα που υπήρχε, να λέει: «Ας γίνει μια τροπολογία στη Βουλή». 
      Για να γίνει ο Αστικός Κώδικας, για να υπάρχει το τμήμα του Εμπραγμάτου Δικαίου, υπήρξαν επί πολλά χρόνια επιτροπές και επιτροπές έγκριτων νομομαθών που εμβάθυναν στη θεωρεία του Εμπραγμάτου Δικαίου, των αστικών δικαιωμάτων, του δικαιώματος κυριότητας, της δουλείας, των βαρών κ.λπ..
Αυτά δεν είναι πράγματα που αντιμετωπίζονται έτσι, «στο πόδι»! 
      Λέτε, λοιπόν: Ο Αστικός Κώδικας ορίζει ότι για να γίνετε κύριος ενός πράγματος, που δεν σας ανήκει, ενός ακινήτου πράγματος, χρειάζεστε τίτλο, ένα συμβολαιογραφικό έγγραφο, έστω και αν αυτός που συμβάλλεται μαζί σας δεν είναι κύριος και δέκα χρόνια που εσείς θα ασκείτε με συνείδηση κυρίου, διανοία κυρίου, τη νομή του θεωρώντας το δηλαδή αυτό δικό σας. Και χρειάζονται είκοσι χρόνια για να γίνετε κύριος, εάν δεν έχετε τίποτε, αλλά είστε ένας καταπατητής ή κάποιος που καραδοκεί και πληροφορείται ότι μία έκταση είναι άκληρη, όπως λέμε, δεν ανήκει σε κανέναν ή ανήκει στο έρημο το δημόσιο. Διαβάζω τώρα ότι δεν ξέρω πόσες χιλιάδες στρέμματα τα εκποιείτε σε αποδεδειγμένους καταπατητές. Και εδώ, λοιπόν, σε πέντε χρόνια, κύριε Πρόεδρε ή σε επτά αντιστοίχως αν κάποιος, εσείς για παράδειγμα που είστε εδώ, στην Αθήνα, και έχετε από τα πατρογονικά σας κάποιο χωράφι κάπου, εάν δεν πληροφορηθείτε και δεν σπεύσετε να κάνετε τις αντιρρήσεις σας για κάποιον που το έχει δηλώσει ως δικό του, αυτός γίνεται ο κύριος. 
      Αντιλαμβάνεστε σε τι «χοντράδες» -επιτρέψτε μου την έκφραση- οδηγούμαστε, αλλά το Κοινοβούλιο είναι για να νομοθετεί, δεν είναι για να βάζει μία σφραγίδα σε μία συνεδρίαση μισή. 
      Είχαμε τη σύμβαση του Υπουργείου Ναυτιλίας, ένα ολόκληρο νομοσχέδιο με τροπολογίες που προστίθενται σε άρθρα, αλλά αποτελούν αυτές καθ’ αυτές ολόκληρο θέμα. Είναι δυνατόν να νομοθετούμε έτσι, κύριε Πρόεδρε; 
      Επειδή δεν είναι εδώ η κυρία Πρόεδρος και επειδή δεν ήμουν εδώ στην αρχή της συνεδριάσεως, θέλω να πω τούτο: Ο Κανονισμός όταν λέγει ότι αποφασίζουμε στη Διάσκεψη των Προέδρων ορισμένο αριθμό συνεδριάσεων, αυτό τελεί υπό την έγκριση του Κοινοβουλίου. Το ότι δεν εζητείτο στα προηγούμενα χρόνια ούτε ετίθετο από τα κόμματα τέτοιο θέμα οφείλετο στο ότι το Προεδρείο –θα το πω για άλλη μία φορά- ρωτούσε το Κομμουνιστικό Κόμμα, το Συνασπισμό, τη Νέα Δημοκρατία πόσες ενότητες να κάνουμε, ποια άρθρα έστω και ατομικά θέλατε να συζητήσουμε χωριστά, όπου είχατε αντίρρηση και μόνο όταν συμφωνούσαμε, κυρίες και κύριοι συνάδελφοι, προχωρούσαμε. Τι είναι αυτό το πράγμα; Κάθε μέρα περνάμε και ένα νομοσχέδιο ουσιαστικά. Αυτό είναι λάθος. 
      Όταν ο πολιτικός κόσμος βρίσκεται κάτω από τους μύδρους αυτούς, καθημερινούς μύδρους αναξιότητας, μύδρους που αφορούν το ίδιο το ήθος μας, το ατομικό ήθος ημών που νομοθετούμε, δεν είναι δυνατό να συνεχιστεί αυτή η κατάσταση. Είναι ντροπή. 
      Επίσης είναι απαράδεκτο αυτό που είδα στον Τύπο: Διαφημίσεις του Υπουργείου Δημοσίων Έργων για νομοσχέδιο που συζητάει η Βουλή με επιχειρήματα εναντίον απόψεων, που εκτίθενται εδώ. Αυτές τις απόψεις ο Υπουργός, αν πιστεύει ότι έχει δίκιο, έρχεται εδώ και τις αντικρούει, δεν τις αντικρούει με πληρωμένες διαφημίσεις. 
      Ήθελα να ξέρω και θα το ελέγξω αυτό, κύριε Πρόεδρε: Ο πάρεδρος του Υπουργείου Δημοσίων Έργων, βάσει ποιων διατάξεων του νόμου ενέκρινε την εκταμίευση χρημάτων για να δημοσιευτούν διαφημίσεις με τις απόψεις του Υπουργού επί του νομοσχεδίου; Δεν καταδέχθηκε να μας τις πει εδώ, αλλά κατά τη γνώμη μου δημιουργώντας ζητήματα όχι μόνο για τον ίδιο, αλλά χωρίς να έχουν ιδέα τουλάχιστον σ’ αυτά τα ζητήματα ο Τύπος και οι ιδιοκτήτες των μέσων, ουσιαστικά δηλαδή δι’ αυτού του τρόπου εμφανίζεται σαν να συναλλάσσονται τα μέσα ενημέρωσης με το Υπουργείο. Πιστεύω ότι αυτό είναι εν αγνοία τους. Δηλαδή αν αύριο κάποιος άλλος Υπουργός στέλνει δύο-τρεις σελίδες διαφημίσεις κατά καιρούς σε εφημερίδες, αυτό βοηθάει τη λειτουργία των μέσων ενημέρωσης, την αντικειμενικότητά τους, την ποιότητα των ειδήσεων, που δίνουν στους πολίτες;
      Ντρέπομαι, κύριε Πρόεδρε, λυπάμαι πάρα πολύ. Το θέμα αυτό θα το συζητήσουμε στη Διάσκεψη των Προέδρων. Δεν μπορεί να συνεχιστεί έτσι αυτή η διαδικασία. 
      Θυμάμαι τον κ. Μπένο. Του το θύμισα και του ιδίου προχθές. Πριν από δέκα χρόνια ήθελα να προτείνω μία εμβόλιμη συνεδρίαση, σαν αυτές που καθημερινά πια τίθενται εδώ και κανείς δεν αντιλέγει και ο κ. Μπένος…, το θυμάστε, κύριε Μπένο…
      ΣΤΑΥΡΟΣ ΜΠΕΝΟΣ: Το θυμάμαι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: …με τον κ. Δρυ, Βουλευτές του ΠΑ.ΣΟ.Κ. και οι δύο, κάθονταν εκεί μάλιστα. Εκεί δεν εκάθεστο; Είδατε τι μνήμη έχω, κύριε Μπένο;
      ΣΤΑΥΡΟΣ ΜΠΕΝΟΣ: Μάλιστα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτό ο κόσμος εμένα θα με ψηφίζει, διότι δεν θα εξαρτώμαι από το αν δεν με δουν στα κανάλια ή στα άλλα μέσα!
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Μετακινήθηκε λίγο δεξιότερα τώρα ο κ. Μπένος.
      ΑΠΟΣΤΟΛΟΣ ΚΑΚΛΑΜΑΝΗΣ: Είπαν οι δύο Βουλευτές: «Κύριε Πρόεδρε, δεν είναι δυνατό, πώς θα μείνουμε;». Είπα αμέσως: «Όχι, εφόσον υπάρχουν αντιρρήσεις δεν θα υπάρξει εμβόλιμη συνεδρίαση». 
      Παρ’ όλα αυτά, εγώ δεν αγνοώ ότι επί της προεδρίας μου πολλές αβαρίες έγιναν και πάρα πολλά υπήρξαν, παρά τις συγκρούσεις μας με την Κυβέρνηση και τους Υπουργούς, αλλά ως εδώ και μη παρέκει, διότι το κακό έχει παραγίνει.
      Λυπάμαι. Σέβομαι κι εσάς και όλους τους συναδέλφους. Εγώ δεν θα μείνω άλλο σ’ αυτήν τη συνεδρίαση για να παρακολουθώ κατ’ αυτόν τον απαράδεκτο τρόπο να ευτελίζεται το Κοινοβούλιό μας. Από κει και πέρα οι συνάδελφοι ας κάνουν ό,τι νομίζουν, αλλά η Αντιπολίτευση, τα τρία κόμματα, αντί να κάνετε το διαιτητή περί του χρόνου του ενός και του άλλου –και είναι φυσικό σε μία συνεδρίαση ο καθένας να θέλει να προφθάσει- αν η Αντιπολίτευση έλεγε «δεν συνεχίζουμε αυτήν την «κωμωδία», διότι «κωμωδία» είναι οι διαδικασίες αυτές», είναι μία πλασματική ουσιαστικά συζήτηση νομοθετημάτων, που δεν τα γνωρίζουμε, που τα ψηφίζουμε και δικαίως μπορεί να μας πουν οι πολίτες: «Κύριε Κωστόπουλε, κύριε Γείτονα εξ Αιτωλοακαρνανίας», θα σου πουν «το άρθρο τάδε που λέει αυτό για τα έργα, που λέει εκείνο για τα κτηματολογικά γραφεία». Γνωρίζετε ότι αυτό δημιουργεί έναν δυϊσμό; Τώρα οι δικηγόροι τρέχουν από τα υποθηκοφυλακεία στα κτηματολογικά γραφεία, εκεί άλλα πιστεύει ο ένας, άλλα ο άλλος. 
      Τα λάθη που έγιναν σ’ αυτήν την υπόθεση τουλάχιστον επί της διαδικασίας από την προηγούμενη κυβέρνηση, εσείς τα συνεχίζετε σε υπέρμετρο βαθμό. Πρέπει να διορθωθούν αυτά, αλλιώτικα η Ελλάδα δεν θα αποκτήσει ποτέ Κτηματολόγιο μ’ αυτήν τη νοοτροπία και μ’ αυτήν την τακτική. Αυτό το τελευταίο ας γραφεί για τα Πρακτικά για να το δουν οι μεταγενέστεροι έπειτα από πολλά χρόνια όπου ξανά εδώ θα συζητούν για το Κτηματολόγιο.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, θα με ακούσετε λίγο μ’ όλο το σεβασμό και με όλη την εκτίμηση, που δεν έχει κανέναν υποκριτικό χαρακτήρα και που είναι ειλικρινής.
      Δεν θα συμφωνήσω μαζί σας ότι εδώ η διαδικασία είναι «κωμωδία», γιατί είναι απολύτως βέβαιο ότι η κοινοβουλευτική σας ευαισθησία είναι τέτοια που σε καμία περίπτωση δεν θέλει να προσβάλει τα κόμματα, που συμμετέχουν και τους Βουλευτές που συμμετέχουν και που φαίνεται ότι θα συνεχίσουν να συμμετέχουν. Είναι λίγο βαρύς ο χαρακτηρισμός «κωμωδία». Μπορεί να θέλετε…
      ΑΠΟΣΤΟΛΟΣ ΚΑΚΛΑΜΑΝΗΣ: Έφτασα μέχρις εδώ και είπα…
      ΠΡΟΕΔΡΕΥΩΝ (Γεώργιος Σούρλας): Ναι, αλλά μπορεί να θέλετε…
      ΑΠΟΣΤΟΛΟΣ ΚΑΚΛΑΜΑΝΗΣ: Είπα άλλωστε εντός εισαγωγικών και την «κωμωδία» και όλα τα άλλα…
      ΠΡΟΕΔΡΕΥΩΝ (Γεώργιος Σούρλας): Ας το διαγράψουμε.
      ΑΠΟΣΤΟΛΟΣ ΚΑΚΛΑΜΑΝΗΣ: …αλλά η ουσία έχει περισσότερη σημασία και ο λαός παρακολουθεί.
      ΠΡΟΕΔΡΕΥΩΝ (Γεώργιος Σούρλας): Κοιτάξτε, όταν, όμως…
      ΑΠΟΣΤΟΛΟΣ ΚΑΚΛΑΜΑΝΗΣ: Τι θα πούμε στους μηχανικούς, στους αγρότες;
      ΠΡΟΕΔΡΕΥΩΝ (Γεώργιος Σούρλας): Θα μου επιτρέψετε;
      ΑΠΟΣΤΟΛΟΣ ΚΑΚΛΑΜΑΝΗΣ: Τι θα πούμε, κύριε Πρόεδρε, στους υποθηκοφύλακες, στους συμβολαιογράφους; Ότι εμείς «μια κι όξω», σε δύο ώρες τελειώσαμε;
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, επειδή είστε πολύ παλιός κοινοβουλευτικός και κορυφαίο κοινοβουλευτικό στέλεχος και αυτό δεν είναι καθόλου υποκριτικό, είναι ειλικρινές από μένα, νομίζω ότι αυτή η λέξη μπορεί και να διαγραφεί. Δεχθείτε από ένα νεότερο από σας Βουλευτή…
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε. Θα τη γράψετε, όπως την είπα εντός εισαγωγικών…
      ΠΡΟΕΔΡΕΥΩΝ (Γεώργιος Σούρλας): 	Δεν την πιστεύετε, όμως, σε βάθος. Εντάξει, δικαίωμά σας. Εγώ το λέω για να διασκεδάσω…
      ΑΠΟΣΤΟΛΟΣ ΚΑΚΛΑΜΑΝΗΣ: …αλλά είναι φανερό ότι δεν νομοθετούμε… (δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Πρόεδρε. Σ’ αυτό θα συμφωνήσω, αλλά η λέξη κωμωδία δεν θα με βρει σύμφωνο και πιστεύω…
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε. Αυτό που είπα θα μείνει εντός εισαγωγικών. Το δικαιούμαι και αναλαμβάνω την ευθύνη αυτών που λέω. 
      ΠΡΟΕΔΡΕΥΩΝ (Γεώργιος Σούρλας): Εντάξει, ας μπει εντός εισαγωγικών. 
      Παρακάτω. Κύριε Πρόεδρε, θα μου επιτρέψετε να ολοκληρώσω κι εγώ, να απαντήσω…
      (Θόρυβος στην Αίθουσα)
      ΑΠΟΣΤΟΛΟΣ ΚΑΚΛΑΜΑΝΗΣ: …Και αύριο αυτό το θέμα στη Διάσκεψη θα το λύσουμε.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, επιτρέψτε μου. Ακούστε…
      ΑΠΟΣΤΟΛΟΣ ΚΑΚΛΑΜΑΝΗΣ: Το θέμα είναι πώς νομοθετούμε και τι γίνεται στη Διάσκεψη. Αλλιώς νομοθετεί η Νέα Δημοκρατία…
      ΠΡΟΕΔΡΕΥΩΝ (Γεώργιος Σούρλας): Ακούστε, κύριε Πρόεδρε, το Προεδρείο, το οποίο εσείς υπηρετήσατε για πολλά χρόνια. Να θυμίσω ότι στη Διάσκεψη των Προέδρων, που συμμετείχα κι εγώ αποφασίσαμε ομόφωνα να γίνουν τρεις συνεδριάσεις και μία εμβόλιμη. Αυτό ισχύει. Αύριο, αν ο χρόνος δεν επαρκεί, ιδιαίτερα οι δύο επίμαχες τροπολογίες μπορεί να αποτελέσουν μία ενότητα, που θα συζητηθεί σε εμβόλιμη συνεδρίαση ή αν αντέχει το Σώμα και το Προεδρείο να συνεχίσουμε αύριο όλη μέρα. 
      Δόθηκε άνεση χρόνου, κύριε Πρόεδρε. Απ’ ό,τι είδατε, ο τελευταίος Κοινοβουλευτικός Εκπρόσωπος του Κομμουνιστικού Κόμματος Ελλάδας μίλησε για είκοσι πέντε λεπτά. Αυτό δεν έχει γίνει ξανά σε ενότητα άρθρων. Και οι άλλοι εισηγητές και οι Κοινοβουλευτικοί Εκπρόσωποι μιλούν για δεκαοκτώ και για είκοσι λεπτά. 
      Ακόμα, θέλω να σας πω ότι στην αρχή της συζήτησης και για πολλή ώρα η κυρία Πρόεδρος ήταν εδώ και έγινε μια συζήτηση και είπαμε ότι οι δύο επίμαχες τροπολογίες δεν θα συζητηθούν στην ενότητα των άρθρων. Δεν είχατε ενδεχομένως παρακολουθήσει...
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, δεν συμφώνησαν, όμως, τα κόμματα. 
      ΠΡΟΕΔΡΕΥΩΝ (Γεώργιος Σούρλας): Υπήρχε μια διαφωνία, αλλά δόθηκε διευκρίνιση στον κ. Μπένο –δεν δόθηκε αρχικά- ότι η τροπολογία περί Αχελώου, που είναι η επίμαχη τροπολογία, θα συζητηθεί αύριο. Η άλλη, αγαπητοί συνάδελφοι,…
      ΣΤΑΥΡΟΣ ΜΠΕΝΟΣ: Για το άρθρο 9…
      ΠΡΟΕΔΡΕΥΩΝ (Γεώργιος Σούρλας): Να μην πάμε ξανά εκεί, κύριε Μπένο. Σας παρακαλώ πάρα πολύ. Δεν είναι εδώ και η κυρία Πρόεδρος, την οποία εγώ σέβομαι και εκτιμώ, για να απαντήσει. Είπαμε ότι αποτελεί μέρος του άρθρου 9…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ θέτω το μείζον θέμα πώς νομοθετούμε. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ολοκληρώνω. Στα υπόλοιπα θα απαντήσει η Κυβέρνηση. Επομένως κάνουμε όσο μπορούμε καλύτερα τη δουλειά μας. Επισημάνσεις, λάθη, παραλείψεις ή προτάσεις αναβάθμισης του Κοινοβουλίου πρέπει να συζητούνται και ιδιαίτερα στη Διάσκεψη των Προέδρων να κάνουμε αυτήν τη συζήτηση…
      ΑΠΟΣΤΟΛΟΣ ΚΑΚΛΑΜΑΝΗΣ: Της οποίας οι αποφάσεις τελούν υπό την έγκριση του Σώματος!
      ΠΡΟΕΔΡΕΥΩΝ (Γεώργιος Σούρλας): Ας κλείσουμε αυτήν την παρένθεση.
      Κύριε Τασούλα, θέλετε να πάρετε το λόγο γιατί περιμένει η κ. Ξηροτύρη να αρχίσει την αγόρευσή της; Μήπως πρέπει να περιμένουμε να μιλήσει και να «ηρεμήσει» και η Αίθουσα λίγο για να συνεχίσουμε μετά;
      ΚΩΝΣΤΑΝΤΙΝΟΣ ΤΑΣΟΥΛΑΣ: Θέλω ένα λεπτό μόνο, κύριε Πρόεδρε. Θα συμβάλω στην ηρεμία. 
      ΙΩΑΝΝΗΣ ΤΣΑΚΛΙΔΗΣ: Μήπως άθελά σας δεν συμβάλλετε.
      ΠΡΟΕΔΡΕΥΩΝ (Γεώργιος Σούρλας): Να συμβάλετε, όμως, κύριε Τασούλα, στην ηρεμία. Ορίστε, έχετε τρία λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ακούστηκε για άλλη μια φορά ότι η διαφήμιση η οποία γίνεται από το Υ.ΠΕ.ΧΩ.Δ.Ε. είναι απαράδεκτη και ότι καλό θα είναι να προσέξει ο πάρεδρος, ο οποίος θεωρεί τα εντάλματα πληρωμής, διότι αυτό μπορεί να μην είναι μέσα στα όρια της νομιμότητας. Όταν έχουν ακουστεί απόψεις από φορείς οι οποίοι εκπροσωπούν οικολογικές οργανώσεις ή από μερίδα του Τύπου ότι πρόκειται περί εγκλήματος, ότι ο κ. Σουφλιάς θυμίζει το Στάλιν και το Νάσερ –το έγραψαν οι εφημερίδες αυτό- δεν δικαιούται, για να μην πω, δεν υποχρεούται το Υπουργείο, το οποίο δεν είναι ένα κρησφύγετο παρανόμων οργάνων, να διατυπώσει άποψη;
      Το Υπουργείο είναι ο διοικητικός εκφραστής της λαϊκής βουλήσεως. Ο Υπουργός Δημοσίων Έργων δεν δικαιούται να διατυπώσει τις απόψεις του και κατά ποία έννοια είναι υποχρεωτικές αυτές οι απόψεις; Όπως έχουν τις απόψεις τους όσοι και υβριστικά ακόμη ομιλούν γι’ αυτό το έργο, έτσι υποχρεούται ο Υπουργός, υποχρεούται το Υπουργείο σε όλες τις εφημερίδες να εκφράσει τις απόψεις του. 
      Κανείς δεν έχει την αξίωση να θεωρηθούν αυτές οι απόψεις υποχρεωτικές. Μπορεί κάποιος να είναι αντίθετος. Μπορεί κάποιος ακόμη να ομιλεί και με υπερβολή, αλλά από το σημείο αυτό μέχρι να αρνείται το δικαίωμα στον Υπουργό, ο οποίος μίλησε εδώ στη Βουλή γι’ αυτό το θέμα, να εκφράζει τις απόψεις του μέσω καταχωρίσεων, το οποίο είναι μια συνήθης πρακτική και συχνά επιβάλλεται από την Ευρωπαϊκή Ένωση, υπάρχει ειδικός προϋπολογισμός σε όλα τα έργα που χρηματοδοτεί η Ευρωπαϊκή Ένωση για δαπάνες…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όμως, δεν χρηματοδοτεί η Ευρωπαϊκή Ένωση…
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, ακούστε. Έχει δικαίωμα να πει την άποψή του.
      ΚΩΝΣΤΑΝΤΙΝΟΣ ΤΑΣΟΥΛΑΣ: Μιλάω για τη λογική του να προβάλλονται οι απόψεις των αρχών. Οι αρχές δικαιούνται και υποχρεούνται να έχουν απόψεις. Όταν άποψη έχει ο «τελευταίος», ο οποίος υβρίζει την πολιτεία και αμφισβητεί το δικαίωμα της πολιτείας να έχει άποψη, είναι στοιχειώδες η πολιτεία να εκφράζει τις απόψεις της με τις οποίες κατά περίεργη συγκυρία συμφωνεί, απ’ ό,τι φαίνεται, και η πλειοψηφία της Βουλής. 
      Δεν υπάρχει λόγος να είναι απολογητικός κάποιος, όταν είναι αντίθετος προς αυτούς, οι οποίοι αυτοαποκαλούνται οικολόγοι. Υπάρχει εδώ μία τάση τα τελευταία χρόνια να υποκύπτουμε σ’ αυτούς, οι οποίοι αυτοβαπτίζονται οικολόγοι, αυτοβαπτίζονται προοδευτικοί, αυτοβαπτίζονται αριστεροί και πρέπει όλοι εμείς οι άλλοι να ντρεπόμαστε, που δεν είμαστε «οικολόγοι», που δεν είμαστε «αριστεροί», που δεν είμαστε «προοδευτικοί». 
      Νομίζω ότι υπάρχουν και άλλες απόψεις στη ζωή. Δεν είναι μόνο αυτοί, οι οποίοι κραδαίνουν την αλήθεια και αποκαλούν τους άλλους Νάσερ ή Στάλιν. Αυτά είναι ανήκουστα πράγματα. 
      Λοιπόν, το Υπουργείο δικαιούται και υποχρεούται να προβάλλει τις απόψεις του. Είναι σεβαστές και οι άλλες απόψεις και κυρίως το Υπουργείο με ευπρέπεια και πειθώ, κατά τη γνώμη μου, εκφράζει τις απόψεις του για το δίκαιο της μερικής εκτροπής του άνω ρου του Αχελώου. Αυτό το πράγμα δεν συνιστά έγκλημα καθοσιώσεως ...
      ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπετε, κύριε Τασούλα, να σας ρωτήσω κάτι;  
      ΚΩΝΣΤΑΝΤΙΝΟΣ ΤΑΣΟΥΛΑΣ: Θα ήταν έγκλημα, κατά τη γνώμη μου, αν το Υπουργείο άφηνε τον ελληνικό λαό βορά στην προπαγάνδα εκείνων, οι οποίοι δεν θέλουν να γίνει ένα χρήσιμο έργο στην πατρίδα μας. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Τασούλα, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τασούλα.
      Κύριε Πρόεδρε, να μην …
      ΑΠΟΣΤΟΛΟΣ ΚΑΚΛΑΜΑΝΗΣ: Απλώς δι’ υμών θα ήθελα να ξέρω αυτοί στους οποίους απαντάτε, «οι Στάλιν του ελληνικού δημοσίου» όχι της τηλεόρασης, ο Υπουργός …
      ΠΡΟΕΔΡΕΥΩΝ (Γεώργιος Σούρλας): Ναι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Έχουν δαπάνες επίσης, του επίσημου κρατικού προϋπολογισμού; Έχουν τη δυνατότητα …
      ΠΡΟΕΔΡΕΥΩΝ (Γεώργιος Σούρλας): Τα έχετε θέσει αυτά. 
      ΑΠΟΣΤΟΛΟΣ ΚΑΚΛΑΜΑΝΗΣ: … να απαντήσουν διά του Τύπου στον Υπουργό; Αυτό σημαίνει πολιτεία .... 
      ΠΡΟΕΔΡΕΥΩΝ (Γεώργιος Σούρλας): Έχουν τεθεί αυτά.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό σημαίνει δημοκρατία. Είναι το Κοινοβούλιο, είναι η κοινωνία με τους εκφραστές, τις οργανώσεις κ.λπ.. 
      ΠΡΟΕΔΡΕΥΩΝ (Γεώργιος Σούρλας): Πάντως, κύριε Πρόεδρε, να τελειώσουμε λέγοντας ότι αν αυτά που λέτε … 
      ΑΠΟΣΤΟΛΟΣ ΚΑΚΛΑΜΑΝΗΣ:  Νομίζω ότι δεν θα διαφωνήσετε σ’ αυτό. Τώρα τα περί Στάλιν και Νάσερ δεν εκφράζουν κανέναν σ’ αυτήν την Αίθουσα.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, έχετε δίκιο, ας προσχωρήσω στην άποψή σας. Εξίσου, όμως, μεμπτό ή περισσότερο είναι να χαρακτηρίζονται Υπουργοί Στάλιν και Νάσερ και οτιδήποτε άλλο. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είπα. Αλλά δεν αφορά το Κοινοβούλιο και είναι καταδικαστέο. 
      ΠΡΟΕΔΡΕΥΩΝ (Γεώργιος Σούρλας): Όχι, αφορά το Κοινοβούλιο, αφορά το δημοκρατικό μας σύστημα, αφορά τη δημοκρατία μας. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι καταδικαστέο είπαμε, αλλά δεν εκφράζει εδώ το Κοινοβούλιο.
      ΠΡΟΕΔΡΕΥΩΝ (Γεώργιος Σούρλας): Αλίμονο αν έχουμε Υπουργούς Στάλιν και Νάσερ και τους ανεχόμαστε. Ο Σουφλιάς είναι δημοκρατικότατος, είναι εκλεγμένος …
      ΑΠΟΣΤΟΛΟΣ ΚΑΚΛΑΜΑΝΗΣ: Δεν αμφισβητεί κανείς αυτό και είπαμε ότι καταδικάζουμε χαρακτηρισμούς τέτοιους. 
      ΠΡΟΕΔΡΕΥΩΝ (Γεώργιος Σούρλας): Όχι, δεν λέω για σας. Δράττομαι της ευκαιρίας να απαντήσω και εγώ –πιστεύω- εκπροσωπώντας το Κοινοβούλιο σε αυτούς που αποκαλούν μέλη του Κοινοβουλίου τον ακόμα νεότερο Βουλευτή, Νάσερ και Στάλιν. Αυτά είναι απαράδεκτα να τα λένε για Έλληνα Βουλευτή οποιουδήποτε κόμματος. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε τη συγκατάθεσή μας, γι’ αυτά που κάνετε, αλλά έτερον εκάτερον. 
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ ως νουνεκάτορες και εν αγνοία πολλές φορές των αρχών κάνουν ολόκληρες ιστορίες. Το ότι είπε κάποιος Στάλιν και Νάσερ δεν νομίζω ότι εκφράζει ούτε τον ελληνικό λαό ούτε κανέναν από εμάς…
      ΠΡΟΕΔΡΕΥΩΝ (Γεώργιος Σούρλας): Ας λεχθεί και εδώ και ας σημειωθεί.
      ΑΠΟΣΤΟΛΟΣ ΚΑΚΛΑΜΑΝΗΣ:  Αλλά το να στεκόμαστε πίσω απ’ αυτό για να καταστρατηγούμε …
      ΠΡΟΕΔΡΕΥΩΝ (Γεώργιος Σούρλας): Ας επιτρέψουμε, κύριε Πρόεδρε, στην κ. Ξηροτύρη να μιλήσει.
      Ορίστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Είναι γεγονός ότι έχει δυσκολέψει πάρα πολύ η διαδικασία και το κοινοβουλευτικό μας έργο, όταν έρχονται δύο πολύ σημαντικές τροπολογίες άσχετα από το αν είναι κανείς με το πνεύμα της κάθε τροπολογίας ή όχι και άσχετα από το αν οι τροπολογίες αυτές είναι σωστά δομημένες κ.λπ.. 
      Είναι τροπολογίες που η μεν αφορά την παρέμβαση στον Ελαιώνα –και όχι μόνο τη χωροθέτηση του γηπέδου, αλλά ένα σωρό άλλες παρεμβάσεις και ανατροπή όλων των σχεδιασμών μέχρι τώρα γι’ αυτήν την περιοχή- και η άλλη αφορά τα θέματα της εκτροπής του Αχελώου, που αναιρούν πολλά θέματα από την κοινοτική οδηγία. Αυτά δεν συζητήθηκαν στην Επιτροπή. 
      Στην Επιτροπή ξέρετε ότι υπάρχει η ευχέρεια και η ευελιξία από όλους μας και ιδιαίτερα από τα μικρότερα κόμματα, που έχουμε πολύ λιγότερο χρόνο στην Ολομέλεια να συζητήσουμε. Εκεί δίνεται η δυνατότητα να ανταλλάξουμε πάρα πολλές απόψεις και να μας πείσει και ο Υπουργός και οι Υφυπουργοί για το δίκαιό τους κ.ο.κ.. 
      Είναι όντως πάρα πολύ δύσκολη αυτή η διαδικασία και θα ήθελα να πω ότι ενώ η διαδικασία αυτή δεν έχει ολοκληρωθεί, διαφημίζεται ήδη η άποψη της Κυβέρνησης. Είναι Κυβέρνηση εκλεγμένη. Θα έχει την πλειοψηφία εδώ και θα υπερισχύσει. Μετά θα μπορούσε να διαφημιστεί αυτό το έργο. 
      Όμως, σ’ αυτήν την ενδιάμεση διαδικασία, επιτρέψτε μου να πω και εγώ ότι δεν είναι ό,τι το καλύτερο. Εκείνο το οποίο είπαμε και εμείς στην επιτροπή είναι ότι το θέμα του Κτηματολογίου έπρεπε να αντιμετωπιστεί με πιο ολοκληρωμένο και συνολικό τρόπο. Τα προβλήματα τα οποία δημιουργήθηκαν μέχρι τώρα είναι πάρα πολλά και ένα από τα μεγαλύτερα προβλήματα και από τις μεγαλύτερες αδυναμίες της διοίκησης είναι ότι δεν συνεργάστηκαν ποτέ –και ούτε τώρα λαμβάνεται καμία μέριμνα με αυτό το νομοσχέδιο- τα συναρμόδια Υπουργεία και οι εμπλεκόμενοι φορείς.
      Τι κάνει τώρα για το θέμα του Κτηματολογίου το Υ.ΠΕ.ΧΩ.ΔΕ;  Το Υ.ΠΕ.ΧΩ.ΔΕ. κινείται στο δικό του πεδίο δράσης και έτσι, από την άλλη πλευρά, δεν έχουμε έναν ολοκληρωμένο σχεδιασμό για να πατήσει κάποτε γερά στα πόδια της η διαδικασία εκπόνησης του Εθνικού Κτηματολογίου και να αντεπεξέλθει στο έργο. Ποιο είναι αυτό το έργο; Να γίνει ένα αναπτυξιακό εργαλείο, ούτως ώστε να μπορέσουμε να προχωρήσουμε σε μία βιώσιμη και ισόρροπη ανάπτυξη. 
      Αυτό, όμως, τι σημαίνει; Αυτό σημαίνει καταγραφή κατά προτεραιότητα της δημόσιας περιουσίας, των προστατευόμενων περιοχών, καθορισμό των δασικών χαρτών, όλα αυτά τα θέματα τα οποία πάλι παραμένουν πίσω. Και από τις προηγούμενες ρυθμίσεις της προηγούμενης κυβέρνησης δεν έχουν ρυθμιστεί και τώρα δεν ρυθμίζονται. Υπάρχουν, βέβαια, ορισμένες ρυθμίσεις εδώ οι οποίες διευκολύνουν τα πράγματα και έχουμε συμφωνήσει, αλλά το μεγάλο ζήτημα του ολοκληρωμένου σχεδιασμού για αυτό το Κτηματολόγιο δεν γίνεται.
      Εμείς είπαμε ότι στο άρθρο 1, που αφορά τη ρύθμιση για την επιτάχυνση και απλούστευση των διαδικασιών, συμφωνούμε με την κατάργηση της δεύτερης ανάρτησης. Είπαμε, όμως, ότι δεν πρέπει ο όλος μηχανισμός να χαλαρώσει σ’ αυτό, αλλά για να μπορέσει αυτή να είναι απλούστευση και να μην υπάρξουν καταστρατηγήσεις, πρέπει να τηρούνται προσεκτικά όλες οι άλλες διαδικασίες.
      Μιλήσαμε για το θέμα του τέλους. Έτσι όπως τα καταφέραμε μέχρι τώρα, το έργο αυτό δεν μπορεί να συγχρηματοδοτηθεί από την Ευρωπαϊκή Ένωση. Από την άλλη πλευρά, το κράτος κοιτάει να φορτώσει όλα τα βάρη στον πολίτη. 
      Εμείς λέμε ότι ένα μέρος της δαπάνης πρέπει να καταβάλλεται από τον πολίτη, αλλά εδώ δεν υπήρξε μία σαφής πρόταση και τελικά από τις ρυθμίσεις του νομοσχεδίου φαίνεται ότι το Εθνικό Κτηματολόγιο από ένα εθνικό έργο, θα είναι ένα έργο ανταποδοτικού χαρακτήρα. 
      Και με αυτήν τη ρύθμιση τα πράγματα στρεβλώνονται ακόμη περισσότερο. Για να αποκτά έσοδα το δημόσιο προκειμένου να προωθήσει το Κτηματολόγιο, προωθεί κυρίως αυτές τις περιοχές, τις αστικές περιοχές, όπου συγκεντρώνει χρήματα. Και δεν υπάρχει καμία μέριμνα σ’ αυτές τις ρυθμίσεις ένα μέρος, έστω αυτών των χρημάτων να μπορούν να παραμένουν στον προϋπολογισμό του Κτηματολογίου και συγχρόνως να διατίθεται για βασικές υποχρεώσεις του κράτους, που είναι η καταγραφή και ο καθορισμός των δασικών χαρτών, της δημόσιας περιουσίας, των προστατευόμενων περιοχών κ.λπ.. 
      Και εδώ, δεν είναι «άλλου παπά ευαγγέλιο», υπόθεση του Υπουργείου Αγροτικής Ανάπτυξης κ.λπ., αλλά είναι κατ’ εξοχήν του Υπουργείου Περιβάλλοντος. Εκτός κι αν έχουμε ξεχάσει αυτόν τον όρο της προστασίας του περιβάλλοντος στο Υ.ΠΕ.ΧΩ.ΔΕ..
      Επιμένουμε, λοιπόν, και έχουμε καταθέσει και τροπολογία, που είναι σαφής, με την οποία λέμε ότι στις μελέτες οι οποίες θα ανατίθενται για το Κτηματολόγιο, όταν ένα 50% αφορά αστικές περιοχές, απαραίτητα το υπόλοιπο 50% να αφορά τις δασικές περιοχές, τις περιοχές που το Υπουργείο Οικονομικών έχει την ευθύνη, όπως τον αιγιαλό, τις προστατευόμενες περιοχές δημόσιας κτήσης κ.ο.κ.. 
      Εμείς έτσι την καταλαβαίνουμε τη διαδικασία του Κτηματολογίου. Υπάρχουν άλλες ρυθμίσεις, οι οποίες είναι θετικές, αλλά Κτηματολόγιο δεν θα έχουμε. 
      Τελικά αναπτυξιακό εργαλείο δεν θα έχουμε. Ποτέ δεν θα μπορεί το Υ.ΠΕ.ΧΩ.Δ.Ε.να κάνει τον προγραμματισμό του για τα θέματα και των πολεοδομικών σχεδιασμών και των χωροταξικών και για όλα αυτά. Διότι όσο καθυστερούν αυτές οι αποτυπώσεις και οι καταγραφές, με μαθηματική ακρίβεια κάθε φορά θα αυξάνονται οι καταπατήσεις και αυτός ο φαύλος κύκλος θα διαιωνίζεται. 
      Έντρομη και η προηγούμενη Κυβέρνηση, έντρομοι και εσείς είδατε, ας πούμε περιοχές καθαρά αστικές στο κέντρο της Αθήνας να καταγράφονται ως δασικές, να είναι καταπατημένες, να είναι το ένα, να είναι το άλλο. Έντρομοι, όμως, διαπιστώνουμε και εμείς εδώ ότι το ελληνικό κράτος, από τη σύστασή του, εκατόν εξήντα χρόνια τώρα δεν μπορεί να καταγράψει την περιουσία του και όλο αυτό το αφήνει πίσω. Δεν μπορεί να προστατέψει τα δάση, τους πνεύμονές του, δεν μπορεί να προστατέψει  τις περιοχές του. 
      Τι θα κάνουμε δηλαδή με τους δασικούς χάρτες; Θα περιμένουμε και την περαιτέρω τροποποίηση του άρθρου 24, για να μπορέσει να απεμπλακεί αυτή η διαδικασία; Θα έχουμε μπει βαθύτερα σε αυτόν το φαύλο κύκλο.  Θέλω, λοιπόν, να επιμείνω σε αυτό και αυτό θα ήταν μια ουσιαστική τομή.
      Κύριοι Υφυπουργοί, που βλέπετε προσεκτικά αυτά τα θέματα, θα ήταν μια προσεκτική προσθήκη αν κατά τη διάρκεια των διαγωνισμών από την «ΚΤΗΜΑΤΟΛΟΓΙΟ Α.Ε.» για την ανάθεση μελετών κτηματογράφησης στο πλαίσιο της σύνταξης του Εθνικού Κτηματολογίου, στις υπό ανάθεση εκτάσεις περιλαμβάνονται υποχρεωτικά, για να θεωρείται η διαδικασία νόμιμη, περιοχές εκτός σχεδίου πόλεως, ήτοι περιαστικές περιοχές, αγροτικές περιοχές, ορεινοί όγκοι, αιγιαλός, περιοχές natura κ.λπ., σε επιφάνεια που να αντιστοιχούν κατ’ ελάχιστο σε ποσοστό 50% της συνολικής προϋπολογιζόμενης αμοιβής της υπό ανάθεση μελέτης.
      Γι’ αυτό θεωρούμε ότι αφυδατώθηκε η συζήτηση για το Κτηματολόγιο και αφυδατώνεται ακόμα περισσότερο, διότι έρχονται να προστεθούν τροπολογίες που, όπως είπα πριν, δεν συζητήθηκαν στη Βουλή, που είναι από την άλλη πλευρά πάρα πολύ σημαντικές.
      Το νομοσχέδιο αυτό έχει ένα σημαντικό κεφάλαιο, τροποποιήσεις στον πρόσφατο νόμο για τα δημόσια έργα και στον πρόσφατο νόμο για τις μελέτες. Ποιες είναι αυτές οι τροποποιήσεις στον πρόσφατο νόμο; Εμείς είπαμε ότι στη βασική του αρχή ο νόμος αυτός, που επανέφερε το μειοδοτικό σύστημα είναι σωστός, γιατί είχαμε καταγράψει επανειλημμένα τα τεράστια προβλήματα και τις παρενέργειες που δημιούργησε ο μαθηματικός τύπος. Αλλά είπαμε ότι για να μπορέσει αυτό το σύστημα να αποδώσει, να είναι σωστό, να είναι αντικειμενικό, θα πρέπει να γίνουν και πολλά άλλα πράγματα, που δεν τα προέβλεψε ο προηγούμενος νόμος, αλλά και εξακολουθεί να μην τα προβλέπει αυτός. Κάνει μόνο κάποιες τροποποιήσεις κυρίως για να εκπληρώσει και κάποια αιτήματα των αναδόχων, άλλες σωστές, άλλες σε αρνητική κατεύθυνση, ενώ τελικά ούτε εδώ λαμβάνετε καμία, μα, καμία μέριμνα για τα προβλήματα που έχουν οι δημόσιες υπηρεσίες, για την ανάγκη ανασυγκρότησης και αναβάθμισής τους.
      Δεν διαπιστώσατε, κύριοι Υπουργοί, προβλήματα κατά την εφαρμογή του νέου νόμου και αδυναμίες, που έχει η διοίκηση και πρέπει να συμπληρωθούν; Δεν έπρεπε εδώ να υπάρχει έστω μια δέσμευση, έστω μια αναφορά για αυτά τα θέματα, για την αποκεντρωμένη λειτουργία τους, για την ενίσχυσή τους κ.λπ.. Τι θα περιμένουμε τελικά; Θα περιμένουμε όλα τα έργα να πάνε ή ως  συγχρηματοδοτούμενα ή ως αυτοχρηματοδοτούμενα ή μέσω των συμβάσεων Σ.Δ.Ι.Τ., όπου συνεχώς θα απομειώνεται ο ρόλος του δημοσίου και των δημόσιων τεχνικών υπηρεσιών;
      Στα θέματα των μελετών είχαμε επικροτήσει το ότι ο νόμος για τις μελέτες είχε στο σκεπτικό του την ενοποίηση των διαδικασιών, την εφαρμογή από όλους τους φορείς και αυτό επιδιώκουμε κάθε φορά.
      Παρ’ όλα αυτά, ήλθε μετά ο νόμος για τις Συμπράξεις Δημόσιου και Ιδιωτικού Τομέα, που αυτές έχουν απαλλαγεί παντελώς από το να εφαρμόζουν την ελληνική νομοθεσία, το θεσμικό πλαίσιο, το οποίο έχει συντάξει το Υ.ΠΕ.ΧΩ.Δ.Ε.και για τα έργα και για τις μελέτες. Έρχονται σιγά-σιγά άλλες υπηρεσίες, με το πρόσχημα των ανώνυμων εταιρειών του δημοσίου –«Τουριστικά Ακίνητα», «Ολυμπιακά  Ακίνητα» κ.λπ.- που καμιά σχέση δεν έχουν με την εφαρμογή αυτών των νόμων και ιδιαίτερα των μελετών. 
      Τι κάνουμε, λοιπόν; Τίποτα. Το Υ.ΠΕ.ΧΩ.Δ.Ε.δεν υπερασπίζεται αυτήν τη διαδικασία. Ακόμα και κάποιες ρυθμίσεις, που έχει εδώ, αναιρούν αυτήν την διαδικασία. Σιγά-σιγά, δηλαδή, ξαναπαίρνει πίσω ορισμένες διατάξεις για τα θέματα των τεχνικών συμβούλων, για τα θέματα της ανάθεσης των υπηρεσιών,  τα οποία είχαν μπει στην κανονική διαδικασία του διαγωνισμού της μελέτης.
      Δεν παίρνει πίσω πολλά θέματα, με τα οποία προσπάθησε με τον παλαιότερο νόμο να στηρίξει το περιφερειακό δυναμικό, το μικρότερο δυναμικό, το δυναμικό της περιφέρειας, που έχει υποστεί μεγάλα πλήγματα όλο αυτόν τον καιρό με τη συγκέντρωση των ολυμπιακών έργων στην Αθήνα, με το ένα, με το άλλο κ.λπ.. Γιατί παίρνετε πίσω τέτοιες ρυθμίσεις; Δεν συμφωνούμε, λοιπόν, και σε αυτά τα θέματα. 
      Τώρα σε ό,τι αφορά το άρθρο 7: Είναι μεν θετικό το γεγονός ότι αναγνωρίζονται τα σημαντικά προβλήματα που υπάρχουν από τον αναχρονιστικό ν.3155, που υπάρχει για τα θέματα του οδικού δικτύου της χώρας και από ένα σωρό άλλες ελλείψεις, που έχει πράγματι η ελληνική πολιτεία, που έχει η ελληνική νομοθεσία, για ν’ αντεπεξέλθει σ’ ένα σύγχρονο και ασφαλές οδικό δίκτυο, είτε αυτοί είναι οι μεγάλοι αυτοκινητόδρομοι είτε είναι το επαρχιακό και το υπόλοιπο εθνικό δίκτυο. Οι ρυθμίσεις, οι οποίες κάνετε, μπορεί να είναι σε θετική κατεύθυνση, αλλά βέβαια σε καμιά περίπτωση δεν ανταποκρίνονται σε αυτές τις τεράστιες ανάγκες τις οποίες έχει η χώρα και για να μπορέσει η χώρα να αντεπεξέλθει και στα μεγάλα προβλήματα της οδικής ασφάλειας που έχει. Εδώ, δηλαδή, έπρεπε να υπάρχει ένα ξεχωριστό νομοσχέδιο, να υπάρχει μια γενναία παρέμβαση και τομή σε όλο αυτό το σύστημα. 
      Από την άλλη πλευρά, μέσω της έναρξης της ιδιωτικοποίησης των Κ.Τ.Ε.Ο., το θέμα της συντήρησης των οδών παραμένει έωλο. Οι Δ.Ε.Σ.Ε., οι δημόσιες υπηρεσίες οι οποίες έχουν την ευθύνη της συντήρησης των οδών, παραμένουν αυτήν τη στιγμή χωρίς χρηματοδότηση, χωρίς ένα θεσμικό πλαίσιο λειτουργίας κ.λπ., πολύ περισσότερο οι περιφέρειες της χώρας, που έχουν ενσωματώσει αυτές τις Δ.Ε.Σ.Ε.. 
      Υπάρχουν πάρα πολλά προβλήματα στις περιφέρειες, που έχουν ενσωματώσει πλέον με την αποκέντρωση κ.λπ. και αυτές τις υπηρεσίες. Δεν είναι καθορισμένο το σύστημα του εθνικού δικτύου των αυτοκινητοδρόμων. Θα σας φέρω το παράδειγμα της Εγνατίας Οδού και των παράπλευρων δρόμων κ.ο.κ.. Υπάρχουν πάρα πολλές ελλείψεις, τις οποίες θα πρέπει να δείτε. Τουλάχιστον, κάνατε την αρχή, αλλά θα πρέπει πάρα πολύ σύντομα να φέρετε και καινούργιες νομοθετικές ρυθμίσεις, που να αφορούν και τους αυτοκινητοδρόμους και τις συντηρήσεις. Δεν είναι δυνατόν τελικά να στηρίξουμε τη συντήρηση των οδών και τη διαχείριση των οδικών αξόνων με τα έργα της συγχρηματοδότησης ή της αυτοχρηματοδότησης. Σου δίνω τα διόδια, κάνεις και τη συντήρηση και μου κάνεις και το έργο κ.ο.κ.. Δεν γίνεται έτσι. Αυτές είναι βασικές υποχρεώσεις της πολιτείας, που θα πρέπει να έχει ένα βασικό θεσμικό εργαλείο και προϋπολογισμό στον εθνικό προϋπολογισμό και τα υπόλοιπα να είναι βοηθητικά. Μόνο έτσι θα μπορέσουμε να λύσουμε αυτό το θέμα. 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Στο άρθρο 8 προσπαθείτε να ξεκαθαρίσετε κάποια θέματα για το πώς τελικά η Τοπική Αυτοδιοίκηση και πώς η Ε.ΥΔ.Α.Π. και η Ε.Υ.Α.Θ. θα διαχειρίζονται τα δίκτυα, την αντιπλημμυρική προστασία κ.λπ.. 
      Βέβαια τα προβλήματα, τα οποία έχουν δημιουργηθεί με την «Ε.ΥΔ.Α.Π. Α.Ε.» και την «Ε.Υ.Α.Θ. Α.Ε.», με τη διαχείριση και τη συντήρηση των δικτύων κ.λπ. και τη ΣΕΥΔΕ που έγινε, είναι αξεπέραστα. Δεν είναι βιώσιμο αυτό το σχήμα. Καλά θα ήταν να το επανεξετάσετε αυτό το σχήμα. Δεν προχωρεί.
      Τώρα έχετε μεταφέρει σημαντικά θέματα συντήρησης των ομβρίων κ.λπ., στην Τοπική Αυτοδιοίκηση. Παρ’ όλα αυτά, όμως, δεν υπάρχει μέριμνα για τη μεταφορά των πόρων. Έχω εδώ το υπόμνημα της Τοπικής Ένωσης Δήμων και Κοινοτήτων, που πράγματι και πολύ σωστά διαμαρτύρονται, ότι καθόλου δεν συζητήσατε μαζί τους γι’ αυτό το άρθρο 8. Επισημαίνουν το πρόβλημα ότι τους δίδονται αρμοδιότητες, χωρίς να δίδονται οι αντίστοιχοι πόροι. Επισημαίνουν πολλά άλλα προβλήματα στο υπόμνημά τους και νομίζω ότι θα πρέπει, κύριοι Υπουργοί, να τα δείτε αυτά τα θέματα. Ζητούν και ορισμένες επεκτάσεις αρμοδιοτήτων, όσον αφορά τα θέματα των δικτύων της αντιπλημμυρικής προστασίας κ.λπ., για να μπορούν και αυτοί επί της ουσίας να έχουν ρόλο.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κυρία συνάδελφε, να ολοκληρώσετε. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα φθάσω μέχρι τα είκοσι δύο λεπτά, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Γιατί;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Ε, γιατί τόσο έφθασαν και οι άλλοι συνάδελφοι μου.
      ΠΡΟΕΔΡΕΥΩΝ (Ιωάννης Τραγάκης): Ποιος το λέει αυτό; Ποιος κανόνας το λέει;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τόσο έφθασαν και οι συνάδελφοί μου. 
      ΠΡΟΕΔΡΕΥΩΝ (Ιωάννης Τραγάκης): Όχι, όχι, θα σας πω. Εγώ έρχομαι και βλέπω εδώ σαράντα εγγεγραμμένους.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ είμαι μία, δεν υπάρχει άλλος από το κόμμα μου.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, όμως. Μιλάτε ήδη δεκαοκτώ λεπτά. Ολοκληρώστε τώρα. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θ’ αναφερθώ στις τροπολογίες. 
      Για το «Αττικό Μετρό», εντάξει στα δικαστήρια της Θεσσαλονίκης είναι. Το έργο είναι  ήδη στη Θεσσαλονίκη. Δεν μπορείτε να κάνετε και αλλιώς. Αλλά εγώ σας λέω, αποφασίστε επιτέλους, να δημιουργηθεί εκεί, μέσω των πολύ αξιόλογων υπηρεσιών που έχει η Θεσσαλονίκη -και της «Εγνατίας Οδού Α.Ε.» και της περιφερειακής της υπηρεσίας- από εκείνες τις υπηρεσίες, υπηρεσία για το μετρό της Θεσσαλονίκης. Δηλαδή με τους επτά υπαλλήλους που στείλατε και με την τεχνογνωσία εξ Αθηνών θα λυθούν όλα αυτά τα προβλήματα, επί επτά και οκτώ χρόνια της κατασκευής του μετρό Θεσσαλονίκης; Πρέπει να δείτε σοβαρά όλη αυτήν την ιστορία.
      Να πάμε τώρα στο άρθρο 9 και στην τροπολογία επί του άρθρου 9. Σας είχα πει και στην Επιτροπή, κύριε Υφυπουργέ, ότι περίμενα με τη συγκρότηση που σας διακρίνει, με τις γνώσεις κ.λπ., πως θα κάνατε μία τομή, ως Υπουργείο, σε ό,τι αφορά θέματα της διαχείρισης των υδάτων, τα θέματα της εφαρμογής της οδηγίας 2000 με σωστό τρόπο, τα θέματα πραγματικά της ουσιαστικής διαχείρισης και της καταγραφής του καθορισμού των λεκανών απορροής. Ε, γιατί ξεκινάτε με μία αποσπασματική ρύθμιση, που την κάνετε ακόμη πιο αποσπασματική, προκειμένου να υποστηρίξετε την εκτροπή του Αχελώου; Ανεξάρτητα, αν πιστεύει κάποιος σ’ αυτό το έργο ή όχι, δεν μπορεί να αποδεχθεί όλη αυτήν τη διαδικασία. Δεν μπορεί να αποδεχθεί, ας πούμε, την αποσπασματική καταγραφή και καθορισμό των λεκανών απορροής, έξω από τον εθνικό σχεδιασμό, έξω από τον περιφερειακό σχεδιασμό, έξω από τις διαδικασίες δηλαδή, τις οποίες έθετε και ο προηγούμενος νόμος και οι οποίες είναι σε επιταγή της εφαρμογής της οδηγίας 2000. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε μ' αυτό, κυρία συνάδελφε. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Σ’ ένα λεπτό ολοκληρώνω, κύριε Πρόεδρε.
      Θέλω να πω, λοιπόν, ότι εμείς επιμένουμε σ' αυτό. Ότι η χώρα πρέπει να προχωρήσει στο συνολικό σχεδιασμό, πρέπει να λειτουργήσουν οι υπηρεσίες -η Εθνική Υπηρεσία, οι περιφερειακές υπηρεσίες- και ότι τελικά οι λεκάνες απορροής δεν γίνονται προκειμένου να διευκολυνθούν τα μεγάλα ή τα μικρά έργα. Τα μεγάλα ή μικρά έργα υπακούουν στις λεκάνες απορροής -στον καθορισμό που γίνεται με διαβούλευση και διαδικασία- οι οποίες προσπαθούν να προστατεύσουν τα οικοσυστήματα, να προστατεύσουν τους πόρους, να τους κατανείμουν σωστά κ.λπ..
      Γι’ αυτό σε καμία περίπτωση δεν μπορούμε να συμφωνήσουμε με αυτήν τη διαδικασία. Δηλαδή η Βουλή –και μάλιστα χωρίς συζήτηση στην επιτροπή- οι Βουλευτές, να έρθουν εδώ και να καθορίσουν μέσα από αυτήν τη σύντομη διαδικασία τα θέματα της διαχείρισης των υδάτων στη λεκάνη της Θεσσαλίας κ.ο.κ.. νομίζω ότι αυτό είναι μη ορθή διαδικασία, δεν είναι διαδικασία σωστή για το Κοινοβούλιο. Θα πρέπει να υπάρξουν οι σχετικές μελέτες, θα πρέπει να λειτουργήσουν τα θεσμοθετημένα όργανα της πολιτείας και αυτά, μετά από διαβούλευση, μετά από μελέτες, μετά από συζήτηση, να ολοκληρώσουν αυτές τις διαδικασίες.
      Δεν  μπορούμε να συμφωνήσουμε και θεωρούμε ότι ξεκινάει μια αποσπασματική και μη σύννομη εφαρμογή της κοινοτικής οδηγίας που εμείς προσβλέπαμε σε μια σωστή εφαρμογή αυτής της οδηγίας από τη δική σας Κυβέρνηση. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να παρακαλέσω επειδή είναι σαράντα οι εγγεγραμμένοι ομιλητές να τηρείται ο χρόνος. Σας παρακαλώ πάρα πολύ. Ξέρω ότι το θέμα είναι πολύ σοβαρό...
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κύριε Πρόεδρε, αλλά είδατε πόσος χρόνος διατέθηκε σε προλαλήσαντες.
      ΠΡΟΕΔΡΕΥΩΝ (Ιωάννης Τραγάκης): Από το Συνασπισμό και το Κ.Κ.Ε. είναι μόνο ένας ομιλητής και είναι λογικό να τους διατίθεται λίγος χρόνος παραπάνω. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφήστε τα αυτά τώρα, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Πού να δείτε και τι έπεται.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφήστε τα αυτά. Μην αρχίζουμε έτσι!
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Γείτονα!
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ σας παρακαλώ, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Είπα, σας παρακαλώ!
      Η κ. Παπανδρέου έχει το λόγο.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συζητάμε σήμερα ένα νομοσχέδιο αχταρμά, που δεν έχει ούτε αρχή ούτε τέλος, δεν έχει κανένα κορμό, απλώς κάποια κλαριά ριγμένα άτακτα. 
      Υπάρχουν ορισμένες τροποποιήσεις για το Κτηματολόγιο και πρέπει να πω ότι μετά τη λειτουργία του Κτηματολογίου, κάποιες τροποποιήσεις ήταν απαραίτητες. Όμως, σήμερα ακούσαμε από τους συναδέλφους της Νέας Δημοκρατίας, αλλά και από τον κύριο Υπουργό να μιλάει για το μεγάλο εθνικό έργο, το μεγαλύτερο, από τα μεγάλα έργα, το πόσο σημαντικό είναι για την ανάπτυξη αυτής της χώρας και αναρωτιέται κάποιος: Έχετε χάσει τη μνήμη σας ή οι οβιδιακές μεταμορφώσεις είναι τόσο μεγάλες, που τελικά κανείς δεν μπορεί να σας παρακολουθήσει. 
      Επί χρόνια λέγατε για το μεγάλο σκάνδαλο, για το Κτηματολόγιο, κάνατε ό,τι ήταν δυνατόν να το δυσφημίσετε και στο εσωτερικό και στο εξωτερικό. Δεκάδες ερωτήσεις από τους Ευρωβουλευτές σας στην ευρωπαϊκή Βουλή, δεκάδες ερωτήσεις στην ελληνική Βουλή, δεκάδες καταγγελίες για το «έγκλημα» και το «σκάνδαλο» του Κτηματολογίου!
      Υπήρξαν προβλήματα, βεβαίως, γιατί είναι ακριβώς ένα τόσο μεγάλο έργο και ένα πολύπλοκο έργο, όπως τώρα το ανακαλύψατε, διότι για να κάνουμε Κτηματολόγιο πρέπει να κάνουμε μια τομή από ιδρύσεως του ελληνικού κράτους και να πούμε ό,τι ίσχυε μέχρι τώρα, τώρα το αλλάζουμε για να φτιάξουμε Κτηματολόγιο. Αλλιώς δεν γίνεται Κτηματολόγιο. Πρέπει να γίνει ανατροπή και της νομολογίας σε πολλά που υπάρχουν και στη νομική επιστήμη. Βεβαίως δεν υπήρχε η γνώση, δεν υπήρχε η τεχνογνωσία ούτε σε μας ούτε στην Ευρωπαϊκή Ένωση. Αλλά σκάνδαλο δεν είναι και αυτό αποδείχθηκε. 
      Αυτό που έγινε είναι ότι κάναμε το πρόγραμμα που υποβάλαμε με βάση τα στρέμματα και όχι με βάση τα δικαιώματα, διότι τότε δεν το γνωρίζαμε. Και βεβαίως το φυσικό αντικείμενο, το οποίο υλοποιήθηκε ήταν πολύ μικρότερο από αυτό που είπαμε, διότι όταν κτηματογραφούσαμε εκτάσεις μεγάλες τα δικαιώματα ήταν πολύ λιγότερα.
      Ορισμένες από τις τροπολογίες που κάνετε είναι σωστές και τις είχαμε ετοιμάσει και εμείς να τις κάνουμε.
    Όμως, πρέπει να πω ότι επί δύο χρόνια σ’ εκείνο το Κτηματολόγιο δεν βλέπουμε να έχει γίνει τίποτα σημαντικό. Αυτό που έχει γίνει είναι η συνέχιση του έργου, που είχαμε κάνει. Σε έξι μήνες είχαμε ανοίξει τριάντα πέντε κτηματολογικά γραφεία από τα ενενήντα επτά. Σήμερα, δυόμισι περίπου χρόνια μετά, δεν έχουν ανοίξει όλα τα υπόλοιπα. Έχουν ανοίξει ογδόντα. 
    Το να ανοίξεις, όμως, ένα γραφείο είναι η τελική φάση μιας ολόκληρης διαδικασίας. Μα, δεν έχει ξεκινήσει καμία καινούργια διαδικασία για να ανοίξουν και κάποια άλλα κτηματολογικά γραφεία στα επόμενα χρόνια. Χρειάζεται να γίνουν κάποιες μελέτες. Καμία μελέτη, όμως, δεν έχει προκηρυχθεί. Και το επιχείρημα είναι ότι δεν είχαμε το νόμο. Μα, το νόμο για τις μελέτες εσείς τον αλλάξατε. Και είχατε και τροπολογία μέσα που έδινε το δικαίωμα στον Υπουργό να μην εφαρμόσει το νόμο. Τι σας εμπόδισε να προχωρήσετε σε καινούργιες προκηρύξεις; Δεν είχατε χρήματα; Είχαμε εντάξει το Κτηματολόγιο στο Γ΄ Κοινοτικό Πλαίσιο Στήριξης με 110.000.000 ευρώ. Η Νέα Δημοκρατία τι έκανε; Γιατί το απένταξε αυτό το έργο; 
    Κυρίες και κύριοι συνάδελφοι, έρχεστε σήμερα και κάνετε ορισμένες τροπολογίες. Όπως είπα μερικές είναι θετικές. Αλλά μερικές, νομίζω, ότι θα σας δημιουργήσουν πρόβλημα. Αυξάνετε τα τέλη. Γιατί δεν το εντάξατε στο Γ΄ Κοινοτικό Πλαίσιο Στήριξης και πρέπει να αυξήσετε τα έσοδα; Πρέπει να σας πω ότι μπορεί να υπάρχει και συνταγματικό πρόβλημα. Όταν λέμε τέλη, τα τέλη είναι ανταποδοτικά και πάνε με το δικαίωμα, δεν πάνε με την περιουσία ή με την ιδιοκτησία του καθενός. Αν θέλετε έσοδα μπορείτε να επιβάλλετε έναν άλλο φόρο και να έχετε από κάπου αλλού έσοδα. 
    Ας πάω, όμως, στα επόμενα θέματα. Υπάρχουν αλλαγές στον νόμο επί δημοσίων έργων και αλλαγές στο νόμο περί μελετών. Πρόσφατα τους ψηφίσατε και τώρα τους αλλάζετε. Και εκεί βέβαια υπάρχουν ορισμένες απαράδεκτες αλλαγές. Οι αλλαγές που κάνετε για το νόμο, για τις μελέτες δεν μπορούν να υλοποιηθούν. Και πάλι θα έχετε προβλήματα. Απλώς αυξάνετε το πλαφόν για να έχετε ευχέρεια στις απ’ ευθείας αναθέσεις, για να μοιράσετε πίτα. Είναι μια τακτική στην οποία προσφεύγετε συνεχώς. Υπάρχουν δεκτά αιτήματα εργολάβων, όπως αγωγή εκτός από προσφυγή, που πρέπει να τηρούν ορισμένες προθεσμίες. Φαίνεται κάποιοι τις χάσανε και πρέπει να τους διευκολύνετε. 
    Δεν εννοώ για τα νερά, εννοώ για τα κτίσματα που νομιμοποιείτε, δηλαδή για τα κτίσματα των κατασκηνώσεων. Είναι απαράδεκτη αυτή η ρύθμιση. Μήπως εννοείτε κάτι τριώροφα, που είναι στην Πεντέλη; Κάποια είναι της Εκκλησίας και κάποια άλλα ανήκουν σε κάποιες τράπεζες, αν εννοείτε ότι αυτά είναι που θα νομιμοποιήσετε. 
    Τώρα σ’ ό,τι αφορά το άρθρο 9: Αλλάζετε το νόμο, που είχαμε ψηφίσει για τα νερά, διαχείριση των υδάτων και φέρνετε και μια καινούργια τροπολογία. Αυτό δείχνει το πόσο συγκροτημένοι και μελετημένοι είστε. Φτιάχνετε ένα νόμο, τον φέρνετε στην Βουλή και στο δρόμο βλέπετε ότι χρειάζεται να κάνετε μια τροποποίηση του άρθρου αυτού, που δεν έχει ψηφιστεί ακόμη. Αναρωτιέμαι γιατί επί δυόμισι περίπου χρόνια δεν έχετε κάνει τίποτα για την εφαρμογή του νόμου του 2003, που ψήφισε η Βουλή. Φτιάξατε την Κεντρική Υπηρεσία Υδάτων; Τη στελεχώσατε; Φτιάχτηκαν οι περιφερειακές υπηρεσίες; Άρχισε η εκπόνηση των σχεδίων διαχείρισης; Αν τα είχατε φτιάξει όλα αυτά, δεν θα χρειαζόταν η τροπολογία. Διότι δεν προχωρήσατε το προεδρικό διάταγμα. 
    Όταν εμείς ετοιμάζαμε το νόμο για τη διαχείριση των υδάτων, προσαρμογή στην κοινοτική οδηγία, ταυτόχρονα φτιάχναμε και το προεδρικό διάταγμα. Και έτσι αποφασίσαμε το τι θα βάλουμε στο νόμο και το τι στο προεδρικό διάταγμα. Το προεδρικό διάταγμα σας παρεδόθη έτοιμο. Επί δυο χρόνια το έχετε στο συρτάρι. Και έρχεστε τώρα και φέρνετε τροπολογία, με την οποία αναιρείτε την οδηγία της Ευρωπαϊκής Ένωσης. Αυτό είναι πρωτοφανές, δεν έχει ξαναγίνει, να φέρνουμε με τροπολογία τη μη συμμόρφωσή μας σε μια οδηγία, η οποία είναι υποχρεωτική και όπου υπάρχουν προβλήματα, γιατί καθυστερήσαμε.
      Και θέλετε εν λευκώ εξουσιοδότηση, για τη διαχείριση των υδάτων πανελλαδικά, όχι μόνο για τον Αχελώο. Για τον Αχελώο σάς τη δίνουμε και είπαμε ότι για την τροπολογία που αφορά τον Αχελώο θα την ψηφίσουμε. Δεν ψηφίζουμε, όμως, την εν λευκώ εξουσιοδότηση στον Υπουργό για τη διαχείριση των υδάτων σε όλη την Ελλάδα, γιατί θέλει να διευθετήσει και κάποια άλλα θέματα. Τη δική σας ακινησία και απραξία επί πάνω από δύο χρόνια ούτε θα την πληρώσει ο ελληνικός λαός ούτε θα εκβιάσετε το ελληνικό Κοινοβούλιο να ψηφίσει με τις διαφημίσεις σας και με τα ψεύτικα διλήμματα που έβαλε προχθές ο Υπουργός: «Με ποιον είστε; Με τον χωροφύλαξ ή με τον αστυφύλαξ;». Δεν είμαστε ούτε με το χωροφύλακα ούτε με τον αστυφύλακα. Είμαστε με τη νομιμότητα και τη σωστή λειτουργία του κράτους. 
      Ευχαριστώ. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Το λόγο έχει ο συνάδελφος κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, από την πρώτη ημέρα με την τροπολογία της εκτροπής του Αχελώου έγινε εκτροπή της συζήτησης επί της αρχής του νομοσχεδίου. Πραγματικά, το Κτηματολόγιο κινδύνεψε να πνιγεί στον Αχελώο. Για τον Αχελώο, όμως, όπως καθορίστηκε η διαδικασία, θα πούμε περισσότερα αύριο. 
      Χρωστάω όμως μια απάντηση στον κ. Σουφλιά. Δεν είναι εδώ. Ελπίζω, κύριε Υφυπουργέ, να μην είναι αποκλεισμένος ο κύριος Υπουργός από τις τακτικές της Κυβέρνησης, είτε στο Αιγαίο είτε στο Λίβανο, όπου αποκλείστηκαν πολλοί Έλληνες. Εν πάση περιπτώσει, εγώ οφείλω μια απάντηση. 
      Θέλω να πω στον κ. Σουφλιά ότι, αντί να θέτει εκβιαστικά διλήμματα στο ΠΑ.ΣΟ.Κ., να κοιτάξει τι έκανε ο ίδιος. Στο ΠΑ.ΣΟ.Κ., εμείς, δεν αλλάζουμε άποψη. Εμείς δεν παίζουμε τον παπά. Γιατί αυτό μας είπε. Εκείνος μάλλον παριστάνει τον πάπα με το αλάθητο. Και τα λάθη σας είναι συγκεκριμένα. Δεν προχωρήσατε το προεδρικό διάταγμα, για να προχωρήσουν τα σχέδια διαχείρισης, σύμφωνα με το νόμο. Χάσατε πολύτιμο χρόνο και τώρα αναγκάζεστε να φέρετε τροπολογία, που ανατρέπει ουσιαστικά την ενσωματωμένη στο ελληνικό δίκαιο κοινοτική οδηγία. Δεν είναι, επομένως, δικό μας το δίλημμα. Δικό σας είναι, κύριοι Υπουργοί. Ρυθμίστε το θέμα του Αχελώου. Απλά μη θίγετε το νόμο και εδώ είμαστε. 
      Έρχομαι τώρα στο νομοσχέδιο για το Κτηματολόγιο. Το Κτηματολόγιο από συστάσεως του ελληνικού κράτους είχε προσδιοριστεί ως εθνική αναγκαιότητα. Η έλλειψή του ήταν βασική αιτία για την άναρχη ανάπτυξη της χώρας, τη λεηλασία της δημόσιας περιουσίας, την καταστροφή των δασών και το ιδιοκτησιακό αλαλούμ. Αυτό φάνηκε ιδιαίτερα κατά τη μεταπολεμική περίοδο και στη συνέχεια. Και δεν χρειάζεται να θυμίσω ποιοι κυβερνούσαν τότε. Το λέω επειδή πολλές φορές ανατρέχετε στο παρελθόν. Αλλά και σήμερα…
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Γείτονα...
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κύριε Κωστόπουλε. Ξέρετε γιατί είπα ότι δεν χρειάζεται να το θυμίσω; Και σήμερα, που συζητάμε το νομοσχέδιο, η Κυβέρνηση νομιμοποιεί εβδομήντα χιλιάδες καταπατητές για εισπρακτικούς λόγους. Ποιον κοροϊδεύουμε;
      ΞΕΝΟΦΩΝ ΒΕΡΓΙΝΗΣ: Οι οποίοι έγιναν καταπατητές στις δικές σας μέρες. 
      ΠΡΟΕΔΡΕΥΩΝ (Ιωάννης Τραγάκης): Κύριε Κωστόπουλε, μη διακόπτετε σας παρακαλώ! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Το ΠΑ.ΣΟ.Κ., το οποίο κατηγορείτε, τόλμησε το 1994 να ξεκινήσει ένα έργο πρωτοποριακό και πολύπλοκο. Η Νέα Δημοκρατία, που τώρα κόπτεται, πολέμησε από την αρχή και υπονόμευσε αυτήν την προσπάθεια. Μίλησε ακόμα και για εθνικό σκάνδαλο. Σκανδαλολογία και λασπολογία και εδώ, η οποία, δυστυχώς, συνεχίζεται. Έγιναν τέτοιες αναφορές και στην επιτροπή και στην Αίθουσα. Ευρωβουλευτές δε της Νέας Δημοκρατίας -και όχι μόνο- «σήκωσαν» και το θέμα στην Ευρώπη. Στάση ανεύθυνη, δυστυχώς, προάγγελος του colpo grosso της απογραφής. Παρά τις δυσκολίες που συνάντησε το ΠΑ.ΣΟ.Κ,. το νερό μπήκε στο αυλάκι. Έγινε σημαντική δουλειά, στήθηκε η όλη τεχνική, νομική και διοικητική υποδομή. Προχώρησαν οι μελέτες κτηματογράφησης, λειτούργησαν κτηματολογικά γραφεία, αποκτήθηκε εμπειρία. Δεν υπήρξαν προβλήματα; Ασφαλώς υπήρξαν και προβλήματα και αστοχίες στον πιλοτικό αρχικό σχεδιασμό και στη διαχείριση του προγράμματος στην πράξη.
      Πέρα από τις τεχνικές δυσκολίες, συναντήσαμε στην πράξη και όλες τις αδυναμίες του νομικού και διοικητικού μας συστήματος. Μία πολύπλοκη πραγματικότητα που αποτυπωνόταν στις καταπατήσεις, στις κατατμήσεις, στην ανυπαρξία έγγραφων τίτλων, στα εγκαταλελειμμένα ακίνητα αποδήμων, για να μην πω και άλλα. Κυρίως, όμως, στις εκκρεμότητες που υπήρχαν σε σχέση με τους δασικούς χάρτες και την οριοθέτηση του αιγιαλού. 
      Όλα αυτά έφεραν καθυστερήσεις και τα γνωστά προβλήματα. 
      Στα δυόμισι χρόνια εσείς τι κάνατε; Αμηχανία στην αρχή και αδράνεια στη συνέχεια. Δεν αξιοποιήθηκε η εμπειρία από το έργο που έγινε. Έπρεπε να αξιοποιηθεί και να ενισχυθούν οι ρυθμοί. Καθυστέρησε η ολοκλήρωση των μελετών. Δεν προχώρησαν νέες μελέτες, ούτε η ίδρυση οριστικών κτηματολογικών γραφείων. Δεν εισπράχθηκε δε –επειδή κόπτεστε και για το δημόσιο χρήμα- ούτε ένα ευρώ από το τέλος της κτηματογράφησης στις περιοχές όπου λειτουργεί το Κτηματολόγιο. Αυτό πρέπει να το καταλάβει ο ελληνικός λαός. Και έχει σχέση με αυτό που κάνετε τώρα με το χαράτσι.
      Εμείς, όπως είπε και ο εισηγητής μας, αλλά και άλλοι συνάδελφοι, ψηφίζουμε το νομοσχέδιο επί της αρχής, γιατί είμαστε συνεπείς και θέλουμε να σηματοδοτήσουμε την πάγια θέση μας υπέρ της ολοκλήρωσης του έργου.
      Είπε ο κ. Σουφλιάς, εισηγούμενος το νομοσχέδιο: «Κάνουμε το οριστικό βήμα».
      Φοβάμαι, κύριοι της Κυβέρνησης και της κυβερνητικής παράταξης, ότι δεν γίνεται το οριστικό, αλλά ένα ακόμα μετέωρο βήμα. Δεν έχουμε πλήρη σχεδιασμό. Δεν έχουμε καθορισμό της δεύτερης και της τρίτης φάσης με χρονοδιάγραμμα. Προπαντός δεν έχουμε ικανοποίηση βασικών προϋποθέσεων. Θα σκοντάψουμε πάλι και θα με θυμηθείτε.
      Και εξηγούμαι γιατί το λέω: Για το θέμα της κατάργησης της δεύτερης ανάρτησης δεν είμαι σίγουρος ότι θα συμβάλει στην απλοποίηση. Είναι ενδεχόμενο να έχουμε στο επόμενο στάδιο δικαστικές εμπλοκές και περιπέτειες των πολιτών.
      Δεν εξασφαλίζονται επίσης, όπως είπα προηγουμένως, βασικές προϋποθέσεις. Παραδείγματος χάριν: Χωρίς δασικούς χάρτες δεν μπορεί να ολοκληρωθεί το Κτηματολόγιο. Το λένε όλοι, το τονίζει το Τεχνικό Επιμελητήριο. Όλοι το αντιλαμβάνονται. 
      Ο κ. Σουφλιάς, όμως, τι είπε κι εδώ και στην επιτροπή; Ουσιαστικά παρέπεμψε το θέμα των δασικών χαρτών στις ελληνικές καλένδες. Γιατί; Διότι έβαλε ως προϋπόθεση την αναθεώρηση του άρθρου 24 του Συντάγματος, κάτι που δεν πρέπει και ούτε πρόκειται -γιατί το ΠΑ.ΣΟ.Κ. είναι αντίθετο- να γίνει. Ούτε, ακόμα, για την οριοθέτηση του αιγιαλού έχουν λυθεί τα  υπάρχοντα ζητήματα. 
      Όσο δε αφορά τη χρηματοδότηση, κυρίες και κύριοι συνάδελφοι, η Κυβέρνηση βρήκε την εύκολη λύση. Μεταφέρει όλα τα βάρη στους πολίτες.  Πέρα από την αύξηση του τέλους από 20 ευρώ σε 35 ευρώ και την καθιέρωση αναλογικού τέλους ένα τοις χιλίοις, έχουμε νέα φορολογία. Αναφέρεται στην έκθεση του Λογιστηρίου, αλλά δεν φαίνεται καθαρά στην εισηγητική έκθεση. Έχουμε μία κρυφή φορολογία. Αυξάνονται κατά 1ο/οο τα αναλογικά δικαιώματα του ν. 325/1976. Ξέρετε τι σημαίνει αυτό, όπως υπολογίζει το Λογιστήριο; Η Έκθεση του Λογιστηρίου τα υπολογίζει. Δεν τα λέω εγώ. Χαράτσι στους πολίτες περίπου 45.000.000 ευρώ ετησίως.
      Έχουμε -όπως είπε και ο εισηγητής μας- συγκεκριμένες αντιρρήσεις στις διατάξεις που αφορούν και στο Κτηματολόγιο, αλλά και στα υπόλοιπα κεφάλαια του νομοσχεδίου. Αναφέρθηκαν. Δεν έχω το χρόνο να επανέλθω: Θα περιοριστώ στα άρθρο 4 και 9, κύριε Υπουργέ, του κεφαλαίου για τα δημόσια έργα. 
      Αλλάζετε στο άρθρο 4 κάτι που ίσχυε επί μία εικοσαετία. Εκτός από την προσφυγή, δίνετε τώρα δικαίωμα αγωγής για κάθε διαφορά που προκύπτει από τη σύμβαση κατασκευής του έργου. Κι εδώ –το επεσήμανα και στην επιτροπή- είναι περίεργο πως υπάρχει διαφορά μεταξύ της εισηγητικής έκθεσης και της διάταξης, όπως διατυπώνεται στην παράγραφο 3. Στην εισηγητική έκθεση μιλάτε για δικαίωμα αγωγής μόνο για τη διεκδίκηση «γεγενημένης και εκκαθαρισμένης απαίτησης», ενώ η διάταξη λέει άλλα και αναφέρεται σ’ όλες τις διαφορές.
      Εδώ, λοιπόν, ανοίγετε τους ασκούς του Αιόλου. Και παρακαλώ να το διορθώσετε αυτό. Χαράς ευαγγέλια για ορισμένους, αλλά ανοίγετε μεγάλες πληγές στο δημόσιο.
      Τελειώνω, κύριε Πρόεδρε, με το άρθρο 9, παράγραφος 2. Νομιμοποιείτε έμμεσα κτίσματα κατασκηνώσεων μέσα στα δάση και με αδιαφάνεια. Με απόφαση –άκουσον, άκουσον, «εξαιρετικής αρμοδιότητας του Υπουργού ΠΕ.ΧΩ.Δ.Ε.» Αυτό λέει η εισηγητική έκθεση. Χωρίς βέβαια να διευκρινίζεται για ποιες κατασκηνώσεις μιλάμε, τι αφορά η ρύθμιση, σε ποιους ανήκουν τα κτίσματα. Εμείς δεν μπορούμε να δώσουμε τέτοια εξουσιοδότηση.
      Κοντολογίς, εκείνο που θέλω να σας πω, κύριοι της Κυβέρνησης, είναι να ασχοληθείτε επιτέλους σοβαρά με το σοβαρό έργο του Κτηματολογίου. Για να προχωρήσει, πρέπει να διορθώσετε τις αβελτηρίες και να καλύψετε το χρόνο, που χάσατε στα δυόμισι χρόνια. Προπάντων να δείξετε υπευθυνότητα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ένα λεπτό καθίστε, κύριε Σαμπαζιώτη.
      Κύριοι συνάδελφοι, θα ήθελα να σας ενημερώσω ότι είναι εγγεγραμμένοι σαράντα συνάδελφοι για να μιλήσουν και είμαστε ακόμη στα άρθρα. Υπάρχουν αύριο και οι τροπολογίες, στις οποίες αντιλαμβάνεστε ότι θα γραφούν σχεδόν όλοι, γιατί ενδιαφέρονται όλοι. Κατ’ αρχάς, έχουν φίλαθλα αισθήματα και αντιλαμβάνεστε ότι θα ενδιαφέρονται όλοι. 
      Θα έκανα μια πρόταση, ξεκινώντας από εσάς, κύριε Σαμπαζιώτη –θέλω την αντοχή σας και την ανοχή σας γι’ αυτό το θέμα- να περιορίσουμε το χρόνο στο εξάλεπτο.
      ΑΝΤΩΝΙΟΣ ΚΑΡΠΟΥΖΑΣ: Όχι, κύριε Πρόεδρε.
      ΙΩΑΝΝΗΣ ΤΣΑΚΛΙΔΗΣ: Δεν γίνεται, κύριε Πρόεδρε. Δεν προλαβαίνουμε.
      ΠΡΟΕΔΡΕΥΩΝ (Ιωάννης Τραγάκης): Ωραία, εντάξει. Αφού δεν θέλουν οι  κύριοι της από εκεί πλευράς, θα πάμε σε εμβόλιμη συνεδρίαση αύριο.
      ΙΩΑΝΝΗΣ ΤΣΑΚΛΙΔΗΣ: Να πάμε, εάν χρειαστεί. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, επιτρέψτε μου να αρχίσω με αυτό το οποίο είπε ο προλαλήσας συνάδελφος κ. Γείτονας και να διαβεβαιώσω το Σώμα ότι αντιμετωπίζουμε το Κτηματολόγιο και κάθε άλλο θέμα αρμοδιότητας του Υπουργείου ΠΕ.ΧΩ.Δ.Ε. με πολύ μεγάλη σοβαρότητα. 
      Επιτρέψτε μου, επίσης, να ξεκινήσω αντίστροφα την ομιλία μου, κάνοντας μια μικρή αναφορά στα όσα είπε η πρώην Υπουργός ΠΕ.ΧΩ.Δ.Ε. κ. Παπανδρέου σχετικά με την οδηγία 2000/60, την οδηγία που αφορά τη διαχείριση των υδάτινων πόρων, τι είχε κάνει το ΠΑ.ΣΟ.Κ. και τι μας παρέδωσε. Ισχυρίστηκε, λοιπόν, η κ. Παπανδρέου ότι το ΠΑ.ΣΟ.Κ. είχε ξεκαθαρίσει ποια κομμάτια της οδηγίας θα μπουν στο νόμο, ποια στο προεδρικό διάταγμα και τα είχε ετοιμάσει όλα. 
      Να πω, κυρίες και κύριοι συνάδελφοι, πως ποιο κομμάτι της οδηγίας θα μπει στο νόμο και ποιο σε προεδρικό διάταγμα είναι ξεκαθαρισμένο από μόνο του. Το κείμενο της οδηγίας μπαίνει στο νόμο, το παράρτημα μπαίνει σε προεδρικό διάταγμα. Ο νόμος ήρθε τελευταία, κυριολεκτικά, στιγμή στη Βουλή και έγινε ένας νόμος-πλαίσιο, επιτρέψτε μου να πω, για τη διαχείριση των υδάτινων πόρων, το δε προεδρικό διάταγμα δεν το βρήκαμε ουδέποτε στα συρτάρια του Υ.ΠΕ.ΧΩ.Δ.Ε.. Αυτή είναι η πραγματικότητα.
      Σε ό,τι αφορά το νομοσχέδιο το οποίο συζητάμε, εκτιμούμε ότι πράγματι αποτελεί ένα σημαντικό σταθμό στην πορεία υλοποίησης του πολύπαθου έργου του Κτηματολογίου. Τι έγινε κατά το παρελθόν είναι απολύτως γνωστό. Θα κάνω, όμως, ακόμα μια αναφορά σήμερα, διότι κατά την ταπεινή μου άποψη το ΠΑ.ΣΟ.Κ. προσπάθησε να ρίξει τα βάρη στη Νέα Δημοκρατία, λέγοντας ότι η Νέα Δημοκρατία είτε υπονόμευσε το έργο είτε απέκρυψε την αλήθεια από τον ελληνικό λαό. Υπήρχαν απλώς, κατά το ΠΑ.ΣΟ.Κ., ορισμένα λάθη στα κόστη των μελετών και ορισμένα λανθασμένα στοιχεία, τα οποία είχε δώσει η Εθνική Στατιστική Υπηρεσία, γι’ αυτό και η Ευρωπαϊκή Ένωση απέσυρε τη χρηματοδότηση. 
      Εάν, όμως, κυρίες και κύριοι συνάδελφοι, διαβάσει κάποιος τη σχετική απόφαση της Ευρωπαϊκής Επιτροπής για την ανάκτηση ποσού 100.000.000 ευρώ, θα διαπιστώσει ότι η κατάσταση είναι εντελώς πραγματική. Αναφέρει συγκεκριμένα η έκθεση στην παράγραφο 5α΄: «Από την εξέταση του έργου διαπιστώθηκε ότι υπήρχε και παρατυπία στην υλοποίηση του έργου και σημαντική τροποποίηση, που επηρέασε τη φύση και τις συνθήκες υλοποίηση του έργου». Πιο κάτω, στην παράγραφο 5γ΄, αναφέρει: «Κατά συνέπεια η επιτροπή δεν μπορεί παρά να θεωρήσει ότι η κοινοτική νομοθεσία περί δημοσίων συμβάσεων δεν τηρήθηκε». Και πιο κάτω: «Κατά συνέπεια η διαχείριση των πόρων της Ευρωπαϊκής Ένωσης δεν ήταν ορθή».
      Μέσα από αυτήν την πολύ κομψά διατυπωμένη αλλά και πολύ σκληρή απόφαση, η Ευρωπαϊκή Επιτροπή ζήτησε την ανάκτηση, πρώτον, ποσού 58.000.000 ευρώ για κακοδιαχείριση, καθυστερήσεις και παραβίαση της κοινοτικής νομοθεσίας και, δεύτερον, ποσού 42.000.000 ευρώ για τη μη έγκαιρη, έως 21-12-2003, ολοκλήρωση της κτηματογράφησης. Ανακτήθηκαν συνολικά 100.000.000 ευρώ. Αυτή είναι η πραγματικότητα και ο καθένας βγάζει τα συμπεράσματά του.
      Τι κάναμε μέχρι σήμερα; Τα τελευταία δύο χρόνια έχει καταβληθεί μια πολύ σημαντική προσπάθεια και το έργο προχώρησε με γρήγορους ρυθμούς. Τετραπλασιάστηκε ο αριθμός των λειτουργούντων κτηματολογικών γραφείων. Επιταχύνθηκε εντυπωσιακά ο ρυθμός της κτηματογράφησης. Από τριάντα έξι δήμους που είχαμε το Μάρτιο του 2004, έχουμε φθάσει στους διακόσιους ογδόντα δήμους. Υποστηρίζονται με κάθε τρόπο τα κτηματολογικά γραφεία, με σκοπό την εύρυθμη λειτουργία τους και την απρόσκοπτη διενέργεια των συναλλαγών των πολιτών. Καταγράφηκαν σε συνεργασία της «Κτηματολόγιο Α.Ε.» με όλους τους εμπλεκόμενους φορείς και επιστημονικούς κλάδους οι αδυναμίες του θεσμικού πλαισίου, προκειμένου να υπάρξει η νομοθετική παρέμβαση την οποία προωθούμε σήμερα. Συμφωνήθηκε, μετά από διαπραγμάτευση με τις υπηρεσίες της Ευρωπαϊκής Επιτροπής, η υλοποίηση προγράμματος στο πλαίσιο του επιχειρησιακού προγράμματος «Κοινωνία της Πληροφορίας» με αντικείμενο υποστηρικτικές δράσεις για το κτηματολόγιο ύψους 79,67 εκατομμυρίων ευρώ.
      Εδώ επιτρέψτε μου να κάνω μία μικρή αναφορά σ’ αυτά, τα οποία τόσο ο εισηγητής του ΠΑ.ΣΟ.Κ., ο αγαπητός κ. Βρεττός, όσο και η κ. Παπανδρέου ανέφεραν. Ανέφεραν, κύριοι συνάδελφοι, ότι το ΠΑ.ΣΟ.Κ. είχε εντάξει, είχε δεσμεύσει στο Γ’ Κοινοτικό Πλαίσιο Στήριξης ποσό 110.000.000 ευρώ για το Κτηματολόγιο. Αυτό, κυρίες και κύριοι συνάδελφοι, είναι ανακριβέστατο, είναι λάθος. Ούτε καν από το Διοικητικό Συμβούλιο της «Κτηματολόγιο Α.Ε.» δεν είχε εγκριθεί το συγκεκριμένο έργο. Αυτή είναι η πραγματικότητα. Η αλήθεια είναι ότι η ένταξη έγινε στο Γ’ Κοινοτικό Πλαίσιο Στήριξης τον Αύγουστο του 2005 από τη σημερινή πολιτική ηγεσία του Υ.ΠΕ.ΧΩ.Δ.Ε., από τον κ. Σουφλιά, σε πολύ στενή συνεργασία με το Διοικητικό Συμβούλιο της «Κτηματολόγιο Α.Ε.» -αυτή είναι η πραγματικότητα- και μάλιστα όχι στο επιχειρησιακό πρόγραμμα «Περιβάλλον», στο οποίο η Ευρωπαϊκή Επιτροπή κρίνει ότι δεν είναι επιλέξιμες αυτές οι δαπάνες λόγω της παλαιότερης κακοδιαχείρισης, αλλά στην «Κοινωνία της Πληροφορίας». 
      Επίσης, επιτρέψτε μου να κάνω μία πολύ σύντομη αναφορά στα όσα ο σεβαστός μας πρόεδρος κ. Κακλαμάνης ανέφερε και να πω ότι καθόλου πρόχειρο δεν είναι το σχέδιο νόμου που συζητάμε. Έχει προηγηθεί, κυρίες και κύριοι συνάδελφοι, όπως γνωρίζετε πολύ καλά, εξαντλητικός διάλογος από τον περασμένο Οκτώβριο μέχρι σήμερα, με όλες τις επιστημονικές ενώσεις, με το Τεχνικό Επιμελητήριο, δικηγορικούς συλλόγους, Π.ΟΜ.Ι.Δ.Α., συμβολαιογράφους, υποθηκοφύλακες. Είναι πρόχειρο αυτό το νομοσχέδιο, το οποίο δόθηκε στη δημοσιότητα τον Οκτώβριο του 2005; 
      Στόχος μας, κυρίες και κύριοι συνάδελφοι, είναι η σύνταξη του Κτηματολογίου να γίνει καλύτερα, ταχύτερα, φθηνότερα,  χωρίς τις καθυστερήσεις και τις επιβαρύνσεις του παρελθόντος. Ειδικότερα για τα τρία πρώτα άρθρα του σχεδίου νόμου, τα οποία αναφέρονται στο Κτηματολόγιο, θα πω τα εξής. Με το άρθρο 1 εξασφαλίζεται η χρηματοδότηση του έργου και απλουστεύεται η διαδικασία κτηματογράφησης. Όπως είπα προηγουμένως, η άρνηση της Ευρωπαϊκής Επιτροπής να χρηματοδοτήσει υπηρεσίες κτηματογράφησης επέβαλε τον οικονομικό σχεδιασμό του Κτηματολογίου με αυτοχρηματοδότηση. 
      Έχουμε, λοιπόν, ένα ρεαλιστικό και κοινωνικά δίκαιο ανταποδοτικό τέλος, το οποίο έχει δύο σκέλη, όπως ειπώθηκε το πάγιο, 35 ευρώ ανά δικαίωμα, με εξαίρεση τους βοηθητικούς χώρους για τους οποίους καταβάλλεται μειωμένο τέλος 20 ευρώ. Για τις αγροτικές περιοχές το τέλος αυτό καταβάλλεται για δύο το πολύ αγροτικές ιδιοκτησίες, ανεξαρτήτως του αριθμού των ιδιοκτησιών, που έχει ο δικαιούχος και ένα αναλογικό ως ποσοστό 1ο/οο επί της πέραν των 20.000 ευρώ αξίας του δικαιώματος, το οποίο επιμερίζεται στους τυχόν δικαιούχους.
      Σε ό,τι αφορά την απλούστευση της διαδικασίας κτηματογράφησης, από τις βασικές παραμέτρους για την προώθηση του Κτηματολογίου, ήταν η ανάγκη μείωσης του χρόνου της διαδικασίας κτηματογράφησης. 
      Βασική κατεύθυνση του νομοσχεδίου είναι η σύντμηση του χρόνου και η μείωση του κόστους της όλης διαδικασίας, με κατάργηση της δεύτερης ανάρτησης και συγχώνευση των σχετικών διαδικασιών στο πλαίσιο της μόνης ανάρτησης. Ρυθμίζεται και αποσαφηνίζεται μια σειρά θεμάτων που αφορούν την κτηματογράφηση, όπως αυτά έχουν προκύψει από τη μέχρι σήμερα εμπειρία, αλλά και από τις παρατηρήσεις και προτάσεις των φορέων, πολλές εκ των οποίων έγιναν δεκτές, έτσι όπως είχαμε την ευκαιρία να τις ακούσουμε από τους ίδιους τους φορείς κατά τη συζήτηση στη Διαρκή Επιτροπή.
      Σε ό,τι αφορά το άρθρο 2, το οποίο αναφέρεται στην απλοποίηση των διαδικασιών για το στάδιο της λειτουργίας του Κτηματολογίου, σήμερα είναι αναγκαίο να αντιμετωπιστεί το πρόβλημα της διόρθωσης των αρχικών εγγραφών, όταν αυτές για οποιοδήποτε λόγο είναι ανακριβείς. Εκτός αυτών, που απαιτούν δικαστικό έλεγχο, υπάρχουν πολλές περιπτώσεις στις οποίες είτε αυτό δεν είναι αναγκαίο είτε πρέπει να γίνει στο πλαίσιο μιας σύντομης διαδικασίας. 
      Μεταξύ άλλων, η παρέμβασή μας αποσκοπεί στη διόρθωση των λεγόμενων «προδήλων σφαλμάτων» -τα οποία πλέον μπορούν να διορθώνονται με μία απλή αίτηση προς τον προϊστάμενο του κτηματολογικού γραφείου- και στην επιτάχυνση και απλούστευση της διαδικασίας δικαστικής διόρθωσης των εγγράφων με την ένδειξη «άγνωστος ιδιοκτήτης». Επίσης, αποσκοπεί στην επίλυση του προβλήματος των διαφορών που υπάρχουν μεταξύ του καταχωρισθέντος στο Κτηματολόγιο εμβαδού και του εμβαδού του συμβολαίου. Είναι μία σημαντική διάταξη για να μην κωλύεται η έκδοση οικοδομικής άδειας, η μεταβίβαση του οικοπέδου κ.ο.κ..
      Σε ό,τι αφορά την τροπολογία με γενικό αριθμό 667, η οποία αναφέρεται στο άρθρο 2 και τη συζητάμε, θέλω να αναφέρω τα εξής: Όταν μεταγράφεται μία πράξη στο υποθηκοφυλακείο, μεταγράφεται και μία περίληψή της, την οποία βεβαίως συντάσσει ο συμβολαιογράφος. Ο τύπος της πράξης αυτής, όπως ισχύει σήμερα, δεν ανταποκρίνεται στις ανάγκες του Κτηματολογίου, διότι δεν περιέχει όλα τα αναγκαία γι’ αυτό στοιχεία. Με την τροπολογία, εξουσιοδοτείται ο Ο.Κ.Χ.Ε. να ρυθμίζει με απόφασή του τόσο τον τύπο όσο και το περιεχόμενο της περίληψης.
      Και για να απαντήσω στο ερώτημα το οποίο έθεσε ο συνάδελφος κ. Γκατζής και αφορούσε το αν θα χρειάζονται μία ή δύο περιλήψεις, η απάντηση είναι «ασφαλώς μία μόνο» και αυτό δεν συνεπάγεται καμία επιβάρυνση για τον πολίτη. 
      Με το άρθρο 3 του νομοσχεδίου, ρυθμίζονται θέματα που αφορούν τη δημιουργία του ελληνικού συστήματος εντοπισμού θέσης με χρήση τεχνολογίας GPS, τη συμβατότητα των τοπογραφικών διαγραμμάτων -στις περιοχές όπου λειτουργεί το Κτηματολόγιο- με τα κτηματογραφικά διαγράμματα και τους διαγωνισμούς μελετών κτηματογράφησης. 
      Κάνω μια αναφορά στην παράγραφο 4, η οποία, επίσης, ετέθη ως πρόβλημα από τον κ. Γκατζή και ζητήθηκαν κάποιες εξηγήσεις. Οι παρεκκλίσεις που εισάγονται με την παράγραφο αυτή στο ν. 3316/2005, περί αναθέσεως και εκτελέσεως δημοσίων συμβάσεων εκπόνησης μελετών, είναι αναγκαίες διότι πρώτον, ο ν. 3316/2005 αποσκοπεί στην εκπόνηση μελετών, οι οποίες στη συνέχεια θα οδηγήσουν στην εκτέλεση έργων, για παράδειγμα σε μια μελέτη υδραυλική, σε μια μελέτη οδοποιίας κ.ο.κ.. Όπως γνωρίζουμε, οι μελέτες κτηματογράφησης δεν οδηγούν σε εκτέλεση έργων. Δεύτερον, στις μελέτες κτηματογράφησης θα υπάρξει η ανάγκη ρύθμισης ζητημάτων λόγω συμπράξεως μηχανικών και δικηγόρων και τέλος, οι τιμές μονάδος δεν είναι ενιαίες, αλλά εξαρτώνται από την περιοχή, το μέγεθος της μελέτης κτηματογράφησης κ.λπ.. 
      Κυρίες και κύριοι συνάδελφοι, το Κτηματολόγιο, μετά τις περιπέτειες που πέρασε, γυρίζει σελίδα. Η νέα εποχή σηματοδοτείται από θεσμικές αλλαγές στην κατεύθυνση της βελτίωσης της εξυπηρέτησης του πολίτη, της μείωσης του κόστους και του χρόνου κτηματογράφησης και της ολοκλήρωσης του έργου μέσω ενός κοινωνικά δίκαιου, αναλογικού και με ιδιαίτερη ευαισθησία, απέναντι στις αγροτικές περιοχές, συστήματος αυτοχρηματοδότησης. 
      Το Εθνικό Κτηματολόγιο είναι ένα θεμελιώδες έργο για την ορθολογική οργάνωση και τη βιώσιμη ανάπτυξη της χώρας και με το σχέδιο νόμου που προωθούμε, είμαστε βέβαιοι ότι επιτέλους θα γίνει πραγματικότητα. 
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε Υφυπουργέ. 
        Ο Κοινοβουλευτικός Εκπρόσωπος του ΠΑ.ΣΟ.Κ. κ. Μπένος έχει το λόγο.
        ΣΤΑΥΡΟΣ ΜΠΕΝΟΣ: Κύριε Υφυπουργέ, έχω την εξής απορία: Πραγματικά τι νόημα είχε η αγόρευσή σας; Δεν προσθέσατε τίποτα απολύτως σε όσα ακούσαμε από τον Υπουργό σας. Κινηθήκατε στο έδαφος των ίδιων επιχειρημάτων και -λυπάμαι να πω- της ίδιας μεθοδολογίας. Από τη μία πλευρά υπήρξε αυτή  η υφέρπουσα ατμόσφαιρα για το παρελθόν δηλαδή, της σκανδαλολογίας, από την άλλη μεριά μία αυταρέσκεια για το έργο που δήθεν κάνατε. Ποιο έργο κάνατε, κύριε Υφυπουργέ; Είπατε «τετραπλασιασμός των κτηματολογικών γραφείων» και είστε και μηχανικός. Βεβαίως, η ωρίμανση της μελετητικής διαδικασίας καταλήγει στο κτηματολογικό γραφείο. Εννοώ όλες τις μελέτες που εμείς αναθέσαμε. 
        Δυόμισι χρόνια πλήρους απραξίας. Αυτός είναι, δυστυχώς, ο απολογισμός. Καμία μελέτη δεν αναθέσατε και υπάρχουν τουλάχιστον πέντε χιλιάδες επιστήμονες οι οποίοι αργούν, πένονται και απαξιώνεται η τεχνολογία τους λόγω των χρόνων που προηγήθηκαν. Δεν θέλω να κάνω άλλα σχόλια, γιατί καλύφθηκε το θέμα από πολλούς συναδέλφους, αλλά  και από τη δική μου πρωτολογία και απάντηση στον Υπουργό σας.  
        Επειδή θα μιλήσει τώρα ή αργότερα ο κ. Ξανθόπουλος ή ο Υπουργός αύριο για να καλύψουν το θέμα του άρθρου 9, που είναι το σημαντικότερο και επειδή αισθάνομαι, κύριε Πρόεδρε, ότι αυτό που ζήτησα και δεν αποδέχθηκε η κ. Μπενάκη δεν είναι και τόσο αθώο, θέλω την προσοχή σας για να σας διατυπώσω ένα ερώτημα, το οποίο, αν δεν είσαστε έτοιμοι, ας μην το απαντήσετε σήμερα, αλλά θέλω μία απάντηση αύριο για το Κοινοβούλιο και για όλους τους συναδέλφους. 
        Υπάρχουν  δύο τροπολογίες που τις έχετε διασπάσει και αφορούν τον Αχελώο. Η μία έχει γενικό αριθμό 697 και η άλλη έχει γενικό αριθμό 698. 
        Ξεκινάω, κύριε Υφυπουργέ, από την τροπολογία με γενικό αριθμό 698, αυτή που θα συζητήσουμε αύριο ως τροπολογία. Διαβάζω στην παράγραφο 2: «Εγκρίνεται σχέδιο διαχείρισης των λεκανών απορροής των ποταμών Αχελώου και Πηνειού Θεσσαλίας που εκπονήθηκε από τη Γενική Γραμματεία Δημοσίων Έργων του Υπουργείου Περιβάλλοντος Χωροταξίας και Δημοσίων Έργων και θεωρήθηκε από την κεντρική υπηρεσία υδάτων του Υ.ΠΕ.ΧΩ.Δ.Ε.. Το σχέδιο αυτό επισυνάπτω ως παράρτημα του παρόντος νόμου». Το συγκρατείτε αυτό που σας λέω; Δηλαδή, αυτό λέει με απλά λόγια ότι αυτή τη μελέτη, που έχει γίνει, μας τη φέρνετε εδώ ως πακέτο και λέτε ότι αυτή εγκρίνεται με νόμο. Καλώς; Αυτό αφορά την εκτροπή. 
        Ερχόμαστε τώρα στην αλλαγή. Είναι η πρώτη φορά που γίνεται αυτό στο ελληνικό Κοινοβούλιο, δηλαδή να αλλάζετε με τροπολογία διάταξη που έχετε φέρει στο άρθρο 9 μέσα σε λίγες μέρες -τόσο πολύ σοβαρά είχατε μελετήσει το άρθρο 9 που το αλλάζετε;- και ταυτοχρόνως να καταρρίπτετε εντελώς τη λογική του κανονισμού της Ευρωπαϊκής Ένωσης για τη διαχείριση των υδάτων. Πουθενά δεν αναφέρεται μεταφορά υδάτων από λεκάνη απορροής σε λεκάνη απορροής. 
        Ακούστε τι λέει εδώ και θέλω την προσοχή όλων των συναδέλφων: «Μέχρι την έγκριση του εθνικού προγράμματος» -αυτή είναι η  τροπολογία που αφορά το άρθρο 9- «διαχείρισης και προστασίας του υδάτινου δυναμικού της χώρας και την έκδοση των οικείων σχεδίων διαχείρισης των περιφερειών επιτρέπεται η υδροληψία από συγκεκριμένη λεκάνη απορροής, καθώς και η μεταφορά ύδατος σε άλλη λεκάνη με βάση εγκεκριμένο σχέδιο διαχείρισης των υδάτων των λεκανών αυτών κ.λπ.». Το πρώτο ερώτημα -για να δείτε τι διλήμματα βάζετε σ’ εμάς, τι αστοχίες, νομικούς ακροβατισμούς και τι εκτροπές κάνετε εσείς μέσα στο Κοινοβούλιο- είναι αν  είναι επιτρεπτή με βάση την οδηγία για τη διαχείριση των υδάτων, η μεταφορά υδάτων από μία λεκάνη απορροής σε μία άλλη λεκάνη απορροής. 
        Πάμε όμως και πιο κάτω -και σ’ αυτό κυρίως θέλω την απάντησή σας- που λέει: «Το ανωτέρω σχέδιο διαχείρισης που υποτίθεται ότι θα αφορά τη μεταφορά των υδάτων από τον Αχελώο στον Πηνειό εγκρίνεται με κοινή απόφαση Υπουργών ΠΕ.ΧΩ.Δ.Ε., Εσωτερικών, Δημόσιας Διοίκησης και Αποκέντρωσης κ.λπ.». Τι γίνεται μ’ αυτό το πράγμα; Βγάζετε άκρη εσείς; Μπορείτε να μας εξηγήσετε τι θα κάνετε; Δηλαδή, θα ψηφίσουμε πρώτα με νόμο και μετά, εν συνεχεία, θα βγάλετε υπουργική απόφαση; Να μας δώσετε μία εξήγηση.
        ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Διαβάστε πιο κάτω. 
        ΣΤΑΥΡΟΣ ΜΠΕΝΟΣ:  Διαβάζω: «Το ανωτέρω σχέδιο διαχείρισης εγκρίνεται με κοινή απόφαση των Υπουργών ΠΕ.ΧΩ.Δ.Ε., Εσωτερικών, Δημόσιας Διοίκησης και Αποκέντρωσης, Ανάπτυξης και Αγροτικής Ανάπτυξης και Τροφίμων όταν το σχέδιο αφορά υδατικές λεκάνες περισσοτέρας μιας περιφερειών της χώρας». 
        ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Διαβάστε πιο κάτω. 
        ΣΤΑΥΡΟΣ ΜΠΕΝΟΣ:  Σας διαβάζω: «Με απόφαση του Γενικού Γραμματέα της οικείας περιφέρειας, ύστερα από σύμφωνη γνώμη της κεντρικής υπηρεσίας υδάτων, όταν το σχέδιο αφορά υδατικές λεκάνες μιας περιφέρειας κ.λπ.» 
        ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Διαβάστε πιο κάτω. 
        ΣΤΑΥΡΟΣ  ΜΠΕΝΟΣ: Δεν έχει πιο κάτω, δεν υπάρχει πιο κάτω. Στη μια τροπολογία λέτε ότι «εγκρίνεται με νόμο». Να το αποσαφηνίσετε αυτό, για να καταλάβει το Κοινοβούλιο τι ψηφίζει.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Σαμπαζιώτης έχει το λόγο.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, σέβομαι απόλυτα εσάς, αλλά και τους αγαπητούς μου συναδέλφους. Τουλάχιστον σε σχέση με τους παρευρισκομένους, εγώ έχω ελαχιστότατη κοινοβουλευτική εμπειρία ως νέος Βουλευτής. 
      Θεωρώ ότι δεν μου επιτρέπεται να κάνω υποδείξεις, όμως θα μου συγχωρήσετε την υπέρβαση να εκφράσω τα συναισθήματά μου και κάποιες σκέψεις μου, οι οποίες μου δημιουργήθηκαν εν αναμονή της σειράς μου να μιλήσω απόψε, για να τοποθετηθώ επί του νομοσχεδίου στο Εθνικό μας Κοινοβούλιο.
      Λογικά, κύριε Πρόεδρε, εγώ θα έπρεπε να έχω μιλήσει στις 19.30΄ το απόγευμα. Θερμά συγχαρητήρια σάς πρέπουν για την εφαρμογή του συγκεκριμένου Κανονισμού, που εσείς με ευλάβεια τον εφαρμόζετε, όπως πρέπει. Με τα περιθώρια, όμως, των παρεμβάσεων τα οποία αυτός δίνει, η ώρα έχει φτάσει 23.30΄ και επιτέλους βρίσκομαι αυτήν τη στιγμή στο Βήμα.
      Νομίζω ότι η εφαρμογή του συγκεκριμένου Κανονισμού απαξιώνει σε μεγάλο βαθμό το ρόλο του Βουλευτή και πολλές φορές τον οδηγεί και στη σιγή. Πιστεύω ότι αυτό βλάπτει βαθύτατα τη δημοκρατία μας, αλλά και το τεράστιο έργο που επιτελούμε όλοι μαζί μέσα στο Εθνικό μας Κοινοβούλιο. Θεωρώ λοιπόν -και συγχωρείστε μου άρα το θράσος να κάνω υποδείξεις σε σας, κύριε Πρόεδρε και στους αγαπητούς μου συναδέλφους- ότι θα πρέπει αυτό το ζήτημα του Κανονισμού λειτουργίας της Βουλής, τουλάχιστον στα σημεία που αφορά το δικαίωμα του Βουλευτού να τοποθετείται, να το επανεξετάσουμε.
      ΠΡΟΕΔΡΕΥΩΝ (Ιωάννης Τραγάκης): Έχετε κάποια συγκεκριμένη πρόταση, μια και αναφερθήκατε στο Προεδρείο;
      ΔΗΜΗΤΡΙΟΣ ΣΑΜΠΑΖΙΩΤΗΣ: Αν τεθεί προς συζήτηση, νομίζω κι εγώ…
      ΠΡΟΕΔΡΕΥΩΝ (Ιωάννης Τραγάκης): Αν μιλούσε και ο Κοινοβουλευτικός Εκπρόσωπος που είχε ζητήσει το λόγο και ο έτερος Υπουργός που είχε ζητήσει επίσης το λόγο, δεν θα μιλάγατε σήμερα.
      ΔΗΜΗΤΡΙΟΣ ΣΑΜΠΑΖΙΩΤΗΣ: Συμφωνώ απόλυτα και θεωρώ ότι καλώς εφαρμόζετε τον Κανονισμό. Ίσα –ίσα, είπα ότι σέβομαι το ρόλο σας και θεωρώ ότι τον επιτελείτε επιτυχέστατα.
      Θα ήθελα τώρα να σας παρακαλέσω, με την ανοχή των συναδέλφων μου, να μου ανανεώσετε το χρόνο, για να μπορέσω τουλάχιστον να τελειώσω την ομιλία μου.
      ΠΡΟΕΔΡΕΥΩΝ (Ιωάννης Τραγάκης): Για τα καλά λόγια που είπατε, θα υπάρξει μία ανοχή.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριοι συνάδελφοι, η δημιουργία του Εθνικού Κτηματολογίου είναι θεμελιώδες έργο για τη χώρα μας. Αποτελεί κομβικό εργαλείο προγραμματισμού, ορθολογικής οργάνωσης και ανάπτυξης.
      Θα ανέμενε επομένως κάποιος κατά τις προηγούμενες δεκαετίες να είχε τεθεί σε απόλυτη προτεραιότητα και να είχε αντιμετωπισθεί με την ανάλογη σοβαρότητα και υπευθυνότητα, τόσο σε επίπεδο σχεδιασμού όσο και σε επίπεδο εκτέλεσης και εποπτείας.
      Δυστυχώς όμως, κύριοι συνάδελφοι, το Κτηματολόγιο σχεδιάστηκε και εκτελέστηκε από την προηγούμενη κυβέρνηση κατά τρόπο προβληματικό, με αποτέλεσμα να απαξιωθεί στα μάτια της ελληνικής κοινωνίας και να τεθεί υπό αμφισβήτηση η αξιοπιστία των ελληνικών αρχών από τη συγχρηματοδοτούσα το έργο Ευρωπαϊκή Ένωση.
      Η κτηματογράφηση που ξεκίνησε το 1995, κύριοι συνάδελφοι, σχεδιαζόταν να καλύψει δεκαεννέα εκατομμύρια δικαιώματα με αρχικό προϋπολογισμό 138.000.000 ευρώ και με χρόνο ολοκλήρωσης ακριβώς μέχρι το 2000. Δυστυχώς, όμως, το τελικό αποτέλεσμα ήταν άλλο. 
      Το τελικό αποτέλεσμα ήταν να προχωρήσει η κτηματογράφηση για 5,8 εκατομμύρια δικαιώματα, με αρχικό προϋπολογισμό 93.000.000 ευρώ, τελικό προϋπολογισμό 500.000.000 ευρώ και χρόνο περαίωσης και εκτέλεσης του Κτηματολογίου, το 2006. Το συμπέρασμα είναι το εξής: Διπλάσιος χρόνος με πενταπλάσιο κόστος και μάλιστα, πραγματοποιήθηκε περίπου το 1/3 του αρχικού προγράμματος.
      Είναι επίσης γνωστό, κυρίες και κύριοι συνάδελφοι, στην ελληνική κοινή γνώμη το τεράστιο πρόβλημα που δημιουργήθηκε όταν η Ευρωπαϊκή Επιτροπή, διαπιστώνοντας κακοδιαχείριση, καθυστερήσεις και παράτυπες απευθείας αναθέσεις κατά το παρελθόν, επέβαλε στην Ελλάδα με απόφασή της το 2001 πρόστιμο ύψους 100.000.000 ευρώ, δηλαδή το συνολικό ποσό που είχε διαθέσει η Ευρωπαϊκή Ένωση για το ελληνικό Κτηματολόγιο.
      Η νέα διακυβέρνηση από την πρώτη στιγμή αποφάσισε ανεπιφύλακτα να προωθήσει το Κτηματολόγιο σε σωστές βάσεις, αποκαθιστώντας το στα μάτια της κοινωνίας. Μ’ αυτόν το στόχο, δρομολογεί μία δυναμική και μη αναστρέψιμη πορεία για την ορθολογική και γρήγορη κατάρτιση του Κτηματολογίου. Τα τελευταία δύο χρόνια, κάναμε μία τεράστια προσπάθεια να προχωρήσουμε το έργο με γοργούς ρυθμούς. Αυξήσαμε θεαματικά τα μεταβατικά κτηματολογικά γραφεία. Παραλάβαμε είκοσι δύο γραφεία και σήμερα λειτουργούν ογδόντα τρία, επί συνόλου ενενήντα επτά που θα έπρεπε να λειτουργούν.
      Επιταχύναμε με εντυπωσιακό τρόπο τους ρυθμούς κτηματογράφησης. Το Μάρτιο του 2004, είχαν κτηματογραφηθεί εννιακόσιες εξήντα δύο χιλιάδες στρέμματα σε τριάντα έξι δήμους και σήμερα έχουν κτηματογραφηθεί 6,5 εκατομμύρια στρέμματα σε διακόσιους εξήντα επτά δήμους. 
      Με το νομοσχέδιο αυτό, αντιμετωπίζουμε οριστικά και αποτελεσματικά τα προβλήματα στο μεγάλο έργο του Εθνικού Κτηματολογίου. Η Ευρωπαϊκή Ένωση, βεβαίως, αρνείται να χρηματοδοτήσει, λόγω του αμαρτωλού παρελθόντος των κυβερνήσεων του ΠΑ.ΣΟ.Κ., έργα κτηματογράφησης μέσω του Γ΄ Κοινοτικού Πλαισίου Στήριξης. 
      Το δεδομένο αυτό, κύριοι συνάδελφοι, σε συνδυασμό με τις δημοσιονομικές παραμέτρους της χώρας, μας επιβάλλει να σχεδιάσουμε την αυτοχρηματοδότηση του έργου με τέλος κτηματογράφησης, το οποίο θα είναι ρεαλιστικό και δίκαιο και όχι άδικο και προεκλογικού χαρακτήρα, όπως έπραξε η προηγούμενη κυβέρνηση, ορίζοντας το ποσό των 20 ευρώ ανά δικαίωμα.
      Συγκεκριμένα, το τέλος κτηματογράφησης θα έχει δύο σκέλη. Το πρώτο σκέλος θα είναι 35 ευρώ ανά δικαίωμα, με εξαίρεση τους βοηθητικούς χώρους, γκαράζ και αποθήκες, για τους οποίους θα καταβάλλεται τέλος 20 ευρώ. Ειδικά για τις αγροτικές περιοχές, το τέλος αυτό θα καταβάλλεται το πολύ για δύο αγροτικές ιδιοκτησίες, έστω και αν δηλώνονται περισσότερες από τον ίδιο το δικαιούχο. Το δεύτερο σκέλος θα είναι το 1% της αντικειμενικής αξίας του ακινήτου, από την οποία θα έχουν αφαιρεθεί 20.000 ευρώ. 
      Με τα παραπάνω δεδομένα, εξασφαλίζεται η χρηματοδότηση του έργου και η κατανομή του σχετικού βάρους στους πολίτες θα γίνεται κατά τρόπο αναλογικό –και, επομένως, δίκαιο- αφού οι ιδιοκτήτες ιδιοκτησιών μεγαλύτερης αξίας θα φέρουν αναλογικά μεγαλύτερο βάρος, ενώ σημαντικό πλήθος μικρών ιδιοκτησιών δεν θα επιβαρυνθεί πέραν του αρχικού τέλους.
      Κυρίες και κύριοι συνάδελφοι, αλλάζουμε τις διαδικασίες κτηματογράφησης. Τις κάνουμε γρήγορες και πολύ πιο απλές. Έτσι, θα κερδίσουμε χρόνο, αλλά και θα μειώσουμε το κόστος του έργου με την κατάργηση της δεύτερης ανάρτησης. Παύει η ταλαιπωρία των πολιτών και του Κτηματολογίου κάθε φορά που γίνεται κάποιο μη ηθελημένο λάθος. Τα λάθη αυτά στο εξής θα διορθώνονται με ευέλικτες διαδικασίες, με μία απλή αίτηση στον υποθηκοφύλακα - προϊστάμενο του κτηματολογικού γραφείου.
      Αυτές οι διευκολύνσεις δεν έχουν ως στόχο να επιβραβεύσουν όσους αδιαφορούν για την υποχρέωσή τους να υποβάλλουν δηλώσεις. Γι’ αυτόν το λόγο, ανεξάρτητα από τη δυνατότητα διόρθωσης, θα επιβάλλεται τσουχτερό πρόστιμο σε όσους δεν υποβάλλουν αίτηση και το πρόστιμο αυτό θα κυμαίνεται από 100 ευρώ έως 1.500 ευρώ, ανάλογα με το χρόνο υποβολής της εκπρόθεσμης δήλωσης.
      Επιλύουμε το πρόβλημα που αφορά στις διαφορές που υπάρχουν μεταξύ του καταχωρηθέντος στο Κτηματολόγιο εμβαδού και του εμβαδού του συμβολαίου. Έτσι, διευκρινίζεται ότι γίνεται δεκτή η απόκλιση της τάξης του 10% μεταξύ αυτών των δύο εμβαδών.
      Τα προηγούμενα χρόνια, υπήρχε το απαράδεκτο φαινόμενο με άλλο προϋπολογισμό να ξεκινάει ένα έργο,  με άλλο να καταλήγει και πολλές φορές να τελειώνει με κόστος 50% -και περισσότερο- πάνω. Αυτό γινόταν με τις συμπληρωματικές συμβάσεις και με τις επί έλασσον δαπάνες. 
      Για τις επί έλασσον δαπάνες, τίθενται αυστηροί περιορισμοί και μπαίνει επιτέλους μία τάξη, ώστε να είμαστε συνεπείς και απέναντι στην Ευρωπαϊκή Ένωση, αλλά κυρίως για να προστατεύουμε τα χρήματα των Ελλήνων πολιτών.
      Ρυθμίζονται, επίσης, επιτέλους τα θέματα συντήρησης των δημόσιων οδών. Μέχρι σήμερα, ίσχυε ο νόμος του 1955 και στα θέματα αυτά επικρατούσε μία σύγχυση, αφού κανείς δεν ήξερε –και δεν ξέρει- ακριβώς ποιος είναι ο αρμόδιος και για τι.
      Ρυθμίζονται, επίσης, τα αντίστοιχα προβλήματα που υπάρχουν στα θέματα της αντιπλημμυρικής προστασίας, διότι η πολυδιάσπαση των αρμοδιοτήτων για την αντιπλημμυρική προστασία στην Αττική μεταξύ Υ.ΠΕ.ΧΩ.Δ.Ε., δήμων και Νομαρχιακών Αυτοδιοικήσεων δεν ευνοεί την αποτελεσματική αντιμετώπιση των προβλημάτων που παρουσιάζονται.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΣΑΜΠΑΖΙΩΤΗΣ: Τελειώνω σ’ ένα λεπτό, κύριε Πρόεδρε.
      Κυρίες και κύριοι συνάδελφοι, είναι γνωστό σε όλους ότι είναι ευθύνη της προηγούμενης κυβέρνησης το ότι η Ελλάδα δεν έχει αποκτήσει μέχρι σήμερα Εθνικό Κτηματολόγιο.
Μ’ αυτό το νομοσχέδιο, κάνουμε ένα μεγάλο και αποφασιστικό βήμα προς τα εμπρός. Εξυγιαίνουμε και θέτουμε σε νέες βάσεις το μεγάλο εθνικό έργο του Κτηματολογίου. Με τις αλλαγές αυτές, δημιουργείται πλέον ένα νέο και ασφαλές θεσμικό πλαίσιο για την εκπόνηση των μελετών κτηματογράφησης, ενώ ταυτόχρονα διασφαλίζεται η χρηματοδότηση του έργου τόσο σε επίπεδο σύνταξης όσο και σε επίπεδο λειτουργίας του Κτηματολογίου.
      Στόχος μας είναι η σύνταξη του Κτηματολογίου να γίνει καλύτερα, ταχύτερα και φθηνότερα, χωρίς καθυστερήσεις και χωρίς τις επιβαρύνσεις του παρελθόντος. Αυτό λοιπόν το νομοσχέδιο, που κακώς -κατά τη γνώμη μου- η κ. Παπανδρέου το απεκάλεσε «αχταρμά», εγώ, επειδή στόχος του είναι η Ελλάδα να αποκτήσει επιτέλους Εθνικό Κτηματολόγιο, το ψηφίζω ανεπιφύλακτα.
      Ευχαριστώ πολύ, για την ανοχή σας. 
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Θα ήθελα να σας κάνω μια εξομολόγηση. Η πρώτη ομιλία που έκανα στη Βουλή το ’74, σαν νέος Βουλευτής τότε, αφορούσε το Κτηματολόγιο –γνωρίζετε όλοι ότι είμαι και μηχανικός- και την έκανα με διπλή ιδιότητα. Θα ήθελα να σας παρακαλέσω να ανατρέξετε στα Πρακτικά των αρχών του 1975, για να δείτε πως ό,τι είχα πει εγώ τότε, είναι επίκαιρο και σήμερα, για να καταλάβετε τη σημασία του παρόντος νομοσχεδίου. 
      Εγώ θα επαναφέρω την πρόταση -διότι βλέπω ότι πάμε με πολύ αργούς ρυθμούς- για το εξάλεπτο, με κάποια ανοχή για τις κυρίες και τους κυρίους που έχουν καθίσει σήμερα μέχρι τόσο αργά. Θα ήθελα, όμως, να πάρουμε αυτήν την απόφαση.
      ΙΩΑΝΝΗΣ ΜΑΓΚΡΙΩΤΗΣ: Να την πάρουμε από σήμερα, για να ισχύσει από αύριο.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να πάρουμε αυτήν την απόφαση για το εξάλεπτο, γιατί δεν θα τελειώσουμε ποτέ.
      Συμφωνεί το Σώμα με τον περιορισμό του χρόνου ομιλίας στα έξι λεπτά;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Ομόφωνα η Βουλή αποφάσισε τον περιορισμό του χρόνου ομιλίας στα έξι λεπτά. 
      Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, κυβερνήσεις και Υπουργοί που δεν τολμούν, είναι καταδικασμένοι να ζουν με τα προβλήματα που τους κληροδότησε το παρελθόν. Γνωρίζουν πολύ καλά όλες οι Ελληνίδες και όλοι οι Έλληνες ότι πληρώσαμε και πληρώνουμε ακριβά την εποχή της ατολμίας, της αναβλητικότητας, των αποσπασματικών πολιτικών και των ευκαιριακών αναζητήσεων. 
      Η δικαίωση της πολιτικής, κύριοι συνάδελφοι, περνά μέσα από την αντιμετώπιση των προβλημάτων και όχι μέσα από τη μετακύλισή τους στο μέλλον. Γι’ αυτό θεωρώ σημαντικότατη τη νομοθετική παρέμβαση του Υ.ΠΕ.ΧΩ.Δ.Ε.. Είναι σημαντικότατη τόσο για το θέμα του Κτηματολογίου –το θέμα αυτό που ταλαιπωρεί χρόνια όλους τους Έλληνες, αν και είναι συνταγματική επιταγή- όσο και για το θέμα της διευθέτησης του μεγάλου έργου του Αχελώου, εφόσον για το έργο αυτό συμφωνούν όλες οι κυβερνήσεις, ακόμη και της εθνικής ενότητας. 
      Συνεπώς, πρέπει να καταλάβουμε πλέον τη σοβαρότητα αυτών των θεμάτων και να ψηφίσουμε πραγματικά αυτό που πιστεύουμε, αφήνοντας το «λαθρεμπόριο λαϊκισμού» στο παρελθόν και προχωρώντας, να δώσουμε λύσεις για το μέλλον. 
      Στόχος πρώτος, είναι η σύνταξη του Κτηματολογίου να γίνει καλύτερα, ταχύτερα, φθηνότερα, χωρίς καθυστερήσεις και χωρίς τις επιβαρύνσεις του παρελθόντος. Για την υλοποίηση αυτού του στόχου, προχωρεί το Υ.ΠΕ.ΧΩ.Δ.Ε. στον απαραίτητο καλό σχεδιασμό, στη δημιουργία της αναγκαίας υποδομής, στην εξασφάλιση της μόνιμης χρηματοδότησης, στις καίριες παρεμβάσεις στο θεσμικό πλαίσιο του Κτηματολογίου.
      Δίνονται οριστικές λύσεις: Πρώτον, διασφαλίζεται η χρηματοδότηση του έργου. Δεν θα ήθελα να αναφερθώ και να φρεσκάρω τη μνήμη σας σχετικά με το τι έγινε στο παρελθόν. Από αλλού ξεκινήσατε, με άλλα σχέδια ξεκινήσατε, με άλλους στόχους ξεκινήσατε και αλλού φθάσατε. 
      Θα ήθελα, όμως, να σας πω ότι η Ευρωπαϊκή Επιτροπή διαπίστωσε κακοδιαχείριση, καθυστερήσεις, παρατυπίες, απευθείας αναθέσεις κατά το παρελθόν. Άλλωστε, υπάρχει και η επιστολή του κ. Μπαρνιέ, η οποία έχει δημοσιευθεί στις εφημερίδες και η οποία επέβαλε με απόφασή της το 2001 πρόστιμο στη χώρα ύψους 100.000.000 ευρώ.
      Ακόμη, θέλω να σας υπενθυμίσω ότι τελικώς παραπέμπονται να δικαστούν για κακουργηματικές πράξεις στις 3.2.2007 ο Διευθύνων Σύμβουλος του τότε Κτηματολογίου και ένα μέλος του Διοικητικού Συμβουλίου.
Συνεπώς, για παρατυπίες, καθυστερήσεις και ό,τι συνέβη στο παρελθόν, νομίζω ότι θα πρέπει να σταματήσουμε να μιλάμε εδώ και να παραδεχθείτε ότι υπήρξε σφάλμα. 
      Δεύτερον, αλλάζουν όλες οι διαδικασίες κτηματογράφησης. Γίνονται απλούστερες, πιο γρήγορες, πιο απλές, κερδίζουμε χρόνο, αλλά και μειώνεται το κόστος του έργου.
      Τρίτον, παύει η ταλαιπωρία των πολιτών και του Κτηματολογίου κάθε φορά που γίνεται κάποιο μη ηθελημένο λάθος. Τα λάθη, εφεξής, θα διορθώνονται με ευέλικτες διαδικασίες.
      Τέταρτον, επιλύεται το πρόβλημα που αφορά τις διαφορές που υπάρχουν μεταξύ του καταχωρηθέντος στο Κτηματολόγιο εμβαδού και του εμβαδού του συμβολαίου. 
      Πέμπτον, αντιμετωπίζεται σειρά άλλων διαδικαστικών προβλημάτων που ταλαιπωρούν σήμερα τους πολίτες στις συναλλαγές τους με τα κτηματολογικά γραφεία.
      Ακόμη, σ’ αυτό το νομοσχέδιο τίθενται αυστηροί περιορισμοί στις λεγόμενες επί έλασσον δαπάνες στα δημόσια έργα. Τα προηγούμενα χρόνια υπήρχε το απαράδεκτο φαινόμενο, με άλλο προϋπολογισμό να ξεκινάει ένα έργο και με άλλο να τελειώνει, πολλές φορές πάνω από το 50%. Αυτό γινόταν με τις συμπληρωματικές συμβάσεις, και με τις επί έλασσον δαπάνες. Για τις συμπληρωματικές συμβάσεις έχουν θεσμοθετηθεί πολλοί φραγμοί. Ρυθμίζονται επιτέλους θέματα συντήρησης των εθνικών οδών και ρυθμίζονται προβλήματα που έχουν να κάνουν με θέματα αντιπλημμυρικής προστασίας. 
      Κύριοι συνάδελφοι, αυτή η Κυβέρνηση, το Υ.ΠΕ.ΧΩ.Δ.Ε., ο Υπουργός, προσπαθούν και αντιμετωπίζουν τα προβλήματα των πολιτών χωρίς υποκρισίες, χωρίς υπερβολές, αλλά και χωρίς εμμονές. 
      Επιτέλους, στο θέμα του Αχελώου πάρτε θέση. Θέλετε να γίνει, ναι ή όχι; Θέλετε να σέρνεται το έργο και να σέρνεται όλη η Θεσσαλία; Είναι έργο για παραγωγή πράσινης ενέργειας, φθηνότερης ενέργειας, είναι έργο περιβαλλοντικό, διότι κατά τους θερινούς μήνες υπάρχει πρόβλημα στην πανίδα και στη χλωρίδα της Θεσσαλίας, υπάρχει πρόβλημα στον Πηνειό, υπάρχει πρόβλημα υφαλμύρωσης, υπάρχει πρόβλημα ρηγμάτων, υπάρχει πρόβλημα καθιζήσεων, υπάρχει πρόβλημα πόσιμου νερού. Είναι έργο καθαρά περιβαλλοντικό και το περιβάλλον θα πρέπει να το σεβόμαστε εξίσου σε όλες τις περιοχές της χώρας. Είναι ένα έργο το οποίο δεν δημιουργεί πρόβλημα. Δεν είναι ένα έργο το οποίο δημιουργεί αντιπαραθέσεις, δεν έχει «αντί», δεν έχει «απέναντι». 
      Νομίζω ότι υπάρχει κακή πληροφόρηση, γι’ αυτό και το Υ.ΠΕ.ΧΩ.Δ.Ε. θεώρησε ότι πρέπει να πληροφορήσει σωστά και το έκανε πραγματικά και φανερά. Ούτε από πίσω ούτε δήθεν ούτε με by pass  μεθόδους. Το έκανε ευθέως. Είναι ένα έργο, το οποίο δεν θίγει τους Αιτωλοακαρνάνες, διότι το 20% του νερού που περισσεύει και χύνεται στη θάλασσα, θα το πάρει η Θεσσαλία και θα σωθεί από αυτό το νερό. Ούτε έχει υδατικό πρόβλημα η Αιτωλοακαρνανία ούτε θα έχει στο μέλλον. 
      Αν είχε γίνει η μερική εκτροπή του Αχελώου, δεν θα υπήρχε το πρόβλημα των πλημμυρών και των καταστροφών φέτος στην Αιτωλοακαρνανία και θα λειτουργούσαν και τα υδροηλεκτρικά εργοστάσια. Γι’ αυτό θα πρέπει να σταθούμε όλοι με σεβασμό και ενδιαφέρον απέναντι στο περιβάλλον σε ολόκληρη τη χώρα, να ψηφίσουμε το νομοσχέδιο και να προχωρήσουμε. Το θέμα είναι να υπάρχουν οι πόροι, για να τελειώσει γρήγορα το έργο.
      Ολοκληρώνοντας, θα σας πω ότι πολλές φορές καταρτίζονται βάσει νόμου, διοικητικές πράξεις, όταν πρόκειται για ένα σύνθετο έργο. Αυτό γίνεται σήμερα, για να μπορέσει το Υπουργείο, ο Υπουργός, η Κυβέρνηση να δώσει λύση σ’ ένα μεγάλο θέμα, στο θέμα της εκτροπής του Αχελώου, στο οποίο έχουν αναφερθεί όλες οι κυβερνήσεις και έχει κριθεί αναγκαίο από όλους τους πολιτικούς. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο συνάδελφος κ. Καρπούζας έχει το λόγο.
      ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, το Εθνικό Κτηματολόγιο είναι μια γενική, ενιαία, συστηματική και ενημερωμένη καταγραφή, που περιλαμβάνει τη γεωμετρική περιγραφή και το ιδιοκτησιακό καθεστώς κάθε τμήματος γης, με την ευθύνη και την εγγύηση του ελληνικού δημοσίου. Είναι μια πηγή πολύτιμων πληροφοριών, απαραίτητων για τις αναπτυξιακές δραστηριότητες της χώρας μας. 
      Η Ελλάδα είναι η μοναδική χώρα της Ευρώπης, που δεν διαθέτει Κτηματολόγιο.
Αυτό το γεγονός είχε και έχει αρνητικές επιπτώσεις όσον αφορά το χωροταξικό σχεδιασμό και την ανάπτυξη της χώρας μας. Είναι αιτία μεγάλων προβλημάτων, καταπατήσεων, δικαστικών διενέξεων, αυθαίρετης δόμησης, αλλά και χρόνιας καταστροφής των δασών από πυρκαγιές, που οφείλονται κυρίως σε εμπρησμούς, με στόχο την οικοπεδοποίησή τους. 
      Το Εθνικό Κτηματολόγιο είναι ένα αναπτυξιακό έργο, μέσω του οποίου θα γίνει ο σχεδιασμός των διαφόρων χρήσεων γης και της καλύτερης αξιοποίησής της. Τα άμεσα οφέλη, που εξασφαλίζει για τον πολίτη, είναι ότι κατοχυρώνει οριστικά και αμετάκλητα το ιδιοκτησιακό καθεστώς, δίνει αναμφισβήτητες εγγυήσεις για τους τίτλους ιδιοκτησίας, διευκολύνει και απλουστεύει τη μεταβίβαση της ακίνητης περιουσίας.
      Τα οφέλη, που εξασφαλίζει για την κοινωνία και το κράτος, είναι πολλαπλά. Καταγράφει με ακρίβεια τη δημόσια, αλλά και την ιδιωτική γη και προστατεύει τη διαχείρισή τους. Αποτελεί το βασικό και απαραίτητο εργαλείο προγραμματισμού για τη βιώσιμη ανάπτυξη και για τα διαχειριστικά μέτρα όσον αφορά την οικονομία του φυσικού χώρου, την αναβάθμιση και προστασία του περιβάλλοντος και την αξιοποίηση των πόρων. 
      Το Εθνικό Κτηματολόγιο προστατεύει τη δημόσια περιουσία και βοηθά στη μέγιστη αξιοποίησή της επ’ ωφελεία του κοινωνικού συνόλου, εγγυάται την ατομική ιδιοκτησία των πολιτών και παρέχει ασφάλεια στους ενδιαφερομένους για τα ακίνητα και τη νομική τους κατάσταση. 
      Εξαιτίας των ατασθαλιών, η Ευρωπαϊκή Ένωση αρνήθηκε να συμβάλει οικονομικά στην περάτωση του έργου, το οποίο ξεκίνησε το 1995 και δυστυχώς δεν ολοκληρώθηκε. Αρνήθηκε να χρηματοδοτήσει την ολοκλήρωση αυτού του έργου μέσω του Γ΄ Κοινοτικού Πλαισίου Στήριξης και το αποτέλεσμα σήμερα είναι η ελληνική Κυβέρνηση να αναζητά επιπλέον πόρους χρηματοδότησης και να είναι αναγκασμένη να επιβάλει τέλος κτηματογράφησης, με το οποίο αναγκαστικά επιβαρύνεται ο Έλληνας πολίτης.
      Βεβαίως, η αναφορά σε γεγονότα πολύ δυσάρεστα, γνωστά σε όλους, δεν βρίσκει σύμφωνη την Αξιωματική Αντιπολίτευση. Είμαστε, όμως, υποχρεωμένοι να τα αναφέρουμε, γιατί μας προκαλείτε, κύριοι συνάδελφοι της Αξιωματικής Αντιπολίτευσης, συνεχώς. Εσείς, από υπεύθυνοι μιας πολιτικής αποτυχημένης, παρουσιάζεστε υποστηρικτές, μετατοπίζοντας με αοριστολογίες τη δική σας ευθύνη σε άλλες. Βεβαίως, δεν φταίτε εσείς για όλα αυτά, όπως και για τη συμπεριφορά σας, αλλά φταίει η ατιμωρησία, το ότι δεν έχουν καταλογιστεί, δυστυχώς, ευθύνες και δεν έχει πληρώσει ποινικά κανένας απολύτως. Αρνείστε συστηματικά, αποδεχόμενοι την αλήθεια, να συνεισφέρετε στην αποκατάσταση των ζημιών, που εσείς σαν κυβέρνηση έχετε προκαλέσει.
      Κυρίες και κύριοι συνάδελφοι, οι ρυθμίσεις που αναφέρονται στο παρόν νομοσχέδιο, είναι ουσιαστικές και πραγματικές. Η επιλογή της αυτοχρηματοδότησης με την επιβολή τέλους κτηματογράφησης, με τη συνεισφορά βεβαίως του ελληνικού δημοσίου, είναι η λύση του προβλήματος. Καλούνται ο απλός πολίτης και ο κρατικός προϋπολογισμός για άλλη μία φορά να καλύψουν αμαρτίες, παραλείψεις και παρατυπίες των κυβερνήσεων του ΠΑ.ΣΟ.Κ.. 
      Στην πορεία της υλοποίησης και σύνταξης του Εθνικού Κτηματολογίου, όπως έχει άλλωστε ήδη διαπιστωθεί, θα προκύψουν πολλά προβλήματα, τα οποία χρήζουν βεβαίως νομοθετικών ρυθμίσεων και πολιτικής αντιμετώπισης και τα οποία εν συντομία θέλω να αναφέρω. 
      Αυθαίρετη δόμηση και κατατμήσεις γης. Ιδιαίτερα σε ό,τι αφορά την αυθαίρετη δόμηση, με την καταγραφή του Εθνικού Κτηματολογίου, καταγράφονται όλα τα αυθαίρετα. Ορίζεται χρονικά η καταγραφή τους και ως εκ τούτου δεν θα μπορεί πλέον να δικαιολογηθεί μεταγενέστερα η ύπαρξή τους, αλλά και να υπάρξει σωστή αντιμετώπισή τους. Μπορούν, επομένως, να αντιμετωπιστούν στο μέλλον, νομιμοποιώντας τα ή εξαιρώντας τα βεβαίως από την κατεδάφιση, πάντα σεβόμενοι το περιβάλλον, αλλά και συνεκτιμώντας όλα τα στοιχεία ύπαρξής τους. 
      Θα αναφερθώ στις κατατμήσεις και στα ιδανικά μερίδια, που στην ουσία παρουσιάζονται με συγκεκριμένα όρια και εμβαδόν, εξαιτίας της διάσπασης όγκων κτηρίων, που πολεοδομικά βεβαίως επιτρέπονταν και επιτρέπονται. Αναφέρομαι πάντα στην εκτός σχεδίου δόμηση. Εδώ παρατηρείται το ότι η απαγόρευση σύνταξης συμβολαίων κάθετης ιδιοκτησίας δημιούργησε μεγάλα κοινωνικά και νομικά προβλήματα. Η ύπαρξη ζωνών οικιστικού ελέγχου σε διάφορες περιοχές της χώρας, όπου καθιερώθηκαν συγκεκριμένες χρήσεις γης χωρίς προβληματισμούς και χωρίς προγραμματισμό, είχε αρνητικές επιπτώσεις, αφού έγινε με μόνο κριτήριο το δογματισμό του ΠΑ.ΣΟ.Κ. της εποχής 1985-1990, όπου κατά κανόνα όλες οι εκτάσεις ορίστηκαν ως γη υψηλής παραγωγικότητας.
Παραδείγματος χάρη, στο νομό μου, το Νομό Πιερίας, εκτάσεις δίπλα στη θάλασσα στην περιοχή Λιτοχώρου, Κορινού και στη Βόρεια Πιερία, είναι περιοχές που λόγω της εφαρμογής αυτού του μέτρου υπέστησαν μεγάλη οικονομική, αλλά και αναπτυξιακή καταστροφή. 
      Όλα τα χρόνια που πέρασαν, η έλλειψη χωροταξικού σχεδιασμού και η μεγάλη σημασία της γενικότερης αντιμετώπισης του προβλήματος είναι εμφανής, όπως και η έλλειψη του συντονισμού των αρμοδίων για την από κοινού αντιμετώπιση όλων αυτών των προβλημάτων. Θα πρέπει, λοιπόν, παράλληλα με την κτηματογράφηση, να υπάρξει άμεση και αποτελεσματική αντιμετώπιση του θέματος των αυθαιρέτων. Να ολοκληρωθεί το συντομότερο δυνατόν ο χωροταξικός σχεδιασμός, η άμεση αναθεώρηση των ζωνών οικιστικού ελέγχου, ακόμη και η κατάργησή τους, αν είναι δυνατόν, καθ’ ότι λειτουργούν ανασταλτικά για την ανάπτυξη του τόπου. Να επιτραπεί η σύναψη συμβολαίων ιδιοκτησίας στα εκτός σχεδίου δόμησης, με την αναθεώρηση του ν. 2025/92 και συγκεκριμένα του άρθρου 6, παράγραφος 2.
      Κυρίες και κύριοι συνάδελφοι, με την ψήφιση αυτού του νομοσχεδίου δίνεται τέλος σε μια απαράδεκτη κατάσταση, που επικρατούσε στο Εθνικό Κτηματολόγιο. Στην ουσία, μ’ αυτό το νομοσχέδιο δεν δρομολογείται μόνο, αλλά υλοποιείται ένα ακόμη έργο, μεταξύ των άλλων έργων, που αυτήν τη στιγμή βρίσκονται σε εξέλιξη και έχουν συγκεκριμένο προϋπολογισμό και χρόνο περαίωσης. Οφείλονται στη συνέπεια της πολιτικής ηγεσίας του Υπουργείου ΠΕ.ΧΩ.Δ.Ε. και έχουν τη σφραγίδα εγγύησης της Κυβέρνησης της Νέας Δημοκρατίας και του Πρωθυπουργού  Κώστα Καραμανλή.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε. 
      Ο συνάδελφος κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Ξεκινώντας, θα ήθελα κατ’αρχάς να αναφερθώ στο ύφος και στο περιεχόμενο της ομιλίας του κ. Καλογιάννη, που τιμά τον ίδιο και -θα έλεγα- τιμά και το Κοινοβούλιο. Γι’ αυτό ίσως ξένισε και μερικούς από τους συναδέλφους της Νέας Δημοκρατίας, οι οποίοι δεν μπορούσαν να αποδεχθούν τις αξιολογήσεις και τις κρίσεις. 
      Θα ήθελα, όμως, να πω του αγαπητού κυρίου Υπουργού, πως εάν δεν βρήκαν το προεδρικό διάταγμα στα συρτάρια του Υπουργείου, αυτά τα δυόμισι χρόνια είχαν τον καιρό να το ετοιμάσουν, να το υπογράψουν και να το δημοσιεύσουν. Αδικεί τον εαυτό του και την πολιτεία του γενικότερα με τέτοιου είδους αναφορές και αξιολογήσεις. 
      Είναι γεγονός ότι το έργο που παρήγετο τα προηγούμενα χρόνια, ήταν μεγάλο, πολυεπίπεδο και πολύ σημαντικό. Και αν ακόμη δεν μπορεί να αξιολογηθεί είτε από την τότε Αντιπολίτευση και  σημερινή Κυβέρνηση, αλλά και από ένα μεγάλο κομμάτι του ελληνικού λαού, αυτό οφείλεται στη μεγάλη πόλωση και στην αντιπαλότητα, στην άγονη αντιπαράθεση που επικρατεί στην πολιτική μας ζωή, δυστυχώς. 
      Με την πάροδο των χρόνων, όταν θα απομακρυνθούμε από τη χρονική αυτή περίοδο, είναι βέβαιο πως θα αναγνωριστεί και η έκταση και η ποιότητα του έργου αυτού, η μεγάλη ανατροπή που προκάλεσε στην πορεία της χώρας, γιατί δεν είναι λίγα τα κεκτημένα που δημιούργησε η χώρα μας την περίοδο εκείνη και πάνω σ’ αυτή στηρίζεται και ό,τι θετικό χτίζεται σήμερα. Και το σημερινό νομοθέτημα, το οποίο επί της αρχής υποστηρίξαμε και ψηφίζουμε, είναι η προέκταση και η συνέχεια των νομοθετημάτων των προηγούμενων κυβερνήσεων. Δεν είναι το μεγάλο κεφάλαιο στη νομοθετική δουλειά της Βουλής ούτε η μεγάλη ανατροπή, όπως χαρακτηρίστηκε από ορισμένους συναδέλφους της Νέας Δημοκρατίας, εκτός κι αν δεν υπάρχουν πράγματι μεγάλες ανατροπές -δεν υπάρχουν- και μεγάλα έργα και αναγκάζεστε  να βαπτίζετε έτσι τέτοιες νομοθετικές πρωτοβουλίες. Το συζητούμενο νομοσχέδιο θα έπρεπε, όμως, έπρεπε,  εδώ και δύο χρόνια να έχουν έρθει στη Βουλή, αφού ήσασταν πανέτοιμη και μελετημένη αντιπολίτευση, με εντοπισμένα τα προβλήματα και όχι να γίνεται αυτό μετά από δυόμισι χρόνια. 
      Είναι πράγματι ιστορική η ανεπάρκεια και το έλλειμμα, η υστέρηση της χώρας μας στη διαμόρφωση του Εθνικού Κτηματολογίου. Και αυτό έχει να κάνει και με την αβελτηρία της ελληνικής πολιτείας, του πολιτικού συστήματος γενικότερα. Μιας πελατειακής αντίληψης που για δεκαετίες επικρατούσε και διαπερνούσε όλο το κοινωνικό και πολιτικό φάσμα της χώρας, αλλά έχει να κάνει και με μία ανάλογη κοινωνική νοοτροπία και πρακτική, μία αδυναμία του κράτους να προβλέψει και να χρηματοδοτήσει τέτοιες δράσεις, που δεν είναι άμεσης απόδοσης, αλλά που είναι βασικά αναπτυξιακά εργαλεία για τη χώρα. 
      Σήμερα κλαίμε πάνω στα ερείπια της άναρχης ανάπτυξης της χώρας, κλαίμε για τις καταπατήσεις των δημοσίων εκτάσεων και φυσικά για την άναρχη και πυκνή δόμηση των πόλεων. ‘Ολοι λέμε να μπορούσαμε να γυρίσουμε πίσω και να ξαναχτίσουμε τις πόλεις μας. Δυστυχώς, όμως, η σημερινή πραγματικότητα είναι γκρίζα, τραγική και τίποτα δεν φαίνεται να δείχνει πως τις επόμενες δεκαετίες θα έχουμε ριζικές αλλαγές και ανατροπές, όσες κυβερνήσεις και αν αλλάξουν.
      Το 1994 ξεκίνησε, όμως, αυτή η προσπάθεια από το μηδέν. Και κάθε προσπάθεια μεγάλη που ξεκινά από το μηδέν χωρίς εμπειρία, χωρίς τεχνογνωσία, θα έχει και παλινδρομήσεις και αντιφάσεις και λάθη και αδυναμίες. Εσείς, όμως, τα λάθη τα βαφτίσατε «προθέσεις» και τις αδυναμίες, «ιδιοτελείς σκοπούς» και για αυτό δυστυχώς επιδιώκετε να βάλετε φυλακή κάποιους. Δεν ανεχθήκατε την απαλλαγή του Διοικητικού Συμβουλίου της «ΚΤΗΜΑΤΟΛΟΓΙΟ Α.Ε.», όπως και της «ΔΕΚΑ», γιατί έχετε δεσμευτεί απέναντι στους ψηφοφόρους σας. Πρέπει πάση θυσία κάποιους να καταδικάσετε, για να δικαιώσετε μια ισοπεδωτική, μυωπική και μετωπική αντιπολίτευση που ασκήσατε σε βάρος της χώρας, σε βάρος της ανάπτυξης και που, δυστυχώς, σε μεγάλο βαθμό συνεχίζετε και ως Κυβέρνηση. Η αλήθεια είναι πως δεν επιταχύνατε. Με τη δύναμη της αδράνειας κινείστε. Δεν επιταχύνατε ούτε και νομοθετικά τη μεγάλη προσπάθεια για την απόκτηση Εθνικού Κτηματολογίου.
      Κύριε Υπουργέ, αδικείτε τον εαυτό σας, αδικείτε την Κυβέρνηση, όταν συγκρίνετε ανόμοια πράγματα. Είστε και μηχανικός και γνωρίζετε πάρα πολύ καλά ότι κάθε έργο και κάθε μελέτη, όταν ξεκινά, έχει ένα χρόνο ωρίμανσης και μετά έχει ένα χρόνο σταδιακής επιτάχυνσης και ολοκλήρωσης. Δεν ισχύει το «τρεις το λάδι, τρεις το ξύδι, έξι το λαδόξυδο» στα μεγάλα δημόσια έργα, στις μεγάλες επενδύσεις. Δεν μπορεί, δηλαδή, το αρχικό στάδιο, ο αρχικός χρόνος, τόσο στην εκτέλεση και ανάπτυξη, στην πρόοδο του έργου όσο και στην απορρόφηση πόρων, να συγκρίνεται με τα επόμενα, τα πιο ώριμα χρόνια. Θα πάμε κόντρα στους νόμους της φύσης και αυτό είναι αδύνατο και αδιανόητο. Δεν μπορείτε, λοιπόν, έτσι να δικαιολογήσετε τις ολιγωρίες και καθυστερήσεις ή να πείτε ότι εσείς τρέχετε με γρηγορότερους ρυθμούς από την προηγούμενη περίοδο, γιατί είναι ανόμοια τα μεγέθη που συγκρίνετε και πάλι αδικείτε και την ευπρέπειά σας, τον πολιτικό σας λόγο και τη δουλειά σας.
      Κύριε Υπουργέ, χάνουμε χρόνο ως χώρα, χάνουμε αναπτυξιακά πλεονάσματα και τα χάνουμε λόγω της γενικότερης κυβερνητικής πολιτικής. Ειδικότερα, πώς να τρέξουν τα μεγάλα έργα, πώς να στηρίξετε την περιφερειακή ανάπτυξη, όταν έχουμε αυτές τις δραματικές μειώσεις στα Προγράμματα Δημοσίων Επενδύσεων;
      Είπατε, κύριε Υπουργέ, ότι υπήρχε παρακράτηση 100.000.000 ευρώ από λάθη, από αδυναμίες, ακόμη και από παρατυπίες. Και έτσι είναι, όμως σας ερωτώ: Πόσα δισεκατομμύρια ευρώ από το Γ΄ Κοινοτικό Πλαίσιο Στήριξης ήδη ομολογούν τα υπεύθυνα κυβερνητικά χείλη ότι θα χάσει η χώρα; Πόσο απροετοίμαστη και με περιορισμένους πόρους θα πάει η χώρα στο Δ’ Κοινοτικό Πλαίσιο Στήριξης; Συγκρίνονται αυτές οι απώλειες; Σημαντικά τα 100.000.000 ευρώ, αλλά συγκρίνονται με τα δισεκατομμύρια που ήδη έχετε καθυστερήσει να απορροφήσετε και να επενδύσετε; Γιατί το θέμα δεν είναι κάποια στιγμή να απορροφηθούν και να επενδυθούν όπου να ‘ ναι. Το θέμα είναι να απορροφηθούν έγκαιρα και να επενδυθούν εκεί που πρέπει, για να παραχθεί και το μεγάλο αναπτυξιακό αποτέλεσμα, να υπάρξει το μεγάλο αναπτυξιακό πλεόνασμα, για να επενδυθεί επιτέλους αυτό στην περιφέρεια, για να αποδοθεί επιτέλους το πλεόνασμα του πλούτου στα λαϊκά στρώματα, που τόσο πολύ μιλούμε γι’ αυτά και τόσο λίγα πράττουμε!
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε σας παρακαλώ, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Θα κλείσω, αναφερόμενος στη μελέτη που έχετε εκπονήσει για το κόστος του Κτηματολογίου και σε μια ριζικά διάφορη αξιολόγηση και μελέτη που κάνει το Τεχνικό Επιμελητήριο Ελλάδος. Αυτό είναι πολύ σημαντικό και κρίσιμο. Δεν φτάνει που πλέον το έργο γίνεται αυτοχρηματοδοτούμενο –ασχέτως αν χύνετε κροκοδείλια δάκρυα για τους χαμένους κοινοτικούς πόρους- δεν φτάνει που αναδρομικά εισπράττετε χρήματα από τα τέλη κτηματογράφησης, από αυτές που ήδη έχουν ολοκληρωθεί, ενώ τα προηγούμενα ευτελή τέλη τα είχατε ονομάσει «χαράτσι», αλλά φαίνεται πως έχετε βρει και έναν κρυφό τρόπο, by pass, για να ενισχύσετε τις μαύρες τρύπες της οικονομίας, που δημιουργεί η οικονομική σας πολιτική.
    Κύριε Υπουργέ, καλά κάνετε και μεταφέρετε την ευθύνη στην Τοπική Αυτοδιοίκηση για τον καθαρισμό των φρεατίων και των ρεμάτων. Θα θυμίσω, όμως, ειδικά στον παριστάμενο, κ.Ξανθόπουλο, πόσο έχει αδικηθεί η Θεσσαλονίκη, πόσες φορές έχει «πνιγεί» πόσες περιουσίες έχουν καταστραφεί, πόσες ζωές έχουν κινδυνεύσει από την αδυναμία του κράτους να χρηματοδοτήσει την Δ.Ε.Υ.Α.Θ. για την απόφραξη των φρεατίων και τον καθαρισμό των ρεμάτων. 
    Ευχαριστώ πολύ.  
    ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
    Θα κοιτάξω να μην εξαντλήσω το δεκαπεντάλεπτο, σεβόμενος την κόπωση των Βουλευτών και την προχωρημένη ώρα. Κατ’ αρχήν, πρέπει να πω ότι για τα άρθρα 1-3 του νομοσχεδίου, έδωσε μια πλήρη απάντηση ο κ. Καλογιάννης που ήταν κάθε άλλο παρά μια επανάληψη των όσων είπε ο Υπουργός κ. Γιώργος Σουφλιάς. Σημείωσε συστηματικά, όπως πάντα κάνει, τις δικές σας παρατηρήσεις, κύριοι Βουλευτές της Αντιπολίτευσης και απήντησε σ’ αυτές επί της ουσίας. Δεν θα επανέλθω. 
    Πολλά, όμως, ελέχθησαν για τα άρθρα 4-9, που έχουν σχέση με τις βελτιώσεις και συμπληρώσεις δύο μεγάλων νομοθετημάτων, τα οποία ολοκληρώσαμε σε πάρα πολύ γρήγορους χρόνους και με τα οποία αλλάζει το τοπίο των δημοσίων έργων. Διότι, είτε μας αρέσει είτε όχι, ο νέος νόμος περί ανάθεσης έργων έχει πραγματικά αλλάξει θεαματικά το τοπίο των έργων. Απρόσκοπτα, εκατόν ενενήντα δύο έργα έως σήμερα έχουν δημοπρατηθεί ή συμβασιοποιηθεί, χωρίς καμία ένσταση πουθενά, ύψους περίπου 8.000.000.000 ευρώ, χωρίς κανένα πρόβλημα πλέον. Και κυρίως, το βασικότερο απ’ όλα, το παίρνει το έργο αυτός που πραγματικά δίνει την καλύτερη έκπτωση, με τις ασφαλιστικές δικλίδες του νόμου. Συνεπώς, έγινε μια επί της ουσίας επιβράβευση ενός πράγματι δύσκολου νομοθετήματος. 
    Ακούσαμε όμως, όπως είχαμε υποχρέωση, προσεκτικά όλες τις παρατηρήσεις των υπηρεσιών μας κατ’ αρχήν, όπως και των φορέων της περιφέρειας, των δήμων κ.λπ., που εκτελούν έργα. Κάναμε εξαντλητικό διάλογο  πάρα πολλές ώρες στα γραφεία μας με τους τεχνικούς συνεργάτες μας, με το Τεχνικό Επιμελητήριο και καταλήξαμε σε μερικές στοιχειώδεις βελτιώσεις και τροποποιήσεις, τις οποίες δυστυχώς, καλή τη πίστη ασφαλώς, εκλεκτοί συνάδελφοι, όπως ο κ. Βρεττός –τον οποίο εκτιμώ και ιδιαίτερα- και ο κ. Μπένος, έχουν ίσως παρερμηνεύσει. 
    Μπαίνω, λοιπόν, στην ουσία. Ο ν. 1418 προέβλεπε μόνο προσφυγή των εργοληπτών, που δεν είχαν εισπράξει τα κατ’ αυτούς αναμενόμενα. Τι συνέβαινε, όμως; Ενώ πολλές φορές είχαν εκκαθαρισμένη απαίτηση, πλήρως δικαιολογημένη, αρνείτο η όποια υπηρεσία να τους πληρώσει. Δεν μας ζήτησαν αυτήν την τροπολογία, όπως πολλοί ίσως νομίζουν, οι μεγάλες επιχειρήσεις. Αυτές έχουν τον τρόπο να τα ξεπερνάνε αυτά. Και ήρθαν όντως «κλαίγοντας» οι μικροί -που δεν είναι δική μας αρμοδιότητα, αλλά των περιφερειών και των νομαρχιών- και παρακαλώντας, για  να σωθούν απ’ αυτήν τη μέγγενη. Και τι είπαν; Κάτι πάρα πολύ απλό: Εφαρμόστε το άρθρο 71 του Κώδικα Διοικητικής Δικονομίας. Τι λέει; Λέει ρητά, για αποφυγή κάθε παρεξήγησης, ότι  μόνο οι εκκαθαρισμένες απαιτήσεις πληρώνονται, όταν κερδηθεί η αγωγή. Αυτό κάναμε. Έχει κανείς αντίρρηση γι’ αυτό; 
    Στη μεγάλη συνδικαλιστική οργάνωση των μικρών εργοληπτών, συμμετέχουν όλες οι παρατάξεις. Μάλιστα, υπερισχύουν οι παρατάξεις της Αντιπολίτευσης. Αυτοί επέμειναν. Και είχαν δίκιο και το δεχθήκαμε. Υπάρχει κάτι κακό σ’ αυτό; 
Για ποιο λόγο η κ. Παπανδρέου αμέσως σκέφτηκε κάτι εκ του πονηρού; Δεν υπάρχει κάτι. Αν υπάρχει κάτι, να μας το πείτε. Ούτε υπάρχει κάποιος, ο οποίος θα ωφεληθεί απ’ αυτό. Κανείς από τους μεγάλους, επαναλαμβάνω. Είναι, όμως, μεγάλος ο αριθμός των μικρών. 
      Περνάω τώρα στο άρθρο 7, για τη συντήρηση των οδών. Θα παρακαλέσω ειλικρινά τον κ. Βρεττό να ξανασκεφθεί την καταψήφιση. 
      Βάζουμε μία τάξη, κύριε Βουλευτά, στη συντήρηση, στις αρμοδιότητες, στις ευθύνες και όλος ο κόσμος δεν πιστεύει καν ότι αυτό θα γίνει πραγματικότητα. Λέει: «Μα, θα γίνει πράγματι»; , θα γίνει. Λένε: «Θα εφαρμοστεί πράγματι απαρέγκλιτα από την πρώτη στιγμή»; Ασφαλώς όχι. Ξέρουμε τις λειτουργίες του συστήματος, ξέρουμε τις αδυναμίες των δήμων κ.λπ., αλλά έχοντας τη βάση στήριξης αυτών των πραγμάτων, είμαι απόλυτα σίγουρος ότι σιγά-σιγά, επιτέλους, θα μπορούν σε δύο μέρες να καταγράφονται από τον απλό πολίτη μ’ ένα απλό έγγραφο οι τρύπες στους δρόμους που σήμερα, κυρίως το βράδυ, καθιστούν υποψήφια θύματα τους ανύποπτους οδηγούς -κυρίως των δικύκλων και όχι μόνο- και σε δέκα μέρες θα διορθώνονται. Θα παραμείνουν οι δρόμοι στο σημερινό χάος; Είναι ποτέ δυνατόν!
      Θα παρακαλέσω, λοιπόν, να το δείτε πάλι, μήπως και αλλάξετε γνώμη ...
      ΚΩΝΣΤΑΝΤΙΝΟΣ ΒΡΕΤΤΟΣ: Δεν διαφωνούμε επί της ουσίας σ' αυτό. Δεν νομοθετείτε πόρους. Αν το κάνετε αυτό, βεβαίως ... 
       ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ως προς τους πόρους, πράγματι υπάρχει ένα πρόβλημα. Έχετε δίκιο σ' αυτό. 
      ΣΤΑΥΡΟΣ ΜΠΕΝΟΣ: Αυτό θέσαμε.
       ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Η ουσία είναι ότι για την αντιμετώπιση του θέματος, θέλει μια ενίσχυση κυρίως η Τοπική Αυτοδιοίκηση. Αυτό είναι γεγονός. Έτσι δεν είναι; 
      Προβλέπεται λοιπόν, σύμφωνα και με τη συμφωνία των δύο Υπουργών, ότι θα υπάρξει μία ειδική ενίσχυση, για να μπορέσει πράγματι αυτό να υλοποιηθεί απρόσκοπτα, με τους πόρους που είπατε. 
      ΚΩΝΣΤΑΝΤΙΝΟΣ ΒΡΕΤΤΟΣ: Στο άλλο, βάζετε πόρους. Εδώ δεν βάζετε, γι' αυτό σας το είπαμε. Αν μπορείτε, κάντε το.
       ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βάζουμε πόρους από 1-1-2009, έτσι δεν είναι; Γίνεται μεταγενέστερα. 
      Περνάω τώρα σε κάποια άλλη σημαντική –επίσης παρεξηγημένη-  τροπολογία, που αφορά την υπεργολαβία, η οποία ήταν ελεύθερη και ανεξέλεγκτη μέχρι στιγμής. Είναι το άρθρο 4, παράγραφος 2.
      Τι μας είπαν πάλι οι μικροί κατασκευαστές, που είναι και υπεργολάβοι; Ότι αφήνοντάς την υπεργολαβία ελεύθερη συμβαίνει κάτι πάρα πολύ απλό: Σε δύσκολα έργα, παραδείγματος χάρη σε δύσκολες θεμελιώσεις, αυτός που παίρνει τη δουλειά, τη χτυπάει όσο θέλει και μετά ψάχνει να βρει στην αγορά το φθηνότερο και χειρότερο για να το εκτελέσει, με αποτέλεσμα να έχουμε άπειρες, στη συνέχεια, επιπτώσεις των κακοτεχνιών κ.λπ.
      Πρέπει να μπορεί η υπηρεσία, όταν το έργο είναι δύσκολο, να του πει ότι «Θα επιλέξεις εσύ κάποιον, τον οποίο εγώ θα σου εγκρίνω, αλλά να έχει πράγματι τα εχέγγυα κατασκευής του δύσκολου κομματιού αυτού του έργου». Έτσι ακριβώς έγινε. Έτσι το προχωρήσαμε. 
      Τώρα, για να το κάνουμε ακόμα δημοκρατικότερο και ελεύθερο, κατά τη δική σας γενική γραμμή, θα σας διαβάσω στο τέλος μια μικρή διόρθωση, που μας υπέδειξαν πάλι και τη δεχθήκαμε και η οποία αφήνει τη δυνατότητα στον ανάδοχο του έργου, εάν δεν συμφωνήσει η υπηρεσία με κάποια από τις επιλογές του, να κάνει και μια δεύτερη ή μια τρίτη επιλογή. Θα σας τη διαβάσω στη συνέχεια.
      Περνάω τώρα σε μια παρατήρηση γενικότερη, την οποία, έκανε ο κ. Γείτονας και ορισμένοι άλλοι ομιλητές, η οποία πράγματι με στενοχώρησε. Είπε ότι για το όλο θέμα της εκτροπής του Αχελώου, για το οποίο θα μιλήσουμε αύριο –δεν θα μπω σ’ αυτό, παρά μόνο για λίγα δευτερόλεπτα- προσπαθεί το Υπουργείο και η πολιτική του ηγεσία να γίνει «πάπας» κ.λπ..
      Δεν είναι έτσι τα πράγματα. Θα αναπτύξω, όμως, λεπτομερώς για ποιο λόγο είναι αναγκαίες και οι δύο τροπολογίες. Μακάρι να μπορούσε να περάσει μόνο η μια, κατά την εισήγησή σας. Αν θέλουμε πράγματι να γίνει η εκτροπή, είναι αναγκαίο να γίνουν δεκτές και οι δύο, άλλως δεν θα περάσει επί της ουσίας. 
      Συνεπώς, ή θέλουμε πράγματι να γίνει η εκτροπή ή όχι. Κι εγώ τιμώ τον τότε Πρωθυπουργό Ανδρέα Παπανδρέου, γιατί είχε το θάρρος, το 1983, να πει «ναι» στην εκτροπή και μάλιστα στη μεγάλη εκτροπή του ενός τρισεκατομμυρίου εκατό δισεκατομμυρίων κυβικών το χρόνο.
      Το 1996 μειώθηκε από τις απαιτήσεις και τις δικαιολογημένες διαμαρτυρίες μερικών περιβαλλοντολόγων αυτή η εκτροπή στο μισό και είναι κατά μέγιστο εξακόσια εκατομμύρια κυβικά το χρόνο. Τότε, λοιπόν, είχατε συμφωνήσει με τη μεγάλη εκτροπή. Τώρα μιλάμε για τη μικρή εκτροπή. Αυτή η εκτροπή, ούτως ή άλλως –θα τα πούμε και αύριο αυτά- έχει ασφαλώς τους πολέμιούς της. Πρέπει, όμως, να πάρει κάποιος καθαρή θέση. Ιδεολογικά, μπορεί να πει κάποιος πολλά ωραία πράγματα όπως, «Μην αγγίζετε το περιβάλλον». 
      Και θα σας πω ένα κλασικό παράδειγμα. Υπάρχουν οξύτατες αντιδράσεις περιβαλλοντικών οργανώσεων, καθ’ όλα σεβαστών, για τη δημιουργία τεχνητών λιμνών σε ξηρικά εδάφη. Δεν είναι αυτό ένα κραυγαλέο λάθος; Δεν έγινε παράδεισος ο Ταυρωπός με τη λίμνη Πλαστήρα; Δεν γίνεται παράδεισος γενικά μια ξηρή περιοχή με μια μεγάλη τεχνητή λίμνη, η οποία δημιουργείται εκεί; Δεν χιλιαπλασιάζεται η πανίδα και η χλωρίδα; Με τα φράγματα που ξεκίνησαν να γίνονται και που θα ολοκληρωθούν, αν δείτε το χάρτη -θα σας τον δείξω και αύριο- θα δείτε ότι γίνεται πραγματικά μια αναγέννηση όλης της περιοχής εκεί. Θα γίνει πραγματικά ένα θαύμα ιδέσθαι η περιοχή και όχι μόνο από πλευράς της ποιότητας ζωής των κατοίκων, αλλά και από πλευράς τουριστικής και άλλης. Δεν μετράνε αυτά καθόλου στην επιλογή μιας τέτοιας λύσης, όπως είναι η εκτροπή; 
      Περνάω τώρα για δύο, τρία λεπτά μόνο σε μια άλλη παρατήρηση και πιστεύω ότι μ' αυτό θα κλείσω τις γενικές παρατηρήσεις. Η κ. Ξηροτύρη διαμαρτύρεται μονίμως για τη Δημόσια Διοίκηση και έχει δίκιο. Κανένας δεν είναι ευχαριστημένος, ούτε εσείς ούτε εμείς, από τη λειτουργία της Δημόσιας Διοίκησης, η οποία έχει πολλά κενά και σε στελέχη κ.λπ. Εγώ πιστεύω ότι έχει πάρα πολλά κενά σε μηχανικούς, που χρειάζονται πράγματι στην περιφέρεια. 
      Αγωνιζόμαστε, όμως, με σωρεία ερμηνευτικών εγκυκλίων, με ανάρτηση στο site του Υπουργείου να βοηθήσουμε την αποκεντρωμένη περιφέρεια για την πλήρη κατανόηση των πραγμάτων, τα οποία έχει ανάγκη να καταλάβει, εφαρμογή των δύο νόμων, ας πούμε, περί έργων και μελετών. Τα έχουμε καταφέρει αρκετά καλά. Ήδη αυτήν τη στιγμή μειώνονται σιγά σιγά οι απορίες και εφαρμόζονται καλύτερα οι νόμοι. Βοηθάμε. Συμφωνώ μαζί σας και κυρίως με την κ. Ξηροτύρη ότι η περιφέρεια θέλει και περαιτέρω βοήθεια, για να μπορέσει πράγματι να σταθεί στα πόδια της και να λειτουργήσει αποτελεσματικότερα. 
      Τέλος, κυρίες και κύριοι συνάδελφοι, για να κερδίσουμε και πολύτιμο χρόνο από αύριο, απλώς εν τάχει σας αναφέρω αυτά που σας μοίρασα με τη μονογραφή μου, κάποιες μικρές διορθώσεις και συμπληρώσεις, που θα καταχωριστούν στα Πρακτικά. Είχαμε ξεκινήσει, αν θυμάστε, κύριε συνάδελφε, και στην Επιτροπή. Κατ΄ αρχάς στο άρθρο 4, παράγραφος 2, για την ανάθεση του έργου σε τρίτους υπεργολάβους, είπα ότι θα το απαλύνουμε κάπως και γι’ αυτό προσθέτουμε στην αρχή: «Στα έργα με προϋπολογιζόμενη δαπάνη ανώτερη του ορίου εφαρμογής της εκάστοτε ισχύουσας σχετικής  Οδηγίας», έτσι ώστε να περιοριστεί αυτή η δυνατότητα μόνο για έργα πάνω από το όριο της οδηγίας
      ΠΡΟΕΔΡΕΥΩΝ (Ιωάννης Τραγάκης): Έχει διανεμηθεί ήδη… 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):   Δεύτερον…
      ΠΡΟΕΔΡΕΥΩΝ (Ιωάννης Τραγάκης): Διόρθωση κάνετε, κύριε Υπουργέ; 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ναι, κάνω διόρθωση. 
      ΚΩΝΣΤΑΝΤΙΝΟΣ ΒΡΕΤΤΟΣ: Μ’ αυτό συμφωνούμε.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Το έχουμε δει και μαζί. 
      Δεύτερον, « με τον αρχικώς προταθέντα υπεργολάβο ή άλλο που διαθέτει τα αναγκαία κατά την κρίση της υπηρεσίας αυτής προσόντα, εφόσον συντρέχει σοβαρός λόγος», ώστε να  μπορεί πράγματι …
      ΚΩΝΣΤΑΝΤΙΝΟΣ ΒΡΕΤΤΟΣ: Μια απλή βελτίωση είναι. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Μια βελτίωση ακριβώς. 
      Στο άρθρο 4, παράγραφος 4, αυτή η ιστορία του Μ.Ε.Ε.Π. -όπου η τρίτη τάξη έκανε διάφορα οικονομικά παιχνίδια, έφτιαχνε εταιρείες μεγαλύτερης τάξης, μετά τις καταργούσε και ξαναέμπαινε στην τρίτη τάξη χωρίς κρίση, χωρίς να εφαρμόζεται ο τύπος- διορθώνεται και βάζουμε ένα συντελεστή Γ’, ο οποίος ουσιαστικά προσδιορίζει και την είσοδό της. Μας παρακάλεσαν οι μικροί εργολάβοι να πάει το ποσοστό στο 80%, για να μπορούν πράγματι από το ποσοστό αυτό, από την είσοδό τους, να έχουν μια θέση στον ήλιο. Νομίζω ότι συμφωνούμε όλοι ότι πρέπει να γίνει αυτό. 
      ΠΡΟΕΔΡΕΥΩΝ (Ιωάννης Τραγάκης): Αναπτύσσετε τις διορθώσεις και τις συμπληρώσεις, κύριε Υπουργέ; Δεν χρειάζεται, γιατί τις έχετε καταθέσει στα Πρακτικά. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Απλώς τις περιγράφω με λίγα λόγια, για να είναι κατανοητές. 
      ΣΤΑΥΡΟΣ ΜΠΕΝΟΣ: Είναι χρήσιμο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Επίσης, θεωρώ ότι η φράση «του λεκανοπεδίου Αττικής που έχουν πρωτεύουσα σημασία για την κυκλοφορία των οχημάτων» βελτιώνει το άρθρο 7, παράγραφος 2 και, κυρίως, συμπληρώνουμε ότι αυτό ισχύει και για τα ολοκληρωμένα τμήματα των αυτοκινητοδρόμων. 
       Γίνονται και κάποιες άλλες μικρές βελτιώσεις και συμπληρώσεις στις αποφάσεις που ακολουθούν για τον εντός έξι μηνών από της ισχύος του παρόντος νόμου καθορισμό των σχετικών διατάξεων των Δ.Ε.Σ.Ε. -θα το δείτε στη συνέχεια- με τον οποίο, πιστεύω, διευκολύνονται οι περιφέρειες, γιατί θα δουν πρώτα τι θα κάνει το Υ.ΠΕ.ΧΩ.Δ.Ε. και μετά θα πάρουν τις δικές τους αποφάσεις.
      Τέλος, για να μην αγχώνονται οι δήμαρχοι, διευκρινίζουμε ότι με τις διατάξεις του παρόντος δεν θίγονται οι αρμοδιότητες που αφορούν την καθαριότητα της επιφάνειας των οδών, να μη νομίζουν ότι τους φορτώνουμε και άλλα πράγματα, πέραν των όσων έχουν σήμερα. Ετέθη και αυτό το θέμα από την Κ.Ε.Δ.Κ.Ε. σε κάποια συνάντηση την οποία είχαμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Έχω τελειώσει, κύριε Πρόεδρε.
      Ευχαριστώ για την υπομονή σας. Νομίζω ότι πρέπει να ομολογήσετε ότι με πολύ σκληρή δουλειά, με τα πολύ «ανοιχτά αυτιά» του Υπουργού προς όλους, επιχειρούμε να βελτιώσουμε τα πράγματα, να εφαρμόσουμε τους νόμους, όσο μπορούμε καλύτερα και με τη δική σας επίσης βοήθεια, όλων των παρατάξεων, όλων των πλευρών της Βουλής, να προχωρήσουμε σε δύσκολα έργα, τα οποία έχουμε τώρα μία τελευταία ευκαιρία να ολοκληρώσουμε.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ο συνάδελφος κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε.
      Αγαπητοί συνάδελφοι, έχω καταλάβει πάρα πολύ καλά ότι το ΠΑ.ΣΟ.Κ. ενοχλείται, γιατί το Υπουργείο, ο κ. Σουφλιάς και όλο το επιτελείο του, μαζί με τους κυρίους Υφυπουργούς, έχει όραμα και μία σταθερότητα στην πολιτική του, ως Υπουργείο εννοώ. Αυτό ενοχλεί βαθύτατα. 
      Επιτρέψτε μου να πω δύο λόγια αναφορικά με την πρώτη μου αυτή σκέψη.
      Αγαπητοί συνάδελφοι, η νέα διακυβέρνηση ξεκίνησε με την κατάργηση του μαθηματικού τύπου, το λέω ενδεικτικά. Επίσης, να σας θυμίσω το νόμο περί μελετών. 
      Στη συνέχεια, προχώρησε σε μία σειρά από έργα, σ’ ένα γιγάντιο έργο. Μέσα στο 2006 θα προχωρήσει σε δημοπρατήσεις. Αναφέρομαι στις συμβάσεις παραχώρησης από Μαλιακό  ως Κλειδί, που απεμπλέκονται απ’ ό,τι φαίνεται. Ήδη προχωράει η υποθαλάσσια ζεύξη όσον αφορά το θέμα του οριστικού αναδόχου. Να σας θυμίσω τα έργα: Ιόνια Οδός, «Ε65». Επίσης, Αθήνα – Κόρινθος, Πάτρα – Τσακώνα. Ακόμη, με οριστικό ανάδοχο, Αθήνα – Τρίπολη και Σπάρτη και Καλαμάτα και οι προεκτάσεις της Αττικής Οδού. Σας αναφέρω, δηλαδή, έργα κοντά στα 8.000.000.000 ευρώ από συμβάσεις παραχώρησης.
      Στη συνέχεια, δεν θέλω να ξεχάσει κανείς στην Αίθουσα ότι πάλι το Υπουργείο, για πρώτη φορά, προχώρησε σ’ ένα γιγαντιαίο έργο, σε μία επανάσταση, 150.000.000 ευρώ για μελέτες, κάτι που δεν έχει γίνει ποτέ στην ιστορία. 
      Υπάρχει και συνέχεια, πέρα από το Κτηματολόγιο, για το οποίο θα μιλήσουμε σήμερα; Βεβαίως και υπάρχει, γιατί έρχεται η έκδοση οικοδομικών αδειών και πάει λέγοντας. Άρα, λοιπόν, υπάρχει μία ροή πραγμάτων. Αυτό, απ’ ό,τι φαίνεται, ενοχλεί βαθύτατα.
      Κύριε Πρόεδρε, τι συμβαίνει με το θέμα του Κτηματολογίου; Τι είναι αυτό που ουσιαστικά τροχιοδρομεί την Ελλάδα, ώστε να φύγει από την παλιά μορφή που ξέραμε και να έχει ένα σύγχρονο πλαίσιο, μέσα από το οποίο θα μπορεί και η ίδια να αισθάνεται υπερήφανη και θα μπορεί, όπως και η Αλβανία –με συγχωρείτε που το λέω έτσι απλά- να λέει «’Εχω ένα σύγχρονο κράτος τουλάχιστον σ’ αυτό το πλαίσιο που λέγεται Κτηματολόγιο;»
      Το ότι ξεκίνησε, κύριε Πρόεδρε, με είκοσι δύο κτηματολογικά γραφεία η Νέα Δημοκρατία και μέσα σ’ αυτό το χρονικό διάστημα τα έφτασε πάνω από ογδόντα σε σύνολο ενενήντα επτά, αυτό είναι μία άλλη αλήθεια, όσο επίσης είναι αλήθεια ότι τα εννιακόσια εξήντα δύο χιλιάδες στρέμματα, τα οποία ήταν η αφετηρία με την αλλαγή της διακυβέρνησης, σήμερα είναι πάνω από 5,6 εκατομμύρια, τα οποία και καταγράφουμε. Και αυτό βεβαίως ενοχλεί. 
      Ενοχλεί γιατί προχωρούμε με αυτοχρηματοδότηση. Και το κράτος θα καταβάλει βεβαίως 250.000.000 ευρώ. Ενοχλεί που οι διαδικασίες πλέον –αναντίστοιχα με το παρελθόν- είναι γρήγορες, απλές και σε κόστος και σε χρήμα.
Ενοχλεί που ίσως τα πρόδηλα λάθη λύνονται με μια μικρή ένσταση. Ίσως να ενοχλεί, επειδή όταν υπάρχει πρόβλημα με άγνωστο ιδιοκτήτη, έχουμε μια ταχύτατη διαδικασία για τη διόρθωση των δικαστικών λαθών. Επίσης, εύκολα –και αυτό ίσως να ενοχλεί- όταν έχουμε καταχωρισθέν εμβαδόν και εμβαδόν το οποίο εμφανίζεται στο συμβόλαιο διαφοροποιημένο, αυτό το λύνουμε με μια απλή διαδικασία.
      Αγαπητοί συνάδελφοι, δεν κάνει μόνο αυτό το Κτηματολόγιο, αλλά και άλλα πράγματα. Για τις επί έλασσον δαπάνες –ένα από τα μεγαλύτερα  θέματα- ποιος ξεχνά τι γινόταν όλα αυτά τα χρόνια και την εθνική ντροπή που νιώθαμε με τις περιπτώσεις των συμπληρωματικών συμβάσεων, όπου πέρα από όλα τα άλλα, η Ευρώπη έλεγε ότι «Τα έργα αυτά δεν μπορούν να γίνουν, σβήστε τα, είναι μη επιλέξιμα», όπως λέγεται στην απλή ορολογία; Εδώ δίνουμε συγκεκριμένες απαντήσεις. 
      Μια άλλη πολύ δύσκολη υπόθεση που ζούμε όλοι οι πολίτες, έχει σχέση με τις λακκούβες ή με τα θέματα της συντήρησης των δημοσίων οδών. Μέχρι σήμερα, ο νόμος που ισχύει και βάσει του οποίου λειτουργεί το κράτος, είναι ένας νόμος του 1955. Και έρχεται σήμερα, μετά από τόσα χρόνια, η Νέα Δημοκρατία να λύσει το θέμα, που ρυθμίζεται με νόμο του 1955. Θα σας πω για τα Καμένα Βούρλα, από όπου οι περισσότεροι συνήθως περνάμε. Η κεντρική αρτηρία των Καμένων Βούρλων θεωρείται εθνική οδός. Για να μπορέσει, δηλαδή, ο δήμαρχος να φτιάξει στα Καμένα Βούρλα την κεντρική αρτηρία μέσα στο δήμο, πρέπει να πάρει λεφτά, άδειες και τα συναφή από την περιφέρεια.
      Επίσης, ένα άλλο σημαντικό θέμα που συζητάμε σήμερα, αφορά την αντιπλημμυρική προστασία. Γνωρίζουμε πολύ καλά τι γίνεται στη Φθιώτιδα με το Σπερχειό, όπου σε πάρα πολλές περιπτώσεις έχουμε την πολυδιάσπαση των αρμοδιοτήτων και των υποχρεώσεων, όταν θέλουμε να κάνουμε κάτι για να προστατευθεί ο νομός και όχι μόνο. Μια φορά, προσπαθούσαμε μέσω της νομαρχίας να βρούμε λύση. Την επόμενη, η περιφέρεια έλεγε όχι, αλλά ο δήμος συμφωνούσε με την περιφέρεια που δεν συμφωνούσε με τη νομαρχία. Αυτό σταματά και ξέρουμε πλέον ποιος έχει τον πρώτο και τον τελευταίο λόγο, για να λύνονται τέτοια θέματα που αφορούν την αντιπλημμυρική προστασία.
      Να μην ξεχάσω και τη διαχείριση των υδάτινων πόρων. Στη Φθιώτιδα υπάρχει η δυτική Λοκρίδα, που έχει ένα τεράστιο πρόβλημα. Η διαχείριση των υδάτινων πόρων είναι μια ανοικτή πληγή για την περιοχή. Τώρα όλες οι περιφέρειες πρέπει να προχωρήσουν σε εκπόνηση ολοκληρωμένων σχεδίων διαχείρισης λεκανών απορροής και μάλιστα μέχρι τις 22.10.2009 να είναι έτοιμες, δηλαδή πρέπει να δώσουμε απάντηση με ενιαίο φορέα, με ενιαία αντιμετώπιση, για να λύσουμε τα προβλήματα που απασχολούν καθημερινά τους πολίτες.
      Κύριε Πρόεδρε, από τη μια πλευρά όλοι ξέρουμε ότι πληρώσαμε 100.000.000 ευρώ -αυτό είναι αδιαμφισβήτητο, σας παρουσίασε τα στοιχεία πριν λίγο ο κύριος Υφυπουργός, διαβάζοντας την απόφαση- όταν μας είχε πει το ΠΑ.ΣΟ.Κ. το 1995 ότι από το Β’ Κοινοτικό Πλαίσιο Στήριξης θα φτιάξει τριάντα πέντε εκατομμύρια στρέμματα για επτακόσιους δήμους, δηλαδή για τους Ο.Τ.Α.. Μετά το πρόστιμο των 100.000.000 ευρώ έγινε μόνο το 1/3 των δικαιωμάτων με κόστος πενταπλάσιο και σε διπλάσιο χρόνο. Αυτά, για να τα ξέρουν οι πολίτες. Στις εκλογές είχαμε τριάντα έξι Ο.Τ.Α., στους οποίους είχε λυθεί το θέμα αυτό. Αυτήν τη στιγμή, σύμφωνα με τον τελευταίο αριθμό που άκουσα από τον κύριο Υφυπουργό, έχουμε διακόσιες ογδόντα περιπτώσεις Ο.Τ.Α., για τους οποίους έχουμε λύσεις στο θέμα του Κτηματολογίου.
      Κλείνοντας, κύριε Πρόεδρε, θέλω να πω ότι το σύστημα της αυτοχρηματοδότησης είναι δίκαιο, είναι ρεαλιστικό, είναι απλό και θα δώσει απαντήσεις. Έτσι, λοιπόν, με ευχαρίστηση ως Βουλευτής του Κοινοβουλίου, στηρίζω αυτήν την κατεύθυνση της Κυβέρνησης και τη μάχη που δίνει ο Υπουργός, οι Υφυπουργοί και όλο το επιτελείο, για να αλλάξει η Ελλάδα, για να γίνει η Ελλάδα που όλοι θέλουμε και όλοι περιμένουμε. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Θα κλείσουμε με το συνάδελφο κ. Φούσα.
      Κύριε Φούσα, έχετε το λόγο.
      ΑΝΤΩΝΙΟΣ ΦΟΥΣΑΣ: Ασφαλώς το νομοσχέδιο είναι πολύ ενδιαφέρον, πολύ χρήσιμο και κανένας δεν μπορεί να μην το προσεγγίσει με πολύ προσοχή.
Ιδίως θα το προσεγγίσει και πρέπει να το προσεγγίσει με πολλή προσοχή ένας νομικός, ένας δικηγόρος, ένας μαχόμενος δικηγόρος, που ξέρει πόση σημασία έχει για τους συναλλασσόμενους πολίτες. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Όχι «μαχόμενος», θα σου κάνουν ένσταση πάλι. 
      ΑΝΤΩΝΙΟΣ ΦΟΥΣΑΣ: Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ανταλλαγή γιαννιώτικων φιλοφρονήσεων! 
      ΑΝΤΩΝΙΟΣ ΦΟΥΣΑΣ: Επαναλαμβάνω, λοιπόν, ότι μπορώ να ξέρω και ξέρω πόση σημασία έχει το Κτηματολόγιο για την πατρίδα μας και για όλους τους Έλληνες. Oφείλω, όμως, ιδιαίτερα να παρατηρήσω στους εκλεκτούς συναδέλφους του ΠΑ.ΣΟ.Κ. το εξής: Οι τοποθετήσεις σας έχουν πολλές αντιθέσεις, σημειώνω, όμως, δύο από αυτές. Πρώτον, ψηφίζετε το νομοσχέδιο επί της αρχής, το είπε και ο εισηγητής σας και το λέτε και όλοι σας, αλλά όμως στην πορεία, κάνετε μία πρωτοφανή σφυροκόπηση εναντίον του νομοσχεδίου. Ο πολίτης δεν δικαιούται να διερωτηθεί πώς είναι δυνατόν από τη μία πλευρά να το ψηφίζετε επί της αρχής, να μην έχετε καμία επιφύλαξη επί της αρχής και στην πορεία να λέτε ότι και εκείνο δεν είναι καλό και το άλλο δεν είναι καλό; Τότε, τι συμβαίνει; Και το λέω αυτό, διότι δεν με ενδιαφέρει και τόσο, το πώς συμπεριφέρεστε εσείς, που θα μπορούσε και να με ενδιαφέρει, αλλά με ενδιαφέρει γενικώς πώς συμπεριφέρεται ο πολιτικός κόσμος γιατί πολλές φορές ο πολιτικός κόσμος έχει αυτήν την απαξίωση από τους πολίτες. Δεν είναι πράγματι η συμπεριφορά σας αυτή, που μπορεί να διεκδικεί την εμπιστοσύνη από τον ελληνικό λαό. 
      Δεύτερη αντίφαση. Μας κατηγορείτε ότι εμείς επί δύο χρόνια και τρεις μήνες αργήσαμε, επί πολύ. Δεν λέω, μπορεί και να αργήσαμε, θα μπορούσε ίσως και γρηγορότερα να έλθει το νομοσχέδιο αυτό. Αλλά δεν δικαιούται ο πολίτης, εγώ, να σας ρωτήσω: Από το 1981 που ήσαστε στην κυβέρνηση μέχρι το 2004 ή έστω από το 1995 που αρχίσατε το Κτηματολόγιο, γιατί αργήσατε τόσο πολύ εσείς; 
      ΚΩΝΣΤΑΝΤΙΝΟΣ ΒΡΕΤΤΟΣ: Δεν πάτε πιο πίσω; 
      ΑΝΤΩΝΙΟΣ ΦΟΥΣΑΣ: Επιτέλους, δεν αντιλαμβάνεστε ότι και αυτό δημιουργεί πρόβλημα, ώστε να μην είστε αξιόπιστοι στον ελληνικό λαό; Εκτός εάν συμβιβάζεστε με τις τελευταίες δημοσκοπήσεις, που καθημερινά σας εμφανίζουν  όπως εμφανίζεστε και από εκεί και πέρα, με γεια σας με χαρά σας. Σας λέω, όμως, πως πράγματι μια αντιπολίτευση περισσότερο σοβαρή και το πολιτικό μας σύστημα ωφελεί, αλλά και εσάς. 
      Ασφαλώς αυτό το νομοσχέδιο, όπως είπα και στην αρχή, είναι ιδιαίτερα χρήσιμο, σοβαρό και ωφέλιμο για τον τόπο. Και επειδή πολλά άκουσα γι’ αυτό το νομοσχέδιο, επιτρέψτε μου, να αναφερθώ ειδικότερα στο εξής θέμα, γιατί πολιτική συζήτηση περισσότερο πρέπει να κάνουμε τώρα και ολιγότερο τοποθέτηση επί του νομοσχεδίου, αφού και η κυρία εισηγήτρια και ο Υπουργός χθες και οι κύριοι Υπουργοί σήμερα και ο Κοινοβουλευτικός μας Εκπρόσωπος, αλλά και οι άλλοι αγορητές ανέλυσαν επαρκώς το νομοσχέδιο αυτό. Όταν το 1995 σχεδιαζόταν αυτό το εγχείρημα για το Κτηματολόγιο, είχατε πει πως θα κάλυπτε συνολικά δεκαεννιά χιλιάδες δικαιώματα και ότι θα ήταν προϋπολογισμού 138.000.000 ευρώ μόνο και ότι θα τελείωνε αυτό το έργο το 2000.
      Ελάτε, λοιπόν, να δούμε τι συμβαίνει σήμερα. Δυστυχώς, από τα δεκαεννιά χιλιάδες δικαιώματα, φτάσατε μόνο στα πέντε χιλιάδες οκτακόσια, δηλαδή στο 1/3 απ’ ό,τι υπολογίζατε. Δεύτερον, δείτε το τραγικότερο: Το κόστος από 138.000.000 ευρώ, το φτάσατε σε 500.000.000 ευρώ. Αντιλαμβάνεστε, λοιπόν, σε ποια τραγική κατάσταση έφθασε αυτή η υπόθεση, εσείς δηλαδή, που με τόσο δυναμισμό –νομίζετε- επιχειρείτε να κατηγορήσετε αυτό το νομοσχέδιο. 
     Και το χειρότερο, είναι γνωστό ότι, πράγματι, για τις πολλές υπερβάσεις σας, η Ευρωπαϊκή Ένωση τιμώρησε την πατρίδα μας και την τιμώρησε, δυστυχώς, με 100.000.000 ευρώ για τις δικές σας παραλείψεις, για τις δικές σας υπερβάσεις και για τα δικά σας ασφαλώς λάθη.
     Και το τραγικότερο, λόγω αυτών ακριβώς των υπερβάσεων, η Ευρωπαϊκή Ένωση πλέον δεν συναινεί να χρηματοδοτήσει αυτό το μεγάλο έργο. Κατόπιν αυτών, τι άλλο μπορεί κανείς να σας πει και για τι άλλο μπορεί κανείς να σας εγκαλέσει, παρά να σας πει ότι έχετε τεράστια ευθύνη;
     Ασφαλώς, η παρούσα Κυβέρνηση και η παρούσα πολιτική ηγεσία του Υ.ΠΕ.ΧΩ.Δ.Ε. ήθελε χρόνο για να μελετήσει αυτό το τεράστιο θέμα. Ήθελε χρόνο για να επανορθώσει τα δικά σας λάθη και το έκανε με διακεκριμένους επιστήμονες, όπως βλέπω εδώ. Το έκανε με τη δική τους ευθύνη και τις πολλές τους γνώσεις και πλέον μέσα σε δύο χρόνια  έρχεται αυτό το νομοσχέδιο, που σκοπό έχει να διορθώσει τα πολλά λάθη, αλλά βεβαίως και να προχωρήσει αυτό το μεγάλο έργο και να το ολοκληρώσει.
     Δικαιούμαι να πιστεύω ότι η μέχρι τώρα πορεία και το συγκεκριμένο νομοσχέδιο, το οποίο πράγματι είναι άρτιο και πληρέστατο, μας παρέχουν τις εγγυήσεις ότι επιτέλους η πατρίδα μας θα έχει ένα πλήρες Κτηματολόγιο, για να μην είναι η μόνη ευρωπαϊκή χώρα –δυστυχώς- που δεν έχει Κτηματολόγιο.
     Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Να κάνουμε και την ευχή «Αμήν»!
     Κύριοι συνάδελφοι, σας έχουν διανεμηθεί τα Πρακτικά των συνεδριάσεων της Τρίτης 4 Ιουλίου 2006, της Τετάρτης 5 Ιουλίου 2006 και της Πέμπτης 6 Ιουλίου 2006 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τρίτης 4 Ιουλίου 2006, της Τετάρτης 5 Ιουλίου 2006 και της Πέμπτης 6 Ιουλίου 2006 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.30’ λύεται η συνεδρίαση για σήμερα ημέρα Τετάρτη 19 Ιουλίου 2006 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



4
ΣΥΝΕΔΡΙΑΣΗ 18-07-06  ΣΕΛ.

