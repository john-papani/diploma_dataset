
Σελίδα 10397 
Π Ρ Α Κ Τ Ι Κ Α    Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΡΝΒ'
Παρασκευή 12 Ιουνίου 1998
Αθήνα, σήμερα στις 12 Ιουνίου 1998, ημέρα Παρασκευή και ώρα 10.10' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Δ' Αντιπροέδρου αυτής κ. ΝΙΚΟΛΑΟΥ ΚΑΤΣΑΡΟΥ.
ΠΡΟΕΔΡΕΥΩΝ (Nικόλαος Κατσαρός): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 11.6.98 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΝΑ' συνεδριάσεώς του, της 11ης Ιουνίου 1998 σε ό,τι αφορά την ψήφιση στο σύνολο του σχεδίου νόμου: "Υπηρεσίες Συνοριακής Φύλαξης - δήλωση περιουσιακής κατάστασης αστυνομικών και άλλες διατάξεις").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Παντελή Οικονόμου, Βουλευτή Α' Αθηνών, τα ακόλουθα:
"Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μαρμαρίου Νομού Εύβοιας ζητεί την πλήρωση των κενών θέσεων των ιατρών των Περιφερειακών Ιατρείων Παραδεισίου Καλλιανών Εύβοιας.
2) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μετοχίου Διρφύων του Νομού Εύβοιας ζητεί χρηματοδότηση για την κάλυψη λειτουργικών δαπανών της.
3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Οικισμός Μάραθος στη Ν.Αγχίαλο Μαγνησίας διαμαρτύρεται για την καταχρηστική μέθοδο ρυμοτόμησης της περιοχής του.
4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος για την Προστασία της Θαλάσσιας Χελώνας ζητεί την άμεση εφαρμογή των μέτρων προστασίας περιβάλλοντος στον κόλπο του Λαγανά.
5) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Κοινότητα 'Ανω Λεχωνίων του Νομού Μαγνησίας ζητεί χρηματοδότηση για την ίδρυση Λαογραφικού Μουσείου στην περιοχή της.
6) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Πανελλήνια Οργάνωση Αγωνιστών Εθνικής Αντίστασης ζητεί την παράταση της λειτουργίας των Επιτροπών του Ν. 1648/86.
7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Πανελλήνια Οργάνωση Αγωνιστών Εθνικής Αντίστασης ΠΟΑΕΑ ζητεί την παράταση της λειτουργίας των Επιτροπών του Νόμου 1648/86.
8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Συντονιστική Επιτροπή Ληστευθέντων ζητεί τη λήψη μέτρων της πάταξης της εγκληματικότητας στη χώρα.
9) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο κ. Κ.Κουλίδης, κάτοικος Αρκαδίας, ζητεί να ληφθούν μέτρα για να μην αμφισβητείται πλέον η ελληνικότητα της Μακεδονίας.
10) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνιος 'Ενωσις Πλοιάρχων Εμπορικού Ναυτικού Πάσης Τάξεως ζητεί τη βελτίωση της ασφάλισης των μελών της.
11) Ο Βουλευτής Αχα|ας κ. ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ κατέθεσε αναφορά με την οποία η Κοινότητα Σαραβαλίου του Νομού Αχαίας ζητεί την άρση αδικιών που δημιουργεί ο Νόμος για το ΦΜΑΠ.
12) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ με αναφορά του ζητεί ο Παράκτιος Σταθμός του Οργανισμού Τηλεπικοινωνιών Ελλάδας στη Λήμνο να συνεχίσει τη λειτουργία του.
13) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΑΧΙΛΛΕYΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Μονίμων και Τακτικών Υπαλλήλων του Οργανισμού Κεντρικής Αγοράς Αθήνας (ΟΚΑΑ) αντιτίθεται στη μετατροπή του από ΝΠΔΔ σε ΑΕ.
14) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Ηλείας επισημαίνει τις ελλείψεις γιατρών ειδικοτήτων στο ΙΚΑ Πύργου.
15) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Εργατικό Κέντρο Κορίνθου καταγγέλλει τη Διεύθυνση της Διώρυγας Κορίνθου για την προσφυγή στο Μον. Πρωτοδικείο Κορίνθου, προκειμένου να κηρυχθεί παράνομη η 24ωρη πανελλαδική - πανεργατική απεργία της ΓΣΕΕ.
 

  



Σελίδα 10398 
16) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ επισημαίνει το θέμα της καθυστέρησης που παρουσιάζεται στην εισαγωγή και διεξαγωγή του προκαθορισμένου στοιχήματος στα πρακτορεία του ΟΠΑΠ.
17) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕYΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Δασκάλων και Νηπιαγωγών Καρδίτσας προβάλλει θεσμικές και οικονομικές διεκδικήσεις.
18) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία οι εργαζόμενοι στο Ενεργειακό Κέντρο της ΔΕΗ στη Μεγαλόπολη Αρκαδίας προβάλλουν τα αιτήματά τους σχετικά με το μέλλον της ΔΕΗ.
19) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Νομαρχιακή Αγωνιστική Συνεργασία Νομού Ροδόπης επισημαίνει το πρόβλημα που αντιμετωπίζουν πολλές οικογένειες - δημότες της Κοινότητας Σατρών Ξάνθης σχετικά με τη χορήγηση βεβαίωσης διαμονής τους.
20) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία ο κ. Παντούδης, ζητεί την επίλυση του προβλήματος της συνταξιοδότησής του.
21) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Εξωραϊστικός Σύλλογος Αγίας Παρασκευής Αττικής "Αγ.Ιωάννης" διαμαρτύρεται για την επιφανειακή χάραξη της περιφερειακής λεωφόρου Υμηττού, την κατασκευή δύο κόμβων στην Αγία Παρασκευή κ.λπ.
22) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Σύνδεσμος Συνταξιούχων Σιδηροδρομικών Θεσσαλίας διαμαρτύρεται για το πρόβλημα της ιατροφαρμακευτικής περίθαλψης του κλάδου.
ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 5888/30-3-98 ερώτηση δόθηκε με το υπ' αριθμ. 3813/14-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 5888 που κατατέθηκε στις 30-3-98 από τη Βουλευτή κ. Στέλλα Αλφιέρη σας γνωρίζουμε τα εξής:
Η προστασία την δημοσίων κτισμάτων ανήκει στην αρμοδιότητα της ΚΕΔ και κατ' επέκταση του συνερωτώμενου Υπουργείου Οικονομικών, το οποίο και θα σας ενημερώσει σχετικά με τις ενέργειες και τα μέτρα που έχουν ληφθεί για την αναφερόμενη στην ερώτηση εγκατάσταση Λούνα Παρκ σε δημόσιο ακίνητο στην Καστέλλα.
Σε ό,τι αφορά στις ήδη θεσμοθετημένες ρυθμίσεις καθώς και στις παρεμβάσεις, μελέτες και έργα που προωθούνται για την προστασία της περιοχής σας έχουμε ενημερώσει σε παλαιότερες απαντήσεις μας και πρόσφατα με το υπ' αρ. 3785B/8-4-98 έγγραφό μας, αντίγραφο του οποίου επισυνάπτουμε.
Ο Υπουργός
Κ. ΛΑΛΙΩΤΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 5916/31-3-98 ερώτηση δόθηκε με το υπ' αριθμ. 1053/9-4-98 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 5916/31-3-98 που κατέθεσαν οι Βουλευτές κύριοι Ν. Κατσαρός, Ελ. Παπανικολάου, θ. Λεονταρίδης, Στ. Παπαδόπουλος, Θ. Σκρέκας και Σ. Τσιτουρίδης, σας πληροφορούμε τα εξής:
Την άνοιξη του 1995 και 1997 έγιναν μεγάλες καταστροφικές ζημιές λόγω των καθολικών παγετών που έπληξαν όλη τη Χώρα, με αποτέλεσμα ο ΕΛΓΑ να καταβάλει τεράστιες αποζημιώσεις στους πληγέντες παραγωγούς, ανατρέποντας κάθε πιθανή οικονομική πρόβλεψη και εξαντλώντας όλα του τα αποθεματικά.
Προκειμένου λοιπόν ο ΕΛΓΑ να συνεχίσει απρόσκοπτα τη λειτουργία του ανταποκρινόμενος στις υποχρεώσεις του, αλλά και για να δοθεί η δυνατότητα να επεκτείνει και βελτιώσει τις ασφαλιστικές του καλύψεις, κρίθηκε επιβεβλημένη η αναπροσαρμογή της ειδικής ασφαλιστικής εισφοράς, για τα φυτικής και μόνο προέλευσης αγροτικά προϊόντα από 2% σε 3%.
Εξ' άλλου η αναπροσαρμογή αυτή υπήρξε και αίτημα των αγροτικών φορέων, όπως έχει εκφρασθεί από τους εκπροσώπους τους κατ' επανάληψη, με στόχο τη βελτίωση των ασφαλιστικών καλύψεων και των εν γένει υπηρεσιών του ΕΛΓΑ προς τον αγροτικό κόσμο.
Στα πλαίσια αυτά, λαμβανομένων υπ' όψη και των οικονομικών του δυνατοτήτων, ο ΕΛΓΑ πρόκειται συντόμως να αναθεωρήσει τον ισχύοντα Κανονισμό Ασφάλισης Φυτικής Παραγωγής επεκτείνοντας και βελτιώνοντας τις παρεχόμενες ασφαλιστικές καλύψεις, με στόχο την προστασία του αγροτικού εισοδήματος από τους φυσικούς κινδύνους στο μεγαλύτερο δυνατό βαθμό.
Σχετικά με το χρόνο πληρωμής των αποζημιώσεων, σας γνωρίζουμε ότι αυτός έχει ήδη περιορισθεί κατά πολύ, ενώ με το πρόγραμμα μηχανογράφισης που τίθεται σε σταδιακή εφαρμογή από το 1998 στα πλαίσια του εκσυγχρονισμού του ΕΛΓΑ, επιδιώκεται ακόμα περισσότερο η συντόμευση των ασφαλιστικών διαδικασιών με κύριο στόχο την περαιτέρω συμπίεσή του.
'Οσον αφορά την καταβολή των αποζημιώσεων για τις ζημιές του 1997, έχουν ήδη καταβληθεί 54 δισ. δρχ., δηλαδή το 90% αυτών και συνεχίζεται η καταβολή των υπολοίπων με ταχύ ρυθμό.
Ο Υπουργός
ΣΤ. ΤΖΟΥΜΑΚΑΣ"
3. Στην με αριθμό 5925/31-3-98 ερώτηση δόθηκε με το υπ' αριθμ. 3839/10-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 5925 που κατατέθηκε στις 31-3-98 από το Βουλευτή κ. Δημήτρη Σαρρή σας γνωρίζουμε τα εξής:
Η μελέτη, την οποία ανέθεσε η Περιφέρεια Κρήτης, επανυπεβλήθη στην αρμόδια υπηρεσία μας (Δ/νση Χωροταξίας) στις 3-4-98 με διορθώσεις, μετά από παρατηρήσεις που έγιναν επί της μελέτης που υπεβλήθη αρχικά.
Η προαναφερθείσα υπηρεσία μας βρίσκεται στο στάδιο ελέγχου της μελέτης αυτής, η οποία έχει σταλεί και στο συνερωτώμενο Υπουργείο Ανάπτυξης για τη διατύπωση παρατηρήσεων - απόψεων. Μετά την διατύπωση των απόψεων και εφ' όσον έχουν ακολουθηθεί οι Υποδείξεις που έγιναν για τη συμπλήρωση και τροποποίηση της μελέτης, η Δ/νση Χωροταξίας θα προχωρήσει σε εισήγηση για τροποποίηση της υπ' αρ. 16/81 Απόφασης του ΕΣΧΠ.
Ο Υπουργός
Κ. ΛΑΛΙΩΤΗΣ"
4. Στην με αριθμό 5932/31-3-98 ερώτηση δόθηκε με το υπ' αριθμ. 3842/14-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 5932 που κατατέθηκε στις 31-3-98 από το Βουλευτή κ. Ευάγγελο Μπασιάκο και 
 

  



Σελίδα 10399 
όπως σας έχουμε ήδη ενημερώσει σχετικά με θέματα αρμοδιότητας ΥΠΕΧΩΔΕ στο επισυναπτόμενο με α.π. 3588Β/10-3-98 έγγραφό μας, για τη μετεγκατάσταση των βυρσοδεψείων του θέματος υπεβλήθη από την ΕΤΒΑ Μελέτη Περιβαλλοντικών Επιπτώσεων (απ. 34211/21-11-96 ), και εκδόθηκε η υπ' αρ. 65533/10-6-97 απόφαση έγκρισης περιβαλλοντικών όρων (και όχι 60833 όπως εκ παραδρομής αναγράφηκε στο 3588Β έγγραφο).
Σε ό,τι αφορά στο θέμα συγχρηματοδότησης και δεδομένου ότι το συνολικό έργο έχει ενταχθεί στο Κοινοτικό Πλαίσιο Στήριξης του Επιχειρησιακού Προγράμματος Βιομηχανίας, αρμόδιο να σας ενημερώσει είναι το Υπουργείο Ανάπτυξης, στο οποίο κοινοποιείται το παρόν με αντίγραφο της ερώτησης.
Ο Υπουργός
Κ. ΛΑΛΙΩΤΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
5. Στις με αριθμό 5933/31-3-98, 5934/31-3-98 ερωτήσεις δόθηκε με το υπ' αριθμ. 1058/9-4-98 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 5933/31-3-98 και 5934/31-3-98 που κατέθεσε ο Βουλευτής κ. Ε. Μπασιάκος, σας πληροφορούμε τα εξής:
Ο αναδασμός Λουτουφίου Ν. Βοιωτίας βρίσκεται στο στάδιο της ανάρτησης του παλαιού κτηματικού καθεστώτος, ενώ ο αναδασμός Ανθοχωρίου Ν. Βοιωτίας βρίσκεται στο στάδιο της αποτύπωσης. Πάντως θα καταβληθεί κάθε δυνατή προσπάθεια εκ μέρους των αρμοδίων Υπηρεσιών του Υπ. Γεωργίας για τη γρήγορη περάτωση και των δύο αναδασμών.
Ο Υπουργός
ΣΤ. ΤΖΟΥΜΑΚΑΣ"
6. Στην με αριθμό 5936/31-3-98 ερώτηση δόθηκε με το υπ' αριθμ. 460/14-4-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 5936/31-3-98, που κατέθεσε ο Βουλευτής κ. Ευάγγελος Μπασιάκος, σας γνωρίζουμε τα ακόλουθα:
Οι συγχωνεύσεις των σχολικών μονάδων (γυμνασίων-λυκείων) γίνονται με απόφαση του Υπουργού Εθνικής Παιδείας και Θρησκευμάτων, με βάση τη γνωμοδότηση του Νομαρχιακού Συμβουλίου, ύστερα από εισήγηση της Νομαρχιακής Επιτροπής Παιδείας (άρθρα 5 και 8 του ν.1566/85).
Σχετική πρόταση δεν έχει υποβληθεί στο Υπουργείο Παιδείας από τους ανωτέρω φορείς μέχρι σήμερα και κατά συνέπεια δεν υφίσταται θέμα κατάργησης ή συγχώνευσης του Λυκείου Αράχωβας με το Λύκειο Διστόμου.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
7. Στην με αριθμό 5965/1-4-98 ερώτηση δόθηκε με το υπ' αριθμ. 468/14-4-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 5965/1-4-98 σχετικά με την ανανέωση των συμβάσεων των οδηγών και συνοδών του Ειδικού Γυμνασίου - Λυκείου Ιλίου, ώστε να ολοκληρωθεί η εκπαιδευτική χρονιά, που κατέθεσαν οι Βουλευτές κύριοι Ορ. Κολοζώφ και Μήτσος Κωστόπουλος, σας γνωρίζουμε τα ακόλουθα:
Με την αριθμ. 100/11-12-96 Πράξη του Υπουργικού Συμβουλίου εγκρίθηκε η πρόσληψη προσωπικού (5 οδηγών - 5 συνοδών) στα Ειδικά Σχολεία Ν. Λιοσίων και Ηλιουπόλεως με σχέση εργασίας ιδιωτικού δικαίου ορισμένου χρόνου, διάρκειας οκτώ (8) μηνών. Οι συμβάσεις του ανωτέρω προσωπικού λήγουν την 30/4/98. Προκειμένου να αντιμετωπισθούν οι ανάγκες των σχολείων αυτών για το υπόλοιπο χρονικό διάστημα έως τη λήξη της σχολικής χρονιάς ζητήσαμε από τη Γραμματεία του Υπουργικού Συμβουλίου με το αριθμ. Φ.9Ο8/Η/1396/26-2-98 έγγραφό μας, νέα έγκριση θέσεων (9 οδηγών και 16 συνοδών) για τα Ειδικά Σχολεία Ιλίου και Ηλιουπόλεως. Το αίτημά μας αυτό εκκρεμεί στη Γραμματεία του Υπουργικού Συμβουλίου.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
8. Στην με αριθμό 5966/1-4-98 ερώτηση δόθηκε με το υπ' αριθμ. 3856/15-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 5966 που κατατέθηκε την 1-4-98 από τους Βουλευτές κυρίους Νίκο Γκατζή και Αχιλλέα Κανταρτζή σας ενημερώνουμε τα εξής:
'Οπως είναι γνωστό με το ν. 2218/94 οι πολεοδομικές Υπηρεσίες ανήκουν πλέον διοικητικά και οργανικά στις Νομαρχιακές Αυτοδιοικήσεις οι οποίες είναι αρμόδιες και για την αντιμετώπιση των θεμάτων στεγασής τους.
Σε ό,τι αφορά στις συνθήκες στέγασης της Πολεοδομικής Υπηρεσίας της Νομαρχιακής Αυτοδιοίκησης Μαγνησίας, όπως μας ενημέρωσε η οικεία Νομαρχιακή Αυτοδιοίκηση έχει ήδη κάνει σημαντικές παρεμβάσεις για την καλυτέρευση των συνθηκών εργασίας των υπαλλήλων και έχει προγραμματίσει την άμεση εκτέλεση εργασιών εξωραϊσμού του κτιρίου, ύψους 4,5 περίπου εκ. δρχ.
Ο Υπουργός
Κ. ΛΑΛΙΩΤΗΣ"
9. Στην με αριθμό 5983/2-4-98 ερώτηση δόθηκε με το υπ' αριθμ. 1073/9-4-98 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 5983/2-4-98 που κατέθεσε ο Βουλευτής κ. Γ. Αδαμόπουλος για τα θέματα της αρμοδιότητάς μας, σας πληροφορούμε τα εξής:
Οι Τεχνικές - Επαγγελματικές Σχολές (ΤΕΣ) του Υπ. Γεωργίας είναι δευτεροβάθμιας εκπαίδευσης, διετούς φοίτησης και ισότιμες με τις ΤΕΣ του ΥΠΕΠΘ. Στις προθέσεις του Υπ. Γεωργίας είναι να παρασχεθούν, στους πτυχιούχους των ΤΕΣ, πρόσθετες γνώσεις με απώτερο σκοπό την απόκτηση του "Πράσινου Πιστοποιητικού", για το οποίο θα θεσμοθετηθούν πρόσθετα κίνητρα.
Το Υπ Γεωργίας έχει ήδη ξεκινήσει τις διαδικασίες για παροχή πρόσθετων κινήτρων για τα επενδυτικά προγράμματα του πρωτογενή τομέα στους κατόχους "Πράσινου Πιστοποιητικού". Γι' αυτούς, είναι επίσης στις προθέσεις μας η θεσμοθέτηση παροχής πρόσθετων μορίων, για τις προσλήψεις εποχιακού προσωπικού που γίνονται με τον ν. 2190.
Το Υπ. Γεωργίας έχει ήδη κάνει τις απαραίτητες εκείνες ενέργειες προς τον Οργανισμό Επαγγελματικής Εκπαίδευσης και Κατάρτισης (ΟΕΕΚ), ο οποίος είναι υπεύθυνος για τον καθορισμό των επαγγελματικών δικαιωμάτων των κατόχων τίτλων επαγγελματικής εκπαίδευσης και κατάρτισης, ώστε να ξεκινήσει η διαδικασία κατοχύρωσης των επαγγελματικών δικαιωμάτων για τους απόφοιτους των ειδικοτήτων των ΤΕΣ αρμοδιότητάς μας.
Ο Υπουργός
ΣΤ. ΤΖΟΥΜΑΚΑΣ"
10. Στην με αριθμό 6012/2-4-98 ερώτηση δόθηκε με το υπ' αριθμ. 3865/14-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην με αριθμό 6012 ερώτηση που κατατέθηκε στις 2-4-98 από το Βουλευτή κ. Απόστολο Σταύρου σας γνωρίζουμε τα εξής:
Για την προστασία του περιβάλλοντος στην ευρύτερη περιοχή του Ασωπού ποταμού προωθείται ένα ολοκληρωμένο πρόγραμμα παρεμβάσεων και έργων, που περιλαμβάνει:
- την ολοκλήρωση του Βιολογικού Καθαρισμού Οινοφύτων- Σχηματαρίου
 

  



Σελίδα 10400 
- τη χρηματοδότηση των Νομαρχιακών Αυτοδιοικήσεων Βοιωτίας και Ανατ. Αττικής για την υλοποίηση έργων εξυγίανσης του Ασωπού ποταμού
- την ολοκλήρωση από το ΕΜΠ μελέτης και την απογραφή των βιομηχανικών αποβλήτων περιοχής Οινοφύτων και το σχεδιασμό μονάδας επεξεργασίας τους καθώς και τη διαχείριση των αστικών λυμάτων Αυλώνος
- τη δημιουργία με έδρα τα Οινόφυτα ειδικής υπηρεσίας για τον έλεγχο της ρύπανσης του Ασωπού ποταμού από τις δραστηριότητες της περιοχής.
Η έγκριση διάθεσης των υγρών αποβλήτων στον Ασωπό ποταμό η ευθύνη για τον έλεγχο της σωστής λειτουργίας των εγκαταστάσεων καθαρισμού αποβλήτων και της παρακακολούθησης των παραμέτρων τους ανήκει στην αρμοδιότητα των υπηρεσιών της οικείας Νομαρχιακής Αυτοδιοίκησης.
'Οπως μας ενημέρωσε η Νομαρχιακή Αυτοδιοίκηση Βοιωτίας με απόφαση του Νομάρχη έχει συσταθεί επιπρόσθετα γνωμοδοτική επιτροπή με σκοπό τον εντοπισμό των βιομηχανιών που προκαλούν ρύπανση στον ποταμό και χορηγεί τις εκθέσεις αυτοψιών στις αρμόδιες υπηρεσίες για την επιβολή των προβλεπομένων κυρώσεων.
Σχετικά με τη μετεγκατάσταση των βυρσοδεψείων στη Δάφνη Βοιωτίας, σας πληροφορούμε ότι μετά την οριοθέτηση της θέσης υπεβλήθη από την ΕΤΒΑ Μελέτης Περιβαλλοντικών Επιπτώσεων (απ. 34211/21-11-96), και εκδόθηκε η υπ' αρ. 65533/10-6-97 απόφαση έγκρισης περιβαλλοντικών όρων. Τέλος σε ότι αφορά στο θέμα της συγχρηματοδότησης και δεδομένου ό,τι το συνολικό έργο έχει ενταχθεί στο Κοινοτικό Πλαίσιο Στήριξης του Επιχειρησιακού Προγράμματος Βιομηχανίας αρμόδιο να σας ενημερώσει είναι το συνερωτώμενο Υπουργείο Ανάπτυξης.
Ο Υπουργός
Κ. ΛΑΛΙΩΤΗΣ"
11. Στην με αριθμό 6014/2-4-98 ερώτηση δόθηκε με το υπ' αριθμ. 1735/15-4-98 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 6014/2.4.98, που κατατέθηκε στη Βουλή των Ελλήνων από το Βουλευτή κ. Σπ. Σπύρου, σας γνωρίζουμε τα εξής:
1. Με απόφαση του Γενικού Γραμματέα ΕΟΤ (αριθ. 3227/97) συστήθηκε Ομάδα Εργασίας με έργο να μελετήσει τα προβλήματα που σχετίζονται με την λειτουργία και ποιοτική αναβάθμιση των ενοικιαζόμενων δωματίων - διαμερισμάτων και να εισηγηθεί μέτρα για την αντιμετώπιση τους, μεταξύ άλλων και υποβολή πρότασης για τους όρους και προϋποθέσεις ανανέωσης του ειδικού σήματος αυτών.
Στην Ομάδα Εργασίας συμμετέχουν όλοι οι συναρμόδιοι φορείς, μεταξύ των οποίων και η Συνομοσπονδία Επιχειρήσεων Ενοικιαζομένων Δωματίων - Διαμερισμάτων Ελλάδος (ΣΕΕΔΔΕ).
Δεν θα ήταν κατά συνέπεια σκόπιμο και θεμιτό πριν την ολοκλήρωση των εργασιών της Ομάδας Εργασίας, θέματα που της έχουν ανατεθεί, να ρυθμιστούν με απόφαση Γενικού Γραμματέα χωρίς να δοθεί η ευκαιρία στην Ομάδα Εργασίας να εισακουσθεί. Η Ομάδα αναμένεται να ολοκληρώσει το έργο της πολύ σύντομα, ώστε η νέα απόφαση του Γενικού Γραμματέα ΕΟΤ να εκδοθεί έγκαιρα.
2. Στην παρ. 6 του άρθ. 3 του ν. 2160/93, μεταξύ των άλλων προϋποθέσεων αναφέρεται η εξασφάλιση ορίου μέσης κατώτερης πληρότητας των επιχ/σεων αυτών κατά την τελευταία τριετία. Στην ίδια παρ. εξουσιοδοτείται ο Γενικός Γραμματέας ΕΟΤ με απόφαση του να ορίσει τις περιοχές και τα όρια της κατώτερης πληρότητας. Η απόφαση αυτή τελεί υπό έκδοση, μόλις ληφθούν - όπως προβλέπει ο Νόμος - οι γνώμες των αρμόδιων φορέων, μεταξύ άλλων του Ξενοδοχειακού Επιμελητηρίου Ελλάδας και της Πανελλήνιας Ομοσπονδίας Τουριστικών Μονάδων Αυτοεξυπηρέτησης (ήδη ΣΕΕΔΔΕ).
'Hδη έχουν κληθεί οι ως άνω φορείς να γνωμοδοτήσουν και φθάνουν στον ΕΟΤ οι πρώτες απαντήσεις. Η απόφαση του Γενικού Γραμματέα ΕΟΤ θα εκδοθεί αμέσως μόλις ληφθούν όλες οι απαντήσεις και όχι αργότερα από τα τέλη Απριλίου, ώστε να είναι δυνατή η έγκαιρη ανανέωση των σημάτων (τα πρώτα λήγουν περί της 15/5).
'Ολα τα ανωτέρω συζητήθηκαν στο πρόσφατο συνέδριο της ΣΕΕΔΔΕ (5.4.98) η οποία βρίσκεται σε διαρκή επαφή με τον ΕΟΤ έτσι ώστε η όλη διαδικασία να ολοκληρωθεί κατά νόμον.
Η Υπουργός
ΒΑΣΩ ΠΑΠΑΝΔΡΕΟΥ"
12. Στην με αριθμό 6016/2.4.98 ερώτηση δόθηκε με το υπ'αριθμ. 1152/10.4.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση του 6016/2.4.98 εγγράφου σας με το οποίο κοινοποιείται ερώτηση που κατέθεσε ο Βουλευτής κ. Αθ. Γιοβανούδας σας γνωρίζουμε, σε ότι μας αφορά, τα εξής:
Επί της ερώτησης α και γ.
Ο νέος Νόμος ενίσχυσης των Ιδιωτικών Επενδύσεων έλαβε υπόψη του ιδιαίτερα τα προβλήματα ανάπτυξης και απασχόλησης ευρύτερων περιοχών της επικράτειας με προοπτική να καθορίσει το Αναπτυξιακό πλαίσιο στη χώρα τα επόμενα χρόνια σε συνδυασμό βέβαια και με τα Προγράμματα των Κοινοτικών πλαισίων Στήριξης.
Μέσα από τις διατάξεις του Αναπτυξιακού Νόμου προβλέπονται επίσης ουσιώδεις και ευέλικτες παρεμβάσεις σε περιοχές της χώρας που αντιμετωπίζουν έντονα προβλήματα ανάπτυξης και απασχόλησης.
Αρχικά με τον ορισμό της Γ' ζώνης κινήτρων που θα υλοποιηθεί με κονή απόφαση των Υπουργών Εθνικής Οικονομίας, Ανάπτυξης και Εργασίας και η οποία θα επανεξετάζεται ανά διετία έχοντας σαν κριτήρια την ύπαρξη αυξημένης εργασίας ή και τη μείωση του ενεργού πληθυσμού που θα προκύπτει από τα στατιστικά στοιχεία (Ε.Σ.Υ.Ε.) της προηγούμενης τετραετίας.
Ακόμη και με τη χορήγηση υψηλών κινήτρων σ' ένα αριθμό επενδύσεων ανεξάρτητα του τόπου εγκατάστασης.
Επιπρόσθετα και με τη δυνατότητα προκήρυξης μέσα από τις διατάξεις του άρθρου 10 ειδικών καθεστώτων ενίσχυσης επενδύσεων ύστερα από την εκπόνηση ειδικής μελέτης σκοπιμότητας που θα ανταποκρίνονται στις ανάγκες και στις ιδιαιτερότητες περιοχών ή και κλάδων οικονομικής δραστηριότητας.
Ο Υπουργός
ΓIANNOΣ ΠΑΠΑΝΤΩΝΙΟΥ"
13. Στην με αριθμό 6024/2.4.98 ερώτηση δόθηκε με το υπ'αριθμ. 477/14.4.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 6024/2.4.98 που κατέθεσε ο Βουλευτής κ. Ηλ. Βεζδρεβάνης, σας γνωρίζουμε τα ακόλουθα:
Η αμοιβή των εργαζομένων για τον καθορισμό των σχολείων καθορίζεται με κοινή απόφαση των Υπουργών Εθνικής Παιδείας και Θρησκευμάτων και Οικονομικών από τους πόρους που ανήκουν στην τοπική αυτοδιοίκηση και διατίθενται από το Υπουργειό Εσωτερικών Δημόσιας Διοίκησης και Αποκέντρωσης.
Είναι το 12% των 2/3 του 20% του φόρου εισοδήματος φυσικών και νομικών προσώπων που αποδίδεται με τους κεντρικούς αυτοτελείς πόρους του Ο.Τ.Α.
'Hδη η ΚΕΔΚΕ με το από 23.1.98 πρακτικό της εισηγείται την αναπροσαρμογή της αποζημίωσης των καθαριστριών των σχολείων με αύξηση 10% και ήδη άρχισε η σχετική διαδικασία για την αύξηση του 10% από 1.1.98.
'Οσον αφορά την αλλαγή του εργασιακού καθεστώτος, σας πληροφορούμε ότι το προσωπικό καθαριότητας των σχολείων, ως παράγοντας που λειτουργεί στα πλαίσια της συντήρησης αλλά και λειτουργίας των σχολικών κτιρίων, υπάγεται οικονομικά στην Τοπική Αυτοδιοίκηση.
 

  



Σελίδα 10401 
Ως εκ τούτου η όποια εργασιακή εξάρτηση πρέπει να υπάγεται στην Τοπική Αυτοδιοίκηση.
Συνεπώς το αίτημα για την αλλαγή του εργασιακού καθεστώτος είναι θέμα αποδοχής του από την Τοπική Αυτοδιοίκηση, για το οποίο η ΚΕΔΚΕ με την παραπάνω αναφερόμενη πράξη της αποφάσισε το καθεστώς της πρόσληψης του ρποσωπικού καθαριότητας των σχολικών μονάδων να παραμείνει ως έχει.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
14. Στην με αριθμό 6041/3.4.98 ερώτηση δόθηκε με το υπ'αριθμ. 3867/8.4.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 6041 που κατατέθηκε στις 3.4.98 από το Βουλευτή κ. Γεώργιο Τρυφωνίδη σας γνωρίζουμε τα εξής:
Κατά τη διάταξη της παρ.5 του άρθρου 95 του Συντάγματος, η Διοίκηση έχει υποχρέωση να συμμορφώνεται με τις ακυρωτικές αποφάσεις του Συμβουλίου της Επικρατείας.
Μετά την έκδοση λοιοπόν της 6070/96 απόφασης του Δικαστηρίου τούτου και σε συμμόρφωση προς τη συνταγματική επιταγή, εκδόθηκε η 5/97 εγκύκλιος, με την οποία έχει ανασταλεί η εφαρμογή των διατάξεων περί μεταφοράς συντελεστή δόμησης (ν.2300/95) μέχρις ότου ρυθμιστεί εκ νέου το θέμα.
Επειδή το Υπουργείο, θεωρεί το θεσμό της μεταφοράς του συντελεστή δόμησης (υπό ορισμένες προϋποθέσεις και όρους) χρήσιμο συμπληρωματικό πολεοδομικό εργαλείο για την προστασία και ανάδειξη της πολιτιστικής κληρονομιάς και του φυσικού και δομημένου περιβάλλοντος, έχει ήδη προβεί στη σύσταση ειδικής επιτροπής με αντικείμενο την κατάρτιση ενός θεσμικού πλαισίου, εναρμονισμένου προς τις συνταγματικές επιταγές, όπως ερμηνεύονται από τη διαμορφωθείσα νομολογία του πιο πάνω δικαστηρίου.
Στο πιο πάνω πλαίσιο η προαναφερθείσα επιτροπή έχει προχωρήσει τις εργασίες της και αναμένονται οι σχετικές ολοκληρωμένες προτάσεις.
Ο Υπουργός
Κ. ΛΑΛΙΩΤΗΣ"
15. Στην με αριθμό 6042/3-4-98 ερώτηση δόθηκε με το υπ'αριθμ. 3868/15-4-98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση:
"Απαντώντας στην ερώτηση με αριθμό 6042 που κατατέθηκε στις 3-4-98 από το Βουλευτή κ. Δημήτρη Σαρρή, σας γνωρίζουμε ότι οι αρμόδιες υπηρεσίες του ΥΠΕΧΩΔΕ έχουν επιληφθεί του αναφερόμενου στην ερώτηση θέματος και έχουν δοθεί οδηγίες για την προώθηση των απαιτούμενων για την αντιμετώπιση των διαδικασιών.
Ο Υπουργός
Κ. ΛΑΛΙΩΤΗΣ"
16. Στην με αριθμό 6052/3-4-98 ερώτηση δόθηκε με το υπ'αριθμ. 20/16-4-98 έγγραφο από τον Υφυπουργό Oικονομικών η ακόλουθη απάντηση:
"Σε απάντηση της ερώτησης με αριθμό 6052/3.04.98 που κατατέθηκε στην Εθνική Αντιπροσωπεία από τον βουλευτή κ. Π. Κρητικό, σχετικά με τον περιορισμό των δαπανών δημοσίων σχέσεων των φορέων και οργανισμών του δημοσίου και του ευρύτερου δημοσίου τομέα, σας πληροφορούμε τα ακόλουθα:
Με τις διατάξεις του ν. 2362/95 "περί Δημοσίου Λογιστικού ελέγχου των δαπανών του Κράτους και άλλες διατάξεις" που εφαρμόζονται στους φορείς της Κεντρικής Διοίκησης και ισχύουν από 1.1.1996 και της με αριθμό 2020800/27.03.1996 Υπουργικής απόφασης που εκδόθηκε κατ' εξουσιοδότηση της παρ.4 του άρθρου 22 του ιδίου νόμου τίθενται αυστηρότερες προϋποθέσεις για την πραγματοποίηση τέτοιων δαπανών.
Επιπρόσθετα, την τελευταία διετία, οι επιχορηγήσεις του Τακτικού Προϋπολογισμού σε διάφορους φορείς έχουν τεθεί σε ορθολογικότερη βάση. Προορίζονται κατ'αρχήν να καλύπτουν τις δαπάνες αποδοχών των υπαλλήλων των επιχορηγουμένων φορέων και δευτερευόντως τις λοιπές λειτουργικές δαπάνες.
Τέλος όσον αφορά τις δαπάνες που πραγματοποιούν οι οργανισμοί του ευρύτερου Δημόσιου τομέα, σας γνωρίζουμε ότι αυτές καλύπτονται από τον προϋπολογισμό τους. 'Οπως είναι όμως γνωστό στους φορείς αυτούς δεν εφαρμόζονται οι διατάξεις του Δημόσιου Λογιστικού.
Ο Υφυπουργός
ΝΙΚ. ΧΡΙΣΤΟΔΟΥΛΑΚΗΣ"
17. Στην με αριθμό 6063/3-4-98 ερώτηση δόθηκε με το υπ'αριθμ. 3873/15-4-98 έγγραφο από τον Υπουργό Περιβάλλοντος, Χωροταξίας και Δημοσίων Eργων η ακόλουθη απάντηση:
"Απαντώντας στην ερώτηση με αριθμό 6063 που κατατέθηκε στις 3-4-98 από τους Βουλευτές κυρίους Κων/νο Καραμηνά και Αναστάσιο Καραμάριο, σας γνωρίζουμε τα εξής:
Ο οικισμός Μεγίστης (Καστελλόριζου) έχει χαρακτηρισθεί ως παραδοσιακός οικισμός με το από 19-10-78 Π.Δ/γμα (ΦΕΚ 594/Δ/ 13-11-78) και δομείται σύμφωνα με τους ειδικούς όρους και μορφολογικούς περιορισμούς δόμησης του Διατάγματος αυτού.
Για τον οικισμό ισχύουν ήδη τα κίνητρα που έχει θεσπίσει η πολιτεία για τους ιδιοκτήτες διατηρητέων και παραδοσιακών κτιρίων που αφορούν δανειοδότηση της επισκευής - αποκατάστασης, δυνατότητα μεταφοράς υπολειπομένου συντελεστή δόμησης, φοροαπαλλαγές σε περιπτώσεις μεταβιβάσεων, κληρονομιάς, γονικής παροχής κ.λ.π.
Σχετικά με το κόστος έκδοσης οικοδομικών αδειών σας ενημερώνουμε ότι σύμφωνα με το άρθρο 26 του ν. 252Ο/97 (ΦΕΚ 173/Α/97) προβλέπεται κατάργηση των κρατήσεων και των λοιπών επιβαρύνσεων καθώς και δραστική μείωση των αμοιβών των μηχανικών κατά 50% έως 80% για την έκδοση οικοδομικών αδειών αγροτικών κατασκευών (πρώτη κατοικία ή προσθήκη και επισκευή αυτής μέχρι 140 τ.μ. - αποθήκες - στάβλοι - δεξαμενές - περιτοιχίσεις κ.λ.π.), που εκδίδονται από αγρότες, νέους αγρότες, ομογενείς και εργάτες γης εντός αγροτικών περιοχών. Σημειώνεται ότι αγροτικές περιοχές μεταξύ των άλλων θεωρούνται και οι μειονεκτικές και οι παραμεθόριες περιοχές που απέχουν 30 χιλιόμετρα από τα σύνορα του κράτους, ενώ ως αγρότες για την εφαρμογή των ευνοϊκών διατάξεων του παραπάνω νόμου θεωρούνται εκτός των άλλων και οι ασχολούμενοι με την αλιεία και την κτηνοτροφία.
Οι ευεργετικές διατάξεις του παραπάνω νόμου (που δύνανται να έχουν εφαρμογή τόσο στο Καστελλόριζο όσο και σε άλλες περιοχές με παρόμοια γεωγραφικά και πληθυσμιακά χαρακτηριστικά), έχουν ως συνέπειατην ελαχιστοποίηση της οικονομικής επιβάρυνσης που επιφέρει η έκδοση κάθε τέτοιας οικοδομικής αδείας σε οποιαδήποτε άλλη περίπτωση.
Επίσης η αρμόδια υπηρεσία μας (Δ/νση Πολεοδομικού Σχεδιασμού) επεξεργάζεται προτάσεις για κίνητρα (πολεοδομικά, οικονομικά και κοινωνικά) για τους παραδοσιακούς οικισμούς, τα διατηρητέα και παραδοσιακά κτίρια κ.λ.π., έχοντας υπ'όψιν την ιδιαιτερότητα των ακριτικών παραδοσιακών οικισμών (στους οποίους ανήκει και η Μεγίστη).
Τέλος σας πληροφορούμε ότι με την με αρ. 65377/1482/96 Υπ. απόφαση εγκρίθηκε η χρηματοδότηση της μελέτης "Μακροπρόθεσμη Στρατηγική Ανάπτυξης για το Καστελλόριζο: άμεσες προϋποθέσεις και προοπτικές", που ήδη ολοκληρώθηκε. Η μελέτη εκπονήθηκε από το Ε.Μ.Π. και παρακολουθήθηκε από το Γραφείο Περιβάλλοντος και ΧωροταξίαςΡόδου.
Ο Υπουργός
Κ. ΛΑΛΙΩΤΗΣ"
18. Στην με αριθμό 6067/3-4-98 ερώτηση δόθηκε με το 
 

  



Σελίδα 10402 
υπ'αριθμ. 3875/15-4-98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση:
"Απαντώντας στην ερώτηση με αριθμό 6067 που κατατέθηκε στις 3-4-98 από τους Βουλευτές κυρίους Σταύρο Παναγιώτου και Μαρία Μπόσκου, σας γνωρίζουμε τα εξής: 
Η ενεργοποίηση θεσμών και μηχανισμών που προβλέπονται από το ν. 1337/83 (εισφορά γής - εισφορά σε χρήμα ή μετατροπή της εισφοράς σε γη σε χρηματική) γίνεται με την πράξη εφαρμογής και έχει κύριους και άμεσους αποδέκτες τους Ο.Τ.Α. και την πόλη. 
Το ΥΠΕΧΩΔΕ, στα πλαίσια της προώθησης των πράξεων εφαρμογής των πολεοδομικών μελετών σε ολοκληρη τη χώρα, χρηματοδότησε και τις μελέτες πράξεων εφαρμογής στην περιοχή του Δήμου Ευόσμου (κυρωμένες : 6) , με το 1/3 του προϋπολογισμού τους (Συνολικό ποσό που διατέθηκε : 73.400.000 όρχ.).
Σχετικά με την εφαρμογή του άρθρου 14 του ν. 1337/83 που παρέχει τη δυνατότητα οικονομικής ενίσχυσης των Ο.Τ.Α. από το Δημόσιο, και εκτός του ότι ο οικείος Ο.Τ.Α. πρέπει να έχει τη δυνατότητα να εξασφαλίσει το 30% τουλάχιστον της σχετικής δαπάνης, ανεξάρτητα από την εισφορά σε χρήμα του άρθρου 9 του ίδιου νόμου, σας γνωρίζουμε ότι ο τρόπος, οι όροι, η καταβολή, η παροχή εγγύησης του Δημοσίου για τη χρηματοδότηση εγκρίνονται με απόφαση του Υπουργικού Συμβουλίου, η δε εξασφάλιση της χρηματοδότησης αυτής εξαρτάται από τη δημοσιονομική και χρηματοδοτική ικανότητα του Δημοσίου.
Ο Υπουργός
Κ. ΛΑΛΙΩΤΗΣ"
19. Στην με αριθμό 6072/6-4-98 ερώτηση δόθηκε με το υπ' αριθμ. 3890/14-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 6072 που κατατέθηκε στις 6-4-98 από τη Βουλευτή κ. Φάνη Πάλλη-Πετραλιά, σας γνωρίζουμε ότι από το 1985 ισχύει το άρθρο 29 παρ.5α, β του ν. 1557 (ΓΟΚ/85) που αφορά στα άτομα με ειδικές ανάγκες και την προσπελασιμότητα.
Με την παρ. 5α του άρθρου αυτού επιβλήθηκε στα κτίρια του Δημόσιου Τομέα, των ΝΠΔΔ, των κοινωφελών οργανισμών και των κτιρίων Γραφείων με περισσότερους από έναν ορόφους, η σύνδεση της στάθμης του πεζοδρομίου με τη στάθμη του ανελκυστήρα με επίπεδο ειδικής κλίσης και πλάτους, ώστε να είναι δυνατή η προσπέλαση σε αυτά ατόμων με ειδικές ανάγκες.
Τα ίδια ισχύουν και στα κτίρια με χρήση κατοικίας στα οποία είναι υποχρεωτική η κατασκευή ανελκυστήρα. Με την ίδια διάταξη επιβάλλεται στα υπόψη κτίρια η κατασκευή ενός τουλάχιστον ανελκυστήρα με ειδικές διαστάσεις πλάτους - μήκους και ελευθέρου ανοίγματος για την εξυπηρέτηση των παραπάνω ατόμων.
Επίσης με την παρ.5β του άρθρου 29 του ν. 1577/85 επιβάλλεται η κατασκευή διαδρόμων με ειδικές διαστάσεις-κλίση κλπ., κατά τη διαμόρφωση των κοινοχρήστων χώρων, ώστε οι χώροι αυτοί να είναι δυνατό να χρησιμοποιούνται και από άτομα με ειδικές ανάγκες.
Επί πλέον το Γραφείο Μελετών για 'Ατομα με Ειδικές Ανάγκες του ΥΠΕΧΩΔΕ, εκπόνησε και διέθεσε στους φορείς και τους ιδιώτες Μηχανικούς Οδηγίες Σχεδιασμού, υπό το γενικό τίτλο "ΣΧΕΔΙΑΖΟΝΤΑΣ ΓΙΑ ΟΛΟΥΣ", που περιγράφουν και προδιαγράφουν τις απαραίτητες ελάχιστες απαιτήσεις, για διευκόλυνση της κινητικότητας των ατόμων με κινητικά και άλλα προβλήματα (τυφλοί, κωφοί και άλλα εμποδιζόμενα άτομα).
Οι Οδηγίες Σχεδιασμού, υιοθετήθηκαν από τους αρμόδιους φορείς, οι οποίοι ανέλαβαν στα πλαίσια της εφαρμογής του Γενικού Οικοδομικού Κανονισμού, του Κτιριοδομικού Κανονισμού αλλά και των κανόνων ίσων ευκαιριών, τη συμμόρφωσή τους.
Υιοθετήθηκαν επίσης μετά από πρόταση του ΥΠΕΧΩΔΕ στη διυπουργική επιτροπή του Υπουργείου Εσωτερικών, Δημόσιας Διοίκησης και Αποκέντρωσης, το οποίο κατέστησε υποχρεωτική την εφαρμογή τους με σχετική εγκύκλιο στα κτίρια του δημόσιου, του ευρύτερου δημόσιου τομέα και των Ο.Τ.Α.
Η Δ/νση Ειδικών Εργων Αναβάθμισης Περιοχών, του ΥΠΕΧΩΔΕ, εκπονεί όλες τις μελέτες και κατασκευές της, λαμβάνοντας υπ' όψη τις σχετικές Οδηγίες Σχεδιασμού, όπως π.χ. την ανάπλαση της οδού Ερμού, την πεζοδρόμηση της παραλίας στο Δήλεσι, την αναβάθμιση της περιοχής Ψυρρή κλπ.
Τέλος σας ενημερώνουμε ότι τα μεγάλα έργα υποδομών στις Μεταφορές,που υλοποιούνται από το ΥΠΕΧΩΔΕ, όπως το Νέο αεροδρόμιο στα Σπάτα, το Μετρό της Αθήνας κ.ά., έχουν σχεδιαστεί και κατασκευάζονται με τις αυστηρότερες προδιαγραφές προσβασιμότητας, εκείνες του Αμερικανικού Κανονισμού Α.D.Α. (American Dίsabίlίty Αct). 
Ο Υπουργός
Κ. ΛΑΛΙΩΤΗΣ"
20. Στην με αριθμό 6132/7-4-98 ερώτηση δόθηκε με το υπ' αριθμ. 516/14-4-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 6132/7-4-98, που κατέθεσε ο Βουλευτής κ. Αναστ. Καραμάριος, σας γνωρίζουμε τα ακόλουθα:
Στο άρθρο 6 παρ. 5 εδ. Β' το προσφάτως ψηφισθέντος νόμου 2525/23-9-97 (ΦΕΚ 188 Α') ορίζεται ότι:
Στους διαγωνισμούς που θα διενεργηθούν κατά τη διάρκεια της πενταετίας 1998-2002, η συνολική βαθμολογία των επιτυχόντων στο διαγωνισμό που υπηρέτησαν ως προσωρινοί αναπληρωτές και ωρομίσθιοι εκπαιδευτικοί στα δημόσια σχολεία Πρωτοβάθμιας και Δευτεροβάθμιας Εκπαίδευσης, εφόσον έχουν συμπληρώσει προϋπηρεσία δύο (2) τουλάχιστον διδακτικών ετών με πλήρες διδακτικό ωράριο, προσαυξάνεται με ποσοστό δύο τοις εκατό (2%) για κάθε διδακτικό έτος.
Στις περιπτώσεις διδακτικής προϋπηρεσίας με μειωμένο ωράριο γίνεται αναγωγή στο υποχρεωτικό εβδομαδιαίο ωράριο διδασκαλίας. Η διαμορφούμενη συνολική βαθμολογία προσδιορίζει τη σειρά εγγραφής των υποψηφίων στους πίνακες επιτυχίας".
'Ετσι με την αποκλιμάκωση των ποσοστών διορισμού με βάση την επετηρίδα και την κλιμάκωση των ποσοστών διορισμού με βάση τον διαγωνισμό πιστεύουμε ότι όλος ο αριθμός των αναπληρωτών που κατά τη δημοσίευση του νόμου 2525/97 (23--9-97) ήσαν εν ενεργεία αναπληρωτές και είχαν συμπληρώσει τουλάχιστον δύο (2) διδακτικά έτη θα μπορέσει να απορροφηθεί στα πλαίσια αυτής της πενταετίας εν μέρει από την επετηρίδα και εν μέρει από το διαγωνισμό. Επομένως δεν συντρέχει λόγος τροποποίησης του νόμου.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ")
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 15 Ιουνίου 1998.
ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής).
1. Η με αριθμό 1660/9.6.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Κουτσόγιωργα προς τους Υπουργούς Μεταφορών και Επικοινωνιών, Περιβάλλοντος-Χωροταξίας και Δημοσίων 'Εργων, σχετικά με τη σύνταξη μελέτης για χάραξη της νέας σιδηροδρομικής γραμμής Κορίνθου-Πάτρας κλπ.
2. Η με αριθμό 1650/5.6.98 επίκαιρη ερώτηση του Βουλευτή της Νέας Δημοκρατίας κ. Λεωνίδα Λυμπερακίδη προς τον Υπουργό Δημόσιας Τάξης, σχετικά με τις προθέσεις της Κυβέρνησης να εκδόσει υπουργική απόφαση με την οποία θα ρυθμίζεται η επιλογή των αστυφυλάκων για εισαγωγή τους στις Αστυνομικές Σχολές κλπ.
 

  



Σελίδα 10403 
3. Η με αριθμό 1671/10.6.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Γεωργίας, Εσωτερικών, Δημόσιας Διοίκησης και Αποκέντρωσης, σχετικά με την καταβολή αποζημιώσεων στους πληγέντες από τις πλημμύρες στο Νομό 'Εβρου κλπ.
4. Η με αριθμό 1668/10.6.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εργασίας και Κοινωνικών Ασφαλίσεων, σχετικά με την απόφαση του Υποδιοικητή του Οργανισμού Κοινωνικών Ασφαλίσεων (ΙΚΑ) που ορίζει ότι η παροχή λουτροθεραπείας στους δικαιούχους ασφαλισμένους θα γίνεται στις πλησιέστερες για τον τόπο κατοικίας τους ιαματικές πηγές.
5. Η με αριθμό 1665/10.6.98 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τους Υπουργούς Ανάπτυξης, Οικονομικών, σχετικά με τις κινητοποιήσεις των κατοίκων και των φορέων του Νέου Κόσμου για τα σχέδια ανέγερσης κτιρίων από τη Δημόσια Επιχείρηση Ηλεκτρισμού (ΔΕΗ) στην περιοχή τους κλπ.
ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν. Βουλής).
1. Η με αριθμό 1658/9.6.98 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης, σχετικά με τη σύμβαση συνεργασίας της Ελληνικής Ραδιοφωνίας, Τηλεόρασης (ΕΡΤ) με το συνδρομητικό κανάλι FILMNET κλπ.
2. Η με αριθμό 1672/10.6.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων 'Εργων, Ανάπτυξης, σχετικά με την έγκριση περιβαλλοντικών όρων για την εκμετάλλευση λατομικού χώρου ασβεστολίθου στο λόφο Γορίτσας Βόλου από την ΑΓΕΤ κλπ.
3. Η με αριθμό 1667/10.6.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με την αποκατάσταση της ομαλής λειτουργίας του Πολυτεχνείου Κρήτης.
4. Η με αριθμό 1663/10.6.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Εργασίας και Κοινωνικών Ασφαλίσεων, σχετικά με την απόφαση του Υποδιοικητή του Οργανισμού Κοινωνικών Ασφαλίσεων (ΙΚΑ), που ορίζει ότι η παροχή λουτροθεραπείας στους δικαιούχους ασφαλισμένους θα γίνεται στις πλησιέστερες με τον τόπο κατοικίας τους ιαματικές πηγές.
 

  



Σελίδα 10404 
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες Ερωτήσεις πρώτου κύκλου:
Πρώτη είναι η με αριθμό 1649/5.6.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παντελή Οικονόμου προς τον Υφυπουργό Πολιτισμού (αρμόδιο για θέματα Αθλητισμού), σχετικά με την πορεία του Ελληνικού Επαγγελματικού Ποδοσφαίρου κλπ.
Η ερώτηση του κυρίου συναδέλφου έχει ως εξής:
"Με απορία, τουλάχιστον, παρακολουθεί τα τελευταία χρόνια η φίλαθλη και όχι μόνον, κοινή γνώμη την πορεία αποσύνθεσης του δημοσφιλέστερου και λαϊκότερου αθλήματος, του ελληνικού ποδοσφαίρου.
Δεν είναι μόνον η υπόθεση Μπόσμαν και η γνωστή δικαστική της διέξοδος, η οποία δημιούργησε ένα τελείως διαφορετικό τοπίο στον επαγγελματικό αθλητισμό, με τα εθνικά πρωταθλήματα να χάνουν βαθμιαία το χρώμα τους, με τη μαζική στροφή των ικανών παικτών προς τα πρωταθλήματα υψηλής χρηματοδότησης (Ιταλία, Αγγλία κλπ).
Σαν να μην έφθανε αυτό, το ποδόσφαιρό μας υφίσταται τις συνέπειες ενός εντεινόμενου χουλιγκανισμού που έχει απομακρύνει τον εργαζόμενο πολίτη και την οικογένειά του απ' τα γήπεδα, με συνέπειες αρνητικές που διαγράφονται όχι μόνο στον αθλητικό χώρο.
Επισημαίνεται ότι το επαγγελματικό ποδόσφαιρο, με τη διάστασή του ως επιχειρηματική δραστηριότητα θεάματος, υπήρξε ίσως από τους πρώτους χώρους οι οποίοι υπέστησαν την ίδια χρονική περίοδο την άκρατη ιδιωτικοποίηση, με την πολιτεία να έχει ενδώσει στο "αίτημα" της απορρύθμισης, με άλλα λόγια της απόλυτης ασυδοσίας και της απεμπόλησης κάθε ρυθμιστικής της αρμοδιότητας.
Ερωτάται ο κύριος Υφυπουργός Αθλητισμού:
1. Υπάρχει σχέδιο αντιστροφής της αρνητικής αυτής πορείας;
2. Υπάρχει θέληση για την εφαρμογή του;
3. Υπάρχει δυνατότητα τα πρωταθλήματα της επομένης περιόδου να είναι καλύτερα από τα προηγούμενα;".
Ο Υφυπουργός Πολιτισμού κ. Φούρας έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, κατ' αρχήν θα συμφωνήσω με τις διαπιστώσεις του αγαπητού συναδέλφου, του κ. Οικονόμου, ότι το ελληνικό επαγγελματικό ποδόσφαιρο συνεχίζει να πορεύεται σε μία διαδρομή, η οποία το αποξενώνει και το απομονώνει από τη φίλαθλη κοινή γνώμη και όχι μόνο.
'Εχω δηλώσει επανειλημμένα, ότι η νόσος του ελληνικού ποδοσφαίρου είναι χρονία και οφείλουμε, ως Κυβέρνηση, να πάρουμε μέτρα, προκειμένου να αντιμετωπίσουμε τα προβλήματα, τα οποία διαπιστώνουμε στο εσωτερικό του.
Θα ήθελα να υπογραμμίσω, ότι αυτές τις μέρες στο Παρίσι, μετά από πρόσκληση της Υπουργού κ. Μαρί Μπιφέ, γίνεται μία σύσκεψη των Υπουργών Αθλητισμού, η οποία έχει στην ατζέντα της τρία θέματα.
Το πρώτο θέμα αναφέρεται στον περιορισμό του αριθμού των ξένων παικτών στα εθνικά πρωταθλήματα, για να έχουν τα εθνικά πρωταθλήματα χαρακτηριστικά που θα προσελκύουν, γιατί οι 'Ελληνες φίλαθλοι δεν θέλουν απλώς να βλέπουν ποδόσφαιρο, θέλουν να βλέπουν και ελληνικό ποδόσφαιρο.
Δεύτερον, να ληφθούν μέτρα ενιαία κατά της φαρμακοδιέγερσης των ποδοσφαιριστών.
Τρίτον, να υπάρχει έλεγχος της διοίκησης και της διαχείρισης των επαγγελματικών σωματείων και γενικότερα του τρόπου εναρμόνισης των συνθηκών ανταγωνισμού μεταξύ των ευρωπαϊκών συλλόγων. 
Αυτά όσον αφορά ένα τμήμα της ερώτησης, που αναφέρεται στις συνθήκες που έχουν δημιουργηθεί στο ευρωπαϊκό ποδόσφαιρο, μετά τη γνωστή απόφαση Μπόσμαν.
'Ομως, τα προβλήματα του ελληνικού ποδοσφαίρου έχουν πάρα πολλές διαστάσεις, θα άξιζε να κάνουμε μία γενικότερη εκ νέου συζήτηση, εν όψει και της κατάθεσης νέου νόμου για τον αθλητισμό.
Εκείνο που θέλω να πω για τον αγαπητό συνάδελφο, είναι πως αυτό το διάστημα υπάρχει ένα πρόβλημα συνομιλητή για το επαγγελματικό ποδόσφαιρο. Απ' ό,τι γνωρίζετε, στην Α' Εθνική, από τις δεκαπέντε ομάδες που ήταν στο πρωτάθλημα 1997-1998, οι έντεκα ζητούν την έκπτωση της διοίκησης και με δικαστικό τρόπο η νυν διοίκηση της ΕΠΑΕ αρνείται να υποχωρήσει, υπακούντας στο βασικό κανόνα της δημοκρατικής πλειοψηφίας και έτσι, μέτρα τα οποία πρέπει να πάρουμε για την καταπολέμηση της βίας την επόμενη χρονική περίοδο, θα πρέπει αναγκαστικά να τα συμφωνήσουμε με την Ελληνική Ποδοσφαιρική Ομοσπονδία και όχι με τη διοργανώτρια αρχή του επαγγελματικού πρωταθλήματος. Και αυτά τα μέτρα είναι, τουλάχιστον σε τρία γήπεδα να υπάρξει κάλυψη της εξέδρας, για παρακολούθηση της δραστηριότητας των θεατών, δεδομένου ότι εκεί εγκαθίστανται όχι μόνο φίλαθλοι, αλλά και κάποιες ομάδες, οι οποίες έχουν περίεργη συμπεριφορά τουλάχιστον και βεβαίως μέτρα ελέγχου της εισόδου αυτών των φιλάθλων δηλ. προληπτικά μέτρα.
'Ομως, το θέμα της βίας στα γήπεδα που θίγετε με την ερώτηση, είναι αγαπητέ συνάδελφε και θέμα αθλητικής παιδείας και αγωγής που εκεί έχουμε ένα μεγάλο πρόβλημα στη χώρα είναι και θέμα νοοτροπίας των διοικούντων το επαγγελματικό ελληνικό ποδόσφαιρο και μιλάμε για διοικούντες, οι οποίοι απαιτούν και αξιώνουν την με κάθε μέσο και τρόπο νίκη της ομάδας τους.
ΠΡΟΕΔΡΕΥΩΝ (Νικόλαος Κατσαρός): Ο κ. Οικονόμου έχει το λόγο.
ΠΑΝΤΕΛΗΣ ΟΙΚΟΝΟΜΟΥ: Να ευχαριστήσω τον κύριο Υπουργό για την απάντηση, η οποία σε μεγάλο βαθμό ανταποκρίνεται στις ανησυχίες οι οποίες με διακατέχουν. Αλλά θα έλεγα το εξής. Τα αρνητικά φαινόμενα έχουν πάρει διαστάσεις πρωτοφανείς. Από σύνδεσμο φιλάθλων και μάλιστα της ομάδος της οποίας είμαι οπαδός, έχει εκπορευθεί εγκληματική ενέργεια για την οποία έχει επέμβει και η δικαιοσύνη, όπως ξέρετε. Αυτό το λέγω διότι ουδείς εγγυάται ότι δεν θα συνεχισθεί αυτό το πράγμα. Και γι'αυτά έχουν ευθύνη οι διοικούντες των ΠΑΕ. Οι ίδιοι έχουν οδηγήσει σε μια κατάσταση μη θεατών. 'Εχουν καταστήσει το επαγγελματικό ποδόσφαιρο όμηρο της τηλεόρασης, στην οποία επίσης συμμετέχουν ως ιδιοκτήτες. Και το ερώτημα είναι οι ίδιοι άνθρωποι οι οποίοι εμπλέκονται και σε άλλα αθλήματα, όπως το μπάσκετ, θα οδηγήσουν και το μπάσκετ προς αυτήν την πορεία.
Τα λέω όλα αυτά διότι υπάρχει εδώ μια κατάσταση ασυδοσίας. Εγώ, είμαι υπέρ της αυτοδιαχείρισης, πολύ ευχαρίστως, αλλά εδώ οι άνθρωποι οι συγκεκριμένοι, απεδείχθησαν ανάξιοι της αυτοδιαχείρισης. Απέδειξαν ότι δεν μπορούν να προφυλάξουν ούτε τα δικά τους συμφέροντα. Δηλαδή, η συμπεριφορά τους, η ασυδοσία αυτή, είναι υπονομευτική και των δικών τους συμφερόντων.
Κατά συνέπεια, πιστεύω ότι εφ'όσον διαχειρίστηκαν για πολλά χρόνια ασύδοτοι την κατάσταση, πρέπει να μπει κάποιος έλεγχος. Η κατάσταση της ΕΠΑΕ, που πολύ σωστά επεσήμανε ο κύριος Υπουργός, κατά τη δική μου αντίληψη και θα στήριζα απολύτως μια τέτοια του πρωτοβουλία- λύεται με την απ' ευθείας συνομιλία του κυρίου Υπουργού με την ΕΠΟ. Υπάρχει ποδοσφαιρική αρχή. Εφ'όσον το όργανο το οποίο έκαναν οι ιδιοκτήτες απεδείχθη ανίκανο να εκπροσωπήσει επάξια τα δικά τους συμφέροντα, δεν σημαίνει ότι η πολιτεία πρέπει να μην έχει κάποιον να μιλήσει. Να μιλήσει με την ΕΠΟ.
Πιστεύω ότι την ίδια κατάσταση, πριν την αντιμετωπίσουμε και στο μπάσκετ, πρέπει να τη συζητήσουμε. Και να τη συζητήσουμε καλόπιστα με τους ιδιοκτήτες. Και πρέπει να τους εξηγήσουμε ότι επίεσαν και πέτυχαν την ασυδοσία, τη διαχειρίστηκαν κατά άθλιο τρόπο, απεδείχθησαν ανάξιοι των δικών τους συμφερόντων, αλλά πολύ περισσότερο και των απαιτήσεων μιας ευνομούμενης πολιτείας. Και το κακό δεν είναι ότι αυτά γίνονται μόνο στο ποδόσφαιρο. Τα ίδια πρόσωπα βρίσκονται και στο χώρο της ενημέρωσης, το είπα και πριν, 
 

  



Σελίδα 10405 
αλλά και σε πολλούς άλλους χώρους τους οποίους γνωρίζει και ο παρακαθήμενος Υφυπουργός κ.Βερελής και άλλοι Υπουργοί. Δεν μπορεί η χώρα να αφεθεί ασύδοτη σ'αυτά τα οποία ονομάζονται πολλές φορές διαπλεκόμενα συμφέροντα. Αλλά δεν είναι απλώς διαπλεκόμενα, είναι γενικώς μεγαλοσυμφέροντα. Είναι αυτά, τα οποία ο κ.Κωστόπουλος, αν είχε το λόγο, θα τα έλεγε οικονομική ολιγαρχία. Πρέπει να υπάρξει κάποιος έλεγχος.
ΠΡΟΕΔΡΕΥΩΝ (Νικόλαος Κατσαρός): Ο Υφυπουργός κ. Φούρας έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ο αγαπητός συνάδελφος, θέτει ένα γενικότερο ζήτημα. Εγώ, θα απαντήσω στο θέμα που έθιξε και αναφέρεται κυρίως στη συμπεριφορά των φιλάθλων. Ο νέος νόμος για τον αθλητισμό, έχει προβλέψεις οι οποίες αναφέρονται και στη διοργάνωση των πρωταθλημάτων, αλλά κυρίως στον έλεγχο των διαδικασιών που εξελίσσονται γύρω από τους αγωνιστικούς χώρους.
Γνωρίζετε πολύ καλά ότι υπάρχει ένα αίτημα από το Υπουργείο Δημόσιας Τάξης ότι δεν μπορεί να διαθέτει η χώρα πάνω από εφτά δισεκατομμύρια (7.000.000.000) δραχμές το χρόνο, προκειμένου να προστατεύει αγώνες επαγγελματικού ποδοσφαίρου και επαγγελματικού μπάσκετ. Και όπως έχει δηλώσει ο Υπουργός Δημόσιας Τάξης, εάν οι επαγγελματικές οργανώσεις δεν δώσουν χρήματα, δεν θα στέλνει την αστυνομία στο επόμενο πρωτάθλημα. Ταυτόχρονα όμως, θα πρέπει να δούμε και τι είναι αυτοί οι σύνδεσμοι φιλάθλων, οι οποίοι πολλές φορές δεν είναι κατευθυνόμενοι από τους προέδρους και αυτό το έχουμε διαπιστώσει. Υπάρχουν διάφορα συστήματα και μέσα στο ποδόσφαιρο που παίζουν ένα ρόλο ιδιόμορφο. Και εδώ θέλω να υπογραμμίσω την ανάγκη οι σύνδεσμοι φιλάθλων να μην είναι μόνο απλά σωματεία του Αστικού Κώδικα, αλλά να αποκτήσουν και μια αθλητική αναγνώριση, γιατί τον αθλητισμό επικαλούνται όταν προσπαθούν να αποκτήσουν νομική προσωπικότητα. Να έχουμε ένα μητρώο αυτών των συλλόγων, προκειμένου να ξέρουμε ποιοι είναι οι οργανωμένοι φίλαθλοι και ποιοι είναι κοντά στις ομάδες φιλάθλων, που δημιουργούν προβλήματα και που αν θέλετε πολλές φορές ενοχοποιούνται σύνδεσμοι για επεισόδια τα οποία δεν δικαιολογεί ούτε η φύση ούτε η εξέλιξη ενός αγωνιστικού γεγονότος. Γιατί έχουμε ζήσει αγώνες που η ομάδα κερδίζει με 5-0 και καίγεται το στάδιο.
Εν πάση περιπτώσει, τα φαινόμενα αυτά επαναλαμβάνονται και στο χώρο του μπάσκετ -και συμφωνώ μαζί σας, αγαπητέ συνάδελφε και θα πρέπει να έχουμε μια γενικότερη αντιμετώπιση. 
Εγώ πιστεύω ότι μετά από δύο συζητήσεις που έχω κάνει με τις ηγεσίες των πολιτικών κομμάτων, μετά από δύο συζητήσεις που έχω κάνει με όλες τις ομοσπονδίες, θα είμαι σε θέση να δώσω πλέον ένα σχέδιο νόμου την επόμενη εβδομάδα στη δημοσιότητα, προκειμένου να διαπιστωθεί από εκεί κατά πόσον μέσα από τις νέες νομοθετικές ρυθμίσεις, θα προστατεύσουμε το φίλαθλο και τον αθλητισμό από τις βιαιοπραγίες και τον χουλιγκανισμό.
ΠΡΟΕΔΡΕΥΩΝ (Νικόλαος Κατσαρός): Δεύτερη είναι η με αριθμό 1656/9.6.98 επίκαιρη ερώτηση του Βουλευτή της Νέας Δημοκρατίας κ. Αθανασίου Παναγιωτόπουλου προς τον Υπουργό Περιβάλλοντος, Χωροταξίας και Δημοσίων 'Εργων σχετικά με την πορεία του έργου κατασκευής της σήραγγας Τυμφρηστού κλπ.
Η ερώτηση σε περίληψη έχει ως εξής:
"Ο κύριος Υπουργός κατά την επιτόπια επίσκεψή του στο έργο "Κατασκευή της Σήραγγας Τυμφρηστού" στις 22 Σεπτεμβρίου 1995 και εν συνεχεία στο νομαρχιακό κατάστημα παρουσία φορέων του νομού μας διαβεβαίωσε ότι:
1. Η σήραγγα θα τελειώσει μέχρι τέλος Σεπτεμβρίου του επόμενου έτους 1996 και παράλληλα μ' αυτή θα κατασκευαστεί από την υφιστάμενη εργολαβία και η πρόσβαση προς την πλευρά της Ευρυτανίας και το συνολικό κόστος θα ανέλθει στα 8 δισεκατομμύρια.
2. Η μελέτη της πρόσβασης προς Φθιώτιδα είναι σχεδόν έτοιμη και θα δημοπρατηθεί εντός του Οκτωβρίου του τρέχοντος έτους (1995).
3. 'Οσο για την παράκαμψη των στροφών και αλλεπάλληλων ελιγμών του Τυμφρηστού προς την πλευρά της Φθιώτιδας, έχει ήδη ανατεθεί η μελέτη σε γραφείο μελετών.
Από τότε πέρασαν δυόμισι και πλέον χρόνια χωρίς να έχει ολοκληρωθεί το κυρίως έργο της σήραγγας και χωρίς καν να έχει ξεκινήσει η κατασκευή καμίας πρόσβασης.
Σήμερα μετά από 3 περίπου χρόνια πληροφορούμεθα ότι δεν φθάνουν τα 8 δισεκατομμύρια και θα απαιτηθούν άλλα 4 έως 5 δισεκατομμύια επιπλέον. Αύριο είναι πολύ πιθανό να ανακαλύψουν ότι ούτε αυτά έφθασαν. Τι τέλος πάντων συμβαίνει με το έργο αυτό; Και τι μεσολάβησε από τότε μέχρι σήμερα και άλλαξαν τόσο πολύ τα δεδομένα;
Πληροφορηθήκαμε επίσης ότι για να μη μείνει η σήραγγα νεκρή, θα δοθεί μια προσωρινή πρόσβαση προς την πλευρά της Φθιώτιδας, η οποία θα ακολουθήσει την υπάρχουσα σήμερα εργοταξική πρόσβαση η δαπάνη της οποίας ανέρχεται σύμφωνα με την υπάρχουσα μελέτη σε 800 περίπου εκατομμύρια δραχμές. Η προτεινόμενη πρόσβαση δεν θα εξυπηρετήσει σε τίποτα γιατί ουδείς θα έχει λόγο να τη χρησιμοποιήσει.
Η σήραγγα προβλέφθηκε για να αποφευχθούν: το μεγάλο υψόμετρο του βουνού που ανέρχεται στα 1200 μέτρα, οι ανερχόμενοι και κατερχόμενοι αλλεπάλληλοι και απότομοι ελιγμοί, οι στροφές, τα χιόνια, οι παγετοί, η ομίχλη και γενικά οι δυσμενείς καιρικές συνθήκες που επικρατούν στην περιοχή αυτή για μεγάλο χρονικό διάστημα και που δυσκολεύουν αφάνταστα τους διακινουμένους στο ανεβοκατέβασμά τους.
Τίποτε όμως απ' όλα αυτά δεν αποφεύγεται απλά θα σπαταληθούν τα χρήματα χωρίς λόγο και είναι άξιον απορίας προς τι η κατασκευή της; Μήπως για να διευκολυνθεί η ανάδοχος εταιρεία στη μεταφορά των υλικών που χρησιμοποιεί για την κατασκευή της σήραγγας;
Εμείς άλλη λογική εξήγηση δεν μπορούμε να δώσουμε.
Κύριε Πρόεδρε, για την Ευρυτανία που είναι γνωστό σε όλους ότι είναι ο φτωχότερος νομός της Χώρας η κατασκευή της σήραγγας δεν είναι μόνο ένα έργο πνοής, είναι το άπαν γιατί στο μόνο που αποβλέπει ο νομός αυτός είναι η αύξηση του τουρισμού και τίποτε άλλο.
Και επειδή με το ρυθμό που κατασκευάζεται η σήραγγα φοβούμαστε μήπως έχει και αυτή την ίδια τύχη με τη Σήραγγα του Μετσόβου που εδώ και 17 χρόνια χρησιμοποιείται ως καταφύγιο ζώων.
Ερωτάται ο κύριος Υπουργός και καλείται να πληροφορήσει τη Βουλή.
1. Πότε θα ολοκληρωθεί η σήραγγα μετά την πρόσβαση προς την Ευρυτανία;
2. Ποια θα είναι η πορεία της πρόσβασης προς την πλευρά της Φθιώτιδος και πότε θα αρχίσει η κατασκευή της;
3. Σε ποιο στάδιο βρίσκεται η μελέτη παράκαμψης των στροφών και ελιγμών του Τυμφρηστού και αν θα ενταχθεί η κατασκευή της στο 3ο Κ.Π.Σ. (Πακέτο ΣΑΝΤΕΡ)";
Ο Υφυπουργός κ. Βερελής έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το έργο που περιγράφει στην ερώτησή του ο κ. Παναγιωτόπουλος, είναι πραγματικά έργο σημαντικό για το Νομό της Ευρυτανίας. Η μελέτη του έργου αυτού ξεκίνησε στα μέσα της δεκαετίας του '80. Οι μελέτες εγκρίθηκαν το 1986-1989. 'Ηταν δυο μελέτες και η μια αφορούσε την πρόσβαση από Καρπενήσι μέχρι την είσοδο της σήραγγας και η δεύτερη από την είσοδο της σήραγγας μέχρι την περιοχή "Χάνι Πανέτσου". Η διαδικασία που εξελίχθη μετά ήταν μια διαδικασία που επέλεξε δυστυχώς την εφαρμογή μιας ατελούς μελέτης.
Η ατελής αυτή μελέτη, όπως γίνεται στα δημόσια έργα, δημιούργησε από κει και πέρα μια σειρά προβλημάτων τα οποία ταλαιπωρούν το έργο μέχρι σήμερα.
Η περιοχή όπως γνωρίζετε έχει τα χειρότερα εδάφη τα οποία έχουν βρεθεί μέχρι σήμερα σε δημόσια έργα στην Ελλάδα. Είναι εδάφη κατολισθένοντα τα οποία έχουν δημιουργήσει επανειλημμένα προβλήματα. Για παράδειγμα αναφέρω ότι η σύμβαση του 1992, η οποία υπεγράφη για το έργο 
 

  



Σελίδα 10406 
προέβλεπε να γίνει μια σήραγγα εννιακοσίων πενήντα μέτρων. Την ίδια περίοδο και αμέσως μετά διεπιστώθη ότι δεν μπορούσε να γίνει με εννιακόσια πενήντα μέτρα και επεξετάθη η σήραγγα και έγινε χίλια διακόσια πενήντα μέτρα. Στη συνέχεια όμως για λόγους περιβαλλοντικούς και για λόγους εδαφών έπρεπε η σήραγγα να φθάσει στο σημερινό μήκος της που είναι χίλια τριακόσια ογδόντα πέντε μέτρα.
Αυτό οδήγησε στο να γίνουν δυο διαδοχικές συμβάσεις, οι οποίες έφθασαν στο ύψος των οκτώ δισεκατομμυρίων (8.000.000.000) δραχμών. Και όπως γνωρίζετε το 1997 έγινε τελική εργολαβία. Διότι από τότε που ο κ. Λαλιώτης, όπως αναφέρετε, είχε δώσει στοιχεία για τη σήραγγα αυτή, μέχρι το 1997 υπήρξαν δυο γεγονότα μέσα στη σήραγγα. Υπήρξε σύγκλιση δηλαδή έσπασε το γκανάϊτ των ογδόντα πόντων, σαν χαρτί και υπήρξε σχεδόν απόφραξη της σήραγγας σε ένα μήκος διακοσίων πενήντα περίπου μέτρων.
Αυτό οφείλεται στο ότι η αρχική μελέτη, με την οποία είχε δημοπρατηθεί το έργο, προέβλεπε απλή πεταλοειδή διατομή με ανοικτό πυθμένα.
Υπάρχει λοιπόν, τώρα, με την εργολαβία που εγκαταστάθηκε το καλοκαίρι του 1997, ολόκληρο δακτυλίδι, το οποίο είναι οπλισμένο και μόνο έτσι μπορεί να κρατήσει αυτή η σήραγγα.
Μέσα στα πλαίσια αυτής της εργολαβίας, στις αρχές του 1999, θα ολοκληρωθεί η σήραγγα. Και αυτό σας το λέω μετά βεβαιότητος, διότι ήδη το έργο αυτό έχει περάσει το κρίσιμο τεχνικό του στάδιο.
Το δεύτερο σημείο στο οποίο αναφέρεσθε, έχει να κάνει με τις προσβάσεις. Γι' αυτό, όμως, θα επανέλθω στη δευτερολογία μου.
ΠΡΟΕΔΡΕΥΩΝ (Νικόλαος Κατσαρός): Ο κ. Παναγιωτόπουλος έχει το λόγο.
ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Κύριε Υφυπουργέ, λυπάμαι που δεν βρίσκεται σήμερα εδώ ο κύριος Υπουργός. 'Οχι βέβαια ότι αμφιβάλλω για το κύρος το δικό σας, μια και τυγχάνει να έχετε και καταγωγή από την Ευρυτανία, αλλά θα ήθελα πραγματικά να είναι ο ίδιος εδώ και να τα πούμε από κοντά. Διότι τα έχουμε πει τρεις-τέσσερις φορές ακόμη, πέρα από την ημερομηνία στην οποία αναφέρομαι στην ερώτησή μου. Οι διαβεβαιώσεις εκείνες δεν ήταν απλές διαβεβαιώσεις. 'Ηταν μετά από κάποιες εμπεριστατωμένες μελέτες που είχαν γίνει, μετά από κάποιες έρευνες, μετά από κάποιες γεωτρήσεις που είχαν γίνει κατά το χρονικό διάστημα 1994-1995. Και είχαν ήδη καταλήξει στο τι θα κάνουν.
Δεν νομίζω ότι εκείνο το μικρό τμήμα, για το οποίο υπήρξαν κάποιες ζημιές κατά το στάδιο της κατασκευής εντός της σήραγγας, ήταν ικανό να δικαιολογηθεί η καθυστέρηση τριών και περισσοτέρων χρόνων από τότε μέχρι σήμερα.
Πιστεύω ότι η όλη η πορεία κατασκευής της σήραγγας μας φέρνει σε δύσκολη θέση. Και φοβάμαι ότι τελικά δεν θα ολοκληρωθεί. Δεν έχω βέβαια λόγους να αμφιβάλλω για τις δικές σας σήμερα διαβεβαιώσεις, ότι δηλαδή θα ολοκληρωθεί το 1999, αλλά αυτό θα το δούμε στην πορεία. Δεν θα ήθελα να βρεθούμε πάλι στη δύσκολη θέση και να αμφισβητηθούν αυτά τα σημερινά στοιχεία.
Το κύριο όμως, θέμα για το οποίο αναφέρομαι όπως θα είδατε στην ερώτησή μου, κύριε Υφυπουργέ, και περιμένω στη δευτερολογία σας να απαντήσετε, είναι η πρόσβαση προς την πλευρά της Φθιώτιδας. Εκεί έχει γίνει ένα σήριαλ. Πότε πάει στη ράχη, πότε κατεβαίνει από εδώ και πότε κατεβαίνει από εκεί. Και θέλουμε να μας πείτε επάνω σε αυτό, εάν θα τελειώσει και πότε θα τεθεί σε κυκλοφορία το όλο έργο.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Παναγιωτόπουλε, θα ήθελα επιπρόσθετα να σας πω για το θέμα της σήραγγας ότι επανειλημμένα έχουν υπάρξει σμικρύνσεις και συγκλίσεις. Αυτό οφείλεται -επαναλαμβάνω άλλη μία φορά- στον εσπευσμένο τρόπο με τον οποίο εφαρμόστηκε μία λανθασμένη μελέτη. Δεν έπρεπε να έχει εφαρμοσθεί η μελέτη εκείνη. Δεν θέλω να συνεχίσω, διότι η συζήτηση θα γίνει δυσάρεστη.
Πιστεύω όμως, ότι επειδή ήδη έχει ολοκληρωθεί η τελική επένδυση της σήραγγας σε μήκος χιλίων εκατόν είκοσι μέτρων επί συνόλου χιλίων τριακοσίων ογδόντα πέντε, αυτό μας δίνει την απόλυτη πεποίθηση ότι θα τελειώσουμε το έργο της σήραγγας στην ώρα του. Και η ώρα του αυτή, θα είναι η άνοιξη του 1999.
Σε ό,τι αφορά τις προσβάσεις, υπάρχει και εκεί μία ολόκληρη πορεία από μελέτες, οι οποίες ξεκίνησαν και αυτές τη δεκαετία του '80. Αυτό που ήθελα να σας πω -και θα σας καταθέσω και σχετικό έγγραφό μου προς την περιφέρεια της Στερεάς Ελλάδος- είναι ότι ενώ είχε μελετηθεί πρόσβαση προς την πλευρά της Λαμίας, η οποία ενδιαφέρει στην προκειμένη περίπτωση περισσότερο, η οποία προέβλεπε μία λύση είκοσι ενός χιλιομέτρων που θα συνέδεε και το χωριό Τυμφρηστός, λόγω αδυναμίας οικονομικής το 1992, δόθηκε εντολή να μελετηθεί λύση, η οποία θα σμίκρυνε αυτήν την πρόσβαση στα 2,9 χιλιόμετρα. Σε αυτά τα 2,9 χιλιόμετρα με τις γεωλογικές μελέτες, οι οποίες έγιναν, βρέθηκε ότι σε μήκος άνω του ενός χιλιομέτρου, είχαμε απολύτως μη σταθερά εδάφη και γι' αυτό εγκαταλείφθηκε η λύση αυτή.
(Στο σημείο αυτό ο Υφυπουργός Περιβάλλοντος, Χωροταξίας και Δημοσίων 'Εργων κ. Χρήστος Βερελής, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
'Ηδη όπως έχω πληροφορήσει και την Περιφέρεια, έχει προκηρυχθεί νέα μελέτη ύψους προϋπολογισμού εκατόν ογδόντα εκατομμυρίων (180.000.000) δραχμών. Η εκδήλωση ενδιαφέροντος γίνεται στις 15 Ιουνίου, μετά δηλαδή δυο, τρεις μέρες και η οποία θα αντιμετωπίσει συγκεκριμένη χάραξη μήκους δεκατεσσάρων χιλιομέτρων που οδηγεί στην πλέον ασφαλή λύση και πιστεύω ότι αυτό θα δώσει τη λύση. 
Αυτή η συγκεκριμένη μελέτη θα μετουσιωθεί σε έργο, για τη χρηματοδότηση του οποίου το Υ.ΠΕ.ΧΩ.Δ.Ε. δεσμεύεται.
ΠΡΟΕΔΡΕΥΩΝ (Νικόλαος Κατσαρός): Τρίτη είναι η με αριθμό 1669/10.6.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας, σχετικά με την προσφυγή της Διοίκησης της Ιονικής Τράπεζας στα δικαστήρια με αίτημα να κηρυχθεί παράνομη και καταχρηστική η απεργία των εργαζομένων την οποία απεφάσισε η Γενική Συνομοσπονδία Εργατών Ελλάδος (Γ.Σ.Ε.Ε.) κλπ.
Η επίκαιρη ερώτηση του Αντιπροέδρου της Βουλής κ. Κωστόπουλου έχει ως εξής:
"Η διορισμένη από την Κυβέρνηση διοίκηση της Ιονικής Τράπεζας προσέφυγε στα δικαστήρια ζητώντας να κηρυχθεί παράνομη και καταχρηστική η απεργία των εργαζομένων στην Τράπεζα την οποία αποφάσισε η Γ.Σ.Ε.Ε. με το επιχείρημα -ανάμεσα στα άλλα- ότι "δεν νομιμοποιείται η Γ.Σ.Ε.Ε. να κηρύσσει απεργία σε μεμονωμένο χώρο"!
Η ενέργεια αυτή που έρχεται σαν συνέχεια της χρησιμοποίησης των ΜΑΤ ενάντια στους απεργούς εργαζόμενους που αντιδρούν στο ξεπούλημα της Ιονικής, αλλά και των αλλεπάλληλων δικαστικών αποφάσεων που προκαλεί με τις προσφυγές της η Διοίκηση της Τράπεζας, αποτελεί κλιμάκωση της αυταρχικής πρακτικής της Κυβέρνησης. Ωστόσο τώρα πρόκειται για μία εξέλιξη που δεν περιορίζεται μόνο στο χώρο της Ιονικής, αλλά αφορά όλους τους εργαζόμενους, αφού ουσιαστικά περιορίζεται δραστικά το δικαίωμα της ανώτατης συνδικαλιστικής οργάνωσης της χώρας να αποφασίζει όταν και όπου εκτιμά κινητοποιήσεις των εργαζομένων, περιλαμβανομένης και της απεργίας.
Ερωτώνται οι κύριοι Υπουργοί: 
-Συμφωνεί η Κυβέρνηση με το σκεπτικό της διορισμένης από την ίδια Διοίκηση της Ιονικής Τράπεζας που αμφισβητεί, περιορίζει δραστικά και στην πράξη αναιρεί το δικαίωμα στην απεργία και μάλιστα, ακόμα και στο επίπεδο της Γ.Σ.Ε.Ε;
-Είναι στις προθέσεις της να βάλει επιτέλους ένα τέρμα στον αυταρχικό της παροξισμό και κυρίως να αναθεωρήσει 
 

  



Σελίδα 10407 
την πολιτικής της για ξεπούλημα της δημόσιας περιουσίας;".
Ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου έχει το λόγο.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, θεωρώ χρέος μου να πω κάποιο αυτονόητο στην αφετηρία της παρέμβασής μου. Η Κυβέρνηση μπορεί να διορίζει τη διοίκηση μιας κρατικής τράπεζας και τη διορίζει για να ασκεί τα καθήκοντά της και να διοικεί με τον καλύτερο δυνατό τρόπο, αλλά αλίμονο αν την καθοδηγεί και στην καθημερινή της πράξη. Κατά συνέπεια, δεν μπορεί να ελέγχεται η Κυβέρνηση γιατί η διοίκηση έκανε ή πήρε κάποια μέτρα που κατά την κρίση της προστάτευε τα συμφέροντα της τράπεζας.
Καμία, λοιπόν, ανάμειξη της Κυβέρνησης όσον αφορά τα ζητήματα των δικαστικών προσφυγών και πολύ περισσότερο, καμία εντολή της Κυβέρνησης.
Υπάρχει ένα δεύτερο ερώτημα, πώς λύνονται τα προβλήματα. Και εδώ η απάντηση είναι ξεκάθαρη και της Κυβέρνησης και του Υπουργού Εργασίας, ότι λύνονται με διάλογο και ότι απέναντι στο συνδικαλιστικό κίνημα και στους διεκδικητικούς του αγώνες έχουν ξεκάθαρη θέση. 
Να σας θυμίσω εδώ, κύριε Κωστόπουλε, ότι είναι η Κυβέρνηση εκείνη που κατοχύρωσε τα συνδικαλιστικά δικαιώματα και το δικαίωμα απεργίας όπως είναι σήμερα στην Ελλάδα. Να σας θυμίσω τον 1264 και τη σύγχρονη εργατική νομοθεσία.
'Οταν ξεκίνησε αυτή η ιστορία της Ιονικής Τράπεζας υπήρχαν δύο διαφορετικές απόψεις. Αν θα έπρεπε το πλειοψηφικό πακέτο να πάει στον ιδιωτικό τομέα ή όχι. Και είναι φανερό εδώ ότι υπήρχε άλλη θέση από πλευράς υπαλλήλων Ιονικής Τράπεζας και από άλλες πολιτικές δυνάμεις -όχι μόνο της Ιονικής Τράπεζας- και άλλη στην Κυβέρνηση. Αλλά αυτή ήταν μια απόφαση που την πήρε η Κυβέρνηση και έχει εξηγήσει τους λόγους.
Από την πρώτη ημέρα είχα πει για όλα τα άλλα ζητήματα, ιδιαίτερα όσον αφορά την υπεράσπιση των δικαιωμάτων των εργαζομένων ότι οι πόρτες είναι ανοικτές. Τα λέγαμε όμως, εις ώτα μη ακουώντων. Διότι είναι φανερό και αυτονόητο ότι εδώ συναθροίστηκαν αρκετές δυνάμεις για να ακυρώσουν τη μεγάλη επιλογή και όχι να δουν τα επιμέρους ζητήματα. Αισθάνομαι ιδιαίτερη ικανοποίηση σήμερα, ότι ο διάλογος συνεχίστηκε και καταλήγει δυστυχώς με κόστος και για την εθνική οικονομία και για την κοινωνία και για την τράπεζα. Και θέλω να πιστεύω ότι είναι ελάχιστο ή αυτό θα το ξεπεράσουμε, στο αποτέλεσμα που είναι η προστασία των δικαιωμάτων των εργαζομένων γιατί με αυτόν ως πυρήνα σκέψης ξεκινήσαμε με τον καλύτερο δυνατό τρόπο.
Βέβαια, συνδέετε αυτή σας την ερώτηση με γενικότερα γεγονότα, τα οποία τα ζούμε σήμερα. Θλιβερά γεγονότα, που προσβάλουν τον πολιτικό μας πολιτισμό, που άλλοι τα δημιουργούν, με στόχο να τα χρεώσουν στην Κυβέρνηση.
Μία φράση να πω εδώ, κύριε Κωστόπουλε. Είναι ιερό το δικαίωμα στην απεργία, αλλά είναι ιερό και το δικαίωμα στην εργασία. Και πιστεύω να μη διαφωνούμε εδώ. Είναι δικαίωμα των εργαζομένων να συγκεντρώνονται, είναι δικαίωμα των εργαζόμενων να κάνουν πορείες, αλλά δεν είναι δικαίωμα κανενός να καταλύει τους θεσμούς. Δεν είναι δικαίωμα κανενός, με βία και μάλιστα με ωμή βία, να θέλει να μπει στη Βουλή, να θέλει να μπει μέσα στα γραφεία ενός πολιτικού κόμματος ή να εμποδίσει τον Υπουργό Δικαιοσύνης να εκτελέσει ή να επιτελέσει το χρέος του στην Καισαριανή ή τον Υπουργό Εργασίας να βρεθεί στο Εργατικό Κέντρο της Αθήνας. Και θέλω να πιστεύω, γιατί γνωρίζω την ιστορία του Κομμουνιστικού Κόμματος, ότι αυτές τις ακρότητες δεν τις υιοθετείτε.
ΠΡΟΕΔΡΕΥΩΝ (Νικόλαος Κατσαρός): Ο κ. Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε.
Θα μου επιτρέψει ο κύριος Υπουργός -είναι και νομικός- να του διαβάσω την παράγραφο 2 του άρθρου 23 του Συντάγματος: "Η απεργία - λέει- αποτελεί δικαίωμα και ασκείται από τις νόμιμα συστημένες συνδικαλιστικές οργανώσεις για τη διαφύλαξη και προαγωγή των οικονομικών και εργασιακών γενικά συμφερόντων των εργαζομένων."
Επίσης, να θυμήσω στον κύριο Υπουργό -προφανώς τα γνωρίζει, αλλά έχω υποχρέωση να το κάνω- ότι από τις εκατό απεργίες, που έχουν παραπεμφθεί στα δικαστήρια με διάφορους τρόπους, οι ενενήντα επτά έχουν βγει παράνομες, εκτός νόμου!
Αυτά τα δύο στοιχεία, η παράγραφος 2 του άρθρου 23 του Συντάγματος και οι εκτός νόμου απεργίες των εργαζομένων, δημιουργούν πολλά, μα πάρα πολλά ερωτηματικά, που δεν είναι του παρόντος να κουβεντιάσει κανένας σε θεωρητικό και άλλο επίπεδο. 'Ομως, αυτά τα δύο στοιχεία οδηγούν τον εργαζόμενο να υπερασπίσει τα θεμελιακά του δικαιώματα και το δικαίωμα στην απεργία με κάθε τρόπο. Εκεί, τότε, παρεμβαίνει η δύναμη καταστολής του κράτους και έχουμε τα γεγονότα που έχουμε.
Ερώτημα προς τον κύριο Υπουργό: Ποιος είναι παράνομος; Ο εργαζόμενος της ΙΟΝΙΚΗΣ, που αποφασίζει απεργία αυτός με το σωματείο του, η ομοσπονδία στη συνέχεια, η Γ.Σ.Ε.Ε. ακόμη παραπέρα, για να υπερασπίσει το ιερό δικαίωμα στη δουλειά ή ο δικαστής ο οποίος ακυρώνει με την απόφασή του την προσπάθεια του εργάτη να υπερασπίσει αυτό το δικαίωμα; Ποιος είναι ο νόμιμος; Αυτός που υπερασπίζεται τα δικαιώματά του, που κατάκτησε με θυσίες, αγώνες και αίμα ή ο ΜΑΤατζής, ο οποίος εκπαιδεύεται στο καράτε;
Κύριε Υπουργέ, σας ακούμε, σας παρακολουθούμε, ακούστε και εμάς. Πού το πάτε με αυτήν την πολιτική. Αυτή η πολιτική έχει δύο άκρες. 
Και ο εργαζόμενος θα ήταν ανάξιος να λέγεται εργαζόμενος, αν δεν υπερασπίζονταν ό,τι έχει κατακτήσει. Αυτό θέλουμε να πούμε και να κάνουμε έκκληση προς εσάς: Σταματήστε να βαράτε τον κόσμο!
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Ο κ. Κωστόπουλος μου θύμισε το Σύνταγμα, το οποίο το γνωρίζω. Και τον πρόλαβα πιστεύω, όταν είπα ότι το δικαίωμα στην απεργία και στην πορεία και στη συγκέντρωση είναι απόλυτα κατοχυρωμένο και σεβαστό.
Δεν απάντησε όμως στο ερώτημα, όχι στο δικαίωμα της απεργίας, αλλά στο δικαίωμα των ωμών καταλήψεων, της βίας που επιχειρείται από μερικούς, εργαζόμενους ή μη εργαζόμενους. Γιατί γνωρίζουμε ότι σε αυτήν την υπόθεση δεν είναι μόνον εργαζόμενοι. Και το γνωρίζει ολόκληρος ο ελληνικός λαός.
Αυτήν την ώρα, κύριε Κωστόπουλε, πρέπει να γίνουν εξετάσεις και κάποιοι -το ζούμε εδώ απέξω- καταλαμβάνουν τα εξεταστικά κέντρα.
Γιατί δεν κάνουν κάτι άλλο, εάν πιστεύουν ότι έχουν δίκιο; Γιατί δεν πείθουν τους συναδέλφους τους να μην πάνε να δώσουν εξετάσεις;
ΣΤΡΑΤΗΣ ΚΟΡΑΚΑΣ: Υπερασπιζόμαστε το δικαίωμα της απεργίας των εργαζομένων. Είναι ντροπή σας! Ούτε η χούντα δεν τα έκανε αυτά.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Και έρχεσθε σήμερα εσείς, να πείτε....
ΣΤΡΑΤΗΣ ΚΟΡΑΚΑΣ: Ούτε η Χούντα δεν τα έκανε αυτά.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Με τις χούντες έχετε σχέση εσείς, κύριε Κόρακα, και όχι εμείς.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Κόρακα, δημιουργείτε σοβαρότατο πρόβλημα.
ΣΤΡΑΤΗΣ ΚΟΡΑΚΑΣ: Είναι απαράδεκτη η κατάσταση.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Κόρακα, θα σταματήσετε; 
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Μαθήματα δημοκρατίας θα μας κάνετε; Υπάρχει σεβασμός στην ιστορία και του Κομμουνιστικού 
 

  



Σελίδα 10408 
Κόμματος, αλλά να υπάρχει σεβασμός και προς τις άλλες παρατάξεις. Οι πρωτοπορίες έχουν καταδικαστεί, κύριε Κόρακα, από τη μεγάλη πλειοψηφία του ελληνικού λαού. Και αν σήμερα ακούγεται εδώ από το Κομμουνιστικό Κόμμα το "με κάθε τρόπο", αυτό στις δημοκρατίες δεν έχει λόγο. Υπάρχουν εδώ οι νόμοι και το Σύνταγμα, το οποίο επικαλέσθηκε και ο κ.Κωστόπουλος.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αφού παραβιάζεται.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Ποιος το παραβιάζει αυτήν τη στιγμή;
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Παραβιάζεται από εσάς.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Και αναφέρεσθε στο δικαίωμα της απεργίας. Για το δικαίωμα της εργασίας δεν είπατε τίποτα όμως.
ΣΤΡΑΤΗΣ ΚΟΡΑΚΑΣ: Να πιάσετε τους εργοδότες που απολύουν.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Και σήμερα υπάρχουν εργαζόμενοι που θέλουν να εργαστούν, όπως υπάρχει και η μεγάλη πλειοψηφία των καθηγητών που θέλει να δώσει εξετάσεις. Γιατί ζούμε σε μια περίοδο που το δικαίωμα στη γνώση δεν μπορεί να το στερήσει κανένας από κανέναν. Και εσείς, κύριε Κόρακα, επιλέγετε τον καλό καθηγητή για το παιδί σας.
ΣΤΡΑΤΗΣ ΚΟΡΑΚΑΣ: Εσείς επιλέγετε την υποβάθμιση της παιδείας.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Και αποφάσισε σε κάθε περίπτωση η Εθνική Αντιπροσωπεία και σήμερα πάνε να...
ΠΡΟΕΔΡΕΥΩΝ (Νικόλαος Κατσαρός): Παρακαλώ, να μη γράφονται στα Πρακτικά οι διακοπές του κ. Κόρακα.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Τελειώνω, κύριε Πρόεδρε, γιατί με διέκοψαν.
'Ενα θέλω να πω μόνο: Μην κάνετε κάποιο λάθος. Δεν υπάρχει δύναμη που μπορεί να αποκόψει το ΠΑ.ΣΟ.Κ. από τα πλατειά λαϊκά στρώματα. Τα υπηρέτησε και θα τα υπηρετεί με τον καλύτερο δυνατό τρόπο.
ΣΤΡΑΤΗΣ ΚΟΡΑΚΑΣ:...
ΠΡΟΕΔΡΕΥΩΝ (Νικόλαος Κατσαρός): Μας επιτρέπετε, κύριε Κόρακα, να συνεχιστεί η συζήτηση; Από την ώρα που μπήκατε μέχρι τώρα, μιλάτε συνεχώς και χρησιμοποιείτε και μερικές λέξεις που δημιουργούν προσωπικά ζητήματα.
Κύριοι συνάδελφοι, η τέταρτη, η με αριθμό 1666/10.6.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την προστασία της περιοχής των "Αστεριών" της Γλυφάδας από την τσιμεντοποίηση κλπ., διαγράφεται λόγω κωλύματος του αρμοδίου Υπουργού.
Επίσης η πέμπτη, με αριθμό 1664/10.6.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Αναστασίου Ιντζέ προς τον Υπουργό Υγείας και Πρόνοιας, σχετικά με τις προθέσεις του Υπουργείου για τη λειτουργία του "Κέντρου Παιδικής Μέριμνας Θηλέων" Λάρισας κλπ., διαγράφεται λόγω κωλύματος του αρμοδίου Υπουργού.
Εισερχόμαστε στη συζήτηση των επικαίρων ερωτήσεων δευτέρου κύκλου:
Πρώτη είναι η με αριθμό 1657/9.6.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Μεταφορών και Επικοινωνιών, σχετικά με τη λήψη των αναγκαίων μέτρων για τον περιορισμό των τροχαίων ατυχημάτων κλπ.
Η επίκαιρη ερώτηση του κυρίου συναδέλφου έχει ως εξής:
"Σύμφωνα με στοιχεία της Eurostat, που δημοσιεύτηκαν στις πολιτικές εφημερίδες της 3ης Ιουνίου 1998, η χώρα μας έχει τους πλέον επικίνδυνους δρόμους της Ευρωπαϊκής 'Ενωσης.
Συγκεκριμένα, είναι το μοναδικό κράτος-μέλος της Κοινότητας, στο οποίο οι θάνατοι από τροχαία ατυχήματα, σημείωσαν το 1995, σε σχέση με το 1989 αύξηση 20%. Ο μέσος όρος (Μ.Ο.) στην Ευρωπαϊκή 'Ενωση, την ίδια χρονική περίοδο, σημείωσε μείωση 14%.
Τραγική επιβεβαίωση αυτών των στοιχείων αποτελούν οι τριάντα περίπου νεκροί και διακόσιοι πεντήντα τραυματίες του τελευταίου εορταστικού τετραημέρου (5-8.6.98) κατά τη διάρκεια του οποίου, σημειώθηκαν τριακόσια πενήντα περίπου αυτοκινητιστικά δυστυχήματα.
Μετά από αυτά, ερωτώνται οι κύριοι Υπουργοί Περιβάλλοντος-Χωροταξίας Δημοσίων 'Εργων και Μεταφορών:
Ποια άμεσα μέτρα προτίθενται να λάβουν και μάλιστα εν όψει της καλοκαιρινής περιόδου, για να σταματήσουν οι "ανθρωποθυσίες" στην άσφαλτο;
Πότε πρόκειται να συζητηθεί ο νέος Κ.Ο.Κ. και ποιες ρυθμίσεις προβλέπει αυτός για τις εξετάσεις των υποψηφίων οδηγών για απόκτηση διπλώματος αυτοκίνητου, μοτοσυκλέτας κλπ.;
Ποια έργα άμεσης προτεραιότητας, έχει προγραμματίσει το ΠΕ.ΧΩ.ΔΕ. για τη βελτίωση του εθνικού οδικού δικτύου, στα σημεία κυρίως εκείνα, που αποτελούν παγίδες θανάτου για τους ανυποψίαστους οδηγούς;
Τι δυνατότητες παρεμβάσεως έχει το ΠΕ.ΧΩ.ΔΕ. για την αντιμετώπιση των προβλημάτων που παρουσιάζει το επαρχιακό οδικό δίκτυο και πώς σκέφτεται να τις χρησιμοποιήσει για την όσο το δυνατόν γρηγορότερη βελτίωσή του;".
Ο Υφυπουργός Περιβάλλοντος, Χωροταξίας και Δημοσίων 'Εργων κ. Βερελής έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Είναι πράγματι γεγονός ότι στη χώρα μας τα τελευταία χρόνια τα τροχαία ατυχήματα οι νεκροί και οι τραυματίες ακολουθούν μία αυξητική τάση πράγμα το οποίο διαπιστώνει και η έκθεση της Eurostat. Υπάρχουν κατά την άποψή μου, κύριε Βλασσόπουλε, τέσσερις βασικοί παράγοντες που προκαλούν τα ατυχήματα: Είναι ο χρήστης, είτε οδηγός είναι αυτός είτε πεζός, είναι το όχημα, είναι το οδικό περιβάλλον, η οδός, η σήμανσή της και είναι και το σύστημα, δηλ. ο έλεγχος, η πρόληψη, η αστυνόμευση και η δυνατότητα άμεσης περίθαλψης κοκ. Αυτό το οποίο είναι γεγονός είναι ότι τα τροχαία ατυχήματα δημιουργούν ένα τεράστιο κόστος. Και σε επίπεδο εθνικής οικονομίας το κόστος αυτό υπερβαίνει τα εκατό δισεκατομμύρια (100.000.000.000) δραχμές το χρόνο, είτε από τις άμεσες φθορές είτε από τις περιθάλψεις για τα ασφαλιστικά ταμεία, απώλειες ωρών εργασίας κοκ.
Για να έρθω στην απάντηση της ερώτησής σας, στο πρώτο το οποίο αφορά τον Κώδικα Οδικής Κυκλοφορίας, όπως με πληροφορεί το Υπουργείο Μεταφορών, η αρμόδια Αναθεωρητική Επιτροπή έχει περαιώσει το έργο της και παρέδωσε το νέο κείμενο του Κώδικα Οδικής Κυκλοφορίας στο Υπουργείο Μεταφορών και τις επόμενες ημέρες θα υποβληθεί στη Βουλή για να ξεκινήσει η διαδικασία της ψήφισής του. 'Ηδη το Υπουργείο Μεταφορών έχει προγραμματίσει μία μεγάλη καμπάνια προβολής των νέων διατάξεων του Κώδικα Οδικής Κυκλοφορίας με ενημερωτικά φυλλάδια, τηλεοπτικές και ραδιοφωνικές παρουσιάσεις, προκειμένου να καταστήσει τους οδηγούς γνώστες των νέων ρυθμίσεων, που ο Κώδικας Οδικής Κυκλοφορίας επιβάλλει. Είναι σημαντική η ενημέρωση, κύριε Βλασσόπουλε.
Πρέπει να σας επισημάνω, ότι από τους τέσσερις παράγοντες που σας ανέφερα, έχει από στατιστικές μετρήσεις βεβαιωθεί ότι το οδικό περιβάλλον ευθύνεται μόνο για το 7% των τροχαίων ατυχημάτων.
Αναφορικά με τις εξετάσεις υποψηφίων οδηγών, ήδη το Υπουργείο έχει εναρμονισθεί με τις οδηγίες της Ευρωπαϊκής 'Ενωσης και εφαρμόζει τις ίδιες διαδικασίες εξέτασης υποψηφίων οδηγών που εφαρμόζονται και σε άλλες χώρες. Το έγγραφο αυτό είναι του Υπουργείου Μεταφορών. Το καταθέτω για να μπορείται να λάβετε γνώση.
(Στο σημείο αυτό ο Υφυπουργός κ. Χ. Βερελής καταθέτει 
 

  



Σελίδα 10409 
για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
'Ηθελα ακόμη να σας ενημερώσω ότι την καλοκαιρινή περίοδο, όπως και πέρσι, θα υπάρξει η απαγόρευση της κυκλοφορίας μεγάλων φορτηγών στο βασικό εθνικό δίκτυο, δηλαδή στο δρόμο Πάτρα-Αθήνα-Θεσσαλονίκη, πράγμα το οποίο απέδωσε πέρσι σημαντικότατα. Ακόμη θα υπάρξει από το Υπουργείο Δημόσιας Τάξης η παραχώρηση επιπλέον λωρίδων κυκλοφορίας κοντά σε μεγάλες εξόδους.
Αυτό το οποίο είναι σημαντικό είναι ότι το Υ.ΠΕ.ΧΩ.Δ.Ε. -και θα έλθω μετά σε συγκεκριμένα μέτρα, τα οποία παίρνει το Υ.ΠΕ.ΧΩ.Δ.Ε. για την οδική ασφάλεια- ολοκληρώνει ένα μεγάλο τμήμα των κλειστών αυτοκινητοδρόμων. Πρέπει να σας πω ότι στατιστικά τα τροχαία ατυχήματα στα τμήματα των εθνικών οδών, που είναι ήδη κλειστοί αυτοκινητόδρομοι διεθνών προδιαγραφών, είναι πλέον ελάχιστα και μηδενική είναι η οφειλή σε οδικό περιβάλλον. 
ΠΡΟΕΔΡΕΥΩΝ (Νικόλαος Κατσαρός): Ο κ. Βλασσόπουλος έχει το λόγο.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Ευχαριστώ πάρα πολύ, κύριε Υπουργέ.
Κύριε Πρόεδρε, νομίζω ότι η απάντηση του κυρίου Υπουργού ήταν ικανοποιητική. Η ερώτησή μου εξέφραζε την αγωνία την οποία έχω εγώ και που βεβαίως δέκτης είναι και ο κύριος Υπουργός. Πρέπει να πω πως όταν συνέτασσα αυτήν την ερώτηση, ήξερα πως υπάρχει συναρμοδιότητα πολλών Υπουργείων. Υπάρχει εμπλοκή ανάμεσα σε πολλούς φορείς. Εμείς στην ιατρική λέμε "πολλές μαμές, κουτσό το παιδί". Ελπίζω να μη συμβεί και αυτό το καλοκαίρι ότι συνέβη και τα προηγούμενα καλοκαίρια, λόγω αυτής της πολλαπλής συναρμοδιότητας.
'Οταν συνέτασσα αυτήν την ερώτηση ήταν το τέλος ενός εορταστικού τετραημέρου, το τέλος όμως και ενός τετραημέρου που είχαμε πάλι ένα μεγάλο αριθμό ανθρωποθυσιών. Είκοσι επτά άνθρωποι έχασαν τη ζωή τους στους δρόμους και διακόσιοι πενήντα περίπου τραυματίστηκαν σε τριακόσια πενήντα περίπου τροχαία ατυχήματα. Την ίδια περίοδο στο Κόσσοβο, που πέφτουν βόμβες, που γίνονται μάχες κλπ., δεν είχαν σκοτωθεί ούτε δέκα.
Τα στοιχεία και τα ερωτήματα τα οποία τίθενται και τα οποία με έκαναν να φθάσω σε αυτήν την ερώτηση, είναι τα εξής:
Πρώτα, πρώτα μερικά στατιστικά στοιχεία τα οποία λένε ότι στη χώρα μας έχουμε δύο χιλιάδες περίπου νεκρούς το χρόνο. Δηλαδή ξεκληρίζεται ένα ολόκληρο χωριό και μάλιστα από νέους ανθρώπους. 'Εχουμε περίπου τέσσερις χιλιάδες βαριά τραυματισμένους σε είκοσι δύο χιλιάδες αυτοκινητιστικά ατυχήματα ή τροχαία ατυχήματα και το κοινωνικοοικονομικό κόστος, όπως ανέφερε ο κύριος Υπουργός ξεπερνάει τα εκατό με εκατόν είκοσι δισεκατομμύρια.
Σε μερικά ερωτήματα για του ΚΟΚ απήντησε ο κύριος Υπουργός και τον ευχαριστώ πολύ. Θέλω να επισημάνω κάποια πράγματα, που δεν είναι δικής του αρμοδιότητας, σε σχέση με τα κράνη που πρέπει να φορούν οι οδηγοί μοτοσυκλετιστών, και σε σχέση με τις ζώνες ασφαλείας, που αποτελούν συμμάχους ζωής , και δεν χρησιμοποιούν σχολαστικά οι οδηγοί. Επίσης υπάρχει η αντίληψη πως το μέτρο έχει ατονίσει.
Υπάρχει η αντίληψη, υπάρχει η αίσθηση, υπάρχει η βεβαιότητα πως δεν αστυνομεύονται καλά οι δρόμοι και βεβαίως έχουμε και από αυτή την αιτία ανθρωποθυσίες. Επίσης υπάρχει η εντύπωση ότι έχει ατονίσει το κέντρο του αλκοτέστ. Θέλω να ρωτήσω ακόμη τι γίνεται με τα ναρκοτέστ.
Θα ήθελα να παρακαλέσω τον κύριο Υπουργό να μεταφέρει στους αρμόδιους Υπουργούς το ερώτημα. Τι θα γίνει με το πόρισμα της διακομματικής επιτροπής για τα τροχαία ατυχήματα που βρίσκεται ανενεργές σε κάποιο συρτάρι κάποιου αρμόδιου ή αναρμοδιου;
Ευχαριστώ πολύ και ζητάω συγγνώμη για την ανοχή σας.
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Επανέρχομαι πλέον αναγκαστικά σε αυτά που το ΥΠΕΧΩΔΕ μπορεί να παραθέσει ως στοιχεία, διότι συμφωνώ με την αναγκαιότητα να υπάρξει μία συνέχεια και μία ένταση στα αλκοτέστ, όπως και να υπάρχουν ναρκοτέστ, αλλά σε αυτά πρέπει να γίνει μία ειδική συζήτηση με τα αρμόδια Υπουργεία.
Σε ό,τι αφορά το πόρισμα της διακομματικής επιτροπής η οποία υπήρχε για τα οδικά ατυχήματα. Αυτό έδιδε την εντολή στο ΥΠΕΧΩΔΕ να ιδρύσει μία Μονάδα Οδικής Ασφάλειας. Το ΥΠΕΧΩΔΕ την ίδρυσε η οποία έχει ως σκοπό να συντονίζει τις αρμόδιες υπηρεσίες του Υπουργείου, σε ότι αφορά θέματα οδικής ασφάλειας.
Υπήρχαν συγκεκριμένα μέτρα, τα οποία πήραμε στο ΥΠΕΧΩΔΕ. 'Ενα βασικό μέτρο είναι οι μελέτες για τον εντοπισμό μελανών σημείων, οι οποίες ξεκίνησαν από την Αττική και από τον άξονα Θεσσαλονίκης-Καβάλας. 'Ηδη έχουν εντοπιστεί μελανά σημεία στους δρόμους. Αναφέρομαι στο οδικό περιβάλλον. Υπάρχουν μελέτες εφαρμογής και ήδη έχουν ενταχθεί σε συγκεκριμένες εργολαβίες, προκειμένου να αποκατασταθούν αυτές οι ατέλειες.
'Εχει υπάρξει βελτίωση της σήμανσης, τόσο της διαγράμμισης, όσο και των πινακίδων. 'Εχουμε ένα μεγάλο πρόγραμμα ανανέωσης των πληροφοριακών πινακίδων, όπου πολλές φορές οφείλονται σε ατυχήματα τα οποία συμβαίνουν. Είναι ένα πρόγραμμα, το οποίο αφορά σε όλη την Ελλάδα , σαράντα πέντε δήμους. 'Ηδη έχουμε τοποθετήσει χίλιες τριακόσιες νέες πινακίδες για την Αττική. Θα συνεχίσουμε με άλλες πεντακόσιες, ενώ έπονται έξι μεγάλα αστικά κέντρα.
'Εχουμε δώσει εντολή και ήδη γίνεται συστηματική απομάκρυνση των παράνομων διαφημίσεων, οι οποίες υπάρχουν και οι οποίες αποσπούν την προσοχή του οδηγού. Θα έχετε διαπιστώσει ότι σε συγκεκριμένα σημεία έχουμε και ηλεκτρονικές διαφημίσεις, οι οποίες δημιουργούν τεράστιους κινδύνου ατυχημάτων.
'Εχουμε κλείσει τριάντα παράνομες παρόδιες εγκαταστάσεις και συνδέσεις στον κλειστό αυτοκινητόδρομο που δημιουργούσαν δυνατότητες ατυχημάτων και ήταν παντελώς επικίνδυνες και παράνομες. Το οδικό δίκτυο από την Αθήνα μέχρι την Υλίκη είναι πλέον κλειστός αυτοκινητόδρομος, διεθνούς τύπου.
Υπάρχει βελτίωση του φωτισμού των οδικών κόμβων, όπως και ένα πρόγραμμα -θα μιλήσω μόνο για την Αττική, λόγω του χρόνου- αλλαγής περίπου δύο χιλιάδων λαμπτήρων, που θα δημιουργήσουν μία δυνατότητα καλύτερης οπτικής εικόνας τις βραδυνές ώρες.
Τέλος, ήθελα να πω ότι έχουμε ξεκινήσει και ένα πρόγραμμα νέου τύπου ασφαλτοτάπητα, προκειμένου να μειώσουμε την ολισθηρότητα. 'Ηδη οι πρώτες εργολαβίες έχουν εγκριθεί και θα αρχίσει να εφαρμόζεται ένα σύστημα για περίπου εκατόν είκοσι χιλιομέτρων εντός της Αττικής.
ΠΡΟΕΔΡΕΥΩΝ (Νικόλαος Κατσαρός): Δεύτερη είναι η με αριθμό 1659/9.6.98 επίκαιρη ερώτηση του Βουλευτή της Νέας Δημοκρατίας κ.Νικολάου Παπαφιλίππου, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τα προβλήματα του αρδευτικού έργου της τεχνητής λίμνης Πολυφύτου Σερβίων Νομού Κοζάνης κλπ.
Η επίκαιρη ερώτηση του κ. Παπαφιλίππου έχει ως εξής:
"Στην περιοχή Σερβίων Νομού Κοζάνης λειτουργεί τα τελευταία χρόνια αρδευτικό έργο που αντλεί νερό από την εκεί τεχνητή λίμνη Πολυφύτου και καλύπτει τις ανάγκες άρδευσης μεγάλης αγροτικής έκτασης. Το έργο αυτό λόγων των προβλημάτων που παρουσιάζει απασχολεί έντονα την περιοχή.
Την τελευταία αρδευτική περίοδο ανέκυψε μεγάλο πρόβλημα και πολύ σοβαρό θέμα στην αναρρόφηση των αντλιών. Συγκεκριμένα δημιουργήθηκε έμφραξη στα στόμια αναρρόφησης από προσχώσεις στην περιοχή αυτής της λίμνης. Αυτό διαπιστώθηκε και από βατραχανθρώπους που έφερε για το σκοπό αυτό ο Τ.Ο.Ε.Β. Σερβίων σε συνεργασία με την ΔΕΚΕ Υδραυλικών 'Εργων Κοζάνης. Σχετικά έχουν ενημερωθεί από πέρυσι οι αρμόδιες υπηρεσίες και το Υπουργείο ΠΕΧΩΔΕ.
 

  



Σελίδα 10410 
Με δεδομένο ότι μέχρι σήμερα δεν αντιμετωπίστηκε το μείζον αυτό πρόβλημα και η ανησυχία των αγροτών εντείνεται όσο προχωράει ο χρόνος, μια που κινδυνεύει να καταστραφεί πλήρως η παραγωγή τους.
Ερωτάται ο κύριος Υπουργός:
α. Σε ποιες ενέργειες προτίθεται να προβεί άμεσα το ΥΠΕΧΩΔΕ για τη διασφάλιση της φετινής παραγωγής;
β. Αν το ΥΠΕΧΩΔΕ μελέτησε το θέμα και τι θα κάνει για τη σωστή και οριστική επίλυσή του;"
Ο Υφυπουργός ΠΕΧΩΔΕ κ. Βερελής έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η ερώτηση αυτή έρχεται στη Βουλή και αφορά ένα θέμα για το οποίο ήδη από το 1993 το ΥΠΕΧΩΔΕ δεν έχει αρμοδιότητα. Το 1993 μεταβιβάστηκε η λειτουργία και η συντήρηση του έργου αυτού στα Σέρβια της Κοζάνης, στον Τοπικό Οργανισμό Εγγείων Βελτιώσεων που όπως γνωρίζετε είναι αυτοδιοικούμενος.
Από την παραλαβή μέχρι σήμερα έχει ζητηθεί η συνδρομή του ΥΠΕΧΩΔΕ δύο φορές και δόθηκε το 1995 με εξήντα εκατομμύρια προκειμένου να γίνουν εκεί εργασίες στο πρανές το οποίο βρίσκεται έναντι της δεξαμενής για την προφύλαξη από κατολισθήσεις και για αγροτική οδοποιία. Το 1996 διετέθησαν ακόμα τριάντα επτά εκατομμύρια για τη βελτίωση του δικτύου.
Για την αντιμετώπιση του θέματος που περιγράφει ο κ. Παπαφιλίππου που αφορά προβλήματα στις αντλίες, όπως με πληροφόρησε η Νομαρχία Κοζάνης, έχει εγκρίνει ένα κονδύλι εξήντα εκατομμυρίων προς τον Τ.Ο.Ε.Β. με σκοπό τον καθαρισμό της επιφάνειας των βαλβίδων.
ΠΡΟΕΔΡΕΥΩΝ (Νικόλαος Κατσαρός): Ο κ. Παπαφιλίππου έχει το λόγο.
ΝΙΚΟΛΑΟΣ ΠΑΠΑΦΙΛΙΠΠΟΥ: Εντύπωση μου κάνει η αδιαφορία του ΥΠΕΧΩΔΕ γι' αυτό το θέμα. 'Εχω στα χέρια μου, κύριε Υπουργέ, το πρακτικό παραλαβής και μεταβίβασης αρμοδιοτήτων για τη διοίκηση λειτουργία και συντήρηση αυτού του αντλιοστασίου το οποίο μεταβιβάστηκε από το Υπουργείο σας στο Υπουργείο Γεωργίας. Πλην όμως σε αυτό το πρακτικό αναφέρονται ορισμένες προϋποθέσεις. Δηλαδή ότι αυτή η μεταβίβαση θα πραγματοποιηθεί οριστικά εφόσον επιλυθούν τα βασικά προβλήματα τα οποία ανέκυψαν κατά τη φάση της δοκιμαστικής λειτουργίας η οποία έχει επιβλεφθεί από το ΥΠΕΧΩΔΕ διότι τόσο η μελέτη όσο και η κατασκευή έχει πραγματοποιηθεί από εσάς.
Πέραν αυτού, κύριε Υπουργέ, έχω μία πρόσφατη έκθεση με ημερομηνία 9.5.97 από τη δεύτερη περιφερειακή διεύθυνση εγγείων βελτιώσεων του Υπουργείου Γεωργίας η οποία αναφέρει ότι τα αίτια του προβλήματος που αφορούν την επίχωση της υδροληψίας του τροφοδοτικού αντλιοστασίου Ν.Ι. ανέλαβε να μελετήσει, επιλύσει και εκτελέσει η ΔΕΚΕ Υδραυλικών Κοζάνης που ανήκει σε σας. 'Αρα η ΔΕΚΕ και η ΠΙΔΕ ήταν αυτές που επέβλεψαν και παρακολούθησαν όλο αυτό το έργο. Συνεπώς μην αποποιείσθε των ευθυνών σας.
Πρόκειται για ένα σοβαρό θέμα που έχει σχέση με τη μελέτη, αλλά και με την επίβλεψη.
Μην τα εγκαταλείπετε, λοιπόν, διότι ο κόσμος έχει αναστατωθεί.
Από την άλλη μεριά, τι κάνετε, κύριε Υπουργέ; Εγκρίνετε χρήματα για να επιλύσει αυτό το μείζον τεχνικό θέμα, ποιος; Ο Τ.Ο.Ε.Β Σερβίων; Με ποιες δυνατότητες, κύριε Υπουργέ; Αυτοί οι άνθρωποι, λοιπόν, όταν φθάνουν στο τέλος τους, καταλήγουν να καλούν τους βατραχανθρώπους, οι οποίοι πηγαίνουν και εντοπίζουν το μέγα πρόβλημα στο βυθό της λίμνης από όπου αναρρωφούν αυτές οι αντλίες. 
Είναι θέμα δικό σας, κύριε Υπουργέ. Βάλτε τους ειδικούς τεχνικούς να το μελετήσουν. Θα καταλήξετε σ' ένα άλλο αντλιοστάσιο, το οποίο θα είναι πλωτό, θα καταλήξετε σε άλλες λύσεις. Εσείς πρέπει να πάρετε την απόφαση. Μην αποκλείσετε αυτή την ευθύνη και την αρμοδιότητά σας!
Εγώ σας καταθέτω αυτά τα έγγραφα.
(Στο σημείο αυτό ο Βουλευτής κ. Ν. Παπαφιλίππου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Παπαφιλίππου, τελειώνετε!
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, είναι μείζον θέμα! Το ξέρετε από το 1993, το συζητάμε και το πρόβλημα δεν λύνεται και έχει αναστατωθεί ο κόσμος ότι θα χάσει την παραγωγή. Εδώ είναι χιλιάδες στρέμματα!
ΠΡΟΕΔΡΕΥΩΝ (Νικόλαος Κατσαρός): Είναι μείζον το θέμα, αλλά ο χρόνος είναι λίγος.
Ο κύριος Υφυπουργός έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, πραγματικά μου προκαλεί εντύπωση όταν η άγνοια της διοικητικής διαίρεσης της χώρας από τον κ. Παπαφιλίππου οδηγεί στο να εγκαλείται το Υ.ΠΕ.ΧΩ.Δ.Ε και μάλιστα με περισσή άνεση ο κ. Παπαφιλίππου να μας εγκαλεί για αδιαφορία όταν από το 1993 το έργο αυτό έχει παραχωρηθεί ήδη στον Τ.Ο.Ε.Β Σερβίων.
Το δεύτερο το οποίο επαναλαμβάνω, είναι ότι το πρακτικό παραλαβής το οποίο έγινε, υπεγράφη το 1993. Το Υ.ΠΕ.ΧΩ.Δ.Ε ήλθε δύο φορές και ενίσχυσε με κονδύλια, μετά από αιτήσεις του Τ.Ο.Ε.Β και της ΔΕΚΕ -η οποία τότε ανήκε στο Υ.ΠΕ.ΧΩ.Δ.Ε, διότι, όπως γνωρίζετε, με το νέο νόμο διοικητικών διαιρέσεων της χώρας, οι ΔΕΚΕ ανήκουν πλέον στις περιφέρειες, οι οποίες υπάγονται στο Υπουργείο Εσωτερικών- και αυτό το οποίο μπόρεσε να κάνει για να εξυπηρετήσει εσάς και να ενημερώσει τη Βουλή, ήταν να ρωτήσει τη νομαρχία η οποία ενημέρωσε ότι ήδη έχει εγκρίνει εξήντα εκατομμύρια (60.000.000) δραχμές προκειμένου να υπάρξει ο καθαρισμός των αντλιών. Αν υπάρχει πρόθεση από τη μεριά της Νομαρχίας Κοζάνης -πράγμα το οποίο ρώτησα και το Νομάρχη χθες- να έχει τεχνική βοήθεια, σαφώς θα του παρασχεθεί εάν χρειασθεί. Δεν υπήρχε μέχρι τώρα αντίστοιχο αίτημα γι' αυτό και το Υ.ΠΕ.ΧΩ.Δ.Ε δεν μπορεί να γνωρίζει στα δεκάδες, χιλιάδες έργα τα οποία υπάρχουν στη χώρα και στις δεκάδες χιλιάδες αντλίες που είναι εγκατεστημένες αν πρέπει να παρέμβει, όταν υπάρχει αυτή η διοικητική διαίρεση.
Νομίζω ότι είναι σαφές αυτό το οποίο λέγω. Καταλαβαίνω το ενδιαφέρον σας, είναι εύλογο απολύτως, είναι στην εκλογική σας περιφέρεια. Αλλά νομίζω ότι πρέπει οι ερωτήσεις να μπαίνουν με ένα τρόπο που να δίνουν τη δυνατότητα στα Υπουργεία να ανταπαντούν.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, μου επιτρέπετε για ένα λεπτό; 
ΠΡΟΕΔΡΕΥΩΝ (Νικόλαος Κατσαρός): Δεν έχετε το λόγο. Ξέρετε το ενδιαφέρον μου, λόγω του δεσμού που έχω με τα Σέρβια, αλλά δεν μπορώ να σας δώσω το λόγο! 
ΝΙΚΟΛΑΟΣ ΠΑΠΑΦΙΛΙΠΠΟΥ: Είναι σοβαρό το θέμα, κύριε Πρόεδρε.
Κύριε Υπουργέ, μόνο εσείς είστε οι αρμόδιοι γι' αυτές τις λύσεις! 
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Παπαφιλίππου, δεν έχετε το λόγο!
Η τρίτη επίκαιρη ερώτηση με αριθμό 1670/10.6.98 του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τις διαδικασίες της πολυεθνικής "ΠΕΣΙΝΕ" για την πώληση στους εργαζόμενους σ' αυτήν των κατοικιών στα "'Ασπρα Σπίτια Βοιωτίας" κλπ., διαγράφεται λόγω κωλύματος των Υπουργών.
ΣΤΡΑΤΗΣ ΚΟΡΑΚΑΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Κόρακα.
ΣΤΡΑΤΗΣ ΚΟΡΑΚΑΣ: Θεωρώ απαράδεκτη αυτήν την τακτική. Προχθές διαγράφηκε η ερώτησή μου προς τον Υπουργό Δικαιοσύνης, λόγω "κωλύματος" και τώρα έχουμε "κώλυμα" πάλι και των τριών Υπουργών. Ο κύριος Υπουργός Εργασίας πριν από πέντε λεπτά ήταν εδώ. Μπορούσε αν είχε κάποια δουλειά να ζητήσει, όπως γίνεται συνήθως, να προταχθεί η ερωτησή μου και να τη συζητήσουμε. Δεν το έκανε αυτό, γιατί φοβάμαι πολύ ότι η Κυβέρνηση είναι συνένοχη με την "ΠΕΣΙΝΕ" και 
 

  



Σελίδα 10411 
πάει να αφαιρέσει από τους εργαζόμενους ένα κεκτημένο και συμβατικό δικαίωμα για στέγαση.
ΠΡΟΕΔΡΕΥΩΝ (Νικόλαος Κατσαρός): Ξέρετε, ότι ο Κανονισμός παρέχει αυτό το δικαίωμα.
ΣΤΡΑΤΗΣ ΚΟΡΑΚΑΣ: Κύριε Πρόεδρε, καταλαβαίνω. Απευθύνομαι, όμως, σε σας και θέλω να σας παρακαλέσω να το πείτε στον κύριο Πρόεδρο, γιατί δεν μπορεί να συνεχιστεί αυτή η τακτική. Είναι υποβάθμιση! 'Ηταν εδώ ο κύριος Υπουργός Εργασίας και έφυγε. Επιτέλους δηλαδή!
ΠΡΟΕΔΡΕΥΩΝ (Νικόλαος Κατσαρός): Το αίτημά σας θα διαβιβαστεί στον κύριο Πρόεδρο της Βουλής!
ΣΤΡΑΤΗΣ ΚΟΡΑΚΑΣ: Είναι δικαίωμα στέγασης των εργαζομένων κατοχυρωμένο με την ίδια τη σύμβαση που υπέγραψε η ΠΕΣΙΝΕ!
ΠΡΟΕΔΡΕΥΩΝ (Νικόλαος Κατσαρός): Τέταρτη επίκαιρη ερώτηση είναι η με αριθμό 1662/10.6.98 του Βουλευτού του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εθνικής Παιδείας και Θρησκευμάτων, σχετικά με την κατασκευή του 6ου Γυμνασίου-Λυκείου στην Αγία 'Αννα Αχαρνών.
Η επίκαιρη ερώτηση έχει ως εξής:
"Στην περιοχή Αγίας 'Αννας Αχαρνών συστεγάζεται το 9ο Δημοτικό με το 6ο Γυμνάσιο. Το 9ο Δημοτικό έχει διακόσιους εξήντα δύο μαθητές και το 6ο Γυμνάσιο διακόσιους εξήντα πέντε εκ των οποίων οι ογδόντα είναι παλιννοστούντες με διάφορες ηλικίες έως και δεκαοκτώ ετών.
Η συστέγαση των δύο σχολείων και μάλιστα Δημοτικού-Γυμνασίου δημιουργεί τεράστια προβλήματα όχι μόνο στην παρεχόμενη μόρφωση αλλά και στην ομαλή λειτουργία των δύο σχολικών μονάδων.
Οι υποσχέσεις από το 1987 ότι θα κατασκευαστεί Γυμνάσιο-Λύκειο έχουν ξεθωριάσει. Υπάρχει προχειρότητα στον προγραμματισμό και αντιμετώπιση του κτιριακού προβλήματος με την εύκολη λύση.
Επειδή στην περιοχή αυτή αποπερατώθηκαν εργατικές πολυκατοικίες που θα κατοικηθούν από το Σεπτέμβριο, επειδή οι τριακόσιες ογδόντα οικογένειες που θα κατοικήσουν στις πολυκατοικίες είναι πολύτεκνοι και ο αριθμός των μαθητών που θα φοιτήσουν σε αυτό το σχολικό συγκρότημα τεράστιο, επειδή η συστέγαση των δύο σχολείων δημιουργεί προβλήματα και επειδή το Λύκειο βρίσκεται σε μεγάλη απόσταση η οποία διασχίζεται και από τις σιδηροδρομικές γραμμές, ερωτάται ο κύριος Υπουργός αν προτίθεται άμεσα να προχωρήσει στην κατασκευή του 6ου Γυμνασίου και του Λυκείου στην Αγία 'Αννα Αχαρνών".
Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι γεγονός ότι το Υπουργείο Παιδείας που εποπτεύει και τον Οργανισμό Σχολικών Κτιρίων καταβάλει κάθε προσπάθεια από την πλευρά του, να υπερβεί, τα όποια γραφειοκρατικά και τεχνικά προβλήματα έχουν μέχρι σήμερα προκύψει για την ανέγερση των σχολικών κτιρίων για τα οποία πολύ καλά κάνει, με ιδιαίτερη ευαισθησία και ενδιαφέρεται ο κύριος συνάδελφος.
Θα ήθελα εγώ από την αλληλογραφία που έχω στα χέρια μου, σχετικά με τις ενέργειες του Οργανισμού Σχολικών Κτιρίων, να του δώσω μια ενημέρωση: Από το Δεκέμβρη του 1997 μας δηλώνει ο ΟΣΚ ότι είχε προγραμματιστεί η αγορά χώρου που ανήκε στον Οργανισμό Εργατικής Κατοικίας προκειμένου να ανεγερθούν τα σχολικά κτίρια. Υπήρξαν προβλήματα και μάλιστα προβλήματα πολεοδομικής φύσεως, έλλειψη όρων δόμησης, υπήρξε εσφαλμένη εφαρμογή σχεδίων και φυσικά εκκρεμούσε για αρκετό καιρό η έγκριση και η τροποποίηση μηκοτομών.
Ο ΟΣΚ, όμως, βλέποντας την εξέλιξη όλων αυτών των ενεργειών από άλλες αρμόδιες υπηρεσίες και κυρίως της νομαρχιακής διεύθυνσης προχώρησε και ενέταξε στο πρόγραμμα σχολικής στέγης 1998 τη σύνταξη των σχετικών μελετών. Πράγματι με ένα άλλο έγγραφο στις 11.6.1998 ο ΟΣΚ, αφ'ενός επιβεβαιώνει την ένταξη, στο πρόγραμμα μελετών του 1998, της μελέτης των διδακτηρίων αυτών, που προβλέπει την κατασκευή είκοσι τεσσάρων νέων αιθουσών διδασκαλίας και αφετέρου με ενημερώνει ότι πιέζει από την πλευρά του την πολεοδομία Αχαρνών σχετικά με τη θεώρηση του τοπογραφικού διαγράμματος και την έγκριση των τελικών όρων δόμησης. Απαραίτητη προϋπόθεση για να συνταγεί και η μελέτη ανοικοδόμησης είναι να έχει εκδοθεί προηγουμένως η σχετική οικοδομική άδεια.
'Αρα εμείς αναμένουμε, ως ΥΠΕΠΘ και ΟΣΚ, την έκδοση της οικοδομικής αδείας από τις αρμόδιες αρχές. 'Εχουμε προγραμματίσει και εντάξει τη μελέτη ή τις μελέτες των διδακτηρίων στο πρόγραμμα 1998. Μόλις πάρουμε την οικοδομική άδεια αμέσως ξεκινάει η περαιτέρω διαδικασία.
ΠΡΟΕΔΡΕΥΩΝ (Νικόλαος Κατσαρός): Ο κ. Καρατάσος έχει το λόγο.
ΓΕΩΡΓΙΟΣ ΚΑΡΑΤΑΣΟΣ: Κύριε Πρόεδρε, φαίνεται καθαρά η ανοργανωσιά που υπάρχει στους δύο οργανισμούς. Μα, πώς είναι δυνατόν να φτιάχνετε τετρακόσιες ογδόντα κατοικίες και να μην έχετε συμπεριλάβει το σχολείο; Αυτά τα άτομα πού θα πάνε; Και μάλιστα ξέρετε πολύ καλά ότι αυτά τα διαμερίσματα τα παίρνουν πολύτεκνοι. Και ερωτώ: Θα ήταν τόσο δύσκολο με αυτές τις πολυκατοικίες που σηκώνονται στον ίδιο χώρο -ας γινόταν μια λιγότερη- να φτιάξουν ένα σχολείο; 'Οχι, κύριε Υπουργέ. Απλώς αυτοί οι δύο οργανισμοί δεν συνεργάζονται. Ας το ξεκαθαρίσουμε αυτό.
Και ερχόμαστε στο άλλο, κύριε Υπουργέ. Σας είχα πει και στο σχολείο στην Αρτέμιδα ότι έχω τη γνώμη και το φόβο πως αυτά γίνονται εσκεμμένα με το εξής ερώτημα: Για τις αναθέσεις θα μας έρθετε πάλι και θα μας πείτε ότι επειδή επείγει το θέμα πρέπει να κάνουμε ανάθεση το σχολείο. Και έτσι θα ωφελούνται ορισμένοι που παίρνουν αυτά τα κτίρια και θα πηγαίνουν πίσω όλες οι άλλες δουλειές.
Θέλω να ξέρετε και το εξής, κύριε Υφυπουργέ. Στο ίδιο σχολείο υπάρχουν και οι 'Ελληνες Πόντιοι. Σ'αυτό το σχολείο έρχονται πενήντα έως ογδόντα παιδιά, δεν φτάνουν οι αίθουσες για να κάνουν μάθημα τα παιδιά που υπάρχουν ήδη εκεί, και φαντασθείτε να έρθουν τώρα τριακόσιες ογδόντα οικογένειες. Μιλάω για το δημοτικό σχολείο. Πού θα πάνε αυτά τα άτομα;
Εκτός αυτού έχουμε και ένα ατύχημα στην περιοχή. Μιλάω για το θέμα του λυκείου. Περνάνε γραμμές και ήδη προ έξι μηνών έγινε ατύχημα εκεί. Δηλαδή τι θα συμβεί τώρα; Θα δώσουμε τις πολυκατοικίες στους ανθρώπους αυτούς που τις δικαιούνται με συνέπεια να μην έχουν πού να πάνε τα παιδιά τους;
Γι'αυτό θα ήθελα όλες αυτές οι ενέργειες να γίνουν το γρηγορότερο, ώστε να μη φθάσουμε στο σημείο πάλι να κατεβούν τα παιδιά με μαύρες σημαίες για να διεκδικήσουν αυτά που το κράτος υποχρεούται να τους δώσει.
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα συμφωνήσω με τον κύριο συνάδελφο εν μέρει ότι πράγματι έχουμε χρέος να επισπεύδουμε όλες τις διαδικασίες προκειμένου να ανεγερθούν τα νέα διδακτήρια που θα στεγάσουν τις εκπαιδευτικές ανάγκες και άλλων παιδιών στην περιοχή. Μάλιστα, εκεί που παρατηρείται και αύξηση του μαθητικού πληθυσμού, αφ'ενός χαιρόμαστε, αφ'ετέρου έχουμε και πρόσθετα προβλήματα. Θα ήθελα όμως να διαφωνήσω μαζί του στο ότι υπάρχει έστω και η παραμικρή υστεροβουλία στην καθυστέρηση της ανέγερσης των διδακτηρίων.
Γιατί, αγαπητέ συνάδελφε, πρέπει να απορροφήσουμε τριακόσια εξήντα δισεκατομμύρια (360.000.000.000) δραχμές στα πλαίσια μιας πενταετίας σύμφωνα με ένα πρόγραμμα-μαμούθ σχολικής στέγης. Αντιλαμβάνεσθε ότι είναι παράλογο οι ίδιοι να εκθέτουμε τον εαυτό μας. Κάνουμε οτιδήποτε μπορούμε για να ξεπερνούμε κάποιες γραφειοκρατικές διαδικασίες, αλλά και κάποια τεχνικά εμπόδια που γνωρίζετε καλά, πολύ καλά, ότι δεν υπάρχουν μόνο στα διδακτήρια. Υπάρχουν γενικώς σε όλες τις ανοικοδομήσεις σε αστικές περιοχές, 
 

  



Σελίδα 10412 
όπου γνωρίζετε οι όροι δόμησης, τα πολεοδομικά σχέδια εκδίδονται μετά από μεγάλη βάσανο. Διότι ένα διδακτήριο πρέπει να έχει και κάποιες επιπλέον προϋποθέσεις από μία απλή στέγη. 'Αρα δεν έχει την ίδια τύχη, αλλά και τους ίδιους χρόνους κατασκευής ένα απλό κτίσμα από ένα διδακτήριο. Το διδακτήριο ξέρετε ότι φιλοξενεί και στεγάζει παιδιά, άρα πρέπει να υπάρχει περισσότερη προσοχή, καλύτερη μελέτη.
Από την πλευρά του το Υπουργείο Παιδείας δεσμεύεται -το έχω ήδη πει-να προωθήσει όσο το δυνατόν συντομότερα πιέζοντας και τις συναρμόδιες υπηρεσίες. Και μην ξεχνάτε ότι η Τοπική Αυτοδιοίκηση, η Νομαρχιακή Αυτοδιοίκηση είναι εξίσου εμπλεγμένες σε αυτές τις διαδικασίες. Εμείς από την πλευρά μας, θα κάνουμε ό,τι μπορούμε για το ταχύτερο δυνατόν.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι ολοκληρώθηκε η συζήτηση των επικαίρων ερωτήσεων.
 

  



Σελίδα 10413 
ΠΡΟΕΔΡΕΥΩΝ (Νικόλαος Κατσαρός): Εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ'αριθμ. 53/14.5.98 επερώτηση των Βουλευτών της Νέας Δημοκρατίας κυρίων Αδάμ Ρεγκούζα, Νικολάου Νικολοπούλου, Δημητρίου Κωστόπουλου, Ευάγγελου Μπασιάκου, Λεωνίδα Κουρή, Γεωργίου Αλογοσκούφη, Αποστόλου Σταύρου, Γεωργίου Καρασμάνη, Γεωργίου Ορφανού και Σταύρου Δήμα προς τον Υπουργό Οικονομικών σχετικά με την πολιτική της Κυβέρνησης στον τομέα φορολόγησης των ακινήτων.
Ο γενικός γραμματέας της Κοινοβουλευτικής Ομάδας της Νέας Δημοκρατίας ορίζει ως Κοινοβουλευτικό Εκπρόσωπο το Βουλευτή Επικρατείας κ. Γεώργιο Αλογοσκούφη.
Ο Πρόεδρος του Δημοκρατικού Κοινωνικού Κινήματος ορίζει ως Κοινοβουλευτικό Εκπρόσωπο το Βουλευτή κ. Αναστάσιο Ιντζέ. 
Ο πρώτος των επερωτώντων κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριοι συνάδελφοι, με την παρούσα επερώτησή μας, στόχο έχουμε να αναδείξουμε κοινωνικά και πολιτικά την αδιέξοδο, ούτως ή άλλως, οικονομική πολιτική της Κυβέρνησης, με έμφαση ασφαλώς την φορολόγηση των ακινήτων.
Γνωρίζουμε πολύ καλά ότι πριν μερικά χρόνια, με την ένταση του κομματισμού εκείνης της εποχής, αλλά και της άκριτης ιδεολογικής πάλης που κυριαρχούσε τότε, η υπεράσπιση της συνταγματικά κατοχυρωμένης προστασίας της ιδιοκτησίας αποτελούσε φενάκη και παλαιομοδιτισμό. Σήμερα όμως, η καλλιέργεια τεχνητών κομματικών εντάσεων δεν αγγίζουν το λαό μας και δεν μπορούν να καμουφλάρουν τη σκληρή πραγματικότητα.
Η επίκληση τέτοιων αναφορών μόνο ένδειξη πανικού υποδηλώνει και ασφαλώς φανερώνει έλλειψη επιχειρημάτων. Ακόμη και η δογματική προσήλωση σε ιδεολογήματα ή πρακτικές του παρελθόντος δεν είναι ικανή να συγκαλύψει την ιδεολογική χρεοκοπία και την πολιτική αναποτελεσματικότητα, κυρίως της Κυβέρνησης Σημίτη.
Εξάλλου θα αποτελούσε υποκρισία ο ισχυρισμός του τύπου "ο έχων ένα διαμέρισμα σε μεγάλη πόλη και ένα κτήμα με αγροικία στη γενέτειρά του, είναι πλούσιος και επομένως πρέπει να πληρώσει φόρο μεγάλης ακίνητης περιουσίας".
Η συσσώρευση τριάντα φόρων, πέραν των πέντε νέων φόρων που μελετά να επιβάλλει η Κυβέρνηση στα ακίνητα, δεν μπορούν να μην αναδεικνύουν την αδυναμία της Κυβέρνησης να εισπράξει έσοδα, αλλά και την ανάλγητη κοινωνική συμπεριφορά της προς τους μη έχοντες πολίτες. Η καλλιέργεια ψευδοδιλημμάτων έχει κουράσει τους πολίτες και έχει οδηγήσει σε απαξίωση την πολιτική.
Σε ό,τι αφορά το αντικειμενικό σύστημα φορολόγησης των ακινήτων είναι γεγονός πως η νομοθετική παρέμβαση του έτους 1982 και ειδικότερα με το νόμο 1249, ήταν μία αναγκαιότητα της εποχής σε ένα γηρασμένο, από το χρόνο και τις εξελίξεις, σύστημα με στόχο τη θεραπεία αδυναμιών και ατελειών που ταλάνιζαν κράτος και λαό.
Η αναποτελεσματικότητα του συστήματος, η συνεχώς αυξανόμενη διαφθορά και η θεραπεία της κοινωνικής αδικίας ήταν οι βασικοί στόχοι αυτού του νόμου. Η συσσώρευση ανέλεγκτων υποθέσεων, το μπλοκάρισμα των δικαστηρίων από πλειάδα προσφυγών, η καθυστέρηση είσπραξης λόγω αδυναμιών στην περαίωση ή την τελεσιδικία των υποθέσεων στα δικαστήρια καθιστούσαν το σύστημα αναποτελεσματικό.
Ο υποκειμενισμός των φορολογικών οργάνων, η μετατροπή της διακριτικής ευχέρειας σε μηχανισμό συναλλαγής και τέλος ο εθισμός ή η συνέργεια του πολίτη σε παράνομες πράξεις κατέστησαν αναγκαία την αντικειμενικοποίηση του συστήματος.
Η προστασία του πολίτη από την αυθαιρεσία και τη διαφθορά πρέπει, σε κάθε περίπτωση, να αποτελεί πρώτη πολιτική προτεραιότητα για όλους εμάς που είμαστε ταγμένοι στην υπηρεσία προάσπισης των συμφερόντων του κάθε πολίτη.
Με το άρθρο 41, λοιπόν, παράγραφος 1, του νόμου 1249/82, θεσπίστηκε το αντικειμενικό σύστημα προσδιορισμού της φορολογητέας αξίας των ακινήτων, που μεταβιβάζονται με αντάλλαγμα ή αιτία θανάτου, δωρεάς ή γονικής παροχής.
Στο σημείο αυτό κρίνω σκόπιμο να διευκρινίσω πως άλλο πράγμα είναι η φορολογητέα αξία ενός ακινήτου και άλλο η αγοραία αξία. Το σύστημα αυτό είχε σχεδιαστεί έτσι ώστε να εξασφαλίζει τη διαφάνεια στη φορολόγηση των αγοραπωλησιών ακινήτων και να αποδίδει άμεσα και δίκαια τα οφειλόμενα στο κράτος.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Η βασική του αρχή ήταν οι αντικειμενικές αξίες να κινούνται περί το 30% χαμηλότερα από τις αγοραίες τιμές, για να μην αδικείται ο πολίτης, αλλά και να αποζημιώνεται ουσιαστικά από την άμεση καταβολή φόρων σε σχέση με τη δυνατότητα μακροχρόνιας εξόφλησης που είχε μέχρι τότε. 
Το σύστημα επί σειρά ετών λειτούργησε σχεδόν ικανοποιητικά και ωφέλησε κράτος και πολίτες.
Με την ίδια παράγραφο του εν λόγω νόμου οι τιμές εκκίνησης των ακινήτων καθώς και οι συντελεστές αυξομείωσής τους καθορίζονται με αποφάσεις του Υπουργού Οικονομικών, μετά από εισήγηση επιτροπών που θα αποτελούνται από οικονομικούς υπαλλήλους, μηχανικούς του Υπουργείου Δημοσίων 'Εργων, εκπροσώπους της Τοπικής Αυτοδιοίκησης, εκπροσώπους του Τεχνικού Επιμελητηρίου Ελλάδας και άλλα πρόσωπα, όπως μηχανικοί κλπ., που διαθέτουν ειδικές γνώσεις ή ιδιάζουσα εμπειρία και θα συγκροτούνται φυσικά με κοινές αποφάσεις των Υπουργών Προεδρίας, Κυβερνήσεως και Οικονομικών.
Οι μετέπειτα, μετά τη θεσμοθέτηση του ν.1249/92, αναπροσαρμογές των αντικειμενικών αξιών έγιναν η μία το 1994, η άλλη το 1996 και η τελευταία το 1997, δηλαδή όλες από τις κυβερνήσεις του ΠΑ.ΣΟ.Κ.
Η συνολική αύξηση μετά και την τελευταία αναπροσαρμογή του έτους 1997 που ισχύει από 1.1.92 -που είχε προαναγγελθεί πριν από τέσσερις μήνες πριν την εφαρμογή, για ευνοήτους μικροπολιτικούς, αλλά κυρίως δημοσιονομικούς λόγους- έφθασε τη συσσώρευση αυτής της αύξησης στις αρχικές αντικειμενικές αξίες περίπου στο 240% κατά μέσο όρο σε σχέση με τις αρχικές τιμές εκκίνησης. Δηλαδή, την ίδια περίοδο που με τους ίδιους υπολογισμούς ο πληθωρισμός δεν υπερέβη το 50%, οι φορολογητέες τιμές αυξήθηκαν κατά 240%.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Ρεγκούζα, δέχεστε μία διακοπή;
ΑΔΑΜ ΡΕΓΚΟΥΖΑΣ: Παρακαλώ.
ΓΕΩΡΓΙΟΣ ΔΡΥΣ (Υφυπουργός Οικονομικών): Ας κάνουμε πιο ζωντανή τη συζήτηση, καθόσον ελάχιστοι Βουλευτές είμαστε παρόντες, για να γίνει περισσότερο αποδοτική η επερώτηση.
Σημείωσα με προσοχή, κύριε συνάδελφε, να επιμένετε στην ομιλία σας ότι όλες οι αλλαγές των αντικειμενικών αξιών στο σύστημα του αντικειμενικού προσδιορισμού, έγιναν από τις κυβερνήσεις του ΠΑ.ΣΟ.Κ. Επειδή αυτό δεν είναι αληθές.
Πιστεύωότι μάλλον έχετε εσφαλμένη πληροφόρηση.
ΑΔΑΜ ΡΕΓΚΟΥΖΑΣ: Γιατί;
ΓΕΩΡΓΙΟΣ ΔΡΥΣ (Υφυπουργός Οικονομικών): Θα σας θυμίσω τις αλλαγές που έγιναν το 1991, και το 1993, επί Κυβερνήσεων της Ν.Δ.
ΑΔΑΜ ΡΕΓΚΟΥΖΑΣ: Αν εννοείτε την επέκταση του συστήματος...
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, δεν αναφέρομαι σε επέκταση. Αναφέρομαι στις αλλαγές της αξίας των ακινήτων. Σας θυμίζω λοιπόν τις αλλαγές του 1991 και του 1993, εκτός και δεν ενθυμείσθε ότι κατά τον χρόνο αυτό η παράταξή σας ήταν στην Κυβέρνηση.
ΑΔΑΜ ΡΕΓΚΟΥΖΑΣ: Κοιτάξτε, κύριε Υφυπουργέ, εγώ δεν προσπαθώ να κάνω συμψηφισμούς αμαρτιών με το παρελθόν, αλλά ...
 

  



Σελίδα 10414 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε συνάδελφε, εγώ σας λέω τι είπατε και με όσα είπατε μάλλον πέσατε σε αντιφάσεις.
ΑΔΑΜ ΡΕΓΚΟΥΖΑΣ: Τα ποσοστά των αυξήσεων, εν πάση περιπτώσει, ισχύουν για τις τρεις αυξήσεις του 1994, του 1996 και του 1997 στο 240% που τις αύξησαν οι κυβερνήσεις του ΠΑ.ΣΟ.Κ. και φυσικά ο πληθωρισμός αυτήν την περίοδο δεν υπερέβη το 50%. Ο νοών νοείτο. Οι επιπτώσεις και οι συνέπειες αυτών των αυξήσεων ασφαλώς δεν έχουν σχέση μόνο επί των φόρων επί των ακινήτων, έχουν σχέση και με τα τεκμήρια φορολόγησης, με τα ενοίκια κατοικίας, με τα ενοίκια επαγγελματικής στέγης, με την ιδιοκατοίκηση των σπιτιών και όλα αυτά. Ωστόσο, ας προχωρήσουμε.
Εδώ ακριβώς στην τελευταία αναπροσαρμογή, αγαπητοί συνάδελφοι, παρατηρήθηκαν φαινόμενα παρεμβάσεων εις βάρος του συστήματος και φυσικά των πολιτών αυτής της χώρας. Δηλαδή, ενώ η περιγραφόμενη παραπάνω επιτροπή, ύστερα από υπουργική παραγγελία, καθόρισε τιμές ο Υφυπουργός κ. Δρυς σε πολλές περιπτώσεις αγνόησε την επιτροπή. 'Εκανε διορθωτικές προς τα πάνω παρεμβάσεις, παρά τις σχετικές διαψεύσεις που έκανε σε σχετική ερώτηση.
Συγκεκριμένα και ενδεικτικά αναφέρω τις παρακάτω αλλοιώσεις.
Στη πόλη της Αλεξανδρούπολης θα αναφέρω τις προτεινόμενες τιμές από την επιτροπή και μετά τις διορθώσεις από τον κύριο Υφυπουργό.
Στην Α' ζώνη η επιτροπή διακόσια επτά χιλιάδες (207.000), ο κύριος Υφυπουργός διακόσια τριάντα χιλιάδες (230.000).
Στην Β' ζώνη η επιτροπή εκατόν ογδόντα πέντε χιλιάδες (185.000), ο κύριος Υφυπουργός διακόσια δέκα χιλιάδες (210.000).
Στην Γ' ζώνη η επιτροπή εκατόν εξήντα οκτώ χιλιάδες (168.000), ο κύριος Υφυπουργός εκατόν ενενήντα χιλιάδες (190.000).
Στη Δ' ζώνη η επιτροπή εκατόν εξήντα οκτώ χιλιάδες (168.000), ο κύριος Υφυπουργός εκατόν ογδόντα χιλιάδες (180.000).
Στην Ε' ζώνη η επιτροπή εκατόν είκοσι χιλιάδες (120.000), ο κύριος Υφυπουργός εκατόν σαράντα χιλιάδες (140.000).
Στη πόλη της Ορεστιάδας έχουμε :
Στην Α' ζώνη η επιτροπή εκατόν πενήντα χιλιάδες (150.000), ο κύριος Υφυπουργός εκατόν εξήντα χιλιάδες (160.000).
Στην Β' ζώνη η επιτροπή εκατόν σαράντα πέντε χιλιάδες (145.000), ο κύριος Υφυπουργός εκατόν πενήντα χιλιάδες (150.000).
Στην Γ' ζώνη η επιτροπή εκατόν σαράντα πέντε χιλιάδες (145.000), ο κύριος Υφυπουργός εκατόν πενήντα χιλιάδες (150.000).
Στη Δ' ζώνη η επιτροπή εκατόν σαράντα χιλιάδες (140.000) και ο κύριος Υφυπουργός εκατόν σαράντα χιλιάδες (140.000).
Στην Ε' ζώνη η επιτροπή εκατόν είκοσι χιλιάδες (120.000), ο κύριος Υφυπουργός εκατόν σαράντα χιλιάδες (140.000).
Στην πόλη των Σερρών -και όλα αυτά είναι ενδεικτικά, αγαπητοί συνάδελφοι- η επιτροπή διακόσιες χιλιάδες (200.000) στην Α' Ζώνη, διακόσιες δέκα χιλιάδες (210.000) ο κύριος Υπουργός.
Στη Β' Ζώνη εκατόν ενενήντα χιλιάδες (190.000) η επιτροπή, διακόσιες χιλιάδες (200.000) ο κύριος Υπουργός. Στη Γ' Ζώνη εκατόν ογδόντα πέντε χιλιάδες (185.000) η επιτροπή, εκατόν ενένηντα χιλιάδες (190.000) ο κύριος Υπουργός. Στη Δ' Ζώνη εκατόν εβδομήντα πέντε χιλιάδες (175.000) η επιτροπή, εκατόν ογδόντα χιλιάδες (180.000) ο κύριος Υπουργός.
Πάμε στην πόλη της 'Εδεσσας. Στην Α' Ζώνη διακόσιες δέκα χιλιάδες (210.000) η επιτροπή, διακόσιες δέκα χιλιάδες (210.000) και ο κύριος Υπουργός. Στη Β' Ζώνη εκατόν ογδόντα χιλιάδες (180.000) η επιτροπή, διακόσιες χιλιάδες (200.000) ο κύριος Υπουργός. Στη Γ' Ζώνη εκατόν εξήντα πέντε χιλιάδες (165.000) η επιτροπή, εκατόν ενενήντα χιλιάδες (190.000) ο κύριος Υπουργός. Στη Δ' Ζώνη εκατόν εβδομήντα χιλιάδες (170.000) η επιτροπή, εκατόν ογδόντα χιλιάδες (180.000) ο κύριος Υπουργός.
Στην πόλη της 'Αμφισσας. Στην Α' Ζώνη εκατόν τριάντα πέντε χιλιάδες (135.000) η επιτροπή, εκατόν σαράντα χιλιάδες (140.000) και ο κύριος Υπουργός. Στη Β' Ζώνη εκατόν τριάντα πέντε χιλιάδες (135.000) η επιτροπή, εκατόν σαράντα χιλιάδες (140.000) ο κύριος Υπουργός. Στη Γ' Ζώνη εκατόν τριάντα πέντε χιλιάδες (135.000) η επιτροπή, εκατόν σαράντα χιλιάδες (140.000) ο κύριος Υπουργός. Στη Δ' Ζώνη εκατόν δέκα πέντε χιλιάδες (115.000) η επιτροπή, εκατόν είκοσι χιλιάδες (120.000) ο κύριος Υπουργός.
Μοναδική μείωση, αγαπητοί συνάδελφοι, έγινε στη Νήσο Νάξο, που η επιτροπή είχε τετρακόσιες χιλιάδες (400.000) και ο κύριος Υπουργός το έκανε τριακόσιες ενενήντα χιλιάδες (390.000).
Αντιλαμβάνεσθε ότι αυτές οι αλλαγές έγιναν από μία λογική φορομπηχτισμού και από μία σύγχυση και πανικό από την υστέρηση των εσόδων και στην προσπάθεια φυσικά άντλησης κάποιων εσόδων, ανεξάρτητα από τις κοινωνικές διαστάσεις όλων αυτών των πολιτικών.
Είναι φανερό, λοιπόν, πως η έλλειψη συνολικού σχεδιασμού της Κυβέρνησης Σημίτη στην οικονομία και ειδικότερα στον τομέα των εσόδων, η αδυναμία της στην περιστολή των δαπανών στο βαθύτατα ασθενή δημόσιο τομέα, η ανικανότητά της στην αξιοποίηση των κοινοτικών πόρων, η μυωπική της στόχευση στους βασικούς τομείς ανάπτυξης της οικονομίας, η έλλειψη πίστης αλλά και αυξημένων ρυθμών σε πολιτικές, που θα μπορούσαν να ωθήσουν την οικονομία μπροστά, η συνεχής και εν πολλοίς σκόπιμη άρνηση για δημιουργία θεσμών ελέγχου και διαφάνειας του δημόσιου βίου και τέλος, οι εσωκομματικές της συγκρούσεις και σχέσεις με τις διαπλοκές, τα συμφέροντα και τις προειλημμένες υποχρώσεις, οδηγούν σε εύκολες αναζητήσεις εσόδων, ανεξάρτητα από την κοινωνική αδικία, που σκορπίζουν, αλλά και τα αδιέξοδα που δημιουργούν στην οικονομία, τους πολίτες και την ευρωπαϊκή προοπτική της χώρας.
Οδηγούν επίσης σε αυτάρεσκες ωραιοποιήσεις και αυτοϊκανοποιήσεις των διαχειριστών της εξουσίας, που συστηματικά και χωρίς ντροπή εξαπατούν λαό, υπονομεύουν ελπίδες και καθιστούν τη χώρα ουραγό των ευρωπαϊκών και διεθνών εξελίξεων.
Οι επιλογές της σημερινής Κυβέρνησης είναι πλέον ξεκάθαρες. Υποσχέσεις χωρίς αντίκρυσμα και όπου πάει το καράβι, που λέγεται Ελλάς. Εξαγγέλλουμε παραδείγματος χάρη μειώσεις φόρων, κατάργηση τεκμηρίων κλπ. και τι κάνουμε στην ουσία; Πρώτον, οι υποσχέσεις δίνονται για χρόνους, που δεν θα είναι Πρωθυπουργός ο κ. Σημίτης και φυσικά ούτε και το κόμμα του στην εξουσία. Δεύτερον, εξαγγέλλονται μέτρα, για να δικαιολογήσουν επερχόμενα φορολογικά σχέδια, με νέους πρόσθετους φόρους και όχι μειώσεις. Τρίτον, οι αποδόσεις των υπαρχουσών φορολογιών δεν είναι και τόσο καλές.
Τι απομένει; Χαριστικές ρυθμίσεις, πρόσθετοι φόροι στα ακίνητα και αυτοκίνητα, κουβέντα για τιμαριθμοποίηση της φορολογικής κλίμακας, λέξη για τους αγρότες, λαϊκισμός με το φόρο μεγάλης ακίνητης περιουσίας.
'Οταν συζητούσαμε εδώ στη Βουλή, κύριοι συνάδελφοι, το σημερινό νόμο 2459/97 και ειδικότερα το άρθρο 14, είχα επισημάνει με έντονο τρόπο τις συνέπειες αυτής της διάταξης, δηλαδή τις αυξήσεις στους φόρους μέχρι και 500% στην ακίνητη περιουσία, στις μεταβιβάσεις των ακινήτων μέχρι 150%, στις δωρεές και στις κληρονομιές μέχρι 200%. Δυστυχώς, μιλούσα σε ώτα μή ακουόντων.
Οι συνέπειες όμως είναι πλέον προ των πυλών. Για το έτος 1997 οι υποκείμενοι σε φόρο μεγάλης ακίνητης περιουσίας θα είναι περίπου εξήντα έξι χιλιάδες, ανεξάρτητα αν μέχρι 9.6.98 παραλήφθηκαν σαράντα έξι χιλιάδες τριακόσιες είκοσι εννέα δηλώσεις.
Με τις νέες αντικειμενικές αξίες, που ισχύουν από 1.1.98, οι δηλώσεις θα ξεπεράσουν τις τριακόσιες χιλιάδες, δηλαδή πάνω από διακόσιες χιλιάδες θα περάσουν από το αφορολόγητο των εξήντα εννέα εκατομμυρίων (69.000.000) δραχμών περιουσία στους πλούσιους και θα πληρώσουν φόρο.
Ποιον μπορεί να ξεγελάσει η Κυβέρνηση; Αυτοί είναι οι 
 

  



Σελίδα 10415 
έχοντες και οι κατέχοντες; Οι πραγματικοί πλούσιοι θα κληθούν να πληρώσουν; Ας μας εξηγήσει η Κυβέρνηση Σημίτη τελικά πώς εννοεί την κοινωνική ευαισθησία. ΕίσΤε ξεκομμένοι από την κοινωνία, κύριε Υφυπουργέ και γι' αυτό πλέον, με τον επιεικέστερο χαρακτηρισμό, είσθε και επικίνδυνοι.
'Ομως, κύριοι συνάδελφοι, στο σημείο αυτό θα ήθελα να κάνω και δυο ακόμη επισημάνσεις για το φόρο μεγάλης ακίνητης περιουσίας. Τους πρώτους μήνες του 1998, πολλοί 'Ελληνες έλαβαν από την εφορία τους ειδοποίηση, αλλά και έντυπο δήλωσης ακίνητης περιουσίας με τα ακίνητα που είχαν δηλώσει στο Ε9, για τη χρήση 1996 φυσικά. Σ' αυτά είχαν προσδιοριστεί τιμές ακινήτων, που σε πολλές περιπτώσεις άγγιζαν τα όρια του αστείου, αλλά και της τρέλας. Παραδείγματος χάρη, ακίνητο αξίας εφτά εκατομμυρίων (7.000.000) δραχμών, είχε προσδιοριστεί στα διακόσια τριάντα εκατομμύρια (230.000.000). 
Αυτά τα λέω βέβαια, για να γνωρίζει και ο ελληνικός λαός τα κατορθώματα της ιδιωτικής εταιρείας, που τα επεξεργάστηκε. Θα ήθελα να κάνω μια παρένθεση εδώ. Λένε ότι δεν μπορούσε να τα επεξεργαστεί το ΜΗΚΥΟ, όπως ισχυρίζεται η Κυβέρνηση, άλλα βέβαια λένε οι εργαζόμενοι εφοριακοί στο ΜΗΚΥΟ. 
Εισέπραξε, λοιπόν, αυτή η ιδιωτική εταιρεία τρία δισεκατομμύρια (3.000.000.000) σαν αρχική αμοιβή, πλέον του ενός δισεκατομμυρίου (1.000.000.000) περίπου από πλασματικά ταχυδρομικά έξοδα, που κατά τρόπο καταχρηστικό και παράνομο καταλογίστηκαν εις βάρος του δημοσίου, τα καρπώθηκαν κάποιοι, φυσικά η ιδιωτική εταιρεία και φυσικά όλα αυτά ήταν εις βάρος του ελληνικού λαού.
Το αποτέλεσμα δε αυτής της φορολογίας, από τα μέχρι σήμερα στοιχεία, δεν ξεπερνά, ονομαστικά πάντα, τα δεκαπέντε δισεκατομμύρια (15.000.000.000). Είναι 10,5 δισεκατομμύρια από τα φυσικά πρόσωπα και 4,5 από τα νομικά πρόσωπα. Αν κανείς συνυπολογίσει τις χαμένες εργατώρες του προσωπικού, που ασχολήθηκε και τις απώλειες από άλλες πιο παραγωγικες δραστηριότητες, συν το κοινωνικό κόστος των πολιτών, που καταγράφτηκε με την απώλεια χρόνου, δηλαδή με το πήγαινε-έλα στην εφορία, τα έξοδα των συμβολαιογράφων για σωστή σύνταξη των φύλλων προσδιορισμού της αξίας των ακινήτων, τις ουρές στις εφορίες, τότε θα δούμε ότι το διαφέρον αυτής της υπόθεσης σίγουρα είναι αρνητικό.
Σε ό,τι αφορά την ιδιωτική εταιρεία, ανήκει βεβαίως και αυτή η εταιρεία, που τα επεξεργάστηκε, στον όμιλο της εταιρείας πολυδραστηριοτήτων του "ΞΥΣΤΟ", του νέου λαχείου, της ψηφιακής, του συστήματος TAXIS και όλων των άλλων. 
Θα πρέπει να σκεφθεί δε κανείς πως η φορολογία αυτή δοκιμάστηκε στο παρελθόν και απέτυχε. Και είχε επισημανθεί, όταν θεσπιζόταν ξανά. Αντικαταστάθηκε από τον ΤΑΠ, το φόρο της Τοπικής Αυτοδιοίκησης και επαναφέρθηκε χωρίς να καταργηθεί ο ΤΑΠ, γιατί όταν γινόταν ο ΤΑΠ, γινόταν για να καταργηθεί ο φόρος μεγάλης ακίνητης περιουσίας.
Μετά απ' όλα αυτά, η Κυβέρνηση εξαγγέλλει τη μελλοντική του κατάργηση με μισόλογα. Τα ξαναπαίρνει πίσω και πάει λέγοντας. Είναι αντιφατικές δηλώσεις. Από την άλλη πλευρά, στα πλαίσια της ενίσχυσης των πόρων της Τοπικής Αυτοδιοίκησης, απ' ό,τι λένε οι πληροφορίες, σχεδιάζεται -φυσικά μετά τις δημοτικές εκλογές για αποφυγή του πολιτικού κόστους- η αναπροσαρμογή των αξιών των ακινήτων από την Τοπική Αυτοδιοίκηση, η οποία θα γίνει με εξομοίωση φορολογητέας αξίας και αγοραίων τιμών.
Αντιλαμβάνεσθε, λοιπόν, ότι οι επιβαρύνσεις για τους πολίτες θα πάνε στα ύψη. Η Τοπική Αυτοδιοίκηση φυσικά θα βρεθεί έκθετη στους πολίτες, το πολιτικό κόστος θα φύγει από την κεντρική κυβέρνηση και θα μεταφερθεί στην Τοπική Αυτοδιοίκηση, αλλά οι αρμοδιότητες θα παραμείνουν δεμένες στο αμαρτωλό αθηνοκεντρικό κράτος και στους διαβρωμένους μηχανισμούς του.
Φυσικά, από το στόχαστρο της σημιτικής φοροβουλιμίας δεν ξέφυγαν και οι άνθρωποι της υπαίθρου, οι αγρότες, που για να μεταβιβάσουν την αγροτική γη τους, πέραν των άλλων, αδυνατούν να βρουν αγοραστές, πρόθυμους να πληρώσουν φόρο 36% από 9%, που ήταν πριν την ψήφιση του νόμου 2459/97.
Από την άλλη πλευρά, είναι γνωστή η κυβερνητική πολιτική για τους αγρότες. 'Εγινα και εγώ δέκτης των δήθεν προθέσεων της Κυβέρνησης, ύστερα απ' όλες αυτές τις πιέσεις για την κατάργηση αυτού του συντελεστή. Είθε να γίνει αυτή η μείωση. Ωστόσο, είναι ζήτημα ολίγων πλέον μηνών, λένε οι πληροφορίες, η νέα και μεγαλύτερη φοροεπιδρομή κατά των αγροτών.
Aπό 1.1.99 απ' ό,τι λένε οι πληροφορίες, επεκτείνεται το σύστημα του αντικειμενικού προσδιορισμού της αξίας των ακινήτων, στα χωράφια όλων των περιοχών, όπου δεν υπάρχει. 'Ετσι οι αγρότες θα επιβαρυνθούν με νέα χαράτσια για μεταβιβάσεις από κάθε αιτία. Με αυτόν τον τρόπο, αγροτεμάχια καλλιεργήσιμα που βρίσκονται σε "προνομιακές" τοποθεσίες, κατά τα κριτήρια των φορολογικών αρχών -τουριστικές παραθαλάσσιες κλπ.- παίρνουν χαρακτήρα μεγάλης περιουσίας και επόμενο είναι ότι οι ιδιοκτήτες τους θα υποχρεωθούν να ενταχθούν στο φόρο μεγάλης ακίνητης περιουσίας.
Σύμφωνα δε με τις πληροφορίες και παρά τις εγκυκλίους του κυρίου Υφυπουργού για αποστολή στοιχείων από τις περιφερειακές οικονομικές μονάδες, το Υπουργείο ήδη έχει διαμορφώσει τις δικές του τιμές "βάσης", οι οποίες για τις σημαντικότερες κατηγορίες -λένε οι πληροφορίες- θα είναι αγροτική γη τριακόσιες χιλιάδες (300.000) έως ένα εκατομμύριο (1.000.000) δραχμές το στρέμμα, εάν υπάρχει δυνατότητα άρδευσης, βοσκότοποι, εκατό χιλιάδες (100.000) έως τετρακόσιες χιλιάδες (400.000) δραχμές το στρέμμα.
Αγροκτηνοτροφικά κτίρια και αποθήκες, εξακόσιες χιλιάδες (600.000) έως χίλιες οκτακόσιες (1.800) το τετραγωνικό μέτρο.
Γη που μπορεί να αξιοποιηθεί οικιστικά ή τουριστικά. Στην οικιστική αξιοποίηση, δύο χιλιάδες (2.000) έως έξι χιλιάδες (6.000) το τετραγωνικό μέτρο. Στην τουριστική αξιοποίηση τέσσερις χιλιάδες διακόσιες (4.200) έως δώδεκα χιλιάδες (12.000) δραχμές.
Σημειωτέον δε ότι για τον προσδιορισμό αυτών των τιμών δόθηκαν κάποια εκατομμύρια σε ημέτερο υπάλληλο μελετητή του Υπουργείου Οικονομικών, για καθ'υπέρβαση έργο, πέραν των κανονικών καθηκόντων -από την κανονική απασχόληση εννοώ- χωρίς τήρηση διαδικασιών και χωρίς ουσιαστικά να παράσχει εξειδικευμένο έργο. 'Ομως, έχουν γνώση οι φύλακες γι'αυτό το θέμα.
Είναι πραγματικά, όμως, λυπηρό, κύριοι συνάδελφοι και εξοργιστικό ταυτόχρονα ένας τέτοιος λαός, όπως είναι ο ελληνικός, να εισπράττει τους καρπούς μιας αλλοπρόσαλλης πολιτικής, που κάποτε λεγόταν σοσιαλιστική, σήμερα ονομάζεται με ψευδεπίγραφο τρόπο εκσυγχρονιστική, αλλά πρακτικά καταγράφεται ως ιδιαίτερα ανάλγητη και εχθρική προς τον πολίτη και επικίνδυνη για τη χώρα.
Τέλος, κυρίες και κύριοι συνάδελφοι, η πολιτική μυωπία, ο μονολιθισμός των φόρων, η αναποτελεσματικότητα γενικά στην οικονομία, η περιθωριοποίηση της χώρας, κυρίως έξω από το ευρωπαϊκό γίγνεσθαι, η ένταση των φαινομένων διαφθοράς και αδιαφάνειας του δημόσιου βίου αναδεικνύουν την Κυβέρνηση Σημίτη ως την πιο εχθρική κυβέρνηση προς τους πολίτες αυτής της χώρας των τελευταίων μεταπολεμικών χρόνων και είναι ανάγκη να απομακρυνθεί το συντομότερο δυνατόν. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Οταν, κύριε Πρόεδρε, το Νοέμβριο μήνα είχα κάνει μία επίκαιρη ερώτηση στον κύριο Υπουργό για τις πληροφορίες που ηκούγοντο τότε για την αύξηση των αντικειμενικών αξιών πήρα μία απάντηση την οποία τότε σεβάστηκα ότι τι με ρωτάτε, κύριε συνάδελφε, αφού τις τιμές τις εισηγούνται οι κατά νόμο αρμόδιες επιτροπές και βεβαίως έμεινα και εγώ στο γράμμα και στο πνεύμα του νόμου και πίστευα ότι οι επιτροπές βγάζουν και τα αποτελέσματα.
Κύριε Υπουργέ, σήμερα μετά λύπης μου ακούω ότι όχι μόνο έχουν επηρεασθεί οι επιτροπές για υψηλότερες αντικειμενικές 
 

  



Σελίδα 10416 
αξίες, αλλά δεν τις ακούσατε κιόλας. Και δεν τις ακούσατε όχι επί το έλαττον, αλλά επί το μείζον. Γιατί αυτό; Παρέχεται αυτό το δικαίωμα από το νόμο; Αυτό είναι το ένα. 
Δεύτερον. Θα θυμίσω, κύριε Υπουργέ, ότι με το άγχος που είχατε των μεγαλύτερων εσόδων για να κλείσει το 1997, που ήταν πράγματι ένα δίμηνο δύσκολο, αφήσατε να διαρρέει προς τα έξω ότι οι αντικειμενικές αξίες θα είναι πολύ μεγάλες, με αποτέλεσμα να παρουσιαστεί στο ελληνικό κράτος το φαινόμενο του τριτοκοσμικού κράτους. 
Εγώ προσωπικά ως 'Ελλην πολίτης λυπόμουν, διότι έβλεπα 'Ελληνες πολίτες όλων των επιπέδων να ξημεροβραδιάζονται έξω από τις εφορίες για να μπορέσουν να κάνουν τις μεταβιβάσεις τους, τις γονικές παροχές στα παιδιά τους, για να γλυτώσουν κάποια χιλιάρικα και ίσως και κάποια εκατομμύρια κάποιοι.
Νομίζω, κύριε Υπουργέ, ότι αυτό το πράγμα δεν αρμόζει σε ένα σύγχρονο κράτος και παρακαλώ εάν είστε στην Κυβέρνηση στο τέλος του έτους να μην επαναληφθεί.
Για μένα είναι απαράδεκτο. 'Εχουμε σύγχρονο κράτος και μπορούμε πολύ γρήγορα να πούμε στους 'Ελληνες πολίτες ποια θα είναι η αύξηση, ώστε να μην παρουσιαστεί αυτό το φαινόμενο.
'Ερχομαι τώρα στις αυξήσεις. 'Ακουσα από τον κ.Ρεγκούζα ότι 240% κατά μέσο όρο έχουμε αύξηση αντικειμενικών αξιών τα τελευταία τέσσερα χρόνια, όταν ο πληθωρισμός στην περιόδο αυτή, χονδρικά, έχει μια αύξηση της τάξεως του 50%. Είναι δυνατόν να συμβαδίσουν αυτά τα δύο πράγματα; Τι αύξησε τις αντικειμενικές αξίες των ακινήτων τόσο πολύ, όταν ο πληθωρισμός είναι πέντε φορές μικρότερος;
Μήπως η αύξηση αυτή ήταν απόρροια του άγχους της Κυβέρνησης να αυξήσει τα έσοδά της; Και εν πάση περιπτώσει, γνωρίζουμε το άγχος που έχετε κάθε χρόνο για την εκτέλεση του προϋπολογισμού. Μπορεί όμως να συνοδεύεται η εκτέλεση του προϋπολογισμού και η αύξηση των εσόδων από συνεχή αύξηση της φορολογίας; 
Θα σας πω, κύριε Υπουργέ, το εξής: Φτάνει πια η αύξηση της φορολογίας. Πρέπει να περάσει η αύξηση της φορολογίας, όχι άμεσα από την τσέπη του λαού. Αποτελεί πράγματι σωστή πορεία η αύξηση του 240% των αντικειμενικών αξιών και αποτελεί λιθαράκι στην αύξηση της οικονομίας; Αποτελεί πράγματι προσφορά στην ανάπτυξη της οικονομίας, όταν γνωρίζουμε ότι εκατόν πενήντα και πλέον επαγγέλματα ασχολούνται με την οικοδομή;
Είναι γνωστό σε όλους ότι η οικοδομή στην Ελλάδα -γιατί ο 'Ελληνας έχει την ψυχολογία να αποκτήσει δικό του κεραμίδι- προσφέρει τα μέγιστα στην ανάπτυξη αυτού του τόπου. Σεις όμως, αντί να ενισχύσετε αυτήν την ψυχολογία και αυτό το τμήμα του προσδιορισμού της ανάπτυξης της οικονομίας μέσω της οικοδομής, τους κόβετε τα πόδια.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτή είναι λογική του 1960.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν είναι μόνο λογική του 1960 αλλά και σημερινή πολιτική, διότι αν προσθέσεις κανείς στους υπολογισμούς της αύξησης του ΑΕΠ, την οικοδομή και τα αγροτικά προϊόντα - που αν έχουμε καλό καιρό μας δημιουργούν την αύξηση του ΑΕΠ την οποία παρουσιάζει η Κυβέρνηση- έχουμε μια αύξηση του ΑΕΠ που όπως ξέρετε είναι ψεύτικη, διότι αν είχαμε αύξηση 3,5% θα είχαμε και μείωση της ανεργίας, ενώ πέρσι είχαμε αύξηση της ανεργίας.
'Αρα, λοιπόν, δεν είναι λογική του 1960. Είναι λογική σημερινή, την εφαρμόζει η Κυβέρνηση και κατά ένα τμήμα η σημερινή οικονομία στηρίζεται και στην οικοδομή.
Κύριε Υπουργέ, πιστεύω ότι πρέπει πλέον σ'αυτόν τον τόπο να επέλθει κάποια ισορροπία λόγων και έργων. Δεν πρέπει η εκάστοτε κυβέρνηση -και η σημερινή είναι δική σας- να συνεχίζει την τακτική της αυξήσεως των φόρων.
Πιστεύω ότι η Κυβέρνησή σας έχει μια φοβερή ψυχολογική πίεση. Είτε τα οικονομικά δεν πάνε καλά είτε η κοινωνική αναταραχή είναι εκείνη που σας δημιουργεί προβλήματα είτε είναι τα εσωτερικά σας προβλήματα είτε το άγχος της ΟΝΕ που πιστεύετε ότι θα το υλοποιήσετε και το ευχόμαστε όλοι, το τελευταίο δεκαοκτάμηνο, σας οδηγεί σε λαθεμένες τακτικές. Διορθωθείτε, γίνετε περισσότερο ψύχραιμοι, άλλως υπάρχει και η λύση των εκλογών.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, θα ξεκινήσω με την παρατήρηση του κ. Ρεγκούζα και του κ. Κωστόπουλου ότι αυξήθηκαν τα τελευταία τέσσερα χρόνια κατά 240% οι αντικειμενικές αξίες ακινήτων περιοχών της χώρας.
Εγώ, θα σας καταγγείλω, κύριε Υφυπουργέ, ότι στην πόλη της Θήβας, σε μια νύχτα, το 1995, αυξήθηκαν οι αντικειμενικές αξίες των ακινήτων κατά 250%.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Για να διορθώσουμε τις βλακείες που έκανε ο κ. Μάνος.
ΠΡΟΕΔΡΕΥΩΝ (Λουκάς Αποστολίδης): Κύριε Γεωργακόπουλε, ως Κοινοβουλευτικός Εκπρόσωπος θα μιλήσετε μετά.
ΣΤΑΥΡΟΣ ΔΗΜΑΣ: Θέλει να κάνει αισθητή την παρουσία του ΠΑΣΟΚ.
ΕΥΑΓΓΕΛΟΣ ΜΠΑΣΙΑΚΟΣ: 'Ενας μόνο έμεινε, κύριε Δήμα, για να υπερασπίζει τις θέσεις του ΠΑΣΟΚ και αυτός, για λόγους κομματικού καθήκοντος.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Ενας, αλλά λέων!
ΠΡΟΕΔΡΕΥΩΝ (Λουκάς Αποστολίδης): Είναι αρκετοί ΠΑΣΟΚοι εδώ μέσα.
Συνεχίστε, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: Θα ήθελα να πω ακόμα, κύριε Υφυπουργέ, ότι η φορολογία σας είναι αναποτελεσματική, είναι άδικη, είναι αντιοικονομική και αντιαναπτυξιακή και θα σας παραπέμψω στα Πρακτικά του Ιανουαρίου 1997 που είχα την τιμή, ως εισηγητής της Νέας Δημοκρατίας, στο Ν/Σ να σας επισημάνω τις δυσλειτουργίες της φορολογίας μεγάλης ακίνητης περιουσίας, όπως ψευδεπίγραφα την είχατε ονομάσει, ενώ θα έπρεπε να τη λέτε "φορολογία μικροϊδιοκτητών, ανυποψίαστων πολιτών" και θα σας αποδείξω γιατί.
Υπάρχουν περιοχές σε όλη τη χώρα, όπου αποτιμάτε την αντικειμενική αξία των ακινήτων, παίρνοντας συγκριτικά στοιχεία και επηρεαζόμενοι από τυχόν ανάπτυξη σε απόσταση χιλιομέτρων ή εκατοντάδων μέτρων δια οικιστικούς ή βιομηχανικούς ή τουριστικούς λόγους και προσδιορίζετε το στρέμμα, το χωράφι, σε δέκα, σε δώδεκα, σε είκοσι εκατομμύρια. Θα σας πει και ο κ. Κουρής που έχει πρόβλημα στη γειτονική περιφέρειά του, που είναι ακόμα χειρότερα τα στοιχεία. Και ενώ η εφορία αποδέχεται ότι το ετήσιο εισόδημα ενός αγρότη δεν υπερβαίνει τις δέκα χιλιάδες (10.000) δραχμές το στρέμμα για μια ξηρική καλλιέργεια, την ίδια στιγμή, ενώ θα έπρεπε να αποτιμάται το ύψος της αξίας του ακινήτου κατά στρέμμα στις πεντακόσιες χιλιάδες (500.000) ή οκτακόσιες χιλιάδες (800.000) δραχμές το πολύ, αποτιμάται με δέκα εκατομμύρια (10.000.000) ή δώδεκα εκατομμύρια (12.000.000) δραχμές. Και μεταβάλλετε έτσι αυτούς τους ταλαίπωρους αγρότες σε μεγαλοϊδιοκτήτες. Και λέει μετά ο κ. Σημίτης: "Τι θέλετε να κάνουμε; Πολιτική κατά των μεγαλοϊδιοκτητών κάνουμε".
Αυτή, λοιπόν, την πολιτική κάνετε. Εμπαίζετε τον ελληνικό λαό και αναγκάζετε ταλαίπωρους αγρότες, μικροϊδιοκτήτες, επαγγελματίες πολλές φορές χρεοκοπημένους από την παρούσα κρίση στον αγροτικό τομέα, να καταβάλλουν και φόρο μεγάλης ακίνητης περιουσίας. 'Ετσι θέλετε να δείξετε στον ελληνικό λαό ότι ευημερεί.
Επίσης, προχωρήσατε και σ'ένα άλλο απαράδεκτο μέτρο. Τετραπλασιάσατε τη φορολογία μεταβίβασης ακινήτων, όταν πρόκειται για μεταβίβαση αγροτικής γης σε μη κατά κύριο επάγγελμα αγρότη, μια και οι αγρότες δεν μπορούν να πουλήσουν σε κατά κύριο επάγγελμα αγρότες τα χωράφια τους ούτε οι αγρότες έχουν την οικονομική δυνατότητα να αγοράζουν αγροτική γη σήμερα και επιβάλλετε αυτή την απαράδεκτη φορολογία, επιβαρύνοντας κατά 40% την αγοραπωλησία αγροτικής γης. 'Ετσι, τους οδηγείτε σε οικονομικό αδιέξοδο και αναγκάζετε τους αγρότες που έχουν μεγάλη ανάγκη όπως π.χ. να πάνε το παιδί τους στο γιατρό ή να 
 

  



Σελίδα 10417 
σπουδάσουν τα παιδιά τους, να πουλήσουν μισοτιμής τα χωράφια τους. Ουσιαστικά ο ιδιοκτήτης του χωραφιού πληρώνει και τη μεγάλη φορολογία σας.
Βέβαια, σε συνδυασμό με το άλλο περιβόητο μέτρο της ίδρυσης και λειτουργίας μιας κρατικίστικης εταιρείας -είστε άνθρωποι που συμβαδίζετε με τον εκσυγχρονισμό, αυτά λέτε- "αξιοποίησης αγροτικής γης", παρεμποδίζετε τις αγοραπωλησίες και οδηγείτε τον αγρότη να πουλήσει το χωράφι του σε μικρότερη αξία, παρεμποδίζοντάς τον επί έξι μήνες ή ένα χρόνο, για να πετύχετε, για λόγους κομματικούς και προσωπικούς, μικρότερη αξία στο ακίνητο που έχει προτεραιότητα να το πάρει το δημόσιο και όχι να πουληθεί με τις ελεύθερες συναλλαγές. 'Ετσι αυξάνετε τα συγκριτικά κριτήρια του συστήματος αντικειμενικής εκτίμησης των ακινήτων σε όλη τη χώρα, στα εκτός σχεδίου ακίνητα και απειλείτε να μεταβάλετε σε μεγαλοϊδιοκτήτες μια σειρά από ταλαίπωρους αγρότες.
Επίσης, είστε ανακόλουθοι γιατί έχετε εξαγγείλει την αντικειμενικοποίηση πάρα πολλές φορές στο παρελθόν. Το πρόβλημα συνδέεται και με τη διαδικασία αποτίμησης της αξίας των ακινήτων στο φόρο μεγάλης ακίνητης περιουσίας που ξέρουμε τα προβλήματα που δημιουργήθηκαν, με τα "σεντόνια", με τα πολλά λάθη, με τις υποχρεώσεις να καταθέτουν κάθε χρόνο όλα τα στοιχεία από την αρχή και να ταλαιπωρούνται οι πολίτες και να πληρώνουν αμοιβές σε φοροτεχνικούς, σε δικηγόρους, σε συμβολαιογράφους κλπ. και συγχρόνως να ταλαιπωρούνται οι ΔΟΥ στερώντας τις από τη δυνατότητα να περατώνουν άλλες κρίσιμες υποθέσεις. Τους αναγκάζετε λοιπόν τώρα να υποβληθούν στο σύστημα αυτό. Δεν τηρείτε την υπόσχεσή σας για την αντικειμενικοποίηση, αξιοποιώντας όμως τα πραγματικά στοιχεία και όχι τα φορομπηχτικά, τα οποία επικαλείσθε και θέτετε εν ισχύ.
Ενώ, λοιπόν, είχαμε κάνει δύο συσκέψεις στο γραφείο σας για το ζήτημα αυτό που αφορά και την περιοχή της Βοιωτίας και σας θυμίζω την περιοχή του Δηλεσίου, Σχηματαρίου, Οινοφύτων και άλλων φτωχών περιοχών που λόγω κάποιων αξιών παλαιών, είναι υποχρεωμένοι να πληρώνουν με πολύ υψηλά και εξωπραγματικά κριτήρια τις αγοραπωλησίες τους, δεν καταλήξατε πουθενά. Και καλείσθε σήμερα να βρείτε τη χρυσή τομή, να επιβάλετε έστω αντικειμενικές αξίες που να είναι συμβατές με την πραγματικότητα. Δεν είναι δυνατόν ένα χωράφι να έχει αξία πάνω από διακόσιες χιλιάδες (200.000) ή πεντακόσιες χιλιάδες (500.000) δραχμές. 'Οταν αξιοποιηθεί οικιστικά, ή τουριστικά ή βιομηχανικά και μπει στο σχέδιο πόλεως, τότε φορολογήστε το με την πραγματική αξία. Είναι αδιανόητο να επιβάλλετε αυτή την άδικη, αντιοικονομική, αντιπαραγωγική φορολογία σε μικρούς ιδιοκτήτες και μικροεισοδηματίες.
ΠΡΟΕΔΡΕΥΩΝ (Λουκάς Αποστολίδης): Ο κ. Κουρής έχει το λόγο.
ΛΕΩΝΙΔΑΣ ΚΟΥΡΗΣ: Κύριε Πρόεδρε, όταν στις αρχές του 1997 εψηφίζετο ο νόμος που επέβαλε το λεγόμενο μεγάλο φόρο ακίνητης περιουσίας, η ελλιπής πληροφόρηση αλλά και η σκόπιμη υποβάθμιση του θέματος από πλευράς Κυβερνήσεως, δημιούργησε ένα γενικό εφησυχασμό. Εφησυχασμό που επιτάθηκε, αφού ο καθένας αναλογιζόταν ότι εφόσον δεν ενέπιπτε στις διατάξεις του καταργηθέντος του 1992 απλού φόρου ακίνητης περιουσίας, δεν θα μπορούσε να εμπίπτει στις διατάξεις ενός νέου φόρου που δεν αφορούσε πια συλλήβδην, όπως έλεγε η Κυβέρνηση, την ακίνητη περιουσία, αλλά μόνο τη μεγάλη ακίνητη περιουσία.
Οι εκατοντάδες χιλιάδες προσκλήσεις της εφορίας προσγείωσαν τους πάντες στη νέα οδυνηρή πραγματικότητα, μία πραγματικότητα που αποκτά τραγικές διαστάσεις ιδίως για τις περιπτώσεις που αφορούν προσδιορισμό υπέρογκων και εξωπραγματικών τιμών για τις εκτός αντικειμενικού προσδιορισμού περιοχές σε όλη τη χώρα.
Ο αυθαίρετος και σατραπικός τρόπος με τον οποίο έγινε ο προσδιορισμός των τιμών, προκαλεί τις συνεχείς και δίκαιες αντιδράσεις κατοίκων από όλα τα γεωγραφικά διαμερίσματα της χώρας, διαμαρτυρίες που αφορούν και τις σημαντικά μεγαλύτερες τιμές σε σχέση με τους μέσους όρους των συγκεκριμένων περιοχών, αλλά και τη σκόπιμη αγνόηση παραγόντων που επιδρούν μειωτικά στην όποια αξία προσδιοριστεί.
Ο ίδιος, με επίκαιρη ερώτηση το Φεβρουάριο του τρέχοντος έτους, σας είχα θέσει τα προβλήματα που έχουν δημιουργηθεί στις Κυκλάδες, όπου έχουν προσδιοριστεί τιμές σαράντα και ογδόντα εκατομμυρίων (40.000.000 και 80.000.000) δραχμών ανά στρέμμα σε ορεινές περιοχές, στην Αττική, όπου ουσιαστικά και τυπικά δεσμευμένες περιοχές από το ελληνικό δημόσιο -και σας είχα φέρει σαν παραδείγματα τη ζώνη προστασίας του αεροδρομίου των Σπάτων, τη ζώνη προστασίας της λίμνης του Μαραθώνος- τιμολογούνται σαν να πρόκειται για αστικά οικόπεδα. Και τέλος, σας είχα φέρει συγκεκριμένα παραδείγματα ενιαίων κτημάτων όπου τα εκτός σχεδίου και εκτός αντικειμενικού προσδιορισμού τμήματά τους τιμολογούνται δύο και τρεις φορές ακριβότερα σε σχέση με τα τμήματά τους που είναι εντός σχεδίου και εντός αντικειμενικού προσδιορισμού.
Οι αντιδράσεις της πολιτικής ηγεσίας του Υπουργείου Οικονομικών και συγκεκριμένα η δική σας, ποικίλουν από την αδιαφορία μέχρι τον απροκάλυπτο αυταρχισμό -και θυμίζω την αντίδρασή σας στη συγκεκριμένη επίκαιρη ερώτηση του Φεβρουαρίου- μέχρι καθησυχαστικές διαβεβαιώσεις καλοπιάσματος εκπροσώπων διαμαρτυρομένων φορέων -Νομαρχιακής Αυτοδιοίκησης, δήμων, συνεταιρισμών και συλλόγων- ότι δεν θα υπάρξουν οικονομικές και ποινικές κυρώσεις σε τυχόν ανεύρεση διαφορών κατά την εκκαθάριση των δηλώσεων του φόρου μεγάλης ακίνητης περιουσίας, αφού δόθηκαν όπως λέτε -με νόημα μερικές φορές- ειδικές οδηγίες, προφορικά πάντοτε, στους υπεύθυνους των εφοριών για να υπάρξει ανοχή και κατανόηση. Οι πολίτες όμως αντιλαμβάνονται ότι με τη φορολογική επιδρομή που έχετε ξεκινήσει δίκαια ο ονομαζόμενος φόρος μεγάλης ακίνητης περιουσίας έχει ήδη μετατραπεί σε φόρο μεσαίας ακίνητης περιουσίας και είναι βέβαιον ότι η κυβερνητική σας πρακτική θα τον μεταλλάξει πολύ σύντομα σε φόρο μικρής ακίνητης περιουσίας. Και έτσι, δεν είναι περίεργο ότι σε πρόσφατη δημοσκόπηση που δημοσιεύτηκε στον "ΟΙΚΟΝΟΜΙΚΟ ΤΑΧΥΔΡΟΜΟ" της περασμένης Πέμπτης, βλέπουμε ότι είναι στο ναδίρ η ικανοποίηση για την οικονομική πολιτική της Κυβέρνησης. Οι ογδόντα τέσσερις στους εκατό πολίτες πιστεύουν ότι η Κυβέρνηση δεν τα πάει καλά στην οικονομία.
Ανέφερε προηγουμένως ο κ. Μπασιάκος, τις ενέργειες του Υπουργείου Γεωργίας σε σχέση και με τον τετραπλασιασμό της φορολόγησης μεταβίβασης της αγροτικής γης και σε σχέση με την εταιρεία αυτή, η οποία ουσιαστικά πρέπει να μετονομαστεί σε εταιρεία αρπαγής αγροτικής γης. Οι κυβερνητικές όμως προθέσεις, όπως φαίνονται από τη μέθοδο των διαρροών που συχνά χρησιμοποιείτε εσείς, σε πρόσφατα δημοσιεύματα φυλοκυβερνητικής εφημερίδας, σε διάστημα μιας εβδομάδας, την πρώτη εβδομάδα του Ιουνίου, ποιες είναι; Να, τι λένε τα δημοσιεύματα. "Ανοίγει η τσιμπίδα της ιδιοκατοίκησης. Μειώνονται σε ογδόντα έως εκατόν είκοσι τα τετραγωνικά για το αφορολόγητο όριο".'Αλλος τίτλος. "Αλλάζει ο υπολογισμός των αντικειμενικών αξιών". 'Αλλος τίτλος. "Νέο σύστημα φορολογίας για τα ενοίκια". Επιστέγασμα. Το πρώτο θέμα πάλι οικονομικού περιοδικού, όπου με τίτλο "'Ερχεται νέα φορολογική καταιγίδα επτά μποφόρ", αποτυπώνει τις κυβερνητικές προθέσεις, όχι μόνο να μην αλλάξει τίποτε στους τριάντα φόρους που επιβαρύνουν τα ακίνητα, αλλά αντίθετα, να υπάρξουν είτε νέες αυξήσεις στους υπάρχοντες φόρους ή και θέσπιση νέων...
ΑΔΑΜ ΡΕΓΚΟΥΖΑΣ: 'Αλλοι πέντε.
ΛΕΩΝΙΔΑΣ ΚΟΥΡΗΣ: ... αφού πια η αξιοπιστία της προεκλογικής πρωθυπουργικής εξαγγελίας για μη επιβολή νέων φορολογιών, έχει καταστεί διάτρητη από τα μέχρι σήμερα πεπραγμένα των οικονομικών Υπουργών.
Με την επιβολή τέτοιων λογικών, αντιλαμβάνεται ο καθένας πως οδηγούνται δεκάδες χιλιάδες πολίτες σε απόγνωση και σε εξαναγκασμό εκποίησης της περιουσίας τους προκειμένου να αποφύγουν την πληρωμή του νέου δυσβάσταχτου χαρατσιού 
 

  



Σελίδα 10418 
για περιουσία που τους αποδίδει ελάχιστα. Μία εκποίηση που εκτός των άλλων -και εδώ έχετε σημαντικότατες ευθύνες- θα εκκολάψει και τα αυθαίρετα της επόμενης γενιάς.
Διακηρυγμένη θέση της Νέας Δημοκρατίας είναι η κατάργηση του φόρου μεγάλης ακίνητης περιουσίας που όλοι πια αντιλαμβάνονται -με εξαίρεση την Κυβέρνηση- τις αρνητικές συνέπειες που έχει και στα ακίνητα αλλά και στην οικονομία γενικότερα.
Σας έχουμε επισημάνει κατ'επανάληψη και το έχουν επισημάνει και φορείς πάρα πολλοί -στη λογική τη δική σας ακόμη- να κάνετε την εξαίρεση που έχει κάνει το Τέλος Ακίνητης Περιουσίας για την αγροτική γη. Λέει για την αγροτική γη που είναι εκτός σχεδίου πόλεως και δεν είναι δομημένη. Αλλά εσείς δεν κάνετε αυτό το πράγμα. Εσείς τη μόνη αλλαγή που κάνετε στο ΦΠΑ και σας καλούμε να δώσετε εξηγήσεις και γι'αυτό, είναι η εξαίρεση του άρθρου 14 του ν.2579/98 όπου κατά σκανδαλώδη και προκλητικό τρόπο δώσατε εξαίρεση από το φόρο μεγάλης ακίνητης περιουσίας μόνο στις τράπεζες και τις θυγατρικές τους επιχειρήσεις.
Και σας προκαλώ για μια ακόμη φορά, να μας πείτε για ποιες περιπτώσεις πρόκειται, για τι ποσά εξαιρέθηκαν και για ποια συγκεκριμένα κτήματα έχουν εξαιρεθεί οι τράπεζες και οι θυγατρικές επιχειρήσεις. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Δήμας έχει το λόγο.
ΣΤΑΥΡΟΣ ΔΗΜΑΣ: Κύριε Πρόεδρε, κύριοι συνάδελφοι, φαίνεται ότι ακόμη υπάρχει αυτή η αντίληψη να θεωρείται η επένδυση στα ακίνητα ως αντιπαραγωγική επένδυση. Και μάλιστα, μπορώ να πω ότι αυτή η Κυβέρνηση είναι διώκτης της ακίνητης περιουσίας, μια και την έχει επιβαρύνει με τόσους φόρους. Οι επενδύσεις στα ακίνητα, οι κατασκευές, είναι από τις κινητήριες δυνάμεις της οικονομίας. Είναι η ατμομηχανή που οδηγεί το τρένο της ανάπτυξης και όχι μόνο στη χώρα μας αλλά και σε πολύ πιο προηγμένες βιομηχανικά χώρες. 'Οταν οι κατασκευές παρουσιάζουν ανάπτυξη, τότε και όλη η οικονομία παρουσιάζει ανάπτυξη. Στη χώρα μας υπάρχει αυτή η αντίληψη, την άκουσα και προηγουμένως από τον κύριο συνάδελφο του ΠΑ.ΣΟ.Κ., εξακολουθεί να υπάρχει δηλαδή η προκατάληψη κατά της ακίνητης περιουσίας.
Οι φόροι οι οποίοι επιβαρύνουν την ακίνητη περιουσία ελέχθη και προηγουμένως είναι πάρα πολλοί. Μάλιστα, στις μεταβιβάσεις ακινήτων είναι εξοντωτικοί. 'Εχουμε ίσως τους υψηλότερους -με μία ίσως εξαίρεση-φόρους μεταβιβάσεως ακίνητης περιουσίας σε ολόκληρη την Ευρώπη. Και όχι μόνο αυτό αλλά με τον τελευταίο νόμο, τον ν.2520/97, για τη μεταβίβαση της αγροτικής γης από αγρότη σε μη αγρότη τετραπλασιάστηκε η επιβάρυνση με αποτέλεσμα τη δημιουργία τεραστίων προβλημάτων, ιδιαίτερα δε σε νομούς όπως είναι ο Νομός Κορινθίας τον οποίον εκπροσωπώ, όπου πραγματικά έχει δημιουργηθεί τεράστιο πρόβλημα όχι κατά των μη αγροτών αλλά εις βάρος των αγροτών. 'Εχουν δημιουργηθεί μεγάλα κοινωνικά και οικονομικά προβλήματα στην περιοχή μας. Γνωρίζω ότι ο κύριος Υφυπουργός έχει αντιληφθεί το λάθος της διάταξης αυτής και αν δεν κάνω λάθος έχει πει -και υποθέτω θα μας το επιβεβαιώσει τώρα- ότι θα διορθωθεί. Φαίνεται όμως ότι στις αρμόδιες υπηρεσίες δεν έχει φθάσει αυτή η θέση του Υπουργού και ως εκ τούτου δημιουργούνται τριβές με αποτέλεσμα να αυξάνονται τα προβλήματα και να προκαλείται η αγανάκτηση των ενδιαφερομένων.
Γι'αυτό, θα παρακαλέσω τον κύριο Υπουργό ταχύτατα να φέρει σχετική τροπολογία ώστε να καταργηθεί αυτή η κακή ρύθμιση.
Επίσης, ήθελα να πω για το θέμα των αντικειμενικών αξιών πάλι με αφορμή την περιοχή την οποία εκπροσωπώ, αλλά παρόμοιο πρόβλημα έχει δημιουργηθεί και σε άλλες περιοχές.
Η Κορινθία, και ειδικότερα η πόλη της Κορίνθου, επλήγη από τη γνωστή καταστροφή στις αρχές του περασμένου έτους, με αποτέλεσμα το κέντρο ιδίως της πόλεως να υποστεί τεράστιες ζημιές. Πώς είναι δυνατόν, να έρχεται το Υπουργείο Οικονομικών και να αυξάνει υπέρμετρα τις αντικειμενικές αξίες της περιοχής, οι οποίες στην πραγματικότητα μειώθηκαν; Και όχι μόνο αυτό. 'Οπως είναι γνωστό, με την αύξηση των αντικειμενικών αξιών υπάρχει αύξηση των επιβαρύνσεων, αλλά και των φόρων τους οποίους καλούνται να πληρώσουν οι επαγγελματίες από τα αντικειμενικά κριτήρα, τα οποία συνδέονται με τις αντικειμενικές αξίες των ακινήτων. Θα πρέπει λοιπόν κάτι να γίνει. 'Εχω πληροφορηθεί ότι σκέπτεσθε να το αντιμετωπίσετε το θέμα, και ελπίζω να μας δώσετε απάντηση σήμερα και για το πρόβλημα αυτό.
Τέλος -και πολύ σύντομα, κύριε Πρόεδρε- θα πρέπει να πω δύο λόγια για το μεγάλο κομφούζιο που έχει δημιουργηθεί στις εφορίες -όχι μόνο στους φορολογούμενους, αλλά και στις ίδιες τις φορολογικές αρχές- με τις λάθος οδηγίες, οι οποίες έχουν δοθεί και ίσως σε κάποια περίπτωση και από τη λίγο πονηρή προσπάθεια του Υπουργείου Οικονομικών να εκμεταλλευθεί την άγνοια των αξιών, τις οποίες έχουν προσδιορίσει οι κατά τόπου εφορίες.
Μιλάω για τα ακίνητα εκτός των ζωνών που έχουν προσδιοριστεί οι αντικειμενικές αξίες. Διότι εκεί, ενώ γνωρίζει η εφορία ποιες είναι οι αξίες που έχουν προσδιοριστεί, δεν τις δημοσιοποιεί με αποτέλεσμα οι φορολογούμενοι να μη γνωρίζουν τι να δηλώσουν. Και η πονηράδα είναι φανερή. Εάν μεν δηλώσουν παραπάνω, θα πληρώσουν περισσότερο φόρο, εάν δηλώσουν λιγότερο, τότε η εφορία θα επικαλεστεί τις αξίες.
Νομίζω ότι αυτού του είδους τα τρικ δεν χρειάζονται. Και καλώ τον κύριο Υπουργό να αντιμετωπίσει και αυτό το θέμα.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε συνάδελφε.
Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, κατ'αρχήν θέλω να κάνω της εξής παρατήρηση, την οποία θεωρώ σημαντική και πρέπει να την επισημάνω. Δηλαδή στην ανάπτυξη της επερώτησης αυτής από τους συναδέλφους της Νέας Δημοκρατίας παρουσιάστηκαν δύο αποκλίνουσες γραμμές. Η γραμμή του "Τιτανικού", την οποία ακολούθησε ο κ. Ρεγκούζας και η γραμμή του σώφρωνος πολιτικού, την οποία ακολούθησε ο κ. Δήμας. Καμία σχέση μεταξύ τους. Από τη μία πλευρά υπήρξε η κριτική του κ. Δήμα η οποία ομολογουμένως εκφράζει τις πάγιες θέσεις της παράταξης της Νέας Δημοκρατίας και από την άλλη πλευρά, του κ. Ρεγκούζα, μία ανάπτυξη της επερώτησης, κυριολεκτικά απαράδεκτη και μάλιστα από κάποιον που, πιστεύω, γνωρίζει τα θέματα, καθ'όσον έχει υπηρετήσει για πολλά χρόνια στο Υπουργείο Οικονομικών.
Αυτό είχε σαν αποτέλεσμα, όλα αυτά τα στοιχεία τα οποία παρουσίασε ο κ. Ρεγκούζας ως ο πρώτος ομιλητής, να τα επαναλάβει δυστυχώς και ο κ. Κωστόπουλος και κατόπιν οι επόμενοι δύο ομιλητές, ο κ. Κουρής και ο κ. Μπασιάκος από τη Νέα Δημοκρατία. Ευτυχώς δεν τα επανέλαβε ο κ. Δήμας και έσωσε -αν θέλετε- τις εντυπώσεις για την παράταξή του...
ΣΤΑΥΡΟΣ ΔΗΜΑΣ: Δεν είχα χρόνο, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Συγγνώμη, κύριε Δήμα.
...έσωσε, λέγω, τις εντυπώσεις της παράταξής σας, γιατί όπως θα κατανοήσετε περαιτέρω, είτε από έλλειψη γνώσης και αντικειμενική αδυναμία είτε από εσκεμμένη αντιπολιτευτική διάθεση, ανεφέρθησαν αναληθή πράγματα. Θα είμαι σαφής:
Κύριοι συνάδελφοι, νομίζω ότι η απάντηση στην επερώτηση αυτή, θα δώσει τη δυνατότητα σήμερα στους Βουλευτές όλων των πτερύγων, να κατανοήσουν επακριβώς τις παραμέτρους οι οποίες σχετίζονται με ένα πολύ σημαντικό θέμα για την ελληνική κοινωνία, που είναι η φορολογία των ακινήτων.
Πριν όμως επιχειρηματολογήσω για την πολιτική που ακολουθεί η Κυβέρνηση του ΠΑ.ΣΟ.Κ. τα τέσσερα τελευταία χρόνια στον τομέα αυτόν, θέλω να σας πω ότι είναι γεγονός, πως υπάρχει μία σειρά από δεδομένα, τα οποία έχουν επηρεάσει, πράγματι, σε σημαντικό βαθμό την εξέλιξη στις τιμές των ακινήτων. Παραδείγματος χάριν, το σύστημα της αντιπαροχής, οι μεταφορές του συντελεστή δόμησης, οι 
 

  



Σελίδα 10419 
συνεχείς εντάξεις περιοχών στα σχέδια πόλεων, η συνεχής ανάπτυξη και επέκταση των υποδομών, καθώς και η τουριστική ανάπτυξη, δημιούργησαν τις προϋποθέσεις, ώστε να αναπτυχθεί ένας τεράστιος πλούτος, που κατανεμήθηκε σε όλους εκείνους οι οποίοι ενεπλάκησαν με οποιονδήποτε τρόπο στο γνωστό εμπορικό κύκλωμα των ακινήτων.
Επίσης είναι δεδομένο ότι σήμερα δύσκολα υπάρχει ελληνική οικογένεια που δεν έχει κάποιο ακίνητο, είτε αυτό είναι σε αστική είτε είναι σε αγροτική περιοχή.
Aποτελεί, συνεπώς, πραγματικότητα, ότι ένα πολύ μεγάλο μέρος του ελληνικού λαού, το οποίο έχει στην κατοχή του κάποιο ακίνητο, είτε αυτό είναι οικόπεδο είτε είναι αγροτεμάχιο είτε είναι οικοδομή, να επηρεάζεται από αυτόκλητους προστάτες και ειδικούς, οι οποίοι, ασκώντας μία έωλη και χωρίς επιχειρήματα κριτική, ομιλούν για "φορολογική επιδρομή στα ακίνητα". Και μάλιστα να λέγονται αυτά από εκείνους που έχουν στην πράξη ασκήσει κατά το πρόσφατο παρελθόν ανελέητη φορολογική επιδρομή επί των ακινήτων.
ΕΥΑΓΓΕΛΟΣ ΜΠΑΣΙΑΚΟΣ: 'Οταν υπάρχουν διώκτες, κύριε Υπουργέ, υπάρχουν και προστάτες. 
ΓΕΩΡΓΙΟΣ ΔΡΥΣ (Υφυπουργός Οικονομικών): Λέγω ότι είναι ανακόλουθο να χρησιμοποιείται ο όρος "φορολογική επιδρομή" από εκείνους που έχουν υπηρετήσει αυτό ακριβώς το φορολογικό σύστημα, που κατά την άποψή τους είναι εχθρικό προς τους πολίτες. Εγώ βεβαίως δεν το αποδέχομαι.
ΕΥΑΓΓΕΛΟΣ ΜΠΑΣΙΑΚΟΣ: Δικό σας είναι το σύστημα της φορολόγησης μεγάλης ακίνητης περιουσίας.
ΓΕΩΡΓΙΟΣ ΔΡΥΣ (Υφυπουργός Οικονομικών): Είναι επίσης γνωστό, ότι κάθε φορολογικό σύστημα, για να μπορεί να χαρακτηρισθεί ως σύγχρονο, δίκαιο και αποτελεσματικό, θα πρέπει να λαμβάνει σοβαρά υπόψη του τον πλούτο, που έχει δημιουργηθεί ή δημιουργείται στον τομέα και της ακίνητης περιουσίας. Και αυτό αποτελεί μία πάγια θέση της φορολογικής επιστήμης.
Είναι γεγονός ότι τις βάσεις, για τη δημιουργία ενός δικαιότερου και αποτελεσματικότερου φορολογικού συστήματος για τον προσδιορισμό της φορολογητέας αξίας των ακινήτων, τις έβαλε το ΠΑ.ΣΟ.Κ. το 1981.
ΑΔΑΜ ΡΕΓΚΟΥΖΑΣ: Το 1982.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Ρεγκούζα, θα περιμένετε. Θα σημειώσετε αρκετά που πρέπει να απαντήσετε. 
Η Νέα Δημοκρατία, μέχρι το 1981, δεν καθιέρωσε και δεν εφάρμοσε βεβαίως κανένα αντικειμενικό ή άλλου είδους σύστημα. Και πρέπει να πω ότι ο κ. Ρεγκούζας έχει πολύ μεγάλο θάρρος να το λέει ο ίδιος αυτό, σαν πρώην εφοριακός υπάλληλος. Είπε λοιπόν ο κύριος συνάδελφος: "Η συνεχώς αυξανόμενη διαφθορά, η συναλλαγή, κατέστησαν αναγκαία την εφαρμογή του αντικειμενικού συστήματος προσδιορισμού της αξίας των ακινήτων." Δηλαδή, τι λέει ο κ. Ρεγκούζας; 'Οτι η διαφθορά και η συναλλαγή μέχρι το 1981, κατέστησαν αναγκαία την εφαρμογή του αντικειμενικού συστήματος.
Αποδεχόμεθα και συμφωνούμε με αυτήν τη διαπίστωση, κύριε Ρεγκούζα. Και σας συγχαίρω για το θάρρος σας, ως πρώην εφοριακός, να ομολογείτε εσείς αυτά τα πράγματα.
ΑΔΑΜ ΡΕΓΚΟΥΖΑΣ: Μόνο που η διαφθορά δεν είναι μόνο στις εφορίες.
ΛΕΩΝΙΔΑΣ ΚΟΥΡΗΣ: Είναι ψέματα αυτά που λέει;
ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριοι συνάδελφοι.
ΓΕΩΡΓΙΟΣ ΔΡΥΣ (Υφυπουργός Οικονομικών): Ρωτήστε τον κ. Ρεγκούζα, όχι εμένα. Εάν είναι ψέματα ή όχι, κύριε Κουρή, δεν έχετε παρά να ρωτήσετε τον πρώην εφοριακό υπάλληλο και τώρα συνάδελφό σας κ. Ρεγκούζα, ο οποίος τα επεκαλέσθη.
ΑΔΑΜ ΡΕΓΚΟΥΖΑΣ: Αφού το θέλετε, θα σας απαντήσω. 
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, με συγχωρείτε.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, διάλογο κάνουμε, δεν νομίζω ότι ...
ΠΡΟΕΔΡΕΥΩΝ (Λουκάς Αποστολίδης): 'Οχι έτσι ο διάλογος. Δεν είναι εικόνα αυτή. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υπουργέ, μου επιτρέπετε μία διακοπή;
ΓΕΩΡΓΙΟΣ ΔΡΥΣ (Υφυπουργός Οικονομικών): Εφόσον ο κύριος Πρόεδρος μου κρατήσει το χρόνο...
ΠΡΟΕΔΡΕΥΩΝ (Λουκάς Αποστολίδης): Δεν μπορώ να κρατήσω το χρόνο, κύριε Υπουργέ. 
ΓΕΩΡΓΙΟΣ ΔΡΥΣ (Υφυπουργός Οικονομικών): Τότε, κύριε Αλογοσκούφη, περιμένετε να απαντήσετε, όταν θα έρθει η ώρα σας.
ΓΕΩΡΓΙΟΣ ΑΛΟΓΟΣΚΟΥΦΗΣ: Να μην κάνετε προσωπικές επιθέσεις, κύριε Υπουργέ. Το κλουβί σας είναι γυάλινο!
ΓΕΩΡΓΙΟΣ ΔΡΥΣ (Υφυπουργός Οικονομικών): Η πολιτική αυτή του ΠΑ.ΣΟ.Κ., η οποία πρωτοκαθιερώθηκε -όπως είπαμε- το 1982 με την εισαγωγή του αντικειμενικού συστήματος, συνεχίζεται σταθερή μέχρι σήμερα και δεν έχει αλλάξει καθόλου. Η πολιτική αυτή κινείται σε δύο κύριες κατευθύνσεις.
Η πρώτη κατεύθυνση αφορά τη δημιουργία εργαλείων, ώστε η όποια εφαρμογή των φορολογικών συνετελεστών, η όποια μείωση ή αύξηση της φορολογίας στο σύνολο των ακινήτων, να γίνεται πάνω σε συγκεκριμένη αξία του ακινήτου, η οποία θα υπολογίζεται με την ίδια αντικειμενική και αδιάβλητη μεθοδολογία και με τον ίδιο τρόπο σε όλη την επικράτεια.
Μέχρι το 1981 ο τρόπος υπολογισμού της φορολογητέας αξίας των ακινήτων για οποιαδήποτε μεταβίβαση ήταν στη διακριτική ευχέρεια του εφόρου. Και τα φαινόμενα, τα οποία παρετηρούντο τότε, ήταν να μπορεί να κρίνει ο έφορος ότι ένα διαμέρισμα στην περιοχή του Περιστερίου, της Δάφνης, ή του Αγίου Δημητρίου, έχει μεγαλύτερη αξία, από ό,τι μπορούσε να έχει ένα διαμέρισμα στην Εκάλη, στο Πανόραμα Θεσσαλονίκης, ή οπουδήποτε αλλού.
Η πρώτη εφαρμογή του συστήματος αυτού που καθιερώθηκε, όπως σας είπα, με το ν.1249/1982, έγινε τον Ιανουάριο του 1985 με την υπαγωγή σε αυτό μόνο της περιοχής τέως διοικήσεως πρωτευούσης. Η υπαγωγή αυτή ήταν θετική -επιτυχής- γιατί εξασφάλιζε αντικειμενικότητα, διαφάνεια και την ανάπτυξη ενός κλίματος εμπιστοσύνης μεταξύ των φορολογουμένων πολιτών και της φορολογούσας αρχής.
Από τότε το σύστημα του αντικειμενικού προσδιορισμού διαρκώς επεκτείνεται και σε άλλες περιοχές, ενώ, σύμφωνα με το νόμο ανά διετία αναπροσαρμόζονται οι αξίες στις περιοχές που έχουν ήδη ενταχθεί σ' αυτό.
Μέχρι σήμερα οφείλω να σας πω ότι στο αντικειμενικό σύστημα έχουν ενταχθεί όλες οι πρωτεύουσες των νομών, οι σημαντικότεροι των δήμων, καθώς και το σύνολο των κτισμάτων ολόκληρης της χώρας. Απομένει να ενταχθούν στον αντικειμενικό προσδιορισμό τα αστικά ακίνητα σε ορισμένους μικρούς δήμους και κοινότητες, καθώς και τα εκτός σχεδίου γήπεδα, όπως είναι τα αγροτεμάχια και άλλα είδη ακινήτων.
Προκειμένου να εξασφαλισθεί η αντικειμενικότητα των αξιών αυτών, προβλέπεται στο ν. 1249/82 -και δεν έχει αλλάξει μέχρι σήμερα, ούτε η Νέα Δημοκρατία τον άλλαξε την τριετία 1990-1993- να συγκροτούνται τοπικές επιτροπές, κύριε Κουρή, οι οποίες έχουν τη σύνθεση που αναφέρθηκε προηγούμενα από τον κ. Ρεγκούζα -εδώ δεν έχουμε καμία διαφωνία- από άτομα τα οποία έχουν ειδική γνώση και εμπειρία στα θέματα αυτά.
Οι προτάσεις αυτές συγκεντρώνονται στην κεντρική υπηρεσία και η κεντρική υπηρεσία κάνει την εισήγησή της προς τον Υπουργό. Δηλαδή, οι τιμές, οι οποίες ανακοινώνονται, δεν είναι οι τιμές τις οποίες στέλνει για παράδειγμα η επιτροπή που είναι στο Νομό Καβάλας, ή η επιτροπή που είναι στο Νομό Βοιωτίας. Και έχω δώσει πολλές εξηγήσεις στο συνάδελφο κ. Μπασιάκο, και λυπάμαι καθόσον φαίνεται ότι δεν μπόρεσα να τον πείσω γι' αυτά.
Συγκεντρώνονται λοιπόν όλες οι προτάσεις αυτών των τοπικών επιτροπών στην κεντρική υπηρεσία του Υπουργείου Οικονομικών, και συγκεκριμένα στη Γενική Διεύθυνση Φορολογίας Κεφαλαίου. Η Γενική Διεύθυνση Φορολογίας Κεφαλαίου εισηγείται στον Υπουργό τις τιμές των αντικειμενικών αξιών των ακινήτων.
 

  



Σελίδα 10420 
Αυτό το οποίο έκανα ως Υφυπουργός -και λυπάμαι, κύριε Ρεγκούζα, για το προσωπικό στιλ της τοποθέτησής σας- ήταν: σε καμία περίπτωση να μην υπερβούμε τις τιμές που πρότεινε η κεντρική υπηρεσία, αλλά να βρούμε μία ισορροπία, εκεί όπου υπήρχαν διαφορές, μεταξύ δηλαδή των τιμών που πρότειναν οι τοπικές επιτροπές και των τιμών που πρότεινε η κεντρική υπηρεσία. Αυτό έκανα ως Υπουργός. Χρησιμοποίησα ένα χρυσό κανόνα μεταξύ των δύο αυτών ακραίων τιμών.
'Ολα αυτά λοιπόν, τα οποία είπατε, ότι αύξησα κατά πέντε χιλιάδες τις τιμές των ακινήτων σε περιοχές...
ΑΔΑΜ ΡΕΓΚΟΥΖΑΣ: 'Οχι πέντε χιλιάδες. 
ΓΕΩΡΓΙΟΣ ΔΡΥΣ (Υφυπουργός Οικονομικών): Σημείωσα αυτά που είπατε, εξάλλου είναι γραμμένα και στα Πρακτικά. Αυτό δεν είναι τίποτε άλλο παρά μία προσπάθεια εξισορρόπησης.
Επομένως αυτή η λογική του "φορομπηχτισμού", την οποία αναφέρατε ότι διακρίνει την πολιτική ηγεσία του Υπουργείου Οικονομικών, μάλλον υπερβολικός χαρακτηρισμός, μπορώ να πω ότι είναι και δεν ανταποκρίνεται στην πραγματικότητα.
Οπότε, κύριε Ρεγκούζα, όπως σας είπα και πριν κάνατε και δεύτερο λάθος λέγοντας ότι όλες οι αλλαγές των αντικειμενικών αξιών...
ΑΔΑΜ ΡΕΓΚΟΥΖΑΣ: Αρκούμαι στις τρεις.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Ρεγκούζα, δεν είναι κακό να απαντήσει ο Υφυπουργός σε κάτι, που πιθανότατα δεν το γνωρίζετε.
Ακούστε, λοιπόν. Η τελευταία αναπροσαρμογή επί κυβερνήσεως ΠΑ.ΣΟ.Κ. έγινε το 1988. Αυτή ίσχυσε μέχρι τον Ιανουάριο του 1991. Δηλαδή, η Κυβέρνηση της Νέας Δημοκρατίας την εφάρμοσε μέχρι τον Ιανουάριο του 1991.
Τον Ιανουάριο του 1991 άλλαξαν οι αντικειμενικές αξίες. Η νέα αλλαγή ίσχυσε μέχρι τις 21 Ιανουαρίου του 1993. Οπότε και πάλι η κυβέρνηση της Νέας Δημοκρατίας τις άλλαξε με τον τότε Υπουργό Οικονομικών, τον κ. Μάνο, ο οποίος, έκανε σημαντικές αστοχίες, όσον αφορά τον προσδιορισμό της αξίας των ακινήτων. 'Εκανε πάρα πολλά λάθη, με αποτέλεσμα οι αντικειμενικές αξίες των ακινήτων να μειωθούν κατά 30%, 40%, ή 50%.
Θα σας αναφέρω χαρακτηριστικά σημεία της τότε αποφάσεως του κ. Μάνου. Παραδείγματος χάρη -προσέξτε- μείωσε τις τιμές των ακινήτων κατά 50% και στην Εκάλη και στη Νίκαια.
Αυτό, όμως, περιέχει μία σοβαρή ανισότητα. Διότι στην Εκάλη εκείνη την εποχή οι τιμές ήταν τετρακόσιες χιλιάδες (400.000) δραχμές, ενώ στη Νίκαια ήταν εκατόν πενήντα (150.000) δραχμές το τετραγωγικό μέτρο. Επομένως στην Εκάλη χάριζε διακόσιες πενήντα χιλιάδες (250.000) δραχμές το τετραγωνικό μέτρο και στη Νίκαια εβδομήντα πέντε χιλιάδες (75.000) δραχμές το τετραγωνικό μέτρο. Αυτή είναι η εσφαλμένη αντίληψη που έχετε και ο τρόπος με τον οποίο η κυβέρνησή σας χειρίστηκε στην πράξη το θέμα του προσδιορισμού της αντικειμενικής αξίας των ακινήτων. 
Οφείλω να σας πω ότι οι τιμές, που προσδιόρισε ο κ. Μάνος με τον τρόπο που σας ανέφερα, ίσχυσαν μέχρι τον Οκτώβριο του 1995, οπότε ο τότε Υφυπουργός κ. Γεωργακόπουλος άλλαξε τις τιμές. Δηλαδή από τον Ιανουάριο του 1993 μέχρι τον Οκτώβριο του 1995 ίσχυσαν σε όλη την επικράτεια, οι τιμές που είχαν προσδιοριστεί από την κυβέρνηση της Νέας Δημοκρατίας.
Τον Οκτώβριο του 1995 ο κ. Γεωργακόπουλος άλλαξε τις τιμές, προφανώς διότι ήθελε να διορθώσει εκείνες τις τραγικές αστοχίες, τα λάθη που έκανε ο κ. Μάνος το 1993.
Θα σας δώσω ένα σχετικό πίνακα, γιατί πραγματικά μου έκαναν εντύπωση οι τιμές που ανέφερε ο κ. Ρεγκούζας. Τα στοιχεία του πίνακα προέρχονται από την αρμόδια διεύθυνση και ελέγχονται. Δεν είναι δηλαδή λόγια χωρίς τεκμηρίωση, όπως έκανε ο κ. Ρεγκούζας και σας παρέσυρε σε αυτά τα λάθη που υποστηρίξατε αναπτύσσοντας την επερώτησή σας.
Ακούστε, λοιπόν,τις τιμές αυτές. Υπάρχουν εδώ επτά πόλεις με τις ανώτατες και κατώτατες τιμές του 1991, του 1993, του 1995 και του 1998. Εάν, κύριοι συνάδελφοι, σε αυτές τις τιμές βρείτε ότι υπάρχει η διαφορά του 240%.
ΕΥΑΓΓΕΛΟΣ ΜΠΑΣΙΑΚΟΣ: Εγώ σας μίλησα για τη Θήβα...
ΓΕΩΡΓΙΟΣ ΔΡΥΣ (Υφυπουργός Οικονομικών): Ξαναλέω ότι είναι οι τιμές για επτά πόλεις.
ΕΥΑΓΓΕΛΟΣ ΜΠΑΣΙΑΚΟΣ: Να μας πείτε για τη Θήβα.
ΓΕΩΡΓΙΟΣ ΔΡΥΣ (Υφυπουργός Οικονομικών): Μη με διακόπτετε, κύριε συνάδελφε. Εγώ δεν σας διέκοψα.
ΕΥΑΓΓΕΛΟΣ ΜΠΑΣΙΑΚΟΣ: Σας έχω πει από ώρα για τη Θήβα και δεν απαντήσατε.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν σας διέκοψα. Αυτό δείχνει την αδυναμία σας να απαντήσετε.
ΕΥΑΓΓΕΛΟΣ ΜΠΑΣΙΑΚΟΣ: Αφήνετε να σας παρασύρουν, ίσως, οι υπηρεσιακοί παράγοντες.
ΠΡΟΕΔΡΕΥΩΝ (Λουκάς Αποστολίδης): Κύριε Μπασιάκο, το είπατε δέκα φορές. 'Ησασταν σαφής.
ΓΕΩΡΓΙΟΣ ΔΡΥΣ (Υφυπουργός Οικονομικών): Ακούστε, λοιπόν. Θα αναφερθώ σε μερικές εκ των επτά αυτών πόλεων και θα σας δώσω τον πίνακα. Προσέξτε, κύριοι συνάδελφοι. Στο Ηράκλειο η ανώτατη τιμή ήταν εκατόν εβδομήντα χιλιάδες (170.000) δραχμές το τετραγωγικό στις 2.1.1991 -δεν θα αναφέρω, βέβαια, γιατί κάνατε τη λαθροχειρία στις 2.1.1991, ξέρετε εσείς γιατί-κάνει μείωση ο κ. Μάνος και πάει στις εκατόν είκοσι πέντε χιλιάδες (125.000) δραχμές.
Στην αλλαγή που έγινε στις 2.10.1995 πήγε διακόσιες δέκα χιλιάδες (210.000) δραχμές και στην αλλαγή που έγινε το 1998 πήγε διακόσιες ογδόντα χιλιάδες (280.000) δραχμές. Αντίστοιχα, η κατώτατη τιμή του Ηρακλείου ήταν εκατόν δεκαπέντε χιλιάδες (115.000) δραχμές, μειώθηκε κατά 22% με τον κ. Μάνο, πήγε στις ενενήντα χιλιάδες (90.000) δραχμές, μετά πήγε στις εκατόν τριάντα πέντε χιλιάδες (135.000) από τον κ. Γεωργακόπουλο και αυξήθηκε στις εκατόν ογδόντα χιλιάδες (180.000) δραχμές το 1998. Παρόμοιες είναι οι αλλαγές που έχουν γίνει σε άλλες έξι πόλεις με ανώτατη και κατώτατη τιμή αξίας ακινήτου.
Θα καταθέσω τον πίνακα που προανέφερα.
(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνση Στενογραφίας και Πρακτικών της Βουλής)
Βεβαίως, μπορεί σε κάποια περίπτωση, κύριε Μπασιάκο -όπως είπατε εσείς και σας απήντησε προηγούμενα ο κ. Γεωργακόπουλος- να έγινε μια αναπροσαρμογή μεγαλύτερη από αυτήν την αναλογική αύξηση, την οποία εγώ δίνω στη δημοσιότητα, αλλά εκεί διορθώθηκαν τα τραγικά λάθη που είχε κάνει ο κ. Μάνος με τη μείωση των τιμών το 1993.
Κύριοι συνάδελφοι, προχωρώντας θέλω να σας διαβεβαιώσω ότι με βάση και τις νέες αυξημένες τιμές, τις οποίες δώσαμε στη δημοσιότητα από 1.1.1998, οι ισχύουσες αντικειμενικές αξίες των ακινήτων εξακολουθούν να είναι χαμηλότερες κατά 15% έως 25% από τις αγοραίες αξίες.
Θέλω να σας πω ακόμη ότι εμείς, επειδή γνωρίζουμε πολύ καλά ποιες είναι οι δυνατότητες του Υπουργείου Οικονομικών και πιθανότατα να υπήρχε κάποια τοπική επιτροπή, η οποία για δικούς της λόγους -ξέρετε τα συγκρουόμενα συμφέροντα που είναι μέσα στην επιτροπή- είναι δυνατόν να έδωσε τιμές αντικειμενικών αξιών μεγαλύτερες από τις αγοραίες αξίες, με πρόσφατη απόφαση, την οποία υπέγραψα εγώ και την οποία γνωρίζετε, δώσαμε για πρώτη φορά τη δυνατότητα στους Οργανισμούς Τοπικής Αυτοδιοίκησης να προσφεύγουν σε δευτεροβάθμια επιτροπή, η οποία αποτελείται από εκπροσώπους της κεντρικής διοίκησης, του Τεχνικού Επιμελητηρίου και της Τοπικής Αυτοδιοίκησης, στην οποία μπορούν να ζητούν την επανεξέταση των συγκεκριμένων τιμών ζωνών, αν πράγματι αυτές υπερβαίνουν την αγοραία αξία. Και όπου η επιτροπή αυτή κρίνει ότι είναι δυνατόν η τοπική επιτροπή να έχει κάνει λάθος, ο Υφυπουργός Οικονομικών παρεμβαίνει διορθώνοντας το λάθος αυτό. Για πρώτη φορά αυτό έγινε το 1998.
'Αρα, κύριοι συνάδελφοι, όλα αυτά, τα οποία αναφέρετε, ουσιαστικά τι δείχνουν; Δείχνουν μία διάθεση να παρουσιαστείτε ως δήθεν οι προστάτες της ακίνητης περιουσίας των Ελλήνων. Αλλά αυτό δεν επιβεβαιώνεται;
 

  



Σελίδα 10421 
Κύριοι συνάδελφοι, η Κυβέρνησή μας είναι αποφασισμένη να εφαρμόσει αυτήν τη συγεκριμένη πολιτική στη φορολογία των ακινήτων, η οποία είναι προσαρμοσμένη -και το γνωρίζετε πολύ καλά- σε αντίστοιχες πολιτικές άλλων ευρωπαϊκών χωρών. Ο στόχος αυτός θα επιτευχθεί με δύο βασικά βήματα, τα οποία ήδη προωθούμε και τα οποία θα έχουν ολοκληρωθεί μέχρι το τέλος του 1998. Ποια είναι αυτά:
Το πρώτο και σημαντικό βήμα, είναι η κατάρτιση του περιουσιολογίου. Κάνουμε όλοι την αυτοκριτική μας και εγώ ως εκπρόσωπος της Κυβέρνησης, αλλά και εσείς. Πώς είναι δυνατόν να έχουμε δίκαιη και αντικειμενική φορολογία των ακινήτων, εάν δεν έχουμε περιουσιολόγιο; H Eλλάδα είναι η μοναδική χώρα στην Ευρώπη, η οποία στερείται περιουσιολογίου.
Δεν πληρώσαμε αυτά τα χρήματα, τα οποία ανέφερε προηγούμενα και εσφαλμένα εδώ ο κ. Ρεγκούζας, στην ιδιωτική εταιρία για να επεξεργαστεί το έντυπο Ε9. Ο βασικός σκοπός είναι η δημιουργία του περιουσιολογίου. Το περιουσιολόγιο όμως δεν μπορεί να γίνει προφανώς, εάν δεν επεξεργαστούμε τα έντυπα Ε9, τα οποία Ε9, θέλω να σας θυμίσω, δεν ήρθαν για πρώτη φορά το 1997. Και τα προηγούμενα χρόνια οι πολίτες υπέβαλαν Ε9, αλλά δεν είχαν μηχανογραφηθεί.
'Ετσι, λοιπόν, τώρα θα τελειώσουμε μέχρι το τέλος του 1998, με την ολοκλήρωση δηλαδή του περιουσιολογίου, το οποίο είναι ένα πάρα πολύ μεγάλο και σημαντικό βήμα. Τώρα κατανόησα γιατί η Νέα Δημοκρατία και ειδικώτερα ο κ. Ρεγκούζας, ως πρώην εφοριακός, δεν θέλει το Ε9. Μόλις τελειώσει το περιουσιολόγιο, κύριοι συνάδελφοι -και κατανοώ, γιατί κάποιοι ακόμη και μέσα από το Υπουργείο Οικονομικών δεν το θέλουν, κάνοντας χρήση μόνο του αριθμού του φορολογικού μητρώου θα μπορούμε να βλέπουμε την περιουσία οποιουδήποτε υπαλλήλου του Υπουργείου Οικονομικών, καθώς επίσης κάθε νέα απόκτηση ή μεταβολή της περιουσίας του. Αυτό είναι πάρα πολύ σημαντικό, διότι μέχρι σήμερα βεβαίως δεν μπορούσαμε.
Κατανοώ ακόμη αυτές οι φωνές ποια συμφέροντα εξυπηρετούν. Αλλά εμείς, είμαστε αποφασισμένοι να προχωρήσουμε με διαφάνεια και με σοβαρότητα να προσεγγίσουμε και να λύσουμε τα προβλήματα, τα οποία έχει σήμερα η ελληνική κοινωνία.
Το περιουσιολόγιο δυστυχώς έπρεπε να έχει καταρτιστεί από δεκάδες χρόνια πριν. 'Ομως θα είναι επιτέλους στη διάθεση του Υπουργείου Οικονομικών και της εκάστοτε πολιτικής ηγεσίας από 1.1.99. 
Το δεύτερο σημαντικό βήμα, το οποίο κάνουμε, είναι η επέκταση του αντικειμενικού συστήματος. Γιατί προέκυψαν αυτές οι δυσκολίες, τις οποίες και εσείς αναφέρατε, σχετικά με τον προσδιορισμό του φόρου στη μεγάλη ακίνητη περιουσία; Μήπως νομίζετε ότι ο κ. Δούκας, ο οποίος ήταν Υφυπουργός Οικονομικών, ή εγώ ή οποιοσδήποτε άλλος εξ ημών υπάρξει Υφυπουργός Οικονομικών αρμόδιος για θέματα φορολογίας, είναι δυνατόν χωρίς υποδομή να γνωρίζει τις αξίες των ακινήτων σε κάθε περιοχή της χώρας;
Είναι αφέλεια να υποστηρίζεται από εσάς ότι είναι δυνατόν ο εκάστοτε Υφυπουργός Οικονομικών να γνωρίζει τέτοια στοιχεία. Αυτά τα στοιχεία έρχονται στο Υπουργείο από τις κατά τόπους υπηρεσίες του Υπουργείου Οικονομικών. Πράγματι, υπήρξε αυξημένος ζήλος της ΔΟΥ στις Κυκλάδες -συμφωνώ μαζί σας, κύριε Κουρή- διότι προσδιόρισαν αυθαίρετα όλα τα νησιά των Κυκλάδων με μια και μοναδική τιμή. Αυτό είχε ως αποτέλεσμα να υπάρξει υποτίμηση των αντικειμενικών αξιών σε περιοχές που έχουν τεράστια αγοραία αξία και υπερτίμηση των αντικειμενικών αξιών σε ορεινές περιοχές μη τουριστικές του Νομού Κυκλάδων.
Τι έκανε, λοιπόν, το Υπουργείο Οικονομικών για να αμβλύνει παρόμοια φαινόμενα; Εξέδωσε ο Υφυπουργός εγκύκλιο σύμφωνα με την οποία όπου οι πολίτες διαφωνούν με τις τιμές που έστειλε η ΔΟΥ στα εκτός αντικειμενικού συστήματος ακίνητα, τότε διαγράφουν την τιμή που προσδιόρισε ο έφορος, και προσδιορίζουν εκείνοι την τιμή. Το Υπουργείο Οικονομικών κάνει κατ' αρχήν αποδεκτή την τιμή αυτή και όταν θα γίνει ο έλεγχος, θα εξετάσουμε αν πράγματι δήλωσαν την αγοραία αξία, ή έκαναν υποτίμηση.
Σας πληροφορώ κατόπιν τούτων ότι η συντριπτική πλειοψηφία, όσων πήραν πρόσκληση για τον ΦΜΑΠ, απεδέχθη την πρόταση αυτή του Υπουργείου Οικονομικών. Και έτσι, πρώτον, σταμάτησε η ταλαιπωρία που υφίστανται οι πολίτες, δεύτερον, σταματήσαμε να τρέχουμε τους συμβολαιογράφους και στα λογιστικά γραφεία, για τον προδιορισμό της αξίας. 'Ηδη μέχρι σήμερα έχουμε επεξεργαστεί το μεγαλύτερο αριθμό των δηλώσεων του ΦΜΑΠ.
'Ακουσα από τον κύριο συνάδελφο ότι ο ΦΜΑΠ δεν έχει αποδώσει ακόμη αποτελέσματα στο δημόσιο. Κάνετε λάθος.
ΑΔΑΜ ΡΕΓΚΟΥΖΑΣ: Πέστε μας τα άλλα στοιχεία.
ΓΕΩΡΓΙΟΣ ΔΡΥΣ (Υφυπουργός Οικονομικών): Ο ΦΜΑΠ είχε προγραμματιστεί να αποδώσει στον προϋπολογισμό του 1997 είκοσι πέντε δισεκατομμύρια δραχμές. Αν μελετήσετε τον προϋπλογισμό, θα το επιβεβαιώσετε. Το 1997, τα νομικά και μόνο πρόσωπα, από τα στοιχεία που έχω, κατέβαλαν ήδη δεκαέξι δισεκατομμύρια δραχμές τα δε φυσικά πρόσωπα θα καταβάλουν τώρα και διευκρινίζω ότι δεν κατέβαλαν το 1997, που είπατε ότι κατέβαλαν 4,5 δισεκατομμύρια-...
ΑΔΑΜ ΡΕΓΚΟΥΖΑΣ: Τις δύο χρονιές μήπως τις πάτε μαζί;
ΓΕΩΡΓΙΟΣ ΔΡΥΣ (Υφυπουργός Οικονομικών): Οι πολίτες λόγω αδυναμιών του Υπουργείου Οικονομικών δεν πλήρωσαν ΦΜΑΠ το 1997, τον οποίο όμως θα πληρώσουν το 1998.
Το 1998 τα Νομικά πρόσωπα θα καταβάλουν περίπου δεκαεπτά με δεκαοκτώ δισεκατομμύρια και άλλα δέκα θα καταβάλουν τα φυσικά πρόσωπα. Δηλαδή το 1998 θα έχουμε σύνολο περίπου είκοσι οκτώ δισεκατομμύρια δραχμές. Για τα Νομικά πρόσωπα, η διαδικασία πληρωμής ολοκληρώνεται με την υποβολή της δήλωσης. Τα φυσικά πρόσωπα καλούνται κατ' αλφαβητική σειρά και αφού γίνει ο υπολογισμός της αξίας των ακινήτων από τις Δ.Ο.Υ., καταβάλλουν άμεσα το 1/3 και μέχρι το τέλος του καλοκαιριού θα έχει πληρωθεί το σύνολο του φόρου στη μεγάλη ακίνητη περιουσία.
Κάνετε λόγο για "φοροεπιδρομή" επί των ακινήτων, όταν ουσιαστικά μέχρι σήμερα, για το '97 δεν κατέβαλαν τίποτα τα φυσικά πρόσωπα. Για ποιούς πολίτες ενδιαφέρεστε και σε ποιους πολίτες αναφερόμαστε; Προφανώς, κύριοι συνάδελφοι, ούτε φόρος μεσαίας ακίνητης περιουσίας είναι, όπως με πολύ ωραίο τρόπο παραποιήσατε τον τίτλο, ούτε και φόρος μικράς ακίνητης περιουσίας.
Και ρωτάω βεβαίως τη Νέα Δημοκρατία: Αποδέχεται βασικές αρχές της φορολογικής επιστήμης; Αποδέχεται βασικά αξιώματα της κοινωνικής δικαιοσύνης; Για να δούμε ποιοι είναι τέλος πάντων αυτοί που καλούνται να πληρώσουν ΦΜΑΠ. Γνωρίζετε ότι το ζευγάρι έχει αφορολόγητο ποσό εκατόν τριάντα οκτώ εκατομμύρια και το κάθε παιδί 17,5 εκατομμύρια. Ρωτάω, λοιπόν, ποιοι είναι αυτοί οι μικροϊδιοκτήτες, που έχει βεβαίως οπαδούς η Νέα Δημοκρατία και οι οποίοι έχουν ακίνητη περιουσία μεγαλύτερη από εκατόν ογδόντα εκατομμύρια;
Βεβαίως η Νέα Δημοκρατία δεν έχει με τους μικροϊδιοκτήτες σχέση. 'Εχει με αυτούς που έχουν μεγάλη ακίνητη περιουσία. Αλλά αυτοί που έχουν ακίνητη περιουσία -πάνω από τριακόσια ή πεντακόσια εκατομμύρια δραχμές- είναι λογικό να καταβάλουν, έναν ετήσιο φόρο στο δημόσιο. Πόσο λοιπόν ΦΜΑΠ θα δώσει σήμερα κάποιος που έχει μια ακίνητη περιουσία διακοσίων πενήντα εκατομμυρίων. Εφόσον είναι ανδρόγυνο και δύο παιδιά, για τα πρώτα εκατόν ογδόντα εκατομμύρια δεν πληρώνει καθόλου. Για τα υπόλοιπα εβδομήντα εκατομμύρια θα πληρώσει περίπου ογδόντα χιλιάδες δραχμές φόρο.
Είναι δυνατόν να είναι η Νέα Δημοκρατία ένα σύγχρονο εντός εισαγωγικών ή εκτός εισαγωγικών κόμμα, που διεκδικεί την εξουσία, να διαπιστώνει ότι υπάρχει τεράστιος πλούτος σήμερα στην ελληνική κοινωνία και να λέει ότι θα καταργήσει το φόρο στη μεγάλη ακίνητη περιουσία;
Νομίζω, κύριοι συνάδελφοι, ότι παρασύρατε ακόμη και τον Αρχηγό σας να κάνει τη δήλωση ότι όταν και όποτε η Νέα Δημοκρατία έρθει στην εξουσία, τότε θα καταργήσει το φόρο στη μεγάλη ακίνητη περιουσία. Αυτό που κάνατε, αποτελεί μία 
 

  



Σελίδα 10422 
ταξική πρόκληση από τους έχοντες και κατέχοντες προς τους μη έχοντες και μη κατέχοντες. Αυτός που έχει ακίνητη περιουσία πεντακοσίων εκατομμυρίων, πρέπει, όπως άλλωστε συμβαίνει σε όλη την Ευρώπη, να πληρώσει έναν ελάχιστο φόρο της τάξεως των εκατό ή εκατόν πενήντα χιλιάδων το χρόνο.
ΛΕΩΝΙΔΑΣ ΚΟΥΡΗΣ: Γι' αυτό εξαιρέσατε τις τράπεζες;
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Κουρή, κάντε μια ερώτηση, να σας απαντήσω.
ΛΕΩΝΙΔΑΣ ΚΟΥΡΗΣ: 'Εχω κάνει ερώτηση.
ΠΡΟΕΔΡΕΩΝ (Λουκάς Αποστολίδης): Κύριε Κουρή, θα σας παρακαλέσω, να μην ξαναδιακόψετε. Δεν είναι διαδικασία αυτή.
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι προκλητικός ο κύριος Υφυπουργός.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριοι συνάδελφοι.
Δεν καταχωρούνται στα Πρακτικά οι διακοπές, από όποιον συνάδελφο και αν προέρχονται.
ΓΕΩΡΓΙΟΣ ΔΡΥΣ (Υφυπουργός Οικονομικών): Ειλικρινά, μου έκανε εντύπωση, πώς είναι δυνατόν να λέγεται ότι υπάρχουν τριάντα φόροι πάνω στα ακίνητα. Θα έπρεπε να κάνετε τουλάχιστον τον κόπο να διαβάσετε το σχετικό πίνακα. Δεν μπορεί να αποτελεί φόρο η πληρωμή ενσήμων του ΙΚΑ για την ανέγερση μιας οικοδομής. 'Εχω εδώ το σχετικό κατάλογο στη διάθεσή σας. Αν κάνετε τον κόπο να τον διαβάσετε, θα πεισθείτε ότι δεν είναι δυνατόν να συνεχίσετε να επαναλαμβάνετε ότι αυτά τα πράγματα να αποτελούν φόρους.
Λέει επάνω ο τίτλος: "Τέλη, εισφορές υπέρ ΟΤΑ και υπέρ τρίτων". 'Εχει καμιά σχέση αυτό με φόρους υπέρ της κεντρικής κυβέρνησης; Οι εργοδοτικές εισφορές προς το ΙΚΑ και προς το ΤΕΑΜ έχουν καμία σχέση με τους φόρους; Είναι δυνατόν να παίρνετε τον κατάλογο μιας εφημερίδας και να τον κάνετε θέση ενός κόμματος και να λέτε ότι αποτελούν αυτά φορολογία επί των ακινήτων; Παρακαλώ να δοθεί αυτός ο πίνακας στους συναδέλφους, για να δουν ότι πρόκειται για ένα τρίτο λάθος, στο οποίο τους οδήγησε ο κ. Ρεγκούζας.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριοι συνάδελφοι, επειδή φαντάζομαι ότι θέλετε να έχετε στοιχεία, ζήτησα από τη Διεύθυνση Φορολογίας να μου πει ακριβώς ποιοι είναι οι φόροι, οι οποίοι υπάρχουν σήμερα στα ακίνητα.
ΑΔΑΜ ΡΕΓΚΟΥΖΑΣ:...
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Ρεγκούζα, τους οδηγήσατε στο βυθό ως "Τιτανικός".
Λέει, λοιπόν, η αρμόδια διεύθυνση: 'Εχουμε φόρους μεταβίβασης ακινήτων, φόρο στη μεγάλη ακίνητη περιουσία, τέλος στην ακίνητη περιουσία που πάει στην αυτοδιοίκηση και φόρο αναπροσαρμογής της αξίας των ακινήτων κάθε τέσσερα χρόνια, που αφορά μόνο τα νομικά πρόσωπα, που τον θέλουν οι ίδιοι, διότι κάνουν αποσβέσεις.
Βεβαίως, έχουμε και τα τέλη, τις εισφορές και τα δικαιώματα υπέρ τρίτων. Επομένως οι φόροι, τους οποίους...
ΕΥΑΓΓΕΛΟΣ ΜΠΑΣΙΑΚΟΣ: Και ο φόρος κληρονομίας...
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Μπασιάκο, δεν είναι ανάγκη να αποδεικνύετε και να επιβεβαιώνετε την ελάχιστη σχέση που έχετε με το φορολογικό καθεστώς των ακινήτων. 'Οταν λέμε Φόρο Μεταβίβασης Ακινήτων, εννοούμε τις κληρονομιές, τις δωρεές και τις γονικές παροχές. Αυτοί, λοιπόν, είναι οι φόροι.
Εξ όλων αυτών, εκείνο που αφορά την κεντρική κυβέρνηση, το Υπουργείο Οικονομικών, είναι ο Φόρος Μεταβίβασης Ακινήτων και ο φόρος στη μεγάλη ακίνητη περιουσία. 'Ολα τα άλλα δεν αφορούν το Υπουργείο Οικονομικών. Εάν έχετε άλλη άποψη, θα περιμένω να την ακούσω στη δευτερολογία σας.
Κύριε Πρόεδρε, θέλω να τελειώσω λέγοντας ότι εμείς έχουμε μία σταθερή φορολογική πολιτική για την ακίνητη περιουσία που κατέχουν ευρέα στρώματα της ελληνικής κοινωνίας. Ακολουθούμε μία μετριοπαθή πολιτική, μία πολιτική φορολογικής δικαιοσύνης.
Βεβαίως, αυτό για το οποίο μπορώ να σας διαβεβαιώσω είναι ότι το Υπουργείο Οικονομικών θα μελετήσει βελτιωτικές παρεμβάσεις, όπου είναι δυνατόν να γίνουν. Και για να ικανοποιήσω και εσάς, θέλω να σας πω ότι, πράγματι, αυτός ο τετραπλασιασμός του φόρου για μεταβιβάσεις αγροτικής γης σε μη αγρότες, τον οποίο ανέφερε ο κ. Δήμας, δεν οδήγησε προς την κατεύθυνση για την οποία καθιερώθηκε. Καθιερώθηκε ως αντικίνητρο στις μεταβιβάσεις ακινήτων από αγρότες σε μη αγρότες. Αλλά η ζωή παρέκαμψε τη διάταξη αυτή, διότι οι συμβολαιογράφοι και οι πολίτες περιγράφουν το Νόμο. Βεβαίως, δεν πέτυχε ο στόχος της Κυβέρνησης να περιορίσει δηλαδή τη μεταβίβαση των αγροτεμαχίων σε μη αγρότες.
Δυστυχώς, κύριοι συνάδελφοι, πρέπει να ξέρετε ότι η Ελλάδα έχει άλλη μια θλεβερή πρωτιά: το 45% της αγροτικής γης να κατέχεται από μη αγρότες. Είμαστε η μοναδική χώρα στην Ευρώπη που συμβαίνει αυτό. Συμφωνώ ότι για να παραμείνει η αγροτική γη στα χέρια των αγροτών πρέπει να πάμε από τη λογική των αντικινήτρων στη λογική των κινήτρων. Αυτό μελετά ήδη το Υπουργείο Οικονομικών, σε συνεργασία με το Υπουργείο Γεωργίας.
'Ολα τα άλλα, για φορολογικές επιδρομές στην αγροτική περιουσία, αποτελούν αποκυήματα της φαντασίας της Νέας Δημοκρατίας, η οποία εφευρίσκει μία έωλη κριτική προς την Κυβέρνηση, μόνο και μόνο για να επιχειρηματολογήσει ότι εμείς είμαστε μία Κυβέρνηση χωρίς κοινωνικό πρόσωπο και κοινωνική ευαισθησία. Τελικά αποδεικνύεται ότι είμαστε Κυβέρνηση η οποία κυρίως φροντίζει το μικρομεσαίο, τον αγρότη, τον εργαζόμενο, και αυτού τα συμφέροντα υπηρετούμε.
Εσείς υπηρετείτε προφανώς τους μεγαλοϊδιοκτήτες και όλους αυτούς, των οποίων τα συμφέροντα δεν ταυτίζονται με τα συμφέροντα της μεγάλης πλειοψηφίας του ελληνικού λαού.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, ο Υφυπουργός των Οικονομικών και τύποις αρμόδιος για τη φορολογία, στην ομιλία του -όπως είδαμε όλοι- υπήρξε ιδιαίτερα εκνευρισμένος, με αποτέλεσμα να αναλωθεί σε προσωπικές επιθέσεις κατά του κ. Ρεγκούζα, απαράδεκτες προσωπικές επιθέσεις, να κάνει ορισμένες ανεπιτυχείς -αν όχι αστείες- προσπάθειες να επισημάνει ανύπαρκτες διαστάσεις απόψεων μεταξύ των ομιλητών της Νέας Δημοκρατίας, να αναλωθεί σε επιθέσεις κατά του κ. Μάνου, ο οποίος απουσιάζει από αυτήν την Αίθουσα, γιατί αν ήταν εδώ θα του απαντούσε, αλλά θα πάρει τις απαντήσεις του.
Κύριε Υφυπουργέ, αντιλαμβανόμαστε τη δυσκολία της θέσεώς σας, μία δυσκολία που αυξήθηκε μετά το θεαματικό πρόσφατο άδειασμά σας από την Κυβέρνηση στο θέμα των φορολογικών ελαφρύνσεων, όπου φάνηκε ότι δεν ασκείτε εσείς φορολογική πολιτική, διότι είχατε διαρρεύσει διάφορα σενάρια στις εφημερίδες περί φορολογικών ελαφρύνσεων, προσπαθώντας να αντιγράψετε τις προτάσεις που από αυτό εδώ το Βήμα είχε κάνει ο Πρόεδρος της Νέας Δημοκρατίας για τη φορολογική κλίμακα.
Και ήρθε ο προϊστάμενός σας Υπουργός και τα άλλα κυβερνητικά όργανα και διέψευσαν αυτά τα σενάρια που είχατε διαρρεύσει και σας άδειασαν δημοσίως. Γι'αυτό μόνο μπορώ να καταλάβω τον εκνευρισμό σας και για τίποτα άλλο. Διότι εδώ η συζήτηση υπήρξε ήπια, μέχρι που ανεβήκατε εσείς στο Βήμα και αρχίσατε να έχετε αυτό το ύφος. Εμείς δεν θα σας ακολουθήσουμε σε αυτό το ύφος.
Επιβεβαιώσατε κατ'αρχάς εδώ τα στοιχεία για τις αντικειμενικές αξίες, που έδειξε ο κ. Ρεγκούζας. Επιβεβαιώσατε, δηλαδή, ότι από το 1993 αυξήθηκαν οι αντικειμενικές αξίες κατά 240% και περισσότερο. Και για να προσπαθήσετε, δήθεν, να διαψεύσετε τον κ. Ρεγκούζα, είπατε ότι εσείς θα το ξεκινήσετε από το 1991 και όχι από το 1993. Το 1993 
 

  



Σελίδα 10423 
αποδείχθηκε ότι το σύστημα των αντικειμενικών αξιών πρέπει να χρησιμοποιείται και για να παρακολουθεί το τι γίνεται στις αγοραίες αξίες. Και το 1992-1993, που ήταν χρονιά διεθνούς ύφεσης και είχαν πέσει και οι αξίες των ακινήτων, η Νέα Δημοκρατία, για να είναι συνεπής προς αυτήν την αρχή, είχε μειώσει τις αντικειμενικές αξίες, παρακολουθώντας ακριβώς και την εξέλιξη των αγοραίων αξιών που είχαν πέσει εκείνη την εποχή. Αυτά δηλαδή περί αστοχιών κλπ. είναι χοντρά λόγια, τα οποία είναι και αστήριχτα. Και αν ήταν εδώ ο κ. Μάνος, θα σας απαντούσε σε ανάλογο ύφος. Εγώ απλώς δεν μπορώ να παρακολουθήσω αυτό το ύφος το δικό σας.
Αυτό που επιβεβαιώνεται και που είναι το γενικότερο θέμα -διότι για αυτό το ειδικό θέμα νομίζω ότι όλοι οι ομιλητές της Νέας Δημοκρατίας και ο κ. Ρεγκούζας σας παρουσίασαν στοιχεία, τα οποία δεν αντικρούσατε -και δεν τα αντικρούσατε, διότι η φορολογική πολιτική της σημερινής Κυβέρνησης, για την οποία τόσο πολύ κόπτεστε, ούτε αρχές έχει ούτε συνέπεια έχει ούτε προοπτική έχει. Στην ουσία πρόκειται για μία ανερμάτιστη φοροεισπρακτική πρακτική, που δεν δίνει καμία σημασία στις επιπτώσεις που έχει στην υπόλοιπη οικονομία το γεγονός ότι οδηγεί σε επιβράδυνση της οικονομικής ανάπτυξης, το γεγονός ότι οδηγεί σε υψηλότερη ανεργία, το γεγονός ότι διευρύνει αυτή η πρακτική τις κοινωνικές αδικίες μέσω του φορολογικού συστήματος. Και αυτή η φοροεισπρακτική πρακτική είναι αποτέλεσμα της γενικότερης αδυναμίας της Κυβέρνησης να κάνει μία σοβαρή δημοσιονομική προσαρμογή στη βάση της συγκράτησης των πρωτογενών δαπανών του δημοσίου. Επιβεβαιώνει την αδυναμία της Κυβέρνησης -και εσάς προσωπικά- να ανασυγκροτήσει τις υπηρεσίες του Υπουργείου Οικονομικών, να προβεί στη μηχανοργάνωση και έτσι να πετύχει μία ικανοποιητική και διαρκή μείωση των ελλειμμάτων του δημοσίου, χωρίς να προσφεύγει κάθε χρόνο σε καινούριες φορολογίες και σε καινούριους "έξυπνους φόρους". Χρησιμοποιώ δικούς σας χαρακτηρισμούς. Φέτος στον προϋπολογισμό είχατε "έξυπνους φόρους". Τι "έξυπνοι φόροι"; Αντί για απλοποίηση του φορολογικού συστήματος και αντί για ελάφρυνση για τα νοικοκυριά και τις επιχειρήσεις, που είναι η τάση σε όλες τις αναπτυγμένες χώρες του κόσμου και στην Ευρώπη -η τελευταία έκθεση του ΟΟΣΑ, που κυκλοφορεί αυτές τις ημέρες, δείχνει ότι σε όλες τις χώρες του κόσμου η τάση στο φορολογικό σύστημα είναι η ελάφρυνση και η απλοποίηση- μόνο στην Ελλάδα τα τελευταία δύο - τρία χρόνια έχουμε επανέλθει στο καθεστώς της πολυπλοκότητας των καινούριων φόρων, των φόρων συναλλαγών, φόρων εδώ, φόρων εκεί ό,τι βρούμε ό,τι κινείται και ότι είναι ακίνητο πάμε να το φορολογήσουμε. 'Εχουμε επανέλθει και πάλι μετά τη μεγάλη απλοποίηση που είχε γίνει το 1992 σε ένα πολύπλοκο και δαιδαλώδες φορολογικό σύστημα με ειδικούς τρόπους φορολόγησης, με φόρους συναλλαγών και με νέες κρυφές και φανερές φορολογίες.
Σε αυτά πρέπει να οφείλεται ο εκνευρισμός σας, αλλιώς εγώ δεν μπορώ να τον εξηγήσω.
Η αύξηση της φορολογίας -σας το έχουμε πει και άλλη φορά εδώ πέρα και πρέπει να το καταλάβετε, δεν είστε οικονομολόγος, αλλά αν το σκεφτείτε λίγο θα να το καταλάβετε- ότι γενικά οι φορολογίες δεν πληρώνονται από αυτούς στους οποίους νομίζουμε ότι τις επιβάλλουμε. Η φορολογία έχει την κακή συνήθεια να μετακυλίεται. Και αν κανείς δεν λάβει υπόψη του αυτό το γεγονός της μετακύλισης της φορολογίας, κάνει σοβαρά οικονομικά λάθη. Δεν πληρώνει τη φορολογία κατ'ανάγκη αυτός στον οποίο επιβάλλει το φόρο το Υπουργείο Οικονομικών. Και είχαμε το πρόσφατο παράδειγμα, που σας το επισημάναμε και τότε στη Βουλή, του τετραπλασιασμού του φόρου της μεταβίβασης αγροτικής γης από αγρότες σε μη αγρότες.
Σας είχαμε πει τότε στη Βουλή ότι αυτόν το φόρο δεν θα τον πληρώσει αυτός ο οποίος αγοράζει τη γη, θα τον πληρώσει και ο αγρότης ο οποίος πουλάει τη γη με τη μορφή των χαμηλοτέρων τιμών, ή λόγω της αδυναμίας του να πουλήσει τη γη.
'Αρα, αυτός ο φόρος τι κάνει; Πλήττει τελικά ευθέως τον αγρότη, του μειώνει την περιουσία του, δεν πλήττει κανέναν άλλον. Νομίζουμε ότι επιβάλλουμε το φόρο σ' αυτόν που αγοράζει το αγροτεμάχιο αλλά τελικά τον επιβάλλουμε στον αγρότη. Αντίστοιχα παραδείγματα έχουμε πάρα πολλά. Και με τις φορολογίες που βάλατε φέτος, τις υπόλοιπες, έχουμε πολλά παραδείγματα, διότι έχουμε και άμεση επίπτωση στους μισθωτούς και τους συνταξιούχους, που θεωρούμε ότι είναι αυτοί που πληρώνουν το μεγαλύτερο ποσοστό της φορολογίας εισοδήματος, τουλάχιστον στη χώρα μας και έχουμε και έμμεσες επιπτώσεις.
'Ηρθε εδώ προ ημερών ο Πρωθυπουργός σε προ ημερησίας διατάξεως συζήτηση και απαρίθμησε -προφανώς ο κ. Δρυς του είχε κάνει την άστοχη υπόδειξη- όλους τους φόρους, τους οποίους έχει επιβάλει από τότε που έγινε Πρωθυπουργός -αν είναι δυνατόν- προσπαθώντας να πείσει ότι όλοι αυτοί οι φόροι είναι φόροι που πλήττουν δήθεν τους έχοντες και κατέχοντες, τις επιχειρήσεις κλπ., αγνοώντας ότι όλοι αυτοί οι φόροι, ανεξάρτητα από το πού τους επιβάλλεις τελικά κάπου μετακυλίονται. Και μετακυλίονται στο σύνολο της οικονομίας, αλλά τελικά αυτοί που καταλήγουν και πληρώνουν τους περισσότερους φόρους, είναι αυτοί που βρίσκονται σε αδυναμία να τους μετακυλίσουν, είναι ο τελευταίος τροχός της αμάξης, αυτός που πληρώνει τελικά τη φορολογία. Και ο τελευταίος τροχός της αμάξης ποιος είναι; Αυτοί που βρίσκονται σε αδύναμη οικονομική θέση και δεν μπορούν να αποκρύψουν τα εισοδήματά τους.
Να σας δώσω μερικά άλλα παραδείγματα. Πρώτα πρώτα οι φορολογίες που επιβάλλετε δεν είναι φορολογίες μόνο επιχειρήσεων, ή εχόντων και κατεχόντων, διότι όλη αυτήν την τετραετία είχατε αποφύγει να τιμαριθμοποιήσετε τη φορολογική κλίμακα, με αποτέλεσμα να έχουμε σοβαρότατη επιβάρυνση φορολογική και των μισθωτών και των συνταξιούχων. Και από τη μερική τιμαριθμοποίηση που κάνατε για μία μόνο χρονιά, τη φετινή, φάνηκε από τα στοιχεία του ΚΕΠΥΟ, που οι ίδιοι δώσατε στη δημοσιότητα, ότι και πάλι τους μισθωτούς και τους συνταξιούχους πλήττει το φορολογικό σύστημα.
Αλλά υπάρχει και το έμμεσο πλήγμα από τη μετακύλιση. Δηλαδή, οι φόροι στα ακίνητα έχετε την εντύπωση, κύριε Υφυπουργέ, ότι πλήττουν μόνο τους ιδιοκτήτες; Δεν πλήττουν τους ενοικιαστές; Εδώ, στα ακίνητα υπάρχει μία αλυσίδα. Υπάρχουν ιδιοκτήτες που από το ακίνητό τους θέλουν μία απόδοση και υπάρχουν και ενοικιαστές που συνήθως βρίσκονται σε αδύναμη διαπραγματευτική θέση απέναντι στους ιδιοκτήτες. Και τελικά ό,τι κόστος επιβάλλουμε στα ακίνητα καταλήγει μέσω αυτής της διαπραγμάτευσης να πληρωθεί από το αδύναμο μέλος του κρίκου της αλυσίδας. Και το αδύναμο μέλος είναι οι ενοικιαστές, το αδύναμο μέλος είναι αυτοί οι νέοι, τα νέα νοικοκυριά, που δεν έχουν ακόμα συσσωρεύσει αρκετά χρήματα για να αγοράσουν δικό τους σπίτι, που βασίζονται στο ενοίκιο, τα νοικοκυριά που έχουν μικρά παιδιά, οι νέοι εργαζόμενοι, οι άνεργοι, οι φοιτητές. Τελικά αυτοί καταλήγουν και πληρώνουν αυτούς τους φόρους. Μη βαυκαλίζεσθε με την ιδέα ότι τους φόρους τους πληρώνουν αποκλειστικά οι ιδιοκτήτες, όταν βάζετε φόρους ακίνητης περιουσίας. Τους πληρώνει όλη η οικονομία και τους πληρώνει και με έναν άλλον τρόπο, ότι έτσι αποθαρρύνουμε την οικοδομική δραστηριότητα, που όπως πολύ σωστά επισημάνθηκε εδώ, είναι ένας σημαντικός τομέας της οικονομία μας. Η οικονομία μας είναι στρεβλή, έχει τις δυσκολίες της και ένα μέρος αυτής της στρέβλωσης είναι και το γεγονός ότι βασίζεται πάρα πολύ στα επαγγέλματα γύρω από την οικοδομή και στους κλάδους γύρω από την οικοδομή.
'Οταν λοιπόν ερχόμαστε εμείς και πλήττουμε την οικοδομή και τα ακίνητα, πλήττουμε μία σειρά από κλάδους, πλήττουμε ανθρώπους που δουλεύουν στην οικοδομή, πλήττουμε επιχειρήσεις που στηρίζουν την παραγωγική τους δραστηριότητα στην οικοδομή. Μην έχουμε την εντύπωση ότι επιβάλλουμε φόρο στους πλούσιους και έρχονται οι πλούσιοι και στενοχωριούνται και κάθονται το βράδυ και κλαίνε, επειδή τους επιβάλαμε φόρους. Μετακυλίεται αυτή η φορολογία.
Γι' αυτό πρέπει να υπάρξει μία ορθολογική πολιτική γύρω 
 

  



Σελίδα 10424 
από τη φορολογία του ακινήτου. Δεν μπορεί να έχουμε και το μεγαλύτερο φόρο μεταβίβασης στην Ευρώπη και μεγάλο φόρο ακίνητης περιουσίας και μια σειρά από ειδικά τέλη και ειδικούς τρόπους φορολόγησης των ακινήτων και τεκμήρια διαβίωσης και όλα αυτά. Πρέπει να γίνει ορθολογικό το φορολογικό σύστημα.
Αν είχατε έρθει και μας λέγατε ότι εμείς επιβάλλουμε το φόρο ακίνητης περιουσίας, γιατί τα περί μεγάλης αφήστε τα, είναι αστεία...
ΓΕΩΡΓΙΟΣ ΔΡΥΣ (Υφυπουργός Οικονομικών): Γιατί;
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι πραγματικά φόρος μεσαίας ακίνητης περιουσίας. Μην ξεχνάμε ότι οι 'Ελληνες κατά το 70% ιδιοκατοικούν και κατά ένα πολύ μεγάλο ποσοστό έχουν και δεύτερα σπίτια.
Αυτό αρκεί, για να φθάσει κανείς στα όρια που έχετε βάλει. Μιλάμε για πάρα πολλά νοικοκυριά.
Η ουσία είναι ότι άν ερχόσασταν και μας λέγατε: "Ναι, έχω ένα σχέδιο, δεν είμαι απλώς φορομπήχτης, πάω να βάλω έναν καινούριο φόρο, αλλά εγώ θα κάνω μια αναδιάρθρωση του τρόπου που φορολογώ τα ακίνητα και θα μειώσω το φόρο μεταβίβασης, παραδείγματος χάρη, και θα βάλω φόρο κατοχής της περιουσίας", θα μπορούσαμε να το συζητήσουμε. 'Ετσι όμως, όπως έρχεστε και βάζετε επιπλέον φόρους, ασφαλώς θα βγούμε και θα πούμε ότι αυτόν το φόρο θα τον καταργήσουμε, διότι εμείς βάλαμε τότε το τέλος ακίνητης περιουσίας, που είναι ένας φόρος στην ουσία, γιατί και τα τέλη είναι φόροι στην ακίνητη περιουσία, που πάνε υπέρ της Τοπικής Αυτοδιοίκησης. Αυτό αρκεί για φορολογία των ακινήτων, διότι δεν πρέπει να ξεχνάμε ότι όλοι οι φόροι είναι αντιαναπτυξιακοί, ιδιαίτερα οι φόροι στις επιχειρήσεις και οι φόροι στην απόκτηση περιουσίας, γιατί μειώνουν τα κίνητρα για συσσώρευση. Και τα κίνητρα για συσσώρευση είναι αυτά που δημιουργούν την οικονομική ανάπτυξη.
Δεν πρέπει, λοιπόν, να δοξάζουμε τους φόρους. Οι φόροι είναι ένα αναγκαίο κακό, το έχουμε πει και το ξαναλέμε. Δεν είναι κάτι το οποίο πρέπει να δοξάζουμε και για το οποίο πρέπει να υπερηφανευόμαστε. 
Ασφαλώς όλοι θέλουμε να μειωθούν τα δημοσιονομικά ελλείμματα, υπάρχουν όμως τρόποι και τρόποι για να μειωθούν. Την τελευταία τετραετία φάνηκε ότι δεν κάνατε επαρκή μείωση των δημοσιονομικών ελλειμμάτων, ακόμα και με τις φορολογίες, γιατί μόνο εκεί βασιστήκατε για όποια μείωση έγινε, ώστε τουλάχιστον να εξασφαλίσετε ότι η χώρα μας θα έμπαινε στην Οικονομική και Νομισματική 'Ενωση.
'Ηδη βρισκόμαστε τώρα στην πολύ δυσάρεστη κατάσταση, να είμαστε η μόνη χώρα που χωρίς τη θέλησή της έχει μείνει έξω από την Οικονομική και Νομισματική 'Ενωση, η μόνη χώρα που πρέπει να κάνει σημαντική δημοσιονομική προσπάθεια για να μπει μέχρι το 2002 στην Οικονομική και Νομισματική 'Ενωση και έρχεστε και λέτε τώρα ότι έχουμε δεκαοκτώ μήνες και όσοι δεν θέλουν να ασπαστούν την πολιτική της Κυβέρνησης είναι εκείνοι οι οποίοι δεν θέλουν την Οικονομική και Νομισματική 'Ενωση.
Επίσης, είναι πάρα πολύ σημαντικό, οι φόροι που μπαίνουν να είναι φόροι που μπορούν να εφαρμοστούν. Θα αναφέρω εδώ δύο χαρακτηριστικά παραδείγματα. Το ένα είναι ο φόρος τον οποίο συζητούμε.
Το Φεβρουάριο του 1997 με το ν.2459 επιβάλατε τη φορολόγηση της ακίνητης περιουσίας. Αφού επί έξι μήνες οι υπηρεσίες σας αδυνατούσαν ακόμη και να συγκεντρώσουν και να αρχειοθετήσουν τα στοιχεία, τελικά αναθέσατε σε ιδιωτικές εταιρείες αυτήν την εργασία. Το πώς την αναθέσατε και όλα αυτά δεν είναι κάτι στο οποίο θέλω να αναφερθώ αυτήν τη στιγμή. 'Εγινε κατά παράφορη παράβαση της νομοθεσίας περί φορολογικού απορρήτου, διότι κυκλοφορούν στην αγορά διάφοροι υπεργολάβοι αυτής της εταιρείας οι οποίοι πωλούν πληροφορίες. Πάνε και λένε: "Τη δήλωση φόρου ακίνητης περιουσίας ποιου θέλεις να μάθεις;". Καταλαβαίνετε τι κίνδυνοι υπάρχουν απ' αυτήν την παραβίαση του φορολογικού απορρήτου.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Τελικά, αυτές οι ιδιωτικές εταιρείες παρέδιδαν τα επεξεργασμένα στοιχεία μέχρι σήμερα. Πότε τα παρέδωσαν; Φέτος το Μάρτιο. Και οι φορολογούμενοι εκλήθησαν από το Υπουργείο, να αντικρούσουν τα στοιχεία του 1997, με ταυτόχρονη υποχρέωση να υποβάλουν και τις δηλώσεις του 1998, για τη συμπλήρωση των οποίων δεν υπήρξε καμία υποστήριξη από το Υπουργείο Οικονομικών. Είχαν σηκώσει τα χέρια τους οι υπάλληλοι του Υπουργείου Οικονομικών και οι φορολογούμενοι υποχρεώθηκαν να προσφύγουν στις υπηρεσίες συμβολαιογράφων, λογιστών, δικηγόρων, φοροτεχνικών κλπ.
Αυτήν τη στιγμή οι φορολογούμενοι καταβάλλουν το φόρο κατά δήλωση για το 1998, χωρίς να έχουν ειδοποιηθεί και χωρίς να έχουν καταβάλει το φόρο του 1997. Είναι ή δεν είναι έτσι, κύριε Υπουργέ; Είναι σοβαρή φορολογία, να πληρώνουμε το φόρο του 1998 και να μην πληρώνουμε το φόρο του 1997, επειδή άλλαξε το σύστημα; 'Οταν μπαίνει μία φορολογία, καλόν είναι να είναι σωστά σχεδιασμένη, ώστε να μπορεί και να εφαρμοστεί, διότι το να βάζουμε φόρους, οι οποίοι δεν εφαρμόζονται δεν έχει καμία έννοια.
'Εχουμε φάει μέρες και έχουν γίνει συζητήσεις, καθώς και ερωτήσεις και επερωτήσεις εδώ στη Βουλή για όλο αυτό το θέμα του Ε9, των δηλώσεων και για όλες αυτές τις διαδικασίες, και το αποτέλεσμα ουσιαστικά είναι μηδενικό.
Το ερώτημα του απλού πολίτη είναι: Τελικά γιατί επεβλήθηκε αυτή η φορολογία, που και αδικίες εμπεριέχει -οι οποίες τεκμηριώθηκαν- και το δημόσιο είναι παντελώς αδύναμο να διαχειριστεί την είσπραξη αυτής της φορολογίας; 
'Εχουμε και άλλα παραδείγματα. Δεν είναι ο μόνος φόρος που βάλατε, ο οποίος δεν μπορεί να εισπραχθεί.
Με τον ίδιο νόμο, τον 2459, είχατε επιβάλει και το φόρο υπεραξίας στις μεταβιβάσεις μετοχών μη εισηγμένων στο χρηματιστήριο. Οι λεπτομέρειες του νόμου επρόκειτο να καθοριστούν με την έκδοση προεδρικού διατάγματος, το οποίο καθυστερεί επί δεκαέξι μήνες και είναι άγνωστο πότε θα εκδοθεί. Μήπως το έχετε εκδόσει αυτό το προεδρικό διάταγμα και δεν το ξέρουμε, ώστε να εφαρμοστεί και αυτός ο νόμος, κύριε Δρυ; Και γιατί δεν το εκδόσατε, εάν δεν το εκδόσατε;
ΧΡΗΣΤΟΣ ΡΟΚΟΦΥΛΛΟΣ: Εφαρμόζεται. Πληρώνουμε κάθε μέρα. 
ΓΕΩΡΓΙΟΣ ΑΛΟΓΟΣΚΟΥΦΗΣ: Με τις μεταβιβάσεις των μετοχών; Τι μετοχές μεταβιβάσατε εσείς, κύριε Ροκόφυλλε;
ΧΡΗΣΤΟΣ ΡΟΚΟΦΥΛΛΟΣ: Εγώ δεν μεταβίβασα, αλλά γνωρίζω.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Ροκόφυλλε, μη μιλάτε για θέματα που δεν ξέρετε. 'Εχετε μια τάση να μιλάτε για θέματα, τα οποία δεν ξέρετε. Εσείς χιλάτε τώρα για άλλο θέμα. Μιλάτε για το φόρο συναλλαγών στο Χρηματιστήριο.
ΧΡΗΣΤΟΣ ΡΟΚΟΦΥΛΛΟΣ: 'Οχι, για μεταβίβαση μετοχών μη εισηγμένων. 
ΓΕΩΡΓΙΟΣ ΑΛΟΓΟΣΚΟΥΦΗΣ: Για μεταβίβαση μετοχών μη εισηγμένων. 'Εχει βγει το προεδρικό διάταγμα, που καθορίζει ...
ΠΡΟΕΔΡΕΥΩΝ (Παναγιώτης Σγουρίδης): Υπάρχει Υπουργός και Κοινοβουλευτικός εκπρόσωπος, κύριε Ροκόφυλλε. Θα απαντήσουν.
ΓΕΩΡΓΙΟΣ ΑΛΟΓΟΣΚΟΥΦΗΣ: Ξέρετε, πώς εφαρμόζεται, κύριε Ροκόφυλλε; Κατά δήλωση του φορολογουμένου. Εάν όμως έχετε δει έστω και μία από αυτές τις δηλώσεις, θα ξέρατε ότι λένε "μηδέν υπεραξία". Ποιος θα τους ελέγξει; Θα έρθει πάλι ο κ. Δρυς κάποια στιγμή, ή κάποιος διάδοχος του κ. Δρυ και θα πει "δεν μπορούσαμε να τους ελέγξουμε με αυτές τις δηλώσεις, το προεδρικό διάταγμα δεν έχει βγει και θα κάνουμε τώρα μία ρύθμιση, για να εισπράξουμε ό,τι μπορούμε. Δεν είναι φορολογική πολιτική αυτή.
ΓΕΩΡΓΙΟΣ ΔΡΥΣ (Υφυπουργός Οικονομικών): Δέχεστε μία διακοπή;
ΓΕΩΡΓΙΟΣ ΑΛΟΓΟΣΚΟΥΦΗΣ: 'Οχι, δεν δέχομαι, κύριε Δρυ. 'Εχετε χρόνο, για να μας απαντήσετε μετά. Είμαι βέβαιος ότι θα μας πείτε εδώ -με το γνωστό σας ύφος- πάρα πολλά 
 

  



Σελίδα 10425 
πράγματα.
Η οργανωτική ανασυγκρότηση του Υπουργείου Οικονομικών πρέπει να προχωρήσει. Η κατανομή του προσωπικού σε ειδικότητες, που δεν έχει γίνει, πρέπει να γίνει. Η εισαγωγή της αξιοκρατίας στην επανεκπαίδευση πρέπει να γίνει. Αυτά είναι τα πράγματα με τα οποία πρέπει να ασχοληθείτε. Η προώθηση της μηχανοργάνωσης, που μας λέτε κάθε τρεις και λίγο ότι προχωράει, έχει καθυστερήσει δύο χρόνια και συνεχώς ακούμε για καινούρια χρονοδιαγράμματα.
Επίσης, πρέπει να καταργήσετε τους φόρους συναλλαγών που έχουν εισαχθεί τα τελευταία χρόνια. Διότι δε νοείται εμείς στην Ελλάδα, τη σημερινή εποχή που σε όλον τον κόσμο οι τάσεις στο φορολογικό σύστημα είναι σε τρεις μεγάλες κατηγορίες φόρων, δηλαδή στο ΦΠΑ, στο Φόρο Εισοδήματος Φυσικών και Νομικών Προσώπων και σε ορισμένους ειδικούς φόρους κατανάλωσης, στα πετρελαιοειδή, στα προϊόντα καπνού και στα οινοπλευματώδη ποτά -αυτή είναι η τάση σε όλον τον κόσμο- να βάζουμε συνεχώς φόρους συναλλαγών. Οι φόροι συναλλαγών είναι η χειρότερη μορφή φορολογίας, διότι δεν φορολογεί εισοδήματα, αλλά φορολογεί συναλλαγές. Επίσης και ο Φόρος Ακίνητης Περιουσίας από οικονομική άποψη είναι μία από τις χειρότερες μορφές φορολογίας, διότι πάλι δεν φορολογεί εισοδήματα, αλλά φορολογεί περιουσία. Και τη φορολογεί με άδικο τρόπο, διότι στα μεν ακίνητα φορολογείται η κατοχή της περιουσίας, ενώ άλλες μορφές περιουσίας δεν φορολογούνται. Δεν είναι δικαιοσύνη αυτό.
Καλό θα είναι, κύριε Δρυ, την επόμενη φορά που θα φέρετε μια καινούρια φορολογία σε αυτό το Κοινοβούλιο, να σκεφτείτε καλά το σχεδιασμό της, ώστε να μπορεί να εφαρμοστεί και να μπορεί να αποδώσει. Πρέπει να πάψετε να κατηγορείτε την Αντιπολίτευση για το ότι εξήγγειλε την κατάργηση ενός φόρου, ο οποίος μέχρι σήμερα ελάχιστα έχει αποδώσει και ο οποίος είναι μια από τις μεγαλύτερες και τις πιο παταγώδεις αποτυχίες του φορολογικού μας συστήματος.
ΧΡΗΣΤΟΣ ΡΟΚΟΦΥΛΛΟΣ: Και που υπάρχει σε όλο τον πολιτισμένο κόσμο.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑΣΟΚ κ. Σφυρίου έχει το λόγο.
Θα κάνετε και εδώ διακοπές, κύριε Ροκόφυλλε;
ΧΡΗΣΤΟΣ ΡΟΚΟΦΥΛΛΟΣ: Θα κάνω γιατί όταν είναι κανείς Κοινοβουλευτικός Εκπρόσωπος πρέπει να μετράει τα λόγια του.
ΑΔΑΜ ΡΕΓΚΟΥΖΑΣ: Είναι καλό όμως, να ακούμε και την άλλη άποψη.
ΧΡΗΣΤΟΣ ΡΟΚΟΦΥΛΛΟΣ: Να μην λέμε ανακρίβειες, όμως. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σφυρίου, έχετε το λόγο.
ΚΟΣΜΑΣ ΣΦΥΡΙΟΥ:Με την άδεια των κυρίων συναδέλφων, κύριε Πρόεδρε, θα αρχίσω την τοποθέτησή μου λέγοντας ότι πράγματι, κύριε Ροκόφυλλε, ήταν σαφής, μέτρησε τα λόγια του ο Κοινοβουλευτικός Εκπρόσωπος της Νέας Δημοκρατίας και ήταν συνεπής με αυτό το οποίο πρεσβεύει η παράταξή του. Ξέρετε τι συμπέρασμα βγήκε από την τοποθέτησή του; 'Ενα συμπέρασμα. Μη βάζετε φόρους στους πλουσίους. Αυτό το συμπέρασμα βγήκε. Δεν ενδιαφέρεται εάν θα υπάρχει ή όχι φορολόγηση των Ελλήνων πολιτών. Εκείνο που τους ενδιαφέρει περισσότερο είναι να μην μπαίνουν φόροι στους πλουσίους.
Διότι σε ό,τι αφορά την επιβολή φορολογίας εγώ θα θυμηθώ και θα ομολογήσω μια παλαιότερη ομιλία μου σε αυτό το Βήμα όταν είχα καταγράψει, -την περίοδο που βρισκόμασταν στην αξιωματική αντιπολίτευση και ήταν κυβέρνηση η Νέα Δημοκρατία- και είχα επισημάνει ότι στα δυόμιση, τρία χρόνια περίπου διακυβέρνησης της χώρας από τη Νέα Δημοκρατία, είχαν θεσπιστεί περίπου δεκαέξι νομοσχέδια φορολογικά είτε ως αυτοτελή πολυνομοσχέδια κλπ. είτε ως κεφάλαια σε άλλα νομοσχέδια τα οποία ήρθαν στο Κοινοβούλιο.
Θυμάμαι ότι με διέκοψε από εκείνο το έδρανο ο αείμνηστος Αθανάσιος Κανελλόπουλος και μου είπε "όχι, κύριε συνάδελφε, εγώ έχω μετρήσει τριάντα δύο". Βέβαια, αυτό αποδεικνύεται και από το γεγονός ότι αν παρακολουθήσουμε την περίοδο από το 1989 μέχρι και το 1993, θα διαπιστώσουμε τα ποσοστά αύξησης των φορολογικών εσόδων να είναι πολύ υψηλότερα από τα ποσοστά, που εμφανίστηκαν από το 1994 και μετά. Κατέθεσα παλαιότερα εδώ το σχετικό πίνακα και ήταν πράγματι, αν θυμάμαι καλά, ποσοστά, τα οποία ξεπερνούσαν κατά μέσο όρο τουλάχιστον το 14% σε ετήσια βάση.
Τώρα, θα ήθελα να αναφερθώ σ'αυτό, το οποίο τονίστηκε σε ό,τι αφορά τη φορολογία και τη φορολογική πολιτική, που για ακόμη μία φορά τη χαρακτήρισε η Νέα Δημοκρατία ως φοροεισπρακτική πολιτική. Αν αφορά πράγματι τους πλουσίους, γιατί επιμένει η Νέα Δημοκρατία στην άποψη "μη φορολογείτε τους πλουσίους", ίσως έχει δίκιο. 
Πράγματι, σε ό,τι αφορά τους επιχειρηματίες, τους βιομήχανους και τους άλλους πλουσίους στην Ελλάδα, που μέχρι το τέλος του 1993 φαινόταν από τα στοιχεία ότι πλήρωναν γύρω στο 19% της συνολικής φορολογίας του εισοδήματος, πράγματι αυξήθηκε το ποσοστό αυτό πάνω από το 24% και πλησίασε περίπου το 25%, με τη φορολογική πολιτική που εφαρμόστηκε αυτά τα χρόνια.
Η δε φορολογία των μισθωτών, των συνταξιούχων, που ήταν πάνω από το 44%, γύρω στο 45%, την περίοδο που κυβερνούσε η Νέα Δημοκρατία, έπεσε γύρω στο 40,1%, με τη φορολογική πολιτική που ακολουθήθηκε αυτά τα χρόνια. 
Δεν λέω ότι έγινε ξαφνικά δίκαιο το φορολογικό μας σύστημα, αλλά έγιναν ορισμένα βήματα προς τη δικαιότερη μορφή του φορολογικού μας συστήματος, κάτι που φαίνεται ότι ενοχλεί τη Νέα Δημοκρατία, η οποία επιμένει κάθε φορά, που παίρνει το λόγο σ'αυτό το Βήμα να μας λέει "μη φορολογείτε τους πλουσίους".
ΓΕΩΡΓΙΟΣ ΑΛΟΓΟΣΚΟΥΦΗΣ: "Μη φορολογείτε", σας λέμε.
ΚΟΣΜΑΣ ΣΦΥΡΙΟΥ: "Μη φορολογείτε τους πλουσίους" μας λέτε, γιατί όταν σε ολόκληρη την Ευρώπη, για την οποία πασχίζετε και λέτε ότι θα έπρεπε να είχαμε μπει ήδη στην Οικονομική και Νομισματική 'Ενωση, υπάρχει η φορολογία της μεγάλης ακίνητης περιουσίας, εσείς έρχεσθε και μας λέτε "όχι, εμείς θα την καταργήσουμε". Θέλετε να αποτελείτε εξαίρεση; Ας την αποτελείτε. 'Ομως και αυτή η εξαγγελία σας είναι συνεπής σε αυτό που λέτε, "μη φορολογείτε τους πλουσίους".
'Ηρθατε εδώ και μας είπατε ότι μέγα πλήθος των Ελλήνων φορολογείται με το φόρο μεγάλης ακίνητης περιουσίας. Θα καταθέσω έναν πίνακα, από τον οποίο προκύπτει ότι από τις καταστάσεις, οι οποίες εστάλησαν στις Δ.Ο.Υ. για τη φορολογία της μεγάλης ακίνητης περιουσίας, πρόκειται για εκατόν εξήντα μία χιλιάδες διακόσια δεκαεπτά άτομα, δηλαδή, ένα ποσοστό γύρω στο 1,5% του ελληνικού πληθυσμού.
ΛΕΩΝΙΔΑΣ ΚΟΥΡΗΣ: Οικογένειες είναι αυτά.
ΚΟΣΜΑΣ ΣΦΥΡΙΟΥ: Κάντε και το ποσοστό για τις οικογένειες και βγάλτε το συμπέρασμα για το πόσοι είναι. Είναι 4%, είναι 4,5%; Αυτό είναι; Δηλαδή, είναι η φορολογία του μεγάλου πλήθους, όπως το εμφάνισε ο κ. Αλογοσκούφης, του ελληνικού λαού; Ασφαλώς όχι.
Θα παρακαλέσω να καταχωρισθεί στα Πρακτικά αυτός ο πίνακας.
(Στο σημείο αυτό, ο Βουλευτής, κ. Κοσμάς Σφυρίου, καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
Το θέμα μας δεν είναι βασικά αυτό, το θέμα μας -το οποίο απετέλεσε και το αντικείμενο της επερώτησης- είναι ο αντικειμενικός προσδιορισμός της αξίας των ακινήτων. Τα στοιχεία, τα οποία κατατέθηκαν με τους σχετικούς πίνακες, διέψευσαν ότι υπήρξε αύξηση 240%. Η αλήθεια είναι ότι προσπαθείτε με τις υπερβολές να τεκμηριώσετε τις απόψεις σας, οι οποίες όμως δεν είναι πειστικές.
Οι πίνακες που κατατέθηκαν και είναι στη διάθεση όλων, λένε ότι υπήρξε μείωση στο ήμισυ περίπου, 30% θα πω εγώ κατά μέσο όρο, που έγινε το 1991. Και βέβαια το 1991 δεν έπεσαν οι αγοραίες τιμές των ακινήτων, παρ' όλο που το υποστηρίξατε.
Από εκείνη την εποχή μέχρι τώρα, αν αθροίσουμε το 1991, το 1992, το 1993 και όλες τις αναπροσαρμογές που έγιναν 
 

  



Σελίδα 10426 
το 1996 και το 1998 -δηλαδή, τέλος του 1995 και τέλος του 1997- κατά μέσο όρο οι αυξήσεις δεν θα δούμε να ξεπερνούν το 60% έως 65%. Αυτό εσείς το βαφτίσατε 240%. Δεν πείθετε.
'Ομως εκείνο, το οποίο πρέπει να παραδεχθούμε και να συμφωνήσουμε σε αυτήν την Αίθουσα, κύριοι συνάδελφοι, είναι ότι δεν μπορεί παρά το σύστημα αντικειμενικού προσδιορισμού της αξίας να απεικονίζει την πραγματικότητα που υπάρχει στην ελληνική αγορά. Μάλιστα τονίστηκε ότι είναι 20% με 25% χαμηλότερες οι τιμές από τις αγοραίες τιμές. 
Αν κάποια κυβέρνηση θέλει να κάνει πολιτική απαλλαγών ας αλλάξει συντελεστές, ας κάνει φοροαπαλλαγές, ας κάνει ό,τι καταλαβαίνει, αν θέλει να κάνει πολιτική απαλλαγών. 'Ομως, το σύστημα πρέπει να απεικονίζει την πραγματικότητα ή έστω να κρατιέται σε μία απόσταση 20% με 30% κάτω από τις αγοραίες αξίες. Η απεικόνιση είναι απόλυτα αναγκαία, προκειμένου να έχει νόημα ένα σύστημα αντικειμενικής αξίας. Από κει και πέρα είναι θέμα πολιτικής βούλησης, εάν θέλεις να κάνεις φοροαπαλλαγές, να αλλάξεις συντελεστές, αλλά όμως το σύστημα πρέπει να απεικονίζει την πραγματικότητα. Η απεικόνιση του συστήματος δεν έχει να κάνει με την ακολουθούμενη φορολογική πολιτική.
Πρέπει να παραδεχθούμε ένα πράγμα. Ο αντικειμενικός προσδιορισμός της αξίας των ακινήτων από τη στιγμή κατά την οποία γίνεται από μεικτή επιτροπή με τη συμμετοχή της αυτοδιοίκησης, οικονομικών υπαλλήλων, του Τεχνικού Επιμελητηρίου, της πολεοδομίας και άλλων που συγκροτούν αυτήν την επιτροπή, θα έπρεπε κατ' αρχήν να συμφωνήσουμε ότι κατά γενική ομολογία πρέπει να περιμένουμε μία αντικειμενική προσέγγιση των συντελεστών.
Λέτε ότι μπορεί να αμφισβητηθεί η πρόταση που διατυπώνει μία τέτοια επιτροπή. Μάλιστα. Και εγώ να συμφωνήσω ότι μπορεί να αμφισβητηθεί. Δίνεται -και αυτό είναι ιδιαίτερα σημαντικό και ήθελα να το υπογραμμίσω, με την τοποθέτησή μου, παρόλο ότι το ανέφερε ο Υπουργός- η δυνατότητα σε οποιονδήποτε από την περιοχή που κρίνει ότι δεν έγινε σωστά η προσέγγιση να προσφύγει σε δευτεροβάθμια επιτροπή για μια δεύτερη κρίση και μία δεύτερη αξιολόγηση. Γνωρίζετε πολύ καλά ότι υπάρχει και μία τρίτη. Η τρίτη είναι το μαχητό, που υπάρχει εκ μέρους των πολιτών. Διότι είναι η πρωτοβάθμια μεικτή επιτροπή, είναι με την υπουργική απόφαση το δικαίωμα να προσφεύγουν στη δευτεροβάθμια για επανεξέταση της αξίας των ακινήτων και υπάρχει και το τρίτο στάδιο που είναι μεν δεσμευτικό για τον οικονομικό έφορο, αλλά είναι μαχητό για τον πολίτη, που μπορεί προσκομίζοντας τα όποια συγκριτικά στοιχεία μπορεί να διαθέτει, να αμφισβητήσει τον τελικό προσδιορισμό της αξίας.
Πρέπει, επομένως, σ' αυτήν την Αίθουσα ορισμένους θεσμούς, οι οποίοι κατά γενική ομολογία είναι επιτυχημένοι θεσμοί, διότι εξασφάλισαν την αντικειμενικότητα, τη διαφάνεια στις συναλλαγές -που είναι ένα θετικότατο στοιχείο για τα φορολογικά μας προβλήματα, το πολύπαθο φορολογικό μας σύστημα με τις τόσες αδυναμίες και τα τόσα λάθη και προβλήματα- πρέπει να τους στηρίζουμε. Κάτι σωστό δεν θα πρέπει να το υπονομεύουμε. Αντίθετα θα πρέπει να το στηρίζουμε, κύριοι συνάδελφοι. Να το στηρίζουμε, διότι ένα σωστό σύστημα οφείλουμε να το βελτιώσουμε όπου μπορούμε, να το παραδώσουμε στις επόμενες γενιές καλύτερο και όχι να το υπονομεύουμε και να προσπαθούμε να το ανατρέψουμε είτε μέσα από τη δυσφήμισή του είτε μέσω της επίκλησης λανθασμένων ή υπερβολικών στοχείων, τα οποία πολλές φορές δεν έχουν σχέση με την πραγματικότητα.
Αυτά ήθελα να επισημάνω στα λίγα λεπτά που έχω στη διάθεσή μου. Λυπούμαι που δεν υπάρχει ο χρόνος να απαντήσω σε πάρα πολλά ανυπόστατα, τα οποία ειπώθηκαν από τη πλευρά της Αξιωματικής Αντιπολιτευσης και ιδιαίτερα από τον Κοινοβουλευτικό της εκπρόσωπο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο για δέκα λεπτά για να δευτερολογήσει.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, θα ενθυμείσθε ασφαλώς ότι στην πρωτολογία μου ξεκίνησα να αναφέρομαι στο πώς πρωτοθεσπίστηκε το αντικειμενικό σύστημα, ποιες ανάγκες επέβαλαν τη θέσπισή του, ακριβώς γιατί ήξερα ότι ο κύριος Υπουργός, σαν δικαιολογία για τα ανομήματα που γίνονται σήμερα, θα έλεγε ακριβώς γι' αυτές τις αναγκαιότητες.
Ωστόσο δεν μπόρεσε να ξεφύγει και επανέλαβε και εκείνος αυτά που είχα πει εγώ. Βεβαίως, τα επανέλαβε και ο Κοινοβουλευτικός Εκπρόσωπος του ΠΑΣΟΚ πριν από λίγο.
Βέβαια, εγώ δεν αμφέβαλα καθόλου -ειλικρινά σας μιλώ- για την τακτική που θα ακολουθούσε η Κυβέρνηση στην απάντηση των αιτιάσεων της Αξιωματικής Αντιπολίτευσης, αλλά και για το ύφος με το οποίο θα απαντούσε.
Η Κυβέρνηση μας έχει συνηθίσει πλέον. Επειδή ακριβώς στερείται επιχειρημάτων αδυνατεί να δικαιολογήσει τα αδικαιολόγητα και προβαίνει στην παρελθοντολογία, προσπαθεί να αναζητήσει πειστικά άλλοθι από το παρελθόν, επιδιώκει συμψηφισμούς -τις περισσότερες φορές προσπαθεί να κάνει συμψηφισμούς με ανόμοια πράγματα- σε μια προσπάθεια να φορτώσει όλες τις αμαρτίες που συμβαίνουν σ' αυτόν τον τόπο μέσα στην τριετία 1990-1993.
Επιτέλους ο ελληνικός λαός σας έχει αντιληφθεί. Δεν είναι πειστικό το επιχείρημα αυτό. Εκτίθεσθε ακόμα περισσότερο, όσο συνεχίζετε να το προβάλλετε. 
Δεύτερον, ήμουν βέβαιος ότι θα χρησιμοποιηθούν ιδεολογήματα του τύπου "προστάτες της μεγάλης ακίνητης περιουσίας, δεν θέλετε να πληρώσουν οι μεγάλοι κλπ.".
Μπορείτε να μου πείτε εσείς, κύριε Υφυπουργέ, πώς και πού πληρώνουν οι μεγάλοι; Δώστε μας τα στοιχεία και πείτε μας, τι έχετε κάνει εσείς για να κτυπήσετε ακριβώς αυτούς τους μεγάλους που εννοείτε. Προσδιορίστε επιτέλους κάποια στιγμή, ποιοι είναι αυτοί οι έχοντες και κατέχοντες, για να πληροφορηθεί και ο ελληνικός λαός ποιοι είναι. Δεν το κάνετε.
Θέλετε να σας πω, ποια είναι η κοινωνική σας ευαισθησία; 'Ενα δείκτη θα σας πω μόνο. Τον δείκτη ωφελειών από κοινωνική πρόνοια σε ECU. Ελληνικό κράτος 1145 ECU κατά κεφαλήν, ευρωπαϊκός μέσος όρος 4.500 ECU κατά μέσο όρο. Θέλετε να μας πείτε ότι προηγείσθε από την Ευρώπη και ότι κάνετε κοινωνική πολιτική;
Τα στοιχεία άλλα πράγματα λένε. Τα υπαρκτά προβλήματα στην ελληνική κοινωνία σφίγγουν καθημερινά και εσείς μας μιλάτε για πλούσιους. Επιτέλους βγείτε από τον γυάλινο πύργο. Πείτε με ειλικρίνεια ενώπιον του ελληνικού λαού τα λάθη που κάνατε ή τις συγκεκριμένες πολιτικές που θέλετε να εφαρμόσετε. Εσείς ούτε συγγνώμη ζητάτε, ούτε συγκεκριμένη πολιτική εφαρμόζετε. Προσπαθείτε ακροβατώντας με φορολογικά μέτρα να εισπράξετε, να ξεζουμίσετε τον ελληνικό λαό, αδιαφορώντας για τις παρενέργειες που δημιουργούνται στην οικονομία.
Δεν φθάνουν μόνο αυτά τα ιδεολογήματα, αλλά προβαίνετε και σε προσωπικές αναφορές και επιθέσεις. Θα σας δώσω την απάντηση.
Εγώ, κύριε Υφυπουργέ, διεκδικώ -και σας το λέω δημόσια ότι έχω πολύ μεγαλύτερη γνώση στα φορολογικά αντικείμενα και έχω τη δυνατότητα να εισχωρώ στις φορολογικές διατάξεις και έχω τη δυνατότητα να έχω και πληροφόρηση, καλύτερη από σας, γιατί είμαι και οικονομολόγος, ενώ εσείς είσθε φυσικός.
Από την άλλη πλευρά είμαι υπερήφανος που υπηρέτησα αυτόν τον κλάδο. Οι υπαινιχτικές σας αναφορές για τα θέματα της ηθικής έχουν δυο σκέλη. Πρώτον, δεν σας επιτρέπω να ξαναφερθείτε υπαινιχτικά για την υπόστασή μου και την εντιμότητά μου και δεύτερον, σας καλώ να παραιτηθείτε από Υπουργός Οικονομικών, γιατί υποστηρίζετε και προϊστασθε ενός κλάδου ή μιας υπηρεσίας που υπαινιχτικά λέτε ότι είναι αμαρτωλή. Διαφορετικά σας καλώ να φέρετε εδώ τα συγκεκριμένα φαινόμενα που θεμελιώνουν αυτές τις απόψεις.
Σε ό,τι αφορά δε το δικό μου ήθος θα σας πω και κάτι ακόμα. Πρώτον, σας προκαλώ να φέρετε ενώπιον του Κοινοβουλίου, όποια στοιχεία έχετε για τη δική μου επαγγελματική δράση τα προηγούμενα χρόνια. Δεύτερον, να κάνετε την ίδια δήλωση που έκανα εγώ, όταν συζητείτο προχθές η πρόταση της Νέας Δημοκρατίας για τη διαφάνεια, δηλαδή, ότι 
 

  



Σελίδα 10427 
"εγώ αρνούμαι να μετατραπώ σε μια μετοχή μιας ανώνυμης εταιρείας τριακοσίων μετοχών που θα την ελέγχουν πέντε έως δέκα άνθρωποι σ' αυτήν τη χώρα". Αν έχετε το θάρρος κάντε τη δήλωση αυτή και σεις.
Θα σας πω και κάτι ακόμα, γιατί για την ταμπακέρα δεν μας είπατε τίποτε. Προσπαθείτε να βρείτε άλλοθι. Δεν μας είπατε τίποτε για το "ΞΥΣΤΟ" δεν μας είπατε τίποτα για το νέο λαχείο, δεν μας είπατε τίποτε για το "TAXIS", δεν μας είπατε για την ψηψιακή, δεν μας είπατε τίποτε γι' αυτήν τη σύμβαση για τα τρία δισεκατομμύρια (3.000.000.000) δραχμές που πήρε η γνωστή εταιρεία του ίδιου ομίλου, δεν μας είπατε τίποτε για τα πλασματικά ταχυδρομικά που έχουν καταλογιστεί, όπως σας είπα και έχουν δημιουργήσει μια δαπάνη ενός δισεκατομμυρίου (1.000.000.000) δραχμών.
Αυτά είναι τα προβλήματα που θέλει να ακούσει η ελληνική κοινωνία και εσείς έρχεστε εδώ με συμψηφισμούς, ότι τάχα κάνετε και κοινωνική πολιτική.
Είπατε -σας δικαιολογώ βέβαια- ότι τα ποσά από την ακίνητη περιουσία που θα εισπραχθούν μέσα στο 1998 δεν είναι δεκαπέντε που λέτε εσείς, είναι δεν ξέρω και γω, είκοσι πέντε που λέει ο προϋπολογισμός. Υπάρχει σύγχυση εδώ και σας δικαιολογώ. Δεν έχετε καταλάβει τι σημαίνει βεβαίωση και τι σημαίνει είσπραξη. Βεβαίωση σημαίνει αυτά τα οποία καταλογίζονται και εισπράττονται βεβαίως σε μεταγενέστερο χρόνο. Εσείς μας μπερδέψατε βεβαιώσεις και εισπράξεις τον ίδιο χρόνο. Σας κατανοώ γιατί δεν γνωρίζετε το αντικείμενο, αλλά τουλάχιστον, μην κάνετε τέτοια λάθη ή μην επιχειρείτε με τέτοια έωλα επιχειρήματα να δικαιολογήσετε τις αδυναμίες σας.
Είπατε για τις επιβαρύνσεις στην οικοδομή. Στην επερώτησή μας λέμε για είκοσι έξι. Οι εφημερίδες έγραψαν για τριάντα. Αν σας ενοχλεί το τριάντα, σας πληροφορώ ότι το ελληνικό κράτος και η Κυβέρνηση είναι ενιαία. Δεν είστε ξεχωριστά το Υπουργείο Οικονομικών. Οι επιβαρύνσεις αυτές, είναι και στην οικοδομή, στα ακίνητα, ανεξάρτητα αν αυτά έρχονται μέσα από το Υπουργείο Οικονομικών, αν έρχονται από το Κοινωνικών Υπηρεσιών μέσω του ΙΚΑ ή αν έρχονται μέσω του ΥΠΕΧΩΔΕ, από τις υπόλοιπες δραστηριότητες. Οι επιβαρύνσεις για την οικοδομή, είναι τριάντα.
Δεν μας είπατε επίσης ακόμη για τις αιτιάσεις που σας έκανα συγκεκριμένα για τις πέντε νέες φορολογίες που πρόκειται να βάλετε. Είναι αλήθεια ή δεν είναι αλήθεια ότι επειδή βλέπετε ακριβώς την αναποτελεσματικότητα στην είσπραξη αλλά και στη βεβαίωση των εσόδων -και φαίνεται, δεν μας είπατε τίποτα. Παρακολουθούμε ωστόσο τα στοιχεία -θα τα πούμε σε άλλη συζήτηση- ότι δεν σας βγαίνουν, έχετε επιλέξει δύο πλέον θύματα, δύο τομείς για να επιβάλετε φόρους, γιατί η μονόφθαλμη, η μυωπική αυτή πολιτική της συνεχούς φορολόγησης, δεν οδηγεί πουθενά αλλού. 'Εχετε επιλέξει λοιπόν τα ακίνητα και προσπαθείτε με ιδεολογήματα να ξεφύγετε απ'αυτήν όλη την ιστορία.
Δεύτερον, για τα αυτοκίνητα. Δεν μας είπατε τίποτα γι'αυτό. Σχεδιάζετε ή δεν σχεδιάζετε να βάλετε τέλη μεταβιβάσεως στα αυτοκίνητα;
Να σας πω και κάτι ακόμη. 'Ολα αυτά τα επιβατηγά αυτοκίνητα ανήκουν στους πλουσίους; Οι πλούσιοι στο κάτω-κάτω, δεν έχουν ανάγκη αν τους βάλετε να πληρώσουν και διακόσιες χιλιάδες (200.000) δραχμές επιπλέον τέλος μεταβίβασης και κυρίως οι πλούσιοι δεν αγοράζουν μεταχειρισμένα αυτοκίνητα, αγοράζουν καινούρια.
Τι έχετε να πείτε λοιπόν; Αυτή η καθολικότητα της φορολογίας είναι κοινωνική δικαιοσύνη που λέτε εσείς;
Αναφερθήκατε και στον "Τιτανικό". Κοιτάξτε να κατεβείτε από τη μακαριότητα της δεξίωσης που βρίσκεται επί του πλοίου, γιατί το πλοίο βουλιάζει και σεις δεν έχετε αντιληφθεί τίποτε ακόμη. Αυτό σας επισημαίνουμε καθημερινά εδώ στη Βουλή, ότι πρέπει να αντιληφθείτε και να επικοινωνήσετε με την πραγματικότητα της ελληνικής κοινωνίας που δεν είναι αυτή που λέτε εσείς, γιατί εσείς δεν αντιλαμβάνεσθε τι γίνεται.
Σε ό,τι αφορά τις αιτιάσεις σας, ότι εσείς υπηρετείτε τους εργαζόμενους, τους αγρότες, τους μικροϊδιοκτήτες, θέλω να πω ότι έτσι είναι, όπως το λέτε. 'Ομως, τους υπηρετείτε με ΜΑΤ αυτές τις μέρες. Η ελληνική κοινωνία βλέπει. Εάν αυτό είναι εκσυγχρονισμός, γιατί ξεχάσατε το σοσιαλισμό, τότε ο προοδευτισμός πού είναι, πού βρίσκεται;
Σε ό,τι αφορά τις αιτιάσεις σας, ότι η Νέα Δημοκρατία έχει δύο γραμμές, αντιλαμβάνομαι ότι προσπαθείτε να δημιουργήσετε εσωτερικά ζητήματα. 'Αδικα προσπαθείτε. Δείτε τι γίνεται στη δική σας πλευρά, στο δικό σας καράβι, στον "τιτανικό" όπως είπατε, και από κει και πέρα τα υπόλοιπα θα τα βρούμε εμείς. Είναι δική μας υπόθεση, δείτε το δικό σας σπίτι.
Επίσης, προσπαθήσατε να πείτε ότι είμαι και ημιμαθής, δεν τα ξέρω καλά. Σας απήντησα ότι εγώ δεν διεκδικώ το τέλειο. Σας είπα όμως, τι διεκδικώ. Την ικανότητα της καλύτερης διείσδυσης από σας, στις φορολογικές διατάξεις και την εμπειρία την οποία έχω και την οποία σας καλώ να σέβεσθε. Γιατί τις περισσότερες φορές δεν γίνεται από διάθεση κριτικής, αλλά από διάθεση βελτίωσης. Διότι η συνεισφορά μου και η παρουσία μου εδώ, δεν έχει μόνο καταστροφολογικό σκοπό εναντίον της Κυβέρνησης, έχει συνθετικό στόχο για τα προβλήματα της ελληνικής κοινωνίας και την επίλυσή τους και όχι τη στείρα αντιπολίτευση. Και δεν το κάνω μόνο εγώ, το κάνει όλη η δική μας παράταξη, η οποία στο κάτω-κάτω έχει μια ιστορία καταγεγραμμένη στο δημόσιο βίο και δεν μπορείτε εσείς με τόση απλότητα και με τόση προχειρότητα να κάνετε τέτοιες αιτιάσεις.
Είπατε επίσης ότι μετεβλήθηκαν οι συνθήκες για τα ακίνητα και μιλήσατε για μεταφορά συντελεστή. Μήπως δεν γνωρίζετε ότι η μεταφορά του συντελεστή έχει σταματήσει; Μήπως δεν γνωρίζετε ότι η αγοραία και η φορολογητέα αξία των ακινήτων δεν είναι αυτή; 
Η αρχική σκέψη, η γραμματική ερμηνεία αν θέλετε, αλλά και η τελολογική ερμηνεία του νομοθέτη, όταν έκανε το νόμο 82/1949 για την αντικειμενικοποίηση των ακινήτων ήταν ότι θα πρέπει να πέσει η φορολογητέα προς τα κάτω από την αγοραία αξία κατά 30%. Εδώ εσείς με τις αλχημείες που έχετε κάνει και τις συνεχείς φορολογήσεις, κινδυνεύετε να μετατρέψετε αντίθετα τα πράγματα. Να ξεπεράσουν οι φορολογητέες αξίες τις αγοραίες αξίες, δηλαδή, η αγορά που το γνωρίζετε καλά και εσείς από την κρίση της οικονομίας, κινείται προς τα κάτω, δεν κινείται προς τα πάνω, εκτός εσείς αν έχετε άλλες επικοινωνίες.
Και στο τέλος-τέλος, θα ήθελα να σας πω ότι η δικαιολογία που είπατε ότι μεταξύ κεντρικής υπηρεσίας και επιτροπής υπήρξε αυτή η αλχημεία που κάνατε, η κεντρική υπηρεσία από πού την ήντλησε τη γνώση και αγνόησε τις επιτροπές; Από πού προβλέπεται από το νόμο; Προβλέπεται η άποψη της κεντρικής υπηρεσίας ότι επηρεάζει και σας δίνει τη δυνατότητα εσάς να αυξάνετε αυτές τις τιμές από τις επιτροπές, τις οποίες συστήσατε με δική σας ευθύνη; Αυτά σας λέμε και για απάντηση μας λέτε η κεντρική υπηρεσία. Ποια είναι η κεντρική υπηρεσία, σύμβουλός σας δεν είναι; Και υπερισχύει ο λόγος της κεντρικής υπηρεσίας να πάει με αστεία επιχειρήματα.
Επίσης, σας απήντησε ο κ. Αλογοσκούφης ότι το 1993 επί Υπουργίας του κ. Μάνου έγιναν αλλαγές και μειώσεις στην ακίνητη περιουσία.'Εγιναν γιατί ακριβώς υπήρξε μια πτώση των τιμών και ένα κάθισμα αν θέλετε στην αγορά των ακινήτων και δόθηκε ένα κίνητρο για να λειτουργήσει η αγορά.
Μιλήσατε για κοινωνική δικαιοσύνη και φορολογικό σύστημα. Εμείς μειώσαμε, κύριε Υφυπουργέ, στην τριετία του 1990. Μειώσαμε τους φορολογικούς συντελεστές σε μια προσπάθεια να κάνουμε μια τονωτική ένεση της οικονομίας προς τα πάνω. Κάναμε και λάθη. Ανακαλέσαμε και ανακαλούμε παραδείγματος χάρη, το 35% για τις εταιρείες που βάλαμε. Είναι θετικό να αναγνωρίζουμε και τα λάθη μας, όμως ο μονολιθισμός ο δικός σας, ότι εσείς τα κάνετε όλα καλά και ότι εμείς ό,τι έχουμε κάνει είναι κακό και προσπαθείτε να κάνετε αυτές τις ανόμοιες συγκρίσεις, δεν οδηγεί πουθενά, οδηγεί ουσιαστικά στην κάθοδο από το πλοίο, του "τιτανικού", που θα σας δώσει ο λαός πολύ σύντομα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο.
 

  



Σελίδα 10428 
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, φοβάμαι ότι ο κύριος Υφυπουργός στην πρωτολογία του δεν παρέσχε καμιά ικανοποιητική εξήγηση σε όσα τεκμηριωμένα και σημαντικά του είχαμε θέσει στις πρωτολογίες μας. Δεν μας είπε αν πράγματι γνωρίζει το φόρο μεταβίβασης ακινήτων, το συντελεστή, ο οποίος ισχύει σε χώρες της Ευρωπαϊκής 'Ενωσης ότι είναι τόσο χαμηλός, ότι είναι 1%, 2% 3% και σε καμία περίπτωση δεν φτάνει το 10%, το 13% ή πολύ περισσότερο το 40% που επιβάλλετε σε φορολογία μεταβίβασης ακινήτων αγροτικής γης σε μη κατά κύριο επάγγελμα αγρότη. Επιμόνως ισχυρίζεστε ότι αποτελεί η φορολογία σας, φορολογία μεγάλης ακίνητης περιουσίας. Εγώ θα σας θυμίσω, και να συγκρίνετε τα στοιχεία, ότι ούτε ο τότε Πρωθυπουργός Ανδρέας Παπανδρέου είχε τολμήσει να αποκαλέσει έτσι το Φόρο Ακίνητης Περιουσίας, που είχε επιβάλει το 1982 για να τον καταργήσει λίγο αργότερα, παρά το γεγονός ότι το αφορολόγητο ήταν στα είκοσι πέντε εκατομμύρια (25.000.000) δραχμές. Τα είκοσι πέντε εκατομμύρια (25.000.000) της εποχής εκείνης είναι σημερινά τετρακόσια εκατομμύρια (400.000.000) δραχμές και να κάνετε τους λογαριασμούς σας, κύριε Υπουργέ, με τους υπηρεσιακούς σας παράγοντες. Δεν τόλμησε ο Ανδρέας Παπανδρέου να αποκαλέσει το φόρο αυτό μεγάλης ακίνητης περιουσίας και τον αποκαλείτε εσείς, όταν το αφορολόγητο είναι σε πολύ χαμηλότερα επίπεδα, των εξήντα εννέα εκατομμυρίων (69.000.000) δραχμών. Και με τον τρόπο με τον οποίο αποτιμάτε την ακίνητη περιουσία τον αναποτελεσματικό και άδικο τρόπο, όπως σας είχα εξηγήσει και προηγουμένως. 
Υπαινιχθήκατε ότι θα καταργήσετε τη φορολογία μεταβίβασης ακινήτων για τους μη κατά κύριο επάγγελμα αγρότες, χωρίς να δεσμευτείτε εδώ, πότε θα το κάνετε αυτό.
Τι θα γίνει με αυτές τις περιπτώσεις; Ισχύει επί έξι-οκτώ μήνες ο φόρος. Προτίθεσθε να επιστρέψετε αυτό το φόρο που άδικα κατέβαλαν οι άνθρωποι, εφόσον μάλιστα παραδεχθήκατε τις προάλλες ότι θα τον καταργήσετε ως άδικο; 
Να έχετε επίσης υπόψη σας ότι αν δώσετε κίνητρα, τα οποία είπατε σήμερα και δέχομαι ότι είναι μία αλλαγή της κυβερνητικής πολιτικής προς τη σωστή κατεύθυνση, στους νέους αγρότες και σε εκείνους τους αγρότες που θέλουν να σχηματίσουν μία βιώσιμη εκμετάλλευση με πολύ μικρότερο συντελεστή φόρου μεταβίβασης ακινήτων, θα έχετε και αύξηση φορολογικών εσόδων και θα ενθαρρύνετε τους πολίτες εκείνους, που θέλουν να αγοράσουν αγροτική ή οποιαδήποτε άλλη γη να την αξιοποιήσουν κατά τρόπο παραγωγικό και αποτελεσματικό.
Θα ήθελα να δεσμευθείτε εδώ, ότι εφόσον επεκταθεί το αντικειμενικό σύστημα φορολόγησης ακινήτων σε όλες τις περιοχές, εκτός σχεδίου, θα λάβετε υπόψη σας την κυρίαρχη χρήση των ακινήτων αυτών. Και δεν θα πρέπει να φθάσουμε στο σημείο να φορολογείται ένα χωράφι, όπως είπαμε και προηγουμένως και σας παρουσιάστηκαν επαρκή στοιχεία, με αξία είκοσι ή σαράντα εκατομμυρίων δραχμών το στρέμμα. Διότι είναι αδιανόητο να έχει τόσο μεγάλη αξία ένα ακίνητο και ο ιδιοκτήτης να παραμένει αγρότης και να καρπούται δέκα χιλιάδες δραχμές το στρέμμα, όπως δέχονται και οι υπηρεσίες σας, κατ' έτος.
Θέλω λοιπόν να δεσμευθείτε εδώ, ότι δεν θα υπερβούν οι αξίες των αγροτικών ακινήτων το ύψος των διακοσίων έως εξακοσίων χιλιάδων δραχμών κατά περιοχή, με κριτήρια, αν είναι ποτιστικό, αν είναι παραγωγικό κλπ., καθώς και στην καλλιέργεια που προχωρεί ο αγρότης και όχι με κριτήρια προοπτικής μετά από δέκα ή πενήντα χρόνια τουριστικής αξιοποίησης ή βιομηχανικής ή οικιστικής.
Θα πρέπει να δεσμευθείτε μετά την επιχειρηματολογία που σας θέσαμε ότι δεν θα παρατηρηθούν πάλι απαράδεκτα τραγελαφικά φαινόμενα που παρατηρήθηκαν κατά την εφαρμογή αυτού του νόμου στο παρελθόν.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουρής έχει το λόγο.
ΛΕΩΝΙΔΑΣ ΚΟΥΡΗΣ: Κύριε Πρόεδρε, θα ξεκινήσω από κάτι όχι ευχάριστο, από τους χαρακτηρισμούς που χρησιμοποίησε ο κύριος Υφυπουργός. Δεν θα τον παρακολουθήσω, εκτός από ένα χαρακτηρισμό στον οποίο θα αναφερθώ ειδικότερα. Θα πω απλώς ότι εξ ιδίων κρίνει τα αλλότρια.
Επειδή, όμως, μεταξύ των άλλων, με χαρακτήρισε και ως προστάτη μεγαλοϊδιοκτητών και άλλα τινά, θα του πω ότι είμαι περήφανος που ούτε μετείχα ούτε μετέχω σ' αυτό που βαραίνει σήμερα την πολιτική ζωή της χώρας, στη διαπλοκή. 
Το πλήρωσα αυτό με κόστος, αλλά όμως μπορώ να βλέπω κατάματα τον οποιονδήποτε, από τα μέλη της οικογένειάς μου μεχρι τον ανώνυμο πολίτη. Δεν ξέρω αν και εσείς μπορείτε να το κάνετε αυτό.
'Ερχομαι τώρα σε δύο θέματα, τα οποία εθίγησαν κατά τη διάρκεια της ομιλίας σας. Είπατε, ότι έχετε είκοσι πέντε δισεκατομμύρια (25.000.000.000) είσπραξη από φόρο -πέρυσι- μεγάλης ακίνητης περιουσίας και είκοσι οκτώ δισεκατομμύρια (28.000.000.000) υπολογίζεται για φέτος. Μα είναι δυνατόν να έχετε μόνο 10% αύξηση, όταν έχετε αυξήσει τις αντικειμενικές αξίες κατά 40% και που είναι βέβαιο ότι θα μπουν πάρα πολλοί καινούριοι στο σύστημα πλέον από το 1998;
Προφανώς έχετε κάνει λάθος. Και βέβαια δεν μας απαντήσατε τίποτα γι' αυτό που ο "ΟΙΚΟΝΟΜΙΚΟΣ ΤΑΧΥΔΡΟΜΟΣ" ονομάζει "εταιρεία αρπαγής της αγροτικής γης" και λέει ότι είναι ένα αντισυνταγματικό, εκβιαστικό, γραφειοκρατικό, κρατικίστικο και αντιευρωπαϊκό νομοσχέδιο του Υπουργείου Γεωργίας, που ιδρύει σε περίοδο εξαγγελιών για ιδιωτικοποιήσεις την κρατική εταιρεία "αξιοποίηση αγροτικής γης" με την οποία επιδιώκει να συγκεντρώσει και να ελέγξει το σύνολο των αγροτικών εκτάσεων της χώρας.
Εκείνο που ζητήσαμε στη συζήτηση που κάναμε πιο πριν, ήταν να εξαιρεθεί -και σας το έχουν ζητήσει φορείς αυτό το πράγμα- η αγροτική γη, η μη δομημένη, που είναι εκτός σχεδίου πόλεως, διότι έτσι δεν τιμωρείτε μόνο τους κατοίκους των Κυκλάδων, στους οποίους αναφερθήκατε πιο πριν, αλλά τιμωρείτε και κάποιους άλλους, οι οποίοι επιμένουν να δημιουργούν και να ασκούν έστω και δευτερευόντως το επάγγελμα του αγρότη στην πατρογονική τους γη. Τιμωρείτε τους καλλιεργητές στα Μεσόγεια με την πολιτική σας αυτή, όταν μάλιστα έχετε δεσμεύσει τα κτήματά τους για το αεροδρόμιο. Τιμωρείτε τους καλλιεργητές του Μαραθώνα, όταν είναι δεσμευμένα τα κτήματά τους, μόνο για γεωργική χρήση, γύρω από τη λίμνη, από την ΕΥΔΑΠ.
Δεν μας απαντήσατε ακόμη για την περίπτωση των δύο τιμών του ιδίου κτήματος, όπου το εκτός σχεδίου και εκτός αντικειμενικού προσδιορισμού από τις εφορίες και από την ιδιωτική εταιρεία που έχει αναλάβει την αξιολόγηση, τιμολογείται δύο και τρεις φορές ακριβότερα, σε σχέση με το εντός σχεδίου και εντός αντικειμενικού προσδιορισμού. 
Ακόμη, δεν μας δώσατε καμία απάντηση -και έχετε προκληθεί σήμερα, από μένα τουλάχιστον δύο φορές- γιατί εξαιρέσατε με τον ν. 2579/98 τις τράπεζες και τις θυγατρικές τους επιχειρήσεις από τον Φόρο Μεγάλης Ακίνητης Περιουσίας. Και σας ξαναβάζω για πολλοστή φορά το ερώτημα: Ποιους ευνοείτε με αυτήν τη διάταξη; Ευνοείτε μήπως τους αγρότες και τους μικροϊδιοκτήτες για τους οποίους τόση ώρα εκόπτεσθο εδώ πέρα και είχατε πύρινα τα βέλη εναντίον της Αντιπολίτευσης;
Τέλος, θέλω να κάνω μία παρατήρηση για την ιστορία. Θέλω να σας πω ότι το Τέλος Ακίνητης Περιουσίας που αντικατέστησε τον καταργηθέντα τότε Φόρο Ακίνητης Περιουσίας, είχε συζητηθεί πολύ αναλυτικά σε δύο συναντήσεις με τον τότε Αρχηγό της Αξιωματικής Αντιπολιτεύσεως και ιδρυτή του ΠΑ.ΣΟ.Κ., Ανδρέα Παπανδρέου. Και ο Ανδρέας Παπανδρέου είχε υιοθετήσει και το τέλος -που ουσιαστικά φόρος είναι, απλώς ονομάζεται τέλος, διότι οι Ο.Τ.Α. δεν μπορούν να επιβάλουν φόρους, όπως είναι γνωστό- και το σκεπτικό και τη φιλοσοφία, αλλά και τις συγκεκριμένες διατάξεις. Γι' αυτό κιόλας το κόμμα σας είχε ψηφίσει τις διατάξεις αυτές στη Βουλή.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ. Γεώργιος Δρυς έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, 
 

  



Σελίδα 10429 
στη δευτερολογία μου θα προσπαθήσω να απαντήσω σε ορισμένα θέματα, για τα οποία πράγματι δεν μπόρεσα, λόγω χρόνου, να απαντήσω στους συναδέλφους της Νέας Δημοκρατίας.
Κατ' αρχήν θέλω να κάνω μία γενική τοποθέτηση, ότι η όποια κριτική άσκησα, αφορούσε την πολιτική παρουσίαση της επερώτησης και δεν είχε κανένα σημείο προσωπικής αναφοράς, για κανέναν εκ των συναδέλφων. Και το ξέρετε πάρα πολύ καλά, ότι τους τιμώ όλους. Γι' αυτό το λόγο δεν θα αναφερθώ και σε όσα ατυχώς ο κ. Ρεγκούζας ανέφερε. Εγώ απλούστατα είπα, ότι δεν είναι δυνατόν να αναπτύσσεται μία επερώτηση από έναν πρώην υπάλληλο του Υπουργείου Οικονομικών, πρώην εφοριακό.
ΑΔΑΜ ΡΕΓΚΟΥΖΑΣ: Εγώ δεν σας είπα πρώην συνεταιριστή.
ΓΕΩΡΓΙΟΣ ΔΡΥΣ (Υφυπουργός Οικονομικών): Μα, δεν είναι κακό αυτό. Εμένα δεν με θίγει αυτό που μου λέτε. Λέγω, πρώην υπάλληλο του Υπουργείου Οικονομικών, πρώην εφοριακό. Δεν σας θίγει αυτό το πράγμα.
ΑΔΑΜ ΡΕΓΚΟΥΖΑΣ: Είναι μεγάλη μου τιμή. 
ΓΕΩΡΓΙΟΣ ΔΡΥΣ (Υφυπουργός Οικονομικών): Εάν σας θίγει αυτό, δεν θα το αναφέρω άλλη φορά. Πείτε μου ότι σας θίγει, για να μην το επαναλάβω. 
ΑΔΑΜ ΡΕΓΚΟΥΖΑΣ: Το λέτε υπαινικτικά και αυτό με θίγει.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν το λέγω υπαινικτικά. Το λέγω με την έννοια ότι δεν είναι δυνατόν κάποιος, που υπηρέτησε τόσα χρόνια τις φορολογικές αρχές, να αναπτύσσει εδώ απόψεις οι οποίες είναι, προφανώς, εσφαλμένες.
'Ερχομαι όμως στη ουσία. Κύριε Κουρή, να αρχίσω πρώτα από σας επειδή με ρωτήσατε δύο φορές. Θέλω να σας πω το εξής: Το άρθρο 14 στο οποίο αναφέρεστε λέει: "...την αξία των γηπέδων και κτιρίων που ανήκουν σε τράπεζες και θυγατρικές αυτών εταιρίες, για τα οποία έχει αρχίσει η διαδικασία ένταξής τους σε ζώνες ενεργού πολεοδομίας, με απόφαση του αρμόδιου οργάνου".
Με την προτεινόμενη αυτή διάταξη σκοπείται η αντιμετώπιση θεμάτων οικιστικής ανάπλασης περιοχών, για τις οποίες έχει κινηθεί η σχετική διαδικασία. 
Αυτό ακριβώς έχουμε κάνει και δεν έχουμε εξαίρεση προφανώς...
ΛΕΩΝΙΔΑΣ ΚΟΥΡΗΣ: Να σας διακόψω;
ΓΕΩΡΓΙΟΣ ΔΡΥΣ (Υφυπουργός Οικονομικών): Μη με διακόπτετε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κουρή!
Δεν γράφεται τίποτα στα Πρακτικά από τη διακοπή.
ΓΕΩΡΓΙΟΣ ΔΡΥΣ (Υφυπουργός Οικονομικών): Ο τρόπος που αντιδράτε και ο εκνευρισμός σας αποδεικνύει, κύριε Κουρή,...
ΛΕΩΝΙΔΑΣ ΚΟΥΡΗΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κουρή!
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Κουρή, ξανά θα κάνω τον κόπο να διαβάσω ότι εξαιρούνται η αξία των γηπέδων και κτιρίων που ανήκουν σε τράπεζες ή θυγατρικές εταιρίες αυτών, για τα οποία έχει αρχίσει η διαδικασία ένταξής τους σε ζώνες ενεργού πολεοδομίας, με απόφαση του αρμοδίου οργάνου.
ΛΕΩΝΙΔΑΣ ΚΟΥΡΗΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κουρή!
ΓΕΩΡΓΙΟΣ ΔΡΥΣ (Υφυπουργός Οικονομικών): Αναφέρθηκε ακόμη εσφαλμένως ότι η εταιρία η οποία έχει αναλάβει τη μηχανογράφηση των στοιχείων που περιέχονται στο Ε9, έχει αναλάβει να κάνει και την αξιολόγηση της αξίας των ακινήτων. Αυτό είναι λάθος.
Η ιδιωτική εταιρία, κύριοι συνάδελφοι, έχει αναλάβει μόνο να εισάγει να μηχανογραφήσει τα στοιχεία τα οποία περιέχονται στο έντυπο Ε9. Τίποτε άλλο. 'Ολα αυτά στα οποία αναφερθήκατε είναι λάθος, προφανώς πιστεύω από εσφαλμένη πληροφόρηση.
Τρίτον, μου είπε ο συνάδελφος ότι δεν είπα τίποτα για το "ΞΥΣΤΟ", για το λαχείο του ΟΠΑΠ. 
Κύριοι συνάδελφοι, η επερώτηση που έχετε κάνει αναφέρεται προφανώς στα θέματα του προσδιορισμού των αντικειμενικών αξιών. αυτά. Εάν θέλετε προφανώς σε μία επόμενη επερώτηση θα σας απαντήσω.
Τέλος, με ρωτάτε για τη φορολόγηση των μεταχειρισμένων αυτοκινήτων. Και γι' αυτό δεν μπορώ να σας απαντήσω, διότι είναι έξω από την επερώτηση. Εξάλλου πολύ σύντομα θα κατατεθεί το σχετικό Νομοσχέδιο που θα αφορά το καθεστώς των μεταχειρισμένων αυτοκινήτων και βεβαίως εκεί θα ακούσουμε και τις προτάσεις σας.
Αλλά επιτρέψτε μου και εμένα που ακούω τόση ώρα εδώ πέντε-έξι Βουλευτές της Νέας Δημοκρατίας, να ρωτήσω: Κύριοι συνάδελφοι, είπατε ότι υπάρχουν αυτοί οι φόροι, είκοσι έξι φόροι αναφέρατε εσείς, παίρνοντας προφανώς έτσι ένα άθροισμα ανομοιογενών φόρων, τελών, ειδικών εισφορών υπέρ τρίτων. Μπορείτε, κύριοι συνάδελφοι, να μου πείτε ένα φόρο από τους είκοσι έξι, τον οποίο εσείς προτείνετε προς κατάργηση; Θα ήθελα σας παρακαλώ αν μπορείτε, να μου πείτε: από τους "είκοσι έξι φόρους" εμείς προτείνουμε προς κατάργηση αυτών. Να γνωρίζω ποια είναι η πολιτική της Νέας Δημοκρατίας για τη φορολογία των ακινήτων. Διότι το να κάνετε μόνο κριτική εκ του ασφαλούς, δεν είναι ο καλύτερος τρόπος, για ένα κόμμα το οποίο βρίσκεται και θα βρίσκεται για πολύ καιρό ακόμα, στη θέση της Αξιωματικής Αντιπολίτευσης.
Τώρα όμως, κύριοι συνάδελφοι...
ΛΕΩΝΙΔΑΣ ΚΟΥΡΗΣ: ...
ΓΕΩΡΓΙΟΣ ΔΡΥΣ (Υφυπουργός Οικονομικών): Καλώς. Αυτό είναι ένα θέμα το οποίο ο ελληνικός λαός το κρίνει, κύριε Κουρή, και νομίζω να συμφωνείτε. 
Αναφέρατε προηγούμενα ότι "κάνατε ανάθεση στην εταιρεία "INTRASOFT" η οποία έχει αναλάβει την επεξεργασία των στοιχείων του Ε9". 
Θέλω να σας διαβεβαιώσω για να το γνωρίζετε, ότι κάναμε διαγωνισμό. Συμμετείχαν τρεις εταιρείες, η "INTRASOFT", η "ΑLΤΕΚ" και η "ΔΕΛΤΑ Πληροφορική".
Βαθμολογήθηκαν και οι τρεις. Η πρώτη εταιρεία πήρε 98,79 μονάδες, η δεύτερη εταιρεία πήρε 96,92 μονάδες και 95,92 μονάδες πήρε η τρίτη εταιρεία. Πρώτα, αξιολογήθηκαν τεχνικά, αν δηλαδή μπορούν να κάνουν το έργο. Και οι τιμές τις οποίες έδωσαν, όταν ανοίχτηκαν οι οικονομικές προσφορές, ήταν δύο δισ. πεντακόσια δέκα η πρώτη εταιρεία, δύο δισ. οκτακόσια ογδόντα τρία η δεύτερη εταιρεία και δύο δισ. οκτακόσια εννιά η τρίτη εταιρεία.
Και επομένως, το έργο το πήρε η εταιρεία, η οποία είχε και τη μεγαλύτερη ποιοτική βαθμολογία και τη χαμηλότερη προσφορά. Δεν ξέρω, εάν εσείς γνωρίζετε κάποιον άλλον τρόπο για την αξιολόγηση του συγκεκριμένου διαγωνισμού.
Τρίτον, κύριε Ρεγκούζα, τις απαντήσεις μου μερικές φορές τις παίρνετε προσωπικά. Είπατε ότι δώσαμε στην εταιρεία ένα δισεκατομμύριο (1.000.000.000) δραχμές για ταχυδρομικά τέλη.
ΑΔΑΜ ΡΕΓΚΟΥΖΑΣ: Περίπου.
ΓΕΩΡΓΙΟΣ ΔΡΥΣ (Υφυπουργός Οικονομικών): Σας διαβεβαιώ, λοιπόν, επειδή φαντάζομαι ότι έχετε λάθος ενημέρωση και για να μην το πάρετε προσωπικά, δεν καταβάλαμε στην εταιρεία ούτε μία δραχμή για ταχυδρομικά τέλη. Να το ακούσετε, να το σημειώσετε και να το ελέγξετε. Παρακαλώ, λοιπόν, να μην τίθενται τέτοια θέματα, έτσι τόσο ανεύθυνα και δημιουργούν εντυπώσεις και τίτλους μετά στις εφημερίδες. Γιατί αυτό είναι κακό για όλους και για την Κυβέρνηση και για την Αντιπολίτευση η οποία επικαλείται υποτιθέμενες πράξεις της Κυβέρνησης.
Τέλος, εμείς κύριοι συνάδελφοι, όπως ξέρετε πολύ καλά, αναγνωρίζοντας τις ακραίες περιπτώσεις Δ.Ο.Υ. στην Ελλάδα, οι οποίες έκαναν υπερεκτίμηση όσον αφορά την αξία των ακινήτων, καθιερώσαμε για πρώτη φορά το 1998 τη δυνατότητα ένας δήμος ή μια κοινότητα να προσφεύγει σε δευτεροβάθμια επιτροπή. Ακούστε, λοιπόν, τα αποτελέσματα :
 

  



Σελίδα 10430 
Η σελίδα σε PDF 

  



Σελίδα 10431 
Η σελίδα σε PDF 

  



Σελίδα 10432 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριοι συνάδελφοι, εγώ θέλω να τελειώσω με το εξής: Δεν άλλαξα εγώ, σας διαβεβαιώ, σε καμία περίπτωση τις προτάσεις των επιτροπών. 'Οπως σας εξήγησα προηγούμενα, υπήρξε μία πρόταση από τις τοπικές επιτροπές και μία πρόταση από την κεντρική υπηρεσία.
Και μερικές φορές, που αναφέρομαι σε εσάς, κύριε Ρεγκούζα, δεν το κάνω γιατί θέλω να σας υποτιμήσω, αλλά γιατί θεωρώ ότι ως ένας άνθρωπος του Υπουργείου Οικονομικών γνωρίζετε τις εσωτερικές λειτουργίες του Υπουργείου. Γι' αυτόν και μόνον το λόγο.
Σας λέγω, λοιπόν, ότι βεβαίως έχουν λόγο οι κεντρικές υπηρεσίες. Και βεβαίως όπου νομίζουν ότι οι προτάσεις των επιτροπών είναι υπερβολικές, πρέπει να παρεμβαίνουν διορθωτικά προς τον Υπουργό, να μην τις κάνει αποδεκτές.
Και το αναφέρατε μόνοι σας. Στη Νάξο, οι τιμές που μας έδωσε, κύριε Κουρή, η τοπική Δ.Ο.Υ., ήταν πράγματι υπερβολικά υψηλές.
Με πρόταση της κεντρικής υπηρεσίας τις μειώσαμε. Δεν έπρεπε να το κάνουμε; Δεν έπρεπε επειδή το λέει η κεντρική υπηρεσία; Διεπίστωσε ότι είναι λάθος, παρεμβήκαμε διορθωτικά και τις μειώσαμε. Πρόκειται για μία φυσιολογική και απαραίτητη διαδικασία.
Θα ήθελα να σας δώσω ένα σημείωμα -έφυγε ο κ. Μπασιάκος- από την κεντρική υπηρεσία. Μίλησε ο κ. Μπασιάκος για το Νομό Βοιωτίας και ιδιαίτερα για την πόλη των Θηβών, για την οποία επανειλημμένως έχω ενδιαφερθεί.
Κύριοι συνάδελφοι, ακούστε τις τιμές και αν βεβαίως εσείς από αυτά που θα σας δώσω συμφωνείτε με το συνάδελφό σας κ. Μπασιάκο, τότε βεβαίως είναι θέμα διαφορετικής εκτίμησης.
Το 1991, κύριοι συνάδελφοι, η τιμή στη Θήβα ήταν εκατόν εβδομήντα χιλιάδες το τετραγωνικό μέτρο και το 1998 είναι εκατόν ογδόντα χιλιάδες το τετραγωνικό μέτρο.
Πέστε μου, κύριοι συνάδελφοι της Νέας Δημοκρατίας. πού είναι...
ΓΕΩΡΓΙΟΣ ΑΛΟΓΟΣΚΟΥΦΗΣ: Το 1993, πού ήταν;
ΓΕΩΡΓΙΟΣ ΔΡΥΣ (Υφυπουργός Οικονομικών): Σας διαβάζω το ενημερωτικό σημείωμα.
Το 1991 ήταν εκατόν εβδομήντα χιλιάδες και πήγε το 1993 στις εκατόν ογδόντα χιλιάδες. Αυτά είναι τα πραγματικά στοιχεία, κύριοι συνάδελφοι. Πού βλέπετε τις εξοντωτικές αυξήσεις που έχουμε επιβάλει στην περιοχή της Βοιωτίας που λέει ο κύριος συνάδελφος;
Αυτό το στοιχείο, όπως μου το έδωσε η κεντρική υπηρεσία σας το δίνω να το έχετε υπόψη σας και το καταθέτω για τα Πρακτικά.
(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά το προαναφερθέν στοιχείο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Κάτω από διακόσιες πενήντα χιλιάδες δραχμές δεν πουλιέται το τετραγωνικό.
ΓΕΩΡΓΙΟΣ ΔΡΥΣ (Υφυπουργός Οικονομικών): Προσπάθησε ο Κοινοβουλευτικός Εκπρόσωπος της Νέας Δημοκρατίας να δικαιολογήσει τις θέσεις σας τονίζοντας ότι υπάρχουν περιπτώσεις ή περίοδοι όπου τα ακίνητα έχουν τιμές αυξητικές και άλλες περίοδοι που έχουν φθίνουσες τιμές.
Εγώ κύριε Αλογοσκούφη, συμφωνώ μαζί σας. Ακούστε όμως ποιες ήταν οι προτάσεις και τι έκανε τότε ο Υπουργός της Νέας Δημοκρατίας. Μπορώ να σας δώσω όλες τις τιμές, αλλά θα σας αναφέρω για παράδειγμα τις τιμές στην Αγία Παρασκευή. Στη ζώνη Α' οι ισχύουσες τιμές ήταν διακόσιες είκοσι χιλιάδες. Πρότεινε η επιτροπή διακόσιες εξήντα χιλιάδες και εσείς ως Κυβέρνηση προτείνατε εκατόν ενενήντα χιλιάδες. Δηλαδή, η επιτροπή δεν γνώριζε ότι ήταν αυξητικές οι τιμές των ακινήτων; Αφού για όλην την Ελλάδα είχε πλήρη ενημέρωση και είναι η αρμόδια επιτροπή η οποία έκανε την πρόταση.
'Αρα, λοιπόν, νομίζω ότι δεν έγινε η μείωση γιατί ήταν μειωμένες οι τιμές. Απλούστατα η επιλογή σας ήταν τότε να μειώσετε τις τιμές των ακινήτων σε συγκεκριμένες και επιλεγμένες περιοχές.
Εγώ, κύριοι συνάδελφοι, τελειώνω λέγοντας μόνο τούτο: Θεωρώ ότι η φορολογική πολιτική την οποία ακολούθησε η Κυβέρνησή μας τα τέσσερα τελευταία χρόνια στον τομέα των ακινήτων, είναι μια πολιτική συνεπής, είναι μια πολιτική η οποία θέλει να ισοκατανείμει τα βάρη σε όλους τους πολίτες, όπως ακριβώς ορίζει σαφέστατα και το Σύνταγμα, ότι ο καθένας πρέπει να συμμετέχει στα φορολογικά βάρη, ανάλογα με τη φοροδοτική του ικανότητα.
Βεβαίως, είναι δικαίωμά σας εσείς ως κόμμα, να θέλετε να απέχουν οι πλούσιοι από τη φορολογία. Η πολιτική μας είναι να συμμετέχουν και οι έχοντες και οι κατέχοντες στα φορολογικά βάρη. Και θεωρώ ότι θα είναι τραγικό λάθος για τη Νέα Δημοκρατία, αν ποτέ έρθει στην εξουσία, να καταργήσει το φόρο στη μεγάλη ακίνητη περιουσία. Θα είσθε τότε η μοναδική περίπτωση σε όλην την Ευρώπη, όπου ενώ υπάρχει φόρος στην ακίνητη περιουσία, μόνο η Νέα Δημοκρατία θα είναι εκείνη που θα καταργήσει τη φορολογία αυτή στην Ελλάδα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε να πάρετε το λόγο.
ΑΔΑΜ ΡΕΓΚΟΥΖΑΣ: Να τριτολογήσω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Μα πώς; Είσθε Κοινοβουλευτικός Εκπρόσωπος;
ΑΔΑΜ ΡΕΓΚΟΥΖΑΣ: Είμαι Εισηγητής.
ΠΡΟΕΔΡΕΥΩΝ (Παναγιώτης Σγουρίδης): Διαβάστε τον Κανονισμό.
ΑΔΑΜ ΡΕΓΚΟΥΖΑΣ: Υπάρχει προσωπικό ζήτημα.
ΠΡΟΕΔΡΕΥΩΝ (Παναγιώτης Σγουρίδης): Το Προεδρείο διαπιστώνει ότι δεν υπάρχει προσωπικό ζήτημα.
ΑΔΑΜ ΡΕΓΚΟΥΖΑΣ: Δεν ήσασταν από την αρχή της συζήτησης, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Θα μπορούσατε να πάρετε το λόγο όταν ετέθη προσωπικό θέμα. Τώρα, δεν μπορείτε.
Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, μόνο σ' ένα θέμα θέλω εγώ να επικεντρωθώ. Δεν μας ικανοποίησαν, βεβαίως, οι απαντήσεις του κυρίου Υπουργού.
'Οσον αφορά το θέμα το οποίο ετέθη, ότι η Νέα Δημοκρατία ενδιαφέρεται να μην φορολογούνται οι πλούσιοι, νομίζω ότι ήταν σαφές ότι αυτό που μας ενδιαφέρει είναι να μην φορολογούνται οι 'Ελληνες περισσότερο απ' όσο πρέπει.
Για να μη φορολογούνται οι 'Ελληνες πιο πολύ απ' όσο πρέπει, καλό θα ήταν η γενικότερη πολιτική της Κυβέρνησης να είναι τέτοια που να εξασφαλίζει ότι θα υπάρχει και ένα νοικοκύρεμα στο δημόσιο τομέα, ότι θα υπάρχει περιορισμός σπατάλης και ότι θα υπάρχει και κάποιο πρόγραμμα όσον αφορά τη φορολογία, ώστε να ξέρουμε τι φόρους επιβάλλουμε, ποιος τους πληρώνει αυτούς τους φόρους, αν οι φόροι αυτοί είναι αποτελεσματικοί, αν δίνουν τα έσοδα που προσδοκούμε. Και φάνηκε ότι αυτός ο συγκεκριμένος φόρος, ο Φόρος της Ακίνητης Περιουσίας, επιβλήθηκε και από την Κυβέρνηση του ΠΑ.ΣΟ.Κ. πάλι χωρίς πρόγραμμα και ακόμα δεν έχει εισπραχθεί για το 1997, που πρωτοεπιβλήθηκε.
Επίσης, δημιούργησε σωρεία προβλημάτων και η αξία αυτού του περίφημου περιουσιολογίου, στην οποία αναφέρθηκε ο κύριος Υφυπουργός. Είναι και αυτή αμφισβητούμενη, διότι δεν έχουν γίνει οι απαραίτητοι έλεγχοι σ' αυτές τις δηλώσεις. Είναι κατά δήλωση πια τα περισσότερα ακίνητα. Θα πρέπει, αν δεν γίνει το κτηματολόγιο, να έχουμε πραγματικά αντικειμενικά στοιχεία για το ποια είναι η περιουσία των Ελλήνων. Το να περιμένουμε ότι θα δηλώσουν στοιχεία που να είναι πραγματικά και αξιόπιστα, νομίζω ότι είναι λίγο αισιόδοξο.
ΠΡΟΕΔΡΕΥΩΝ (Παναγιώτης Σγουρίδης): 'Οχι μόνο το κτηματολόγιο. Πρέπει να επεκταθεί σε όλην τη χώρα ο αντικειμενικός συντελεστής.
 

  



Σελίδα 10433 
ΓΕΩΡΓΙΟΣ ΑΛΟΓΟΣΚΟΥΦΗΣ: Πρέπει να ξέρουμε, όμως, ποιος έχει τα ακίνητα.
ΠΡΟΕΔΡΕΥΩΝ (Παναγιώτης Σγουρίδης): Για να μπορέσουμε να εφαρμόσουμε και τους νόμους που ψηφίζονται.
Κύριε Υπουργέ, πρέπει να δείτε το συντονισμό του Υπουργείου σας με τα άλλα Υπουργεία. Διότι δημιουργεί πρόβλημα εσόδων, αλλά και πρόβλημα στους πολίτες.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το γενικότερο θέμα, όμως είναι η φορολογία.
Εγώ δεν αμφισβητώ τις προθέσεις της Κυβέρνησης. Εγώ μπορώ να δεχτώ ότι η πρόθεση της Κυβέρνησης είναι πράγματι να φορολογεί δίκαια τους 'Ελληνες, αλλά και τους πλούσιους. Δεν έχω κανένα λόγο να αμφισβητήσω τις προθέσεις της. Δεν φθάνουν, όμως, μόνο οι προθέσεις. Πρέπει να ξέρεις και πώς να το κάνεις. Δυστυχώς, αυτή η Κυβέρνηση του ΠΑ.ΣΟ.Κ. και στο παρελθόν μας απέδειξε ότι δεν ξέρει πώς να το κάνει. Διότι η πολιτική που ακολούθησε στη δεκαετία του '80 δήθεν για να ελαφρύνει τα ασθενέστερα εισοδηματικά στρώματα, μας έφθασε στο σημείο που είμαστε σήμερα, το δημόσιο να πληρώνει περίπου το 1/3 των δαπανών του για τόκους του δημοσίου χρέους, για τόκους που πάνε στους πλουσίους, διότι αυτοί είναι που έχουν τα ομόλογα.
Ο ίδιος ο πρώην Πρωθυπουργός ο αείμνηστος Ανδρέας Παπανδρέου είχε από μόνος του εδώ καταδικάσει τους ραντιέρηδες...
ΠΡΟΕΔΡΕΥΩΝ (Παναγιώτης Σγουρίδης): Τελευταία όλοι ανακαλύψαμε τον Ανδρέα Παπανδρέου, συμπολίτευση, αντιπολίτευση.
ΓΕΩΡΓΙΟΣ ΑΛΟΓΟΣΚΟΥΦΗΣ: Είπε μερικές φορές και σωστά πράγματα. 'Εκανε αυτοκριτική. Μίλησε για τους ραντιέρηδες τότε, τους οποίους ο ίδιος δημιούργησε με την πολιτική της δεκαετίας του '80. Είχε κακές προθέσεις ο Ανδρέας Παπανδρέου στη δεκαετία του '80; Εγώ δεν μπορώ να δεχθώ ότι είχε κακές προθέσεις. Δεν ήξερε πώς να κάνει την αναδιανομή του εισοδήματος. Με τον ίδιο τρόπο που και εσείς σήμερα, κύριε Υπουργέ, επιτρέψτε μου να πω, δεν ξέρετε πώς να φορολογήσετε δίκαια τους 'Ελληνες.
ΑΔΑΜ ΡΕΓΚΟΥΖΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε ...
ΠΡΟΕΔΡΕΥΩΝ (Παναγιώτης Σγουρίδης): Δεν μπορώ να σας δώσω το λόγο.
Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν έχω να πω τίποτα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο Βουλευτής Πέλλας κ. Βυζοβίτης με αίτησή του ζητάει ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
Κηρύσσεται περαιωμένη η συζήτηση επί της επερωτήσεως με αριθμό 53/14-5-98 Βουλευτών της Νέας Δημοκρατίας προς τον Υπουργό Οικονομικών, με αντικείμενο την πολιτική της Κυβέρνησης στον τομέα της Φορολόγησης των Ακινήτων.
Στο σημείο αυτό, κύριοι συνάδελφοι, δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.00' λύεται η συνεδρίαση για την προσεχή Δευτέρα 15 Ιουνίου 1998 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του Συνασπισμού της Αριστεράς και της Προόδου προς τον Υπουργό Εθνικής Οικονομίας, σύμφωνα με την ημερήσια διάταξη.
Ο ΠΡΟΕΔΡΟΣΟΙ ΓΡΑΜΜΑΤΕΙΣ

  



Σελίδα 10434 
Η σελίδα σε PDF 

