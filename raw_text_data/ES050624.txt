Παρασκευή 24 Ιουνίου 2005
ΣΥΝΕΔΡΙΑΣΗ   ΡS’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας του Βουλευτή κ. Γ. Κοντογιάννη, σελ.
2. Επί διαδικαστικού θέματος, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων  ερωτήσεων της Δευτέρας 27 Ιουνίου 2005, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με την επίλυση προβλημάτων στο χώρο του Υπουργείου Πολιτισμού, σελ.
β) Προς τον Υπουργό Πολιτισμού:
i) σχετικά με την λήψη μέτρων ενίσχυσης του Ελληνικού Ιδρύματος Πολιτισμού, σελ.
ii) σχετικά με την λήψη μέτρων του ρωμαϊκού δρόμου που αποκαλύφθηκε στη Βέροια κ.λπ., σελ.
δ) Προς τον Υπουργό Δικαιοσύνης σχετικά με την διερεύνηση ενδεχόμενης ανάμειξης ελλήνων στα γεγονότα της Σρεμουρένιτσας κ.λπ., σελ.
  
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Υγείας και Κοινωνικής Αλληλεγγύης: «Οργάνωση και λειτουργία των υπηρεσιών δημόσιας υγείας και λοιπές διατάξεις», σελ.
2. Κατάθεση σχεδίου νόμου:
α) Ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής ‘Αμυνας, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης, Μεταφορών και Επικοινωνιών και Δημόσιας Τάξης, κατέθεσαν σχέδιο νόμου: «Είσοδος, διαμονή και κοινωνική ένταξη υπηκόων βτρίτων χωρών στην ελληνικής επικράτεια», σελ.
β)Ο Υφυπουργός Πολιτισμού και οι Υπουργοί  Οικονομίας και Οικονομικών, Ανάπτυξης και Δημόσιας Τάξης κατέθεσαν σχέδιο νόμου: «Ρύθμιση θεμάτων Αθλητισμού», σελ.
3. Κατάθεση ‘Εκθέσεως Διαρκούς Επιτροπής:
Οι Διαρκείς Επιτροπές Οικονομικών και Κοινωνικών Υποθέσεων καταθέτουν την έκθεσή τους στο σχέδιο νόμου του Υπουργείου Οικονομίας και Οικονομικών: «Θέματα Κεφαλαιαγοράς και άλλες διατάξεις», σελ.


ΟΜΙΛΗΤΕΣ
Α. Επί διαδικαστικού θέματος:
ΑΝΔΡΙΑΝΟΠΟΥΛΟΣ Α., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΝΔΡΙΑΝΟΠΟΥΛΟΣ Α., σελ.
ΓΚΕΡΕΚΟΥ Α., σελ.
ΠΑΠΑΛΗΓΟΥΡΑΣ Α., σελ.
ΤΑΤΟΥΛΗΣ Π., σελ.
ΧΟΥΡΜΟΥΖΙΑΔΗΣ Γ., σελ.

Γ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΓΕΙΤΟΝΑΣ Κ., σελ.
ΓΡΗΓΟΡΑΚΟΣ Λ., σελ.
ΚΑΚΛΑΜΑΝΗΣ Α., σελ.
ΚΑΚΛΑΜΑΝΗΣ Ν., σελ.
ΚΑΡΑΜΑΡΙΟΣ Αν., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Αθ., σελ.
ΜΕΛΑΣ Π., σελ.
ΣΚΟΥΛΑΚΗΣ Εμ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Αν., σελ.

     
     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡS΄
     Παρασκευή 24 Ιουνίου 2005
     Αθήνα, σήμερα στις 24 Ιουνίου 2005, ημέρα Παρασκευή και ώρα 10.56΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ. 
     ΠΡΟΕΔΡΕΥΩΝ (Σωτήριος Χατζηγάκης):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Αγγελική Γκερέκου, Βουλευτή Κέρκυρας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Αγροτικός Συνεταιρισμός Πηλίου ζητεί την αποζημίωση των μηλοπαραγωγών της περιοχής του, που οι καλλιέργειές τους επλήγησαν από την ασθένεια της μικροκαρπίας.
     2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Εκπρόσωποι των εργοδηγών – σχεδιαστών Δομικών έργων – μόνιμοι υπάλληλοι υπηρεσιών περιφέρειας Στερεάς Ελλάδας, ΟΤΑ κ.λπ. ζητούν να συμπεριληφθούν οι εργαζόμενοι του κλάδου τους στην κατηγορία ΤΕ.
     3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Αναστάσιος Γιαννακόπουλος, κάτοικος Αθηνών, ζητεί να παραταθεί η παραμονή στην υπηρεσία του ευρύτερου δημόσιου τομέα πλέον του 65ου έτους ηλικίας, για όσους υπαλλήλους δεν συμπληρώνουν 35ετία.
     4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Κων/νος Μπαλτάς, κάτοικος Καμένων Βούρλων, ζητεί την επίλυση συνταξιοδοτικού του προβλήματος.
     5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί τη μονιμοποίηση των συμβασιούχων υπαλλήλων του Πανεπιστημίου Αιγαίου.
     6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Θεατρικός Όμιλος Άνδρου ζητεί οικονομική ενίσχυση για τις υλικοτεχνικές ανάγκες των παραστάσεών του.
     7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Εξωμβούργου Τήνου ζητεί οικονομική επιχορήγηση για την τοποθέτηση χλοοτάπητα στο γήπεδο ποδοσφαίρου της Αθλητικής Ένωσης Στενής Τήνου.
     8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Συνεταιρισμών Θηραϊκών Προϊόντων ΣΥΝΠΕ Santo Wines ζητεί την υποστήριξη και ενίσχυση των παραδοσιακών καλλιεργειών της Θήρας.
     9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Νομαρχιακό Συμβούλιο Κυκλάδων ζητεί την ένταξη των μικρών νησιών των Κυκλάδων στο Νέο Αναπτυξιακό Νόμο για την καλύτερη ενδοκυκλαδική συγκοινωνία.
     10) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε δημοσίευμα εφημερίδας το οποίο αναφέρεται στην καθυστέρηση της κατασκευής του διδακτηρίου του 3ου Δημοτικού Σχολείου Ρίζας Ζακύνθου.
     11) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Δημοτική Κίνηση «Πρωτοβουλία Πολιτών για τη Ζάκυνθο» ζητεί να διενεργηθεί οικονομικός και διαχειριστικός έλεγχος στην επιχείρηση Καθαριότητας και Προστασίας  Περιβάλλοντος του Νομού Ζακύνθου ΑΕ και το Σύνδεσμο Καθαριότητας Δήμων και Κοινοτήτων Νομού Ζακύνθου.
     12) Οι Βουλευτές Β΄ Πειραιώς, Β΄ Αθηνών και Λασιθίου κύριοι ΓΡΗΓΟΡΙΟΣ ΝΙΩΤΗΣ, ΓΕΩΡΓΙΟΣ ΑΝΩΜΕΡΙΤΗΣ και ΜΙΧΑΗΛ ΚΑΡΧΙΜΑΚΗΣ αντίστοιχα κατέθεσαν αναφορά με την οποία ο κ. Σπυρίδων Μαρουλάκης, εργάτης καθαριότητας του Δήμου Πειραιά, ζητεί τη μετάθεσή του στο Δήμο της Σαλαμίνας.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η έλλειψη προσωπικού στις Μονάδες Εντατικής Θεραπείας των νοσοκομείων.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ολοκλήρωση της κατασκευής του κτιρίου του 64ου Δημοτικού Σχολείου Πατρών.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ύπαρξη γυμνών καλωδίων της ΔΕΗ στη συνοικία Ροδοπούλου των Πατρών.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ρύπανση των κάδων απορριμμάτων στις οδούς Τριών Ναυάρχων και Αγίου Νικολάου στην Πάτρα.
     17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται ο μεγάλος αριθμός εγκαταλελειμμένων αυτοκινήτων στην πόλη των Πατρών.
     18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που δημιουργεί στις παραστάσεις η αφαίρεση μέρους της σκηνής του Αρχαίου Ωδείου των Πατρών.
     19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον πιθανό χαρακτηρισμό ως διατηρητέων κτηρίων στην παραλιακή ζώνη του Αιγίου Αχαΐας.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η απομάκρυνση κεραίας κινητής τηλεφωνίας από κτήριο στο κέντρο της πόλης του Αιγίου Αχαΐας.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται εργασιακές παρατυπίες του αστικού ΚΤΕΛ Πατρών.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η απομάκρυνση των αδέσποτων σκύλων από την περιοχή του κολυμβητηρίου Αγυιάς των Πατρών.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κακή κατάσταση των χώρων των κρατητηρίων του Τμήματος Μεταγωγών και της Ασφάλειας στην Πάτρα.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση εξεύρεση χώρου εναπόθεσης των μπαζών σε περιοχή των Πατρών.
     25) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία το Σωματείο Εργατοϋπαλλήλων Εργοστασίων Λιπασμάτων Νομού Θεσσαλονίκης ζητεί τη λήψη μέτρων για τη συνέχιση της λειτουργίας των εργοστασίων και τη διασφάλιση της εργασίας των υπαλλήλων τους.
     26) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία το Σωματείο Εργατοϋπαλλήλων Εργοστασίων Λιπασμάτων Νομού Θεσσαλονίκης ζητεί την επίλυση προβλημάτων που έχουν συσσωρευτεί στην ΑΕ «ΒΙΟΜΗΧΑΝΙΑ ΦΩΣΦΟΡΙΚΩΝ ΛΙΠΑΣΜΑΤΩΝ» και τα οποία θέτουν σε άμεσο κίνδυνο τη συνέχιση της λειτουργίας της.
     27) Οι Βουλευτές Α΄ Πειραιώς και Β΄ Πειραιώς κυρία ΕΛΠΙΔΑ ΠΑΝΤΕΛΑΚΗ και κύριος ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα κατέθεσαν αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί την πρόσληψη προσωπικού στο Λιμενικό Σώμα, την βαθμολογική εξέλιξη των προερχόμενων από τη Σχολή Λ/Φ κλπ..
     28) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την ικανοποίηση οικονομικών αιτημάτων των μελών της.
     29) Οι Βουλευτές Β΄ Αθηνών και Α΄ Αθηνών κύριος ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ αντίστοιχα κατέθεσαν αναφορά με την οποία η Ένωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί την ικανοποίηση μισθολογικών και εργασιακών αιτημάτων των μελών της.
     30) Οι Βουλευτές Β΄ Αθηνών και Α΄ Αθηνών κύριος ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ αντίστοιχα κατέθεσαν αναφορά με την οποία η Πανελλήνια Ομοσπονδία Λογιστών διαμαρτύρεται για την παρακολούθηση και καταγραφή της πρόσφατης απεργιακής διαδήλωσης των λογιστών από τις εγκατεστημένες κάμερες στους δρόμους της Αθήνας.
     31) Οι Βουλευτές Λέσβου και Α΄ Αθηνών κύριος ΣΤΑΥΡΟΣ ΣΚΟΠΕΛΙΤΗΣ και κυρία ΛΙΑΝΑ ΚΑΝΕΛΛΗ αντίστοιχα κατέθεσαν αναφορά με την οποία ο Δήμαρχος Δήμου Γέρας Νομού Λέσβου ζητεί να ιδρυθεί Αστυνομικό Τμήμα στο Δήμο Γέρας.
     32) Οι Βουλευτές Αχαΐας και Α΄ Πειραιώς κύριος ΠΑΝΑΓΙΩΤΗΣ ΚΟΣΙΩΝΗΣ και κυρία ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία η Ομοσπονδία Κεφαλλονίτικων και Ιθακησιακών Σωματείων διαμαρτύρεται για τις καταπατήσεις γης στην πρώην Κοινότητα και τώρα Δ.Δ. Φαρακλάτων του Δήμου Αργοστολίου.
     33) Οι Βουλευτές Β΄ Αθηνών και Α΄ Αθηνώνκύριος ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ αντίστοιχα κατέθεσαν αναφορά με την οποία η Επιτροπή Κατοίκων Ηλιακού Χωριού Πεύκης ζητεί τη διακοπή της λειτουργίας του πρότυπου κοινού ενεργειακού κέντρου στο Ηλιακό Χωριό.
     34) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία ο Δήμαρχος Νίκαιας Νομού Λάρισας ζητεί την αποζημίωση των παραγωγών σιτηρών και ψυχανθών από τις ζημιές που υπέστησαν εξαιτίας της παρατεταμένης ανομβρίας.
     35) Οι Βουλευτές Β΄ Αθηνών και Α΄ Αθηνών κύριος ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ αντίστοιχα κατέθεσαν αναφορά με την οποία η Ένωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί την κατοχύρωση των αρμοδιοτήτων του Πυροσβεστικού Σώματος και των καθηκόντων των πυροσβεστικών υπαλλήλων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 9095/24-3-05 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. ΑΠΦ 21/147/ΑΣ/654 δις/5-4-05 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση του Βουλευτή κ. Ντίνου Ρόβλια, σας γνωρίζουμε τα κάτωθι:
     Προκειμένου να υπαχθούν στις ρυθμίσεις του άρθρου 11 του υπ' αριθμ. 164/2004 Προεδρικού Διατάγματος, εκατόν σαράντα ένα (141) άτομα υπέβαλαν αίτηση στην αρμόδια Διεύθυνση του Υπουργείου Εξωτερικών (ΣΤ1 Διεύθυνση Προσωπικού).
     Κατά τις συνεδρίες της 8ης Νοεμβρίου 2004 και 6ης Δεκεμβρίου 2004, το Υπηρεσιακό Συμβούλιο του Υπουργείου Εξωτερικών επελήφθη όλων των αιτήσεων και έκρινε ότι, για εκατόν είκοσι δύο (122) αιτούντες δεν συντρέχουν οι προϋποθέσεις υπαγωγής τους στις εν λόγω ρυθμίσεις, ενώ για δεκαεννέα (19) αιτούντες, υπήρξε θετική κρίση.
     Τα πρακτικά των προαναφερόμενων συνεδριάσεων απεστάλησαν με το υπ' αριθμ. Π13-23300/ΑΣ 14133/10.12.2004 έγγραφο της αρμόδιας Διεύθυνσης του Υπουργείου στο Ανώτατο Συμβούλιο Επιλογής Προσωπικού (ΑΣΕΠ), με συνημμένα εκατόν σαράντα ένα (141) Έντυπα Δελτία αυτού, συμπληρωμένα με όλα τα στοιχεία για κάθε έναν από τους αιτούντες, καθώς και δύο (2) συγκεντρωτικούς πίνακες.
     Επ’ αυτών, δεν έχει ακόμη περιέλθει στην αρμόδια Διεύθυνση του Υπουργείου η τελική κρίση από το ΑΣΕΠ και κατά συνέπεια, δεν δύναται να προσδιορισθεί ο ακριβής αριθμός των αιτήσεων εκείνων οι οποίες έγινες δεκτές καθώς και εκείνων οι οποίες απερρίφθησαν.
     Ο Υπουργός
     ΠΕΤΡΟΣ ΜΟΛΥΒΙΑΤΗΣ»
    2. Στην με αριθμό 8254/28-3-05 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 595/17-3-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Το Υπουργείο Τουριστικής Ανάπτυξης πρόσφατα έδωσε νέα παράταση (ως 31/12/2006) στις ενδιαφερόμενες ξενοδοχειακές επιχειρήσεις ώστε να συγκεντρώσουν τα απαραίτητα δικαιολογητικά σχετικά με το ζήτημα. Επίσης, στις προθέσεις του Υπουργείου Τουρ. Ανάπτυξης, είναι η άμεση απλούστευση των απαραίτητων δικαιολογητικών για την διατήρηση σε ισχύ του Ε.Σ.Λ. Το Υπουργείο Τουριστικής Ανάπτυξης, βρίσκεται σε συνεργασία με το Υ.ΠΕ.ΧΩ.ΔΕ. για την καλύτερη αντιμετώπιση του συγκεκριμένου θέματος, αλλά και άλλων εκκρεμοτήτων συναρμοδιότητας τους. Τέλος, οι Περιφερειακές Υπηρεσίες Τουρισμού συστάθηκαν σε όλες τις Περιφέρειες της χώρας και ήδη αποστέλλονται κλιμάκια ειδικών επιστημόνων (αρχιτεκτόνων, μηχανικών, διοικητικού προσωπικού κλπ) στις κατά τόπους υπηρεσίες για να αντιμετωπιστεί μεθοδικά και αποτελεσματικά η κατάσταση που παραλάβαμε.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
    3. Στην με αριθμό 9280/31-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 90022/8801/396/8-4-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της Α.Π. 9280/31-3-2005 ερωτήσεως που έχει κατατεθεί στη Βουλή από το βουλευτή κ. Βασίλειο Κεγκέρογλου σχετικά με τις οφειλές εργοδοτών στο Ταμείο Επικουρικής Ασφάλισης Ηλεκτροτεχνιτών Ελλάδος (Τ.Ε.Α.Η.Ε.) για την ασφάλιση απασχολουμένων ηλεκτροτεχνιτών, σας γνωρίζουμε τα εξής:
     1. Σύμφωνα με τις διατάξεις της παρ. 1 του άρθρου 3 του Καταστατικού του Τ.Ε.Α.Η.Ε., στο Ταμείο ασφαλίζονται υποχρεωτικά οι ηλεκτροτεχνίτες όλων των κατηγοριών και ειδικοτήτων που απασχολούνται εντός των ορίων της Χώρας με σχέση εξαρτημένης εργασίας.
     Συνεπώς η καταβολή ασφαλιστικών εισφορών από τους εργοδότες. για την επικουρική ασφάλιση των υπαλλήλων τους στο Τ.Ε.Α.Η.Ε. είναι υποχρεωτική. Η υποχρέωση αυτή υφίσταται ανεξάρτητα από τη διενέργεια των επιβαλλόμενων ελέγχων εκ μέρους του Ταμείου για τη διαπίστωση της απασχόλησης των ανωτέρω προσώπων.
     Μετά την κοινοποίηση των σχετικών Πράξεων Επιβολής Εισφορών (και Προσθέτων Τελών) του Τ.Ε.Α.Η.Ε. οι εργοδότες στους οποίους αναφέρεσθε είχαν τη δυνατότητα άμεσης επικοινωνίας με την Kεντρική υπηρεσία του, προκειμένου να ενημερωθούν για την ασφάλιση του προσωπικού τους και τον τρόπο καταβολής των επιβληθεισών ασφαλιστικών εισφορών.
     2. Η εξόφληση των οφειλομένων ασφαλιστικών εισφορών τόσο στο Τ.Ε.Α.Η.Ε., όσο και τους λοιπούς φορείς επικουρικής ασφάλισης μισθωτών (πλην του Ε.Τ.Ε.Α.Μ.) ρυθμίζεται από τις διατάξεις του άρθρου 61 του Ν. 2676/1999, με τις οποίες προβλέπεται η δυνατότητα εξόφλησης των καθυστερουμένων ασφαλιστικών εισφορών με τα πρόσθετα τέλη και τις λοιπές επιβαρύνσεις σε δόσεις και μέχρι 36 κατ’ ανώτατο όριο. Η προκαταβολή εξαρτάται από το ύψος της συνολικής οφειλής και κυμαίνεται από το 10% έως το 20% αυτής. Σε περίπτωση εφάπαξ εξόφλησης της οφειλής παρέχεται έκπτωση 20 % επί των προσθέτων τελών, η οποία διαμορφώνεται σε 15 % σε περίπτωση εξόφλησης σε 12 μηνιαίες δόσεις και σε 10% εάν η εξόφληση πραγματοποιηθεί σε 24 μηνιαίες δόσεις.
     Οι συγκεκριμένες ρυθμίσεις δεν έχουν προθεσμία ισχύος και συνεπώς οι ενδιαφερόμενοι έχουν τη δυνατότητα σήμερα να ζητήσουν την εξόφληση των οφειλών τους σύμφωνα με τις διατάξεις αυτές.
     Σημειώνεται ότι οι αποδοχές επί των οποίων υπολογίζονται οι εισφορές είναι συγκριτικά μικρότερες των σημερινών, αφού πρόκειται για αποδοχές προερχόμενες από απασχόληση που πραγματοποιήθηκε παλαιότερα.
     3. Ως προς τις διατάξεις του άρθρου 9 του Ν. 3302/2004, με τις οποίες προβλέπονται ειδικοί όροι αποπληρωμής των μέχρι 31-11-2004 οφειλών όλων των εργοδοτών προς το Ι.Κ.Α.- Ε.Τ.Α.Μ., αυτές αποτελούν ειδικές ρυθμίσεις με περιορισμένη προθεσμία ισχύος και αφορούν αποκλειστικά οφειλές εργοδοτών προς το Ι.Κ.Α.- Ε.Τ.Α.Μ., κατ' εξαίρεση του γενικού καθεστώτος που ισχύει για τη ρύθμιση οφειλών εργοδοτών προς αυτό (άρθρα 51-55 του Ν. 2676/1999 όπως έχουν τροποποιηθεί με τις διατάξεις του Ν. 2972/2002 και του άρθρου 11 του Ν. 3232/2004).
     Ο Υφυπουργός
     Ν. ΑΓΓΕΛΟΠΟΥΛΟΣ»
    4. Στην με αριθμό 8803/15-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΑΠΦ 21/139 ΑΣ/579 δις/31-3-05 έγγραφο από τον Υπουργό Εξωτερικών η ακόλουθη απάντηση:
     «Σταθερή και υπερκομματική επιδίωξη της ελληνικής εξωτερικής πολιτικής αποτελεί η βελτίωση και πλήρης εξομάλυνση των σχέσεών μας με την Τουρκία. Στο πλαίσιο της πολιτικής αυτής, η χώρα μας υποστήριξε και υποστηρίζει την ευρωπαϊκή προοπτική της γείτονος, τονίζοντας επανειλημμένως, ότι ο ρυθμός της ευρωπαϊκής της πορείας εξαρτάται αποκλειστικά από την ίδια.
     Η ένταξη της Τουρκίας, όταν τελικά επιτευχθεί, θα αποβεί, όχι μόνο προς όφελος του τουρκικού λαού αλλά, παράλληλα, θα συμβάλλει στη συνεργασία, τη σταθερότητα και την ειρήνη στην ευρύτερη περιοχή.
     Πρώτη πράξη εφαρμογής της πολιτικής αυτής της χώρας μας, απετέλεσαν οι αποφάσεις του Ευρωπαϊκού Συμβουλίου του Ελσίνκι, όταν δηλαδή η Ελλάδα απεδέχθη να αποκτήσει η Τουρκία καθεστώς υποψήφιας προς ένταξη χώρας, χωρίς την επιδίωξη οιουδήποτε ανταλλάγματος προς όφελός μας, όπως, άλλωστε, τούτο προκύπτει και από σειρά σχετικών δηλώσεων μελών της τότε κυβέρνησης.
     Περαιτέρω, τον παρελθόντα Δεκέμβριο, συνεφωνήθη από την Ευρωπαϊκή Ένωση, κατ’ εφαρμογήν των αποφάσεων του Ελσίνκι, η έναρξη των ενταξιακών διαπραγματεύσεων Τουρκίας - Ευρωπαϊκής Ένωσης.
     Ωστόσο, για την ευρωπαϊκή πορεία της γείτονος, η Ευρωπαϊκή Ένωση έχει θέσει μία σειρά κριτηρίων και προϋποθέσεων. Μεταξύ τούτων, το Ευρωπαϊκό Συμβούλιο του παρελθόντος Δεκεμβρίου υπογράμμισε ότι «είναι απαραίτητη η σαφής δέσμευση της Τουρκίας για σχέσεις καλής γειτονίας». Για πρώτη δε φορά, η τήρηση των δεσμεύσεων της γείτονος θα τελεί υπό τη διαρκή ενημέρωση και παρακολούθηση του Ευρωπαϊκού Συμβουλίου.
     Επισημαίνεται, τέλος, ότι η χώρα μας προβαίνει σε όλες τις δέουσες ενέργειες, προκειμένου να καταγραφούν ζητήματα ελληνικού ενδιαφέροντος στα κείμενα τα οποία θα διαμoρφωθoύν, ενόψει της έναρξης των ενταξιακών διαπραγματεύσεων της Τουρκίας και συγκεκριμένα των κειμένων α) της «Γενικής Θέσης» όπου καθορίζεται το πλαίσιο και τα επιμέρους στοιχεία των διαπραγματεύσεων, β) της αναθεωρημένης Εταιρικής Σχέσης και γ) της Ετήσιας Έκθεσης Προόδου για την Τουρκία.
     Ο Υπουργός
     ΠΕΤΡΟΣ ΜΟΛΥΒΙΑΤΗΣ»
    5. Στην με αριθμό 8869/16-3-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 9269/8-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 8869/2005 ερώτηση, που κατατέθηκε στη Βουλή από το Βουλευτή κ. Α. Λεβέντη, σχετικά με τα προβλήματα εργαζομένων εκπαιδευτικών στα Φροντιστήρια αρμοδιότητάς μας, σας πληροφορούμε τα εξής:
     Α. Σχετικά με αμοιβές και καταβολή επιδομάτων (δώρων) Χριστουγέννων-Πάσχα σε Καθηγητές που απασχολούνται σε Φροντιστήρια Μέσης Εκπαίδευσης σας γνωρίζoυμε τα κάτωθι:
     1. Σύμφωνα με τα άρθρα 2,4 Κ.Σ. του Ν. 1876/90, το περιεχόμενο των συλλογικών ρυθμίσεων διαμορφώνεται αποκλειστικά, είτε από τους κοιvωνικούς εταίρους (Συνδικαλιστικές Οργανώσεις Εργοδοτών-Εργαζομένων) στη περίπτωση υπογραφής Συλλογικής Σύμβασης Εργασίας (Σ.Σ.Ε.), είτε με έκδοση Διαιτητικής Απόφασης (Δ.Α.), χωρίς η αρμόδια Υπηρεσία του Υπουργείου Απασχόλησης και Κοινωνικής Προστασίας (Διεύθυνση Αμοιβής της Εργασίας) να υπεισέρχεται σε κάποιο στάδιο της ανωτέρω διαδικασίας. 
     2. Η Κοινή Υπουργική Απόφαση (Κ.Υ.Α) 19040/1981 (ΦΕΚ 742/Β/9-12-81), που ρυθμίζει τις προϋποθέσεις χορήγησης επιδομάτων (δώρων) Χριστουγέννων-Πάσχα, αφορά όλους τους εργαζόμενους, που συνδέονται με σχέση εξαρτημένης εργασίας ιδιωτικού δικαίου με τον εργοδότη τους.
     3. Στην αρμόδια Υπηρεσία του Υπουργείου μας έχουν κατατεθεί η Δ.Α 33/2004 (Π.Κ. 25/23-9-2004) για τα έτη 2004,2005 και η Δ.Α12/2004 (Π.Κ. 6/4-6-2004), για το έτος 2004, που ρυθμίζουν τους όρους αμοιβής και εργασίας των Καθηγητών, που απασχολούνται στα Φροντιστήρια Μέσης Εκπαίδευσης περιοχής Νομού Αττικής η πρώτη και όλης της χώρας η δεύτερη, με σχέση εξαρτημένης εργασίας ιδιωτικού δικαίου, εφόσον είναι εφοδιασμένοι νόμιμα με άδεια διδασκαλίας σε Φροντιστήριο.
     Στις ανωτέρω δύο Διαιτητικές Αποφάσεις (πέραν των διατάξεων της Κ.Υ.Α. 19040/1981) υπάρχει ρητή διάταξη (άρθρο 4 της Δ.Α. 33/2004, άρθρο 4 της Δ.Α. 12/2004), ότι στους Καθηγητές που υπάγονται σε αυτές, αορίστου ή ορισμένου χρόνου, καταβάλλονται επιδόματα εορτών Χριστουγέννων και Πάσχα, σύμφωνα με τις διατάξεις της Κ.Υ.Α 19040/1981, όπως ισχύει και χορηγείται άδεια ή αποζημίωση άδειας, σύμφωνα με τις ισχύουσες περί αυτών διατάξεις της εργατικής νομοθεσίας, όπως ισχύουν κάθε φορά. 
     Σύμφωνα με τα παραπάνω συνάγεται ότι, με το ισχύον νομοθετικό πλαίσιο οι εργαζόμενοι εκπαιδευτικοί στα Φροντιστήρια δικαιούνται δώρα Χριστουγέννων και Πάσχα, εφόσον συνδέονται με τον εργοδότη τους με σχέση εξαρτημένης εργασίας.
     Β. Σχετικά με την ασφάλιση των εργαζομένων εκπαιδευτικών στα Φροντιστήρια, η Γενική Γραμματεία Κοινωνικών Ασφαλίσεων (Γ.Γ.Κ.Α) μας έκανε γνωστό τα ακόλουθα:
     1. Στις διατάξεις του άρθρου 25 παρ. 5-9 του α.ν. 1846/1951 και του άρθρου 18 του Κανονισμού Ασφάλισης ΙΚΑ-ΕΤΑΜ ορίζεται ο τρόπος υπολογισμού των ημερών ασφάλισης στο ΙΚΑ-ΕΤΑΜ.
     Στους καθηγητές φροντιστηρίων, που απασχολούνται ή είναι στη διάθεση του εργοδότη όλες τις εργάσιμες ημέρες της εβδομάδας και αμείβονται με μηνιαίο μισθό, στην ασφάλιση του ΙΚΑ-ΕΤΑΜ αναγνωρίζονται:
     α) 25 ημέρες εργασίας, αν απασχολούνται εβδομαδιαίως τουλάχιστον όσες ώρες προβλέπει η Συλλογική Σύμβαση Εργασίας (Σ.Σ.Ε.) τους, ή
     β) όσες είναι οι εργάσιμες ημέρες του μήνα, αν απασχολούνται για λιγότερες από τις προβλεπόμενες από τη Σ.Σ.Ε ώρες εβδομαδιαίως.
     Αν δεν απασχολούνται όλες τις εργάσιμες ημέρες του μήνα τότε στην ασφάλιση του ΙΚΑ-.ΕΤΑΜ αναγνωρίζονται όσες ημέρες πραγματικά εργάζονται συν μια ημέρα ανά εβδομάδα, αν εργάζονται 3 τουλάχιστον ημέρες την εβδομάδα και πραγματοποιούν το πλήρες ωράριο που προβλέπεται από τη Συλλογική τους Σύμβαση Εργασίας.
     Στους καθηγητές, που αμείβονται με ωρομίσθιο, αναγνωρίζονται στο ΙΚΑ-ΕΤΑΜ όσες ημέρες πραγματικά εργάζονται. Επιπλέον, προστίθεται μια ημέρα ανά. Εβδομάδα, αν πραγματοποιούν το πλήρες ωράριο που προβλέπεται από τη Σ.Σ.Ε και εργάζονται τουλάχιστον 3 ημέρες εβδομαδιαίως.
     Σε κάθε περίπτωση από τις προαναφερόμενες, προϋπόθεση είναι το ημερομίσθιο  που λαμβάνει ο καθηγητής, να είναι ίσο ή μεγαλύτερο από το τεκμαρτό ημερομίσθιο (Τ.Η.) της 1ης ασφαλιστικής κλάσης, όπως ορίζεται κάθε φορά. Διαφορετικά αναγνωρίζονται τόσες ημέρες, όσες προκύπτουν από τη διαίρεση των μηνιαίων αποδοχών δια το Τ.Η. της 1ης ασφαλιστικής κλάσης, όπως ισχύει κάθε φορά.
     Το γενικότερο θέμα της τροποποίησης του παραπάνω τρόπου υπολογισμού των ημερών ασφάλισης έχει απασχολήσει και παλιότερα το Υπουργείο Απασχόλησης και κοινωνικής Προστασίας, αλλά δεν προκρίθηκε η αποσπασματική τροποποίηση των ισχυουσών διατάξεων μόνο για τη συγκεκριμένη κατηγορία εργαζομένων. Το θέμα ως γενικού ενδιαφέροντος μπορεί να αποτελέσει αντικείμενο εμπεριστατωμένης μελέτης ώστε να εξετασθεί στο πλαίσιο μιας πιθανής συνολικής ρύθμισης για όλες τις κατηγορίες εργαζομένων με μερική απασχόληση, αφού παρόμοια προβλήματα δημιουργούνται και σε άλλους εργαζόμενους, οι οποίοι μάλιστα εργάζονται κάτω από πολύ δυσμενέστερες συνθήκες και με χαμηλότερες αποδοχές (π.χ. εργαζόμενοι σε SUPER MARKET).
     2. Σε ό, τι αφορά την εισφοροδιαφυγή, σας γνωρίζουμε ότι βασική επιδίωξη και στόχος του ΙΚΑ είναι η κανονική ασφάλιση όλων των εργαζομένων και η καταπολέμησή της. Για το σκοπό αυτό οι αρμόδιοι υπάλληλοι εξωτερικού ελέγχου των κατά τόπους Υποκαταστημάτων- Παραρτημάτων του ΙΚΑ-ΕΤΑΜ, καθώς και οι υπάλληλοι της Ειδικής Υπηρεσίας Ελέγχου Ασφάλισης (Ε.ΥΠ.Ε.Α), διενεργούν ελέγχους στους τόπους εργασίας (σε ορισμένες περιπτώσεις με τη συνεργασία του Σώματος Επιθεώρησης Εργασίας), όσο συχνά τους επιτρέπουν οι ιδιαιτερότητες κάθε μονάδας και σύμφωνα με τις οδηγίες της Διοίκησης, για εντατικοποίηση των ελέγχων. Στα πλαίσια αυτής της πολιτικής έχουν ληφθεί, τόσο νομοθετικά, όσο και λειτουργικά μέτρα.
     Ειδικότερα: Α) Με το άρθρο 1 του ν. 2556/1997 συστάθηκε η Ειδική Υπηρεσία Ελέγχου Ασφάλισης (ΕΥΠΕΑ), για την οποία προβλέπεται συνεχής λειτουργία όλο το 24ωρο και όλες τις ημέρες της εβδομάδος, προκειμένου να διενεργούνται έκτακτοι, τακτικοί, ειδικοί και επιτόπιοι έλεγχοι στις επιχειρήσεις, για τον εντοπισμό των ανασφάλιστων απασχολούμενων και να διαπιστώνεται η τήρηση των υποχρεώσεων των εργοδοτών του άρθρου 2 του v. 2556/97.
     Β) Με τις διατάξεις των άρθρων 2 του ν. 2556/1997 "Μέτρα κατά της εισφοροδιαφυγής, διασφάλιση Εσόδων ΙΚΑ-ΕΤΑΜ και άλλα θέματα" και 6 του ν. 2972/2001 "Εκσυγχρονισμός της οργάνωσης και της λειτουργίας του ΙΚΑ και άλλες διατάξεις", όπως ισχύουν σήμερα, καθιερώθηκαν οι εξής υποχρεώσεις για τους εργοδότες
     (α) Να τηρούν ειδικό έντυπο, όπου καταχωρίζουν τους νεοπροσλαμβανόμενους μισθωτούς, αμέσως μετά την πρόσληψη και πριν αναλάβουν εργασία. Σε περίπτωση παράλειψης καταχώρισης μισθωτού ή μη επίδειξης από τον εργοδότη του ειδικού εντύπου επιβάλλεται από τα αρμόδια όργανα του ΙΚΑ-ΕΤΑΜ πρόστιμο (ΠΕΠΑΕ).:
     (β) Να αναγγέλλουν στον ΟΑΕΔ εντός 8 ημερών την καθ' οιονδήποτε λόγω αποχώρηση του μισθωτού τους, διαφορετικά τα όργανα του IΚA-ETAtV1 θα ασφαλίζουν αυτόν για περίοδο ενός εξαμήνου από την μη δηλωθείσα αποχώρηση.
     (γ) Να γνωστοποιούν κάθε μεταβολή και αλλαγή, σχετικά, την επιχείρησή τους, το αργότερο εντός 30 ημερών, άλλως τους επιβάλλεται πρόστιμο.
     (δ) Να έχουν καταχωρίσει στα μισθολόγια και τις Αναλυτικές Περιοδικές Δηλώσεις (Α.Π.Δ.) το απασχολούμενο προσωπικό τους, προκειμένου η καταγγελία σύμβασης εργασίας του να θεωρείται έγκυρη.
     Γ) Με τις διατάξεις της παρ. 6 του άρθρου 2 του ν. 2556/1997 οι υπάλληλοι του ΙΚΑ-ΕΤΑΜ έχουν τη δυνατότητα να λαμβάνουν γνώση του περιεχομένου του Κώδικα Βιβλίων και Στοιχείων για την διεκδίκηση ασφαλιστικών εισφορών και λοιπών έννομων δικαιωμάτων.
     Για τα υπόλοιπα θιγόμενα θέματα, αρμόδιο να απαντήσει είναι το συνερωτώμενο Υπουργείο Εθνικής Παιδείας και Θρησκευμάτων.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
    6. Στην με αριθμό 9235/30-3-05 ερώτηση του Βουλευτή κ. Ιωάννου Δημαρά δόθηκε με το υπ’ αριθμ. ΤΚΕ/Φ2/6998/8-4-05 έγγραφο από τον Υφυπουργό Εσωτερικών, Δημόσιας Διοίκησης και Απασχόλησης η ακόλουθη απάντηση:
     «Σε απάντηση της ερώτησης, με αριθμό 9235/30.3.2005, που κατέθεσε στη Βουλή ο Βουλευτής κ. Ιωάννης Δημαράς αναφορικά με την παροχή δυνατότητας πρόσβασης των βουλευτών στην ηλεκτρονική αναζήτηση των φύλλων του τεύχους Β΄ της Εφημερίδας της Κυβέρνησης, σας γνωρίζουμε τα εξής: .
     Σύμφωνα με τις διατάξεις της παρ. 3 του άρθρου 10 του Ν.301/76 «περί της εις την Εφημερίδα της Κυβερνήσεως δημοσιευομένης ύλης και ρυθμίσεως θεμάτων αναφερομένων εις την έκδοση και κυκλοφορία ταύτης» ΦΕΚ (91/Α/1976 ) όπως τροποποιήθηκαν - συμπληρώθηκαν με εκείνες του άρθρου 26 του Ν.2738/1999 "Συλλογικές διαπραγματεύσεις στη Δημόσια Διοίκηση, μονιμοποιήσεις συμβασιούχων αορίστου χρόνου και άλλες διατάξεις" (ΦΕΚ 180/Α/1999), το Εθνικό Τυπογραφείο έχει υποχρέωση να αποστέλλει στους βουλευτές το τεύχος Α' σε έντυπη μορφή πράγμα το οποίο έκανε έως και το έτος 2000, οπότε μηχανογραφήθηκε πλήρως η υπηρεσία μας και στο εξής έχει δώσει δωρεάν κωδικό πρόσβασης σε όλους τους βουλευτές ώστε να βλέπουν τα δημοσιεύματα του τεύχους Α' μέσω διαδικτύου.
     Επιπλέον σας ενημερώνουμε ότι η βιβλιοθήκη της Βουλής έχει δωρεάν πρόσβαση στη βάση δεδομένων του εθνικού Τυπογραφείου για όλα τα τεύχη της Εφημερίδας της Κυβερνήσεως, στην οποία απευθύνονται πολλοί βουλευτές και εξυπηρετούνται.
     Πέραν των ανωτέρω, Ο Υπουργός Εσωτερικών, Δημόσιας Διοίκησης και Αποκέντρωσης μετά από σχετική εισήγηση και πρόταση της Διοίκησης του Εθνικού Τυπογραφείου πρόσφατα υπέγραψε απόφαση, σύμφωνα με το περιεχόμενο της οποίας, στο εξής, ελεύθερη πρόσβαση προς ανάγνωση θα έχουν όλοι οι πολίτες στα κείμενα νομοθετικής λειτουργίας (τεύχος Α΄). Τούτο προκειμένου να εξυπηρετείται ο πολίτης και να έχει άμεση και έγκυρη ενημέρωση από την ιστοσελίδα του Εθνικού Τυπογραφείου.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
      7. Στην με αριθμό 8598/8-3-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. ΤΚΕ/Φ2/5780/24-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε .απάντηση της ερώτησης με αριθμό 8598/8.3.2005 που κατέθεσε στη Βουλή ο Βουλευτής κ. Aνδρέας Μακρυπίδης αναφορικά με την «Άρση του ανώτατου ορίου ηλικίας στις προσλήψεις - διορισμούς ιατρών», σας πληροφορούμε ότι:
      Σύμφωνα με τις διατάξεις της παρ.11 του άρθρου 10 του ν.3051/2002, όπως ισχύει, καταργείται το ανώτατο όριο ηλικίας πρόσληψης ή διορισμού τακτικού προσωπικού στο Δημόσιο και ευρύτερο Δημόσιο τομέα.
      Ειδικά όρια ηλικίας που απαιτούνται από τη φύση και τις ιδιαιτερότητες των καθηκόντων των προς πλήρωση θέσεων μπορεί να καθορίζονται με την οικεία προκήρυξη, μετά από γνώμη του οικείου φορέα και απόφαση του Υπουργού Εσωτερικών, Δημόσιας Διοίκησης και Αποκέντρωσης.
      Σε εφαρμογή των ανωτέρω, σύμφωνα με αίτημα του Υπουργείου Υγείας και Κοινωνικής Αλληλεγγύης του έτους 2003, εκδόθηκε, με αιτιολογία την ιδιαιτερότητα των καθηκόντων του κλάδου ιατρών ΕΣΥ, η αριθμ. ΔΙΠΠ/Φ.ΕΠ.9/5625/4.4.2003 (Φ.Ε.Κ. 466/Β΄/17.4.2003) απόφαση του Υπουργού ΕΣ.Δ.Δ. & Α. με την οποία θεσπίστηκε το 45ο έτος ως ανώτατο όριο ηλικίας διορισμού για θέσεις Επιμελητών Β΄.
      Για τα υπόλοιπα θέματα αρμόδιο να απαντήσει είναι το συνερωτώμενο Υπουργείο Υγείας & Κοινωνικής Αλληλεγγύης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      8. Στην με αριθμό 8489/4-3-045 ερώτηση της Βουλευτού κ. Ασημίνας Ξηροτύρη –Αικατερινάρη δόθηκε με το υπ’ αριθμ. ΓΠ/25404/23-3-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8489/4-3-2005 ερώτηση που κατατέθηκε στη Βουλή από τη Βουλευτή κ. Α. Ξηροτύρη-Αικατερινάρη , σας επισημαίνουμε ότι:
      Στο ΠΔ 95/1999 «Όροι ίδρυσης και λειτουργίας Υπηρεσιών Προστασίας και Πρόληψης» (Α 102) καθορίζονται οι όροι ίδρυσης και λειτουργίας τόσο των Εξωτερικών όσο και των Εσωτερικών Υπηρεσιών Προστασίας και Πρόληψης (ΕΞΥΠΠ και ΕΣΥΠΠ αντίστοιχα) που προβλέπονται στα άρθρα 4 και 5 του ΠΔ 17/96 «Μέτρα για τη βελτίωση της ασφάλειας και της υγείας των εργαζομένων κατά την εργασία σε συμμόρφωση με τις οδηγίες 89/391/ΕΟΚ και 91/383/ΕΟΚ» (Α 11).
      Σχετικά με θανατηφόρο ατύχημα στη ΔΕΗ Δυτ. Μακεδονίας, σας γνωρίζουμε ότι στοιχεία για το εν λόγω θέμα θα αποστείλει στη Βουλή των Ελλήνων το συνερωτώμενο Υπουργείο Ανάπτυξης.
      Το Υπουργείο Υγείας και Κοινωνικής Αλληλεγγύης είναι σε στενή συνεργασία με όλα τα συναρμόδια Υπουργεία για την προάσπιση της υγείας των εργαζομένων.
      Ο Υφυπουργός
      Α. ΓΙΑΝΝΟΠΟΥΛΟΣ»
      9. Στην με αριθμό 8472/3-3-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/705/21-3-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της υπ. αριθμ. πρωτοκόλλου 8472/3-3-2005 ερώτησης του Βουλευτή κου Η. Καλλιώρα, σας πληροφορούμε τα εξής:
      Η κατασκευή του θεάτρου στο χώρο του Κάστρου Λαμίας έχει αναλάβει ο Δήμος Λαμιέων, στον οποίο κατά συνέπεια θα πρέπει κατ' αρχήν να απευθυνθεί το σχετικό ερώτημα.
      Με την ΥΠΠΟ/ΑΡΧ/Β1/Φ32/18960/632/10-3-1999 Υπουργική Απόφαση εγκρίθηκε η κατασκευή από το Δήμο Λαμιέων υπαίθριου θεάτρου στο Κάστρο Λαμίας, υπό όρους.
      Ως προς την κατάχωση των αποκαλυφθέντων σε παλαιότερες ανασκαφές αρχαίων και τη διάλυση των τοιχαρίων μεταβυζαντινής εποχής, τα οποία αποκαλύφθηκαν στο χώρο της σκηνής του θεάτρου που πρόκειται να ανεγερθεί, έχουν τηρηθεί όλοι οι όροι της προαναφερθείσας Απόφασης και η σκηνή έχει ήδη κατασκευασθεί.
      Η ανασκαφή, με τη χρηματοδότηση του δήμου Λαμιέων, ο οποίος είναι και ο κύριος φορέας του έργου, προχώρησε κατά το μεγαλύτερο μέρος της έκτασης την οποία προβλέπεται να καταλάβει το θέατρο, φέρνοντας στο φως οικοδομικά λείψανα κυρίως βυζαντινών και μεταβυζαντινών χρόνων αλλά και ίχνη κατοίκησης κατά την προϊστορική εποχή και τους κλασικούς χρόνους. Αιφνιδίως όμως, πριν την ολοκλήρωση της, η έρευνα διεκόπη, λόγω έλλειψης χρηματοδότησης από την πλευρά του Δήμου. Όλες οι ανωτέρω εργασίες εκτελέστηκαν εντός του 1999.
      Κατά το έτος 2000 το Υπουργείο Πολιτισμού επανειλημμένα ζήτησε με έγγραφά της από το Δήμο τη συνέχιση των εργασιών με διαφορετικές όμως προδιαγραφές ως προς την κατασκευή του θεάτρου από αυτές βάσει των οποίων εκδόθηκε η ανωτέρω Υπουργική Απόφαση. Το Υπουργείο Πολιτισμού υπέδειξε να υποβληθεί η νέα μελέτη συνοδευόμενη από τα απαραίτητα σχέδια, τα οποία δεν υπεβλήθησαν.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      10. Στην με αριθμό 8499/4-3-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Β-13-114/24-3-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 8499/4-3-05, ερώτηση που κατέθεσε στη Βουλή των Ελλήνων η Βουλευτής κ. Ευαγγελία Σχοιναράκη-Ηλιάκη με θέμα «Βαμμένο κρασί στην αγορά», και κατά το μέρος που τα διαλαμβανόμενα σε αυτή εμπίπτουν στις αρμοδιότητες μας σας γνωστοποιούμε τα ακόλουθα:
      Όσον αφορά το θέμα της διάθεσης εισαγόμενου κρασιού στην εγχώρια αγορά ως ελληνικό, σας ενημερώνουμε ότι στα πλαίσια διασφάλισης των συμφερόντων του καταναλωτικού κοινού και προστασίας της εγχώριας παραγωγής κρασιού ισχύουν αγορανομικά μέτρα για την πάταξη τέτοιου είδους πρακτικών. Ειδικότερα:
      α) Σύμφωνα με το άρθρο 30 (παρ. 7) του Ν.Δ. 136/46 «Περί Αγορανομικού Κώδικα» προβλέπεται φυλάκιση ή χρηματική ποινή ή και οι δύο ποινές για το ποινικό αδίκημα της παραπλάνησης. Στη συγκεκριμένη περίπτωση, η διάθεση κρασιού lταλίας στην εγχώρια αγορά ως ελληνικό θεωρείται παραπλάνηση.
      β) Σύμφωνα με το άρθρο 35 (παρ. 1) του Ν.Δ. 136/46 «Περί Αγορανομικού Κώδικα» επιβάλλεται, εκτός των άλλων, η επί των τιμολογίων αγοροπωλησίας αναγραφή της προέλευσης των διακινούμενων ειδών προϊόντων (στη συγκεκριμένη περίπτωση του κρασιού). Η μη τήρηση της υποχρέωσης αυτής συνιστά αγορανομικό αδίκημα και τιμωρείται με φυλάκιση ή χρηματική ποινή.
      γ) Σύμφωνα με το άρθρο 38 (παρ. 2) του Ν.Δ. 136/46 «Περί Αγορανομικού Κώδικα», κάθε καταστηματάρχης που πουλά οποιαδήποτε είδη προϊόντων οφείλει να τοποθετεί επί αυτών πινακίδες στις οποίες εκτός των άλλων πρέπει να αναγράφεται η προέλευση του είδους.
      Ο έλεγχος για την εφαρμογή των αγορανομικών μέτρων εντάσσεται στα καθήκοντα των αρχών που ασκούν αγορανομικούς ελέγχους και όπου διαπιστώνονται παραβάσεις κινούνται οι διαδικασίες για την εφαρμογή των νομίμων ενεργειών κατά των παραβατών.
      Όσο αφορά θέματα αρμοδιότητας του Ε.Φ.Ε.Τ. σας επισυνάπτουμε το με Αριθ. Πρωτ. 3446/22-3-2005 έγγραφο του Προέδρου του Ε. Φ. Ε. Τ. κ. Νίκου Κατσαρού.
      Κατά τα λοιπά αρμόδια για απάντηση είναι τα συνερωτώμενα Υπουργεία Αγροτικής Ανάπτυξης και Τροφίμων, Οικονομίας και Οικονομικών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 8448/3-3-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ.ΚΕ/709/22-3-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8448/3-3-05 ερώτησης του Βουλευτή κ. Φ. Κουβέλη σχετικά με την αξιοποίηση των Ξενοδοχείων «Ξενία», σας πληροφορούμε τα εξής:
      Σε συνεργασία με τις αρμόδιες Υπηρεσίες της Περιφέρειας το Υπουργείο Πολιτισμού, έχει ήδη κινήσει τη διαδικασία καταγραφής και αξιολόγησης των ανά την Ελλάδα «Ξενία» προκειμένου όσα πληρούν τις προϋποθέσεις του άρθρου 6 παρ. 1β του Ν. 3028/02 να χαρακτηρισθούν ως μνημεία.
      Ανεξάρτητα από το χαρακτηρισμό ή μη των «Ξενία» ως μνημείων, η αξιοποίησή τους είναι εξαιρετικά περίπλοκη, αφού τα περισσότερα εξ αυτών χρήζουν εκτεταμένων επεμβάσεων προκειμένου να εκσυγχρονισθούν, να αποκτήσουν υποδομές που θα επιτρέψει να λειτουργήσουν και να ανταποκριθούν στο ανταγωνιστικό περιβάλλον των τουριστικών μονάδων. Οι επεμβάσεις αυτές είναι απαραίτητες, αφού πλείστα εξ αυτών παρουσιάζουν σημαντικά προβλήματα που οφείλονται είτε στη φυσιολογική γήρανση των υλικών κατασκευής, είτε στην πλημμελή συντήρηση. Η αποκατάστασή τους αποτελεί μία εξαιρετικά πολύπλοκη και λεπτή διαδικασία δεδομένου ότι έχουν κατασκευασθεί με τον παλαιό Οικοδομικό Κανονισμό.
      Πρέπει επίσης να αποσαφηνισθεί ότι όλα τα «Ξενία» δεν αποτελούν αρχιτεκτονικές συνθέσεις του Άρη Κωνσταντινίδη, ο οποίος ήταν προϊστάμενος της Υπηρεσίας Μελετών του ΕΟΤ την περίοδο 1957-1967 και έργα του θεωρούνται δώδεκα (12) από τα σαράντα (40) ξενοδοχεία «Ξενία» που υπάρχουν στην Ελλάδα.
      Παράλληλα, θα θέλαμε να υπογραμμίσουμε ότι δεν μπορεί να χαρακτηρισθούν συλλήβδην όλα τα «Ξενία», ως μνημεία γιατί με μία τέτοια ισοπεδωτική θεώρηση, αφενός διακυβεύεται αυτή ταύτη η έννοια του χαρακτηρισμού και αφετέρου αδικούνται σπουδαία αρχιτεκτονήματα αξιόλογων δημιουργών, τα οποία διαθέτουν τα σχετικά κριτήρια.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      12. Στην με αριθμό 8437/3-3-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 15231/23-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι ο Δήμος Ν. Ιωνίας Μαγνησίας έχει ήδη αγοράσει, με χρηματοδότηση του ΥΠΕΣΔΔΑ, έκταση 21 στρ. αξίας 561.672 € για τη μετεγκατάσταση των τσιγγάνων στη θέση Πετρογούρνα του Δήμου Ν. Ιωνίας.
      Στην παραπάνω έκταση εκτελείται, με χρηματοδότηση του ΥΠΕΣΔΔΑ (ύψους 175.000 €), έργο διαμόρφωσης του χώρου για την υποδοχή 50 λυομένων οικίσκων, οι οποίοι πρόκειται να τοποθετηθούν μετά την ολοκλήρωση των υποδομών (ύδρευση, αποχέτευση, ηλεκτροδότηση, βάσεις λυομένων). Ο Δήμος έχει ορίσει ως χρόνο περαίωσης του έργου το τέλος Απριλίου 2005.
      Επίσης, εγκρίθηκε από το ΥΠΕΣΔΔΑ η χρηματοδότηση των ακόλουθων έργων βελτίωσης των υποδομών για τη Συνοικία των ΡΟΜ στο Αλιβέρι:
      - «Διάνοιξη οδού - κατασκευή δρόμων και πλακόστρωση πεζοδρομίων στο Αλιβέρι» με προϋπολογισμό 600.000,00 €.
      «Διαμόρφωση σε πράσινο υπαρχόντων κοινοχρήστων χώρων στο Αλιβέρι» με προϋπολογισμό 350.000,00 €.
      «Κατασκευή χώρου κέντρου κοινωνικών εκδηλώσεων στο Αλιβέρι» με προϋπολογισμό 300.000,00 €.
      Ταυτόχρονα έχουν υποβληθεί στο ΥΠΕΣΔΔΑ από το Δήμο Ν. Ιωνίας 491 αιτήσεις στεγαστικών δανείων τσιγγάνων, από τις οποίες έχουν εξετασθεί και εγκριθεί 235 και συνεχίζεται η αξιολόγηση των υπολοίπων.
      Ο Υφυπουργός
      ΑΘ. ΝΑΚΟΣ»
      13. Στην με αριθμό 8386/2-3-05 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. ΓΠ/24374/23-3-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8386/2-3-2005 ερώτηση που κατατέθηκε στη Βουλή από το Βουλευτή κ. Μ. Όθωνα με θέμα «Κονδύλια για τις εφημερίες του 2005», σας γνωρίζουμε τα εξής:
      Με την Υ10α/ΓΠ 129615/28-1-2005 (ΦΕΚ 115τΒ/31-1-2005) Κοινή Υπουργική Απόφαση των Υπουργών Υγείας & Κοινωνικής Αλληλεγγύης και Οικονομίας και Οικονομικών για κάλυψη των εφημεριών του Γ.Ν. Ρεθύμνου εγκρίθηκε το ποσό των 1.644.460 ευρώ και για τα Κέντρα Υγείας του Νομού τα εξής ποσά:
      - Κ.Υ. Ανωγείων, εγκρίθηκε το ποσό των 127.250 ευρώ
      - Κ.Υ. Αγίας Φωτεινής, εγκρίθηκε το ποσό των 127.250 ευρώ
      - Κ.Υ. Σπηλίου, εγκρίθηκε το ποσό των 169.690 ευρώ
      - Κ.Υ. Περάματος, εγκρίθηκε το ποσό των 148.500 ευρώ,
      για χρονικό διάστημα από 1-1-2005 έως 31-12-2005.
      Σχετικά αιτήματα για επιπλέον επιχορήγηση θα εξετάζονται κατά περίπτωση μέσα στα πλαίσια των δυνατοτήτων του προϋπολογισμού.
      Τα Συμβούλια Διοίκησης των Νοσηλευτικών Ιδρυμάτων έχουν την αποκλειστική ευθύνη για την αρμοδιότητα της έγκρισης των προγραμμάτων των εφημεριών, αφού λάβουν υπόψη τους τις εισηγήσεις των Διευθυντών της Επιστημονικής Επιτροπής και ιδιαίτερα του Διευθυντή της Ιατρικής Υπηρεσίας και τις ανάγκες του Νοσοκομείου, σύμφωνα με την Κοινή Υπουργική Απόφαση εφημεριών που αναφέρεται παραπάνω.
      Σύμφωνα με το Ν. 2889/01, άρθρο 5, παρ. 4β, περ. γ, «Το Συμβούλιο Διοίκησης γνωμοδοτεί προς τον Πρόεδρο ή το Δ.Σ. του ΠεΣΥΠ κατά περίπτωση, για τη λήψη μέτρων που εξασφαλίζουν την εύρυθμη λειτουργία του Νοσοκομείου με την ορθολογική και αποδοτική διαχείριση των οικονομικών πόρων και της περιουσίας του, ώστε να ανταποκρίνεται στην κοινωνική αποστολή του».
      Ο Υπουργός
      Ν. ΚΑΚΛΑΜΑΝΗΣ»
     14. Στην με αριθμό 8692/10-3-05 ερώτηση του Βουλευτή κ. Ανέστη Αγγελή δόθηκε με το υπ’ αριθμ. 1414/1-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Αγγελής, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων έχει προβεί σε όλες τις απαραίτητες ενέργειες για την επισιτιστική βοήθεια (έκδοση απόφασης και σχετική σύμβαση) της οποίας η έκβαση θα εξαρτηθεί από την έκδοση της γνωμοδότησης του Ελεγκτικού Συνεδρίου η οποία μέχρι σήμερα εκκρεμεί.
     Ο Υπουργός
     Ε. ΜΠΑΣΙΑΚΟΣ»
     15. Στην με αριθμό 8683/10-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1413/1-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 1117/28-3-2005 έγγραφο του Ειδικού Γραμματέα του Γ΄Κ.Π.Σ. σε απάντηση της ανωτέρω ερώτησης του Βουλευτή κ. Β. Κεγκέρογλου.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     16. Στην με αριθμό 8782/15-3-05 ερώτηση των Βουλευτών κυρίων Φώτη Χατζημιχάλη και Ιωάννου Δριβελέγκα δόθηκε με το υπ’ αριθμ. 1436/1-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Φ. Χατζημιχάλης και Ι. Δριβελέγκας, για τα θέματα της αρμοδιότητάς μας, σας πληροφορούμε τα εξής:
     Προϋπόθεση για την καταβολή του επιδόματος των Ειδικών Συνθηκών στους δασικούς υπαλλήλους, βάσει της αμετάκλητης απόφασης 992/2-4-2004 της Ολομέλειας του Συμβουλίου της Επικρατείας, είναι η εξεύρεση πιστώσεων. Για το λόγο αυτό το Υπουργείο Αγροτικής Ανάπτυξης και Τροφίμων απευθύνθηκε με θετική εισήγηση στο Υπουργείο Οικονομίας και Οικονομικών (Γ.Λ.Κ.) και αναμένει την έγκριση πίστωσης για τα αναδρομικά ώστε να ξεκινήσει η καταβολή του ανωτέρω επιδόματος. Έγινε και σχετική σύσκεψη στο Υπουργείο Οικονομίας και Οικονομικών για την εξεύρεση λύσης, παρουσία εκπροσώπων του κλάδου.
     Ο Υπουργός
     Ε. ΜΠΑΣΙΑΚΟΣ»
    17. Στην με αριθμό 8316/1-3-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 8208/ΔΕ-1508/23-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Ανδρέα Μακρυπίδη για την ολοκλήρωση του έργου άρδευσης - ύδρευσης του Κάτω Βάλτου στο Νομό Αιτωλοακαρνανίας, σας γνωρίζουμε ότι κατόπιν αιτήματος του Υπουργείου Περιβάλλοντος Χωροταξίας και Δημοσίων Έργων έχει ενταχθεί στο Πρόγραμμα Δημοσίων Επενδύσεων το έργο «ΑΝΑΚΑΤΑΣΚΕΥΗ - ΕΠΕΚΤΑΣΗ Β & Δ ΑΧΕΛΩΟΥ - ΔΙΩΡΥΓΑ ΑΜΒΡΑΚΙΑΣ» με προϋπολογισμό 51.738.810 Ευρώ και πιστώσεις ύψους 1.000.000 Ευρώ για το έτος 2004.
     Όταν υποβληθεί πρόταση για το έτος 2005 θα καθοριστεί το ύψος της ετήσιας πίστωσης για το συγκεκριμένο έργο στα πλαίσια των δυνατοτήτων του Προγράμματος Δημοσίων Επενδύσεων και των διαθεσίμων Πόρων του Κρατικού Προϋπολογισμού.
     Ο Υφυπουργός
     ΧΡΗΣΤΟΣ ΦΩΛΙΑΣ»
    18. Στην με αριθμό 8333/1-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 8214/ΔΕ-1509/23-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Μανόλη Στρατάκη, για το Φράγμα Πλακιώτισσας στο Ν. Ηρακλείου, σας γνωρίζουμε ότι το Υπουργείο Αγροτικής Ανάπτυξης και Τροφίμων το έτος 2004 υπέβαλε πρόταση για την τεχνική επικαιροποίηση της μελέτης του Φράγματος προϋπολογισμού 300.000 Ευρώ.
     Η μελέτη δεν εντάχθηκε στο Πρόγραμμα Δημοσίων Επενδύσεων το οποίο ήταν ιδιαίτερα βεβαρημένο με ανειλημμένες υποχρεώσεις και οι πόροι του Κρατικού Προϋπολογισμού είχαν ήδη κατανεμηθεί.
     Εφ΄ όσον προταθεί η μελέτη για το έτος 2005 θα εξετασθεί η δυνατότητα ένταξης στα πλαίσια των δυνατοτήτων του Προγράμματος Δημοσίων Επενδύσεων.
     Ο Υφυπουργός
     ΧΡΗΣΤΟΣ ΦΩΛΙΑΣ»
    19. Στην με αριθμό 8796/15-3-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1034802/1917/Α0010/5-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της πιο πάνω σχετικής που κατέθεσε στη Βουλή ο Βουλευτής κ. Φώτης Κουβέλης, αναφορικά με την δημιουργία Μητροπολιτικού Πάρκου πρασίνου, αναψυχής και ήπιων πολιτιστικών και αθλητικών χρήσεων στο σύνολο της έκτασης του πρώην αεροδρομίου Ελληνικού σας γνωρίζουμε ότι η Κ.Ε.Δ. με το 2591/189/30.3.05 έγγραφό της, η οποία είναι αρμόδια για την διοίκηση και την διαχείριση των ακινήτων του Δημοσίου-Ν.97379-, μας ανέφερε ότι σε οτιδήποτε αφορά στον σχεδιασμό ανάπτυξης του πρώην αεροδρομίου του Ελληνικού, αρμόδιο να ενημερώσει τη Βουλή για το θέμα αυτό είναι το Υπουργείο ΠΕ.ΧΩ.ΔΕ. στο οποίο απευθύνεται η Ερώτηση αυτή και κοινοποιείται το παρόν.
     Ο Υφυπουργός
     ΠΕΤΡΟΣ ΔΟΥΚΑΣ»
    20. Στην με αριθμό 8757/11-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 9865/7-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης, που κατέθεσε στη Βουλή ο Βουλευτής κ. Μανόλης Σ. Στρατάκης, σας διαβιβάζουμε το από 23/3/05 έγγραφο του Ελληνικού Οργανισμού Εξωτερικού Εμπορίου (Ο.Π.Ε.) με τα συνημμένα του.
     Ο Υπουργός
     Γ. ΑΛΟΓΟΣΚΟΥΦΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    21. Στην με αριθμό 8456/3-3-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 2/14813/0094/28-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην αριθ. 8456/3.3.2005 ερώτηση, που κατέθεσε στη Βουλή ο Βουλευτής κ. Μάνος Φραγκιαδουλάκης, σχετικά με την καταβολή αποζημιώσεων στους ιδιοκτήτες που απαλλοτριώθηκαν οι εκτάσεις τους με ελαιόδεντρα στο Δήμο Καστελλίου Πεδιάδος Ν. Ηρακλείου, σας διαβιβάζουμε ακριβές φωτοαντίγραφο του αριθ. 8800/11.3.2005 εγγράφου του Ταμείου Παρακαταθηκών και Δανείων.
     Ο Υφυπουργός
     ΠΕΤΡΟΣ ΔΟΥΚΑΣ»
    22. Στην με αριθμό 6205/20-12-04 ερώτηση του Βουλευτή κ. Αλέξανδρου Ακριβάκη δόθηκε με το υπ’ αριθμ. 700/Β.76/4-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Αλέξανδρου Ακριβάκη, σχετικά με την ρύθμιση χρεών προς την ΑΤΕ, του «Ελαιουργικού Συνεταιρισμού Αγίας Τριάδας» Κορωνείας της Βοιωτίας, σας διαβιβάζουμε την απάντηση της ΑΤΕ υπ΄ αριθμ. 10/21-1-2005 που αναφέρεται στο σχετικό θέμα.
     Ο Υπουργός
     Γ. ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      23. Στην με αριθμό 8690/10.3.05 ερώτηση των Βουλευτών κυρίων Στυλιανού Ματζαπετάκη, Μιχάλη Καρχιμάκη και Αντωνίας Αντωνίου δόθηκε με το υπ’ αριθμ. Φ900α/4517/7865/4.4.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8690/10-3-2005 ερώτησης, που κατέθεσαν οι Βουλευτές κ.κ. Στέλιος Ματζαπετάκης, Μιχάλης Καρχιμάκης και Τόνια Αντωνίου, με θέμα τα πυρομαχικά αρμάτων LEOPARD, σας γνωρίζουμε τα ακόλουθα:
      Η υλοποίηση ενός εξοπλιστικού προγράμματος, όπως αυτό των πυρομαχικών 120 χιλ. αρμάτων, δεν αποτελεί αντικείμενο προσωπικής παρέμβασης του εκάστοτε Υπουργού Εθνικής Άμυνας, αλλά αντικείμενο χειρισμού των αρμόδιων Υπηρεσιών του Υπουργείου και του ΓΕΣ. Ο Υπουργός Εθνικής Άμυνας έχει απλά εκδηλώσει τη βούλησή του για τη μεγιστοποίηση της εγχώριας συμπαραγωγής από την ΕΑΣ.
      Το πρόγραμμα παραλήφθηκε από τη νέα κυβέρνηση το Μάρτιο του 2004, στάσιμο και δρομολογημένο με τρόπο που να μην διασφαλίζει τα συμφέροντα της ΕΑΣ. Αν και η αρχική εντολή προμήθειας είχε υπογραφεί από το Απρίλιο του 2003, είχε παρέλθει ένας χρόνος μέχρι τις εκλογές του Μαρτίου του 2004 χωρίς αυτό να ανατεθεί. Οι αδιαφανείς διαδικασίες δρομολόγησής του οδήγησαν μάλιστα το Δεκέμβριο του 2003, στην παραίτηση διαμαρτυρίας του προέδρου της ΕΑΣ Κοσκοβόλη καθώς και του προέδρου του Ινστιτούτου Αμυντικών Αναλύσεων καθηγητή Σωτηρέλη με εκτενείς δηλώσεις τους για συμπτώματα διαπλοκή ς για το συγκεκριμένο πρόγραμμα.
      Η νέα διοίκηση της εταιρείας που ανάλαβε μετά το Μάρτιο του 2004, υλοποιώντας τη βούληση του Υπουργείου, εξέτασε το όλο πρόγραμμα από μηδενική βάση με μόνη επιδίωξη τη μεγιστοποίηση της ΕΠΑ και των επενδύσεων σε βιομηχανικές υποδομές για την εταιρεία. Σήμερα, λοιπόν, δρομολογείται σε στενή συνεργασία με τις αρμόδιες υπηρεσίες της ΓΓΟΣΑΕ, η έκδοση RFI, για να διαπιστωθεί ποιες εταιρείες ανά τον κόσμο πραγματικά διαθέτουν τα ζητούμενα πυρομαχικά και να έτσι παύσει η παραφιλολογία επί του θέματος, την οποία καλλιέργησε η προηγούμενη διοίκηση της εταιρείας και η προηγούμενη ηγεσία του ΥΠΕΘΑ με τις άστοχες ενέργειές της. Τέλος με τις απαντήσεις στο RFI το Υπουργείο θα διαπιστώσει ποιες εταιρείες ενδιαφέρονται πραγματικά για τη μεταφορά τεχνογνωσίας και την εγκατάσταση γραμμών παραγωγής για επίτευξη της ζητούμενης υψηλής και συγκεκριμένης ΕΠΑ. Το κόστος των αναγκαίων επενδύσεων εκτιμώνται σε 30 εκατομμύρια ευρώ περίπου και για την υλοποίησή τους δεσμεύτηκε ο κ. ΥΕΘΑ στην ομιλία του στους εργαζομένους της εταιρείας με την ευκαιρία της κοπής της πίτας του νέου έτους.
      Όσον αφορά το πρώτο ερώτημα, σας γνωρίζουμε ότι την 19η Ιανουαρίου 2005 ο κ. ΥΕΘΑ υπέγραψε νέα αρχική εντολή προμήθειας στην οποία σαφώς αναφέρεται ότι τα υπό προμήθεια πυρομαχικά θα είναι πιστοποιημένα για χρήση με πυροβόλα L44 και L55. Επιπλέον στη νέα αρχική εντολή αναφέρεται ότι τα πυρομαχικά θα πρέπει να είναι ικανά και ασφαλή για χρήση με άρματα LE02 HEL και LE02 Α4. Το τελευταίο είναι επιπρόσθετο στοιχείο και δεν συμπεριλαμβάνονταν στην ακυρωθείσα εντολή προμήθειας που είχε υπογράψει ο κ. Παπαντωνίου και αποτελεί επιπλέον διασφάλιση, αφού πυροβόλα L44 φέρονται σήμερα και από άλλους τύπους αρμάτων ανά τον κόσμο.
      Όσον αφορά το δεύτερο ερώτημα, είναι απορίας άξιο, το γιατί δεν αναφέρεται ποια διοίκηση και πότε πέτυχε την αποδοχή από τη Γερμανική εταιρεία, (μιας από τις ενδιαφερόμενες εταιρείες) του υψηλότατου αυτού ποσοστού συμπαραγωγής του 55%. Η προηγούμενη διοίκηση και η τότε ηγεσία του Υπουργείου ήσαν δυστυχώς ικανοποιημένες με το ποσοστό συμπαραγωγής 40% που πέτυχαν. Σημειώνεται ότι το ποσοστό αυτό προσδιοριζόταν ως απλός αριθμός ενώ σήμερα προσδιορίζεται πέραν του αριθμού σε απαρτία και μέρη και συνεπώς δεν χωρούν «ευρείες» ερμηνείες και «ευέλικτες» προσεγγίσεις. Όσον αφορά στη δημιουργία κοινοπραξίας αυτό θα γίνει μετά την αξιολόγηση όλων των προσφορών και των στοιχείων που θα καταθέσουν οι ενδιαφερόμενες εταιρείες και φυσικά εφόσον η συγκεκριμένη εταιρεία αποδειχθεί μειοδότης. Άλλωστε μόνο μέσω του ανταγωνισμού επιτυγχάνεται μεγιστοποίηση ωφελημάτων, υψηλότερη ΕΠΑ και βέλτιστες τιμές προμήθειας.
      Τα αναφερόμενα στα υπ' αριθμ. 3, 4, 5, 6, 7, 8 και 9 ερωτήματα είναι αποκυήματα γόνιμης φαντασίας. Μέχρι σήμερα το Υπουργείο δεν έχει προβεί στην έκδοση του RFI. Ας αναμείνουν λοιπόν οι επικριτές του, το τελικό κείμενο για να ασκήσουν επιτέλους καλόπιστη κριτική και ας μην γίνονται θύματα παραπληροφόρησης «καλοθελητών».
      Οι υπεύθυνοι σύνταξης του κειμένου του διαγωνισμού που ζητούνται στην ερώτηση 10, είναι οι κατά τον νόμο υπεύθυνοι χειριστές και όχι άλλοι «παρατρεχάμενοι», όπως γίνονταν στο πρόσφατο παρελθόν, γεγονός που επιβεβαιώθηκε από τις παραιτήσεις Κοσκοβόλη και Σωτηρέλη.
      Είναι απορίας άξιο πώς τόσο εύκολα υιοθετείται από τους κ.κ. Βουλευτές η σκόπιμη παραπληροφόρηση που κυκλοφορεί στην αγορά, προκειμένου να εξυπηρετηθούν ιδιοτελή οικονομικά συμφέροντα.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      23. Στην με αριθμό 8700/10.3.05 ερώτηση της Βουλευτού κ. Ευαγγελίας – Σχοιναράκη – Ηλιάκη δόθηκε με το υπ’ αριθμ. 1031085/1090/29.3.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ.8700/10.3.05 ερώτησης που κατέθεσε η Βουλευτής κα Ευαγγελία Σχοιναράκη - Ηλιάκη, σχετικά με το ανωτέρω θέμα, σας γνωρίζουμε τα εξής:
      Α. Τα εμπορεύματα που εισέρχονται στο Τελωνειακό έδαφος της Κοινότητας υπόκεινται σε Τελωνειακή επιτήρηση από τη στιγμή της εισόδου τους και παραμένουν υπό την επιτήρηση αυτή μέχρις ότου καθορισθεί ο τελωνειακός τους χαρακτήρας (κοινοτικός ή τρίτων χωρών), πρέπει δε να προσκομίζονται χωρίς καθυστέρηση στο τελωνείο ή σε οποιοδήποτε άλλο χώρο καθορίζει ή εγκρίνει η τελωνειακή αρχή, σύμφωνα με τα άρθρα 37 και 38 του Κοινοτικού Τελωνειακού Κώδικα, (Καν. ΕΟΚ 2913/92 του Συμβουλίου).
      Τα κοινοτικά εμπορεύματα απελευθερώνονται αφού αποδείξουν τον κοινοτικό τους χαρακτήρα σύμφωνα με τα οριζόμενα στα άρθρα 313 έως 336 των διατάξεων εφαρμογής του Κοινοτικού Τελωνειακού Κώδικα (Καν. ΕΟΚ 2454/93 της Επιτροπής), ενώ τα μη κοινοτικά εμπορεύματα (τρίτων χωρών) πρέπει να λαμβάνουν έναν από τους αποδεκτούς τελωνειακούς προορισμούς, μεταξύ των οποίων είναι και το καθεστώς της ελεύθερης κυκλοφορίας που στην πράξη συνεπάγεται την εφαρμογή μέτρων εμπορικής πολιτικής, τη διεκπεραίωση των λοιπών διατυπώσεων που προβλέπονται για την εισαγωγή εμπορεύματος, καθώς και την επιβολή των νομίμως οφειλομένων δασμών (άρθρα 48 & 79 του Κοινοτικού Τελωνειακού Κώδικα). Επομένως, σύμφωνα με τα παραπάνω, ο τελωνειακός χαρακτήρας των εμπορευμάτων (κοινοτικά ή τρίτων χωρών) διαπιστώνεται κατά το στάδιο εισόδου τους στο τελωνειακό έδαφος της Κοινότητας.
      Β. Το Σ.Δ.Ο.Ε., στα πλαίσια των αρμοδιοτήτων του, διενεργεί προληπτικούς και προσωρινούς ελέγχους σε κάθε μορφή επιχειρηματικής δραστηριότητας, όπου και αν αυτή εκδηλώνεται είτε με τη μορφή της οργανωμένης επιχείρησης είτε με μεμονωμένης εμπορικής πράξης. Αντικείμενο αυτών των ελέγχων είναι η διαπίστωση της νόμιμης διακίνησης και διάθεσης των εμπορευμάτων, σε σχέση με την καταβολή δασμών και φόρων και την έκδοση φορολογικών στοιχείων. Προς αυτή την κατεύθυνση έχουν εκδοθεί διάφορες εγκύκλιες, προς τις Περιφερειακές Διευθύνσεις ΣΔΟΕ με τις οποίες δίδονται οδηγίες για την πραγματοποίηση ελέγχων και μάλιστα αυξημένων κατά την περίοδο των εορτών των Χριστουγέννων και του Πάσχα, στη διακίνηση και διάθεση αγροτικών προϊόντων (κρεάτων, ιχθύων, λαχανικών κ.λ.π.) από επιχειρήσεις που εμπορεύονται στα διάφορα στάδια της παραγωγικής διαδικασίας. Μέρος των ελεγκτικών διαδικασιών αποτελεί και η διασταύρωση των φορολογικών στοιχείων διακίνησης με τα αντίστοιχα πιστοποιητικά διακίνησης των αρμόδιων κτηνιατρικών υπηρεσιών.
      Στις περιπτώσεις διαπίστωσης παραβάσεων του αγορανομικού κώδικα (μη αναγραφή επί των φορολογικών στοιχείων, της προέλευσης, διακίνηση χωρίς κτηνιατρικά πιστοποιητικά, σφαγή εκτός σφαγείων, σήμανση με Ελληνική σφραγίδα σε εισαγόμενα ενημερώνονται σχετικά οι αρμόδιες κτηνιατρικές υπηρεσίες και δ/νσεις εμπορίου των Νομαρχιακών Αυτοδιοικήσεων για την επιβολή των ποινικών και διοικητικών κυρώσεων.
      Ο Υφυπουργός
      Α. ΡΕΓΚΟΥΖΑΣ»
      25. Στην με αριθμό 8766/11.3.05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 521/28.3.05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Ως Απάντηση στην ως άνω ερώτηση σας γνωρίζουμε τα εξής:
      Από τα λειτουργούντα χιονοδρομικά κέντρα της Χώρας μόνο του Παρνασσού και εν μέρει του Καρπενησίου είναι κυριότητας της Ε.Τ.Α. Α.Ε. και άρα αρμοδιότητας του Υπουργείου Τουριστικής Ανάπτυξης. Τα υπόλοιπα είναι υπό την ευθύνη της Τοπικής Αυτοδιοίκησης ή της Γενικής Γραμματείας Αθλητισμού.
      Το Χιονοδρομικό Κέντρο Λαιλιάς στο Νομό Σερρών ήταν στην κυριότητα του Υπουργείου Αγροτικής Ανάπτυξης και Τροφίμων. Η Δ/νση Δασών του πιο πάνω Υπουργείου παραχώρησε το Κέντρο στη Γενική Γραμματεία Αθλητισμού και εκείνη με τη σειρά της παραχώρησε την ανωδομή (δηλ. τις εγκαταστάσεις) κατά χρήση στον Ε.ο.Σ. (δηλ. στον Ορειβατικό Όμιλο Σερρών), ενώ η κυριότητα της γης παραμένει φυσικά στο ελληνικό δημόσιο.
      Τέλος σημειώνουμε ότι πρόσφατα πραγματοποιήθηκε σύσκεψη στο Υπουργείο Τουριστικής Ανάπτυξης με εκπροσώπους της ΑΝ.Ε.ΣΕΡ. (Αναπτυξιακή Εταιρία Σερρών) με σκοπό να συνεργαστούμε για τη χρηματοδότηση του συγκεκριμένου Χιονοδρομικού Κέντρου.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      26. Στην με αριθμό 8631/9.3.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1405/29.3.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, για τα θέματα της αρμοδιότητάς μας, σας πληροφορούμε τα εξής:
      Το κτήμα Τατοΐου (42.000στρ.) έχει ενταχθεί στη διαχείριση του Εθνικού Δρυμού Πάρνηθας. Ειδικότερα:
      -Το μεγαλύτερο τμήμα του (προς βορρά των ανακτόρων) έχει ενταχθεί σε ζώνη αυστηρής προστασίας.
      -Η περιοχή των ανακτόρων με τα ιστορικά κτίρια και έναν ευρύ περιβάλλοντα χώρο, 3.000 στρεμμάτων περίπου, εντάχθηκε σε ιδιαίτερη ζώνη ειδικής διαχείρισης.
      -Το υπόλοιπο τμήμα (νότια των ανακτόρων) εντάχθηκε σε ζώνη χαλαρότερης προστασίας, όπου μπορεί να αναπτυχθούν δραστηριότητες ήπιας αναψυχής και αθλητισμού.
      Ως γνωστόν, για τον Εθνικό Δρυμό Πάρνηθας έχει συσταθεί ο προβλεπόμενος από το Ν. 2742/99 Φορέας Διαχείρισης και επίκειται η έκδοση της ΚΥΑ θεσμοθέτησης των επιμέρους ζωνών διαχείρισης με όρους, περιορισμούς και απαγορεύσεις κατά ζώνη.
      Παράλληλα, ο Οργανισμός της Αθήνας έχει επεξεργαστεί Χωροταξικό Σχέδιο Προστασίας για το σύνολο του ορεινού όγκου της Πάρνηθας, όπου ενσωμάτωσε τις ρυθμίσεις για τον Εθνικό Δρυμό (και για το κτήμα Τατοΐου) με περισσότερες εξειδικεύσεις.
      Το Δασαρχείο της Πάρνηθας και ο Φορέας Διαχείρισης του Δρυμού έχουν συντάξει σειρά ειδικών μελετών για έργα αντιπυρικής προστασίας, χώρων υπαίθριας αναψυχής και διαχειριστικά μέτρα του δάσους Τατοΐου. Ορισμένες από αυτές τις μελέτες ήδη υλοποιούνται . Επίσης, συστάθηκε Ειδική Επιτροπή για την καταγραφή και διαφύλαξη πολύτιμων κινητών αντικειμένων που υπάρχουν στα κτίρια των ανακτόρων.
      Το συνερωτώμενο ΥΠΕΧΩΔΕ, σε συνεργασία με την Αρχαιολογική Υπηρεσία, αφού κήρυξαν διατηρητέα όλα τα κτίρια των ανακτόρων, έχουν εκπονήσει μελέτες συντήρησης και ήδη έχουν αρχίσει ανάλογες εργασίες.
      Επίσης, έχει αποφασιστεί η σύσταση Ειδικού Φορέα για τη διαχείριση του κτιριακού συγκροτήματος των ανακτόρων και του περιβάλλοντος χώρου, τη λειτουργία και την εκμετάλλευσή τους, με στόχο τη διατήρησή τους και την καθιέρωση συγκεκριμένων χρήσεων στα κτήρια και το χώρο που θα εξυπηρετούν την ήπια αναψυχή, εκπαίδευση, τη διατήρηση της ιστορικής μνήμης κ.λ.π.
      Ο Υπουργός
      Ε. ΜΠΑΣΙΑΚΟΣ»)
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 27 Ιουνίου 2005.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
    1. Η με αριθμό 1065/21.6.2005 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Ανάπτυξης, σχετικά με την κατασκευή νέων δικτύων διανομής φυσικού αερίου και την προοπτική σύνδεσης με το Νομό Καστοριάς και την ευρύτερη περιοχή της Δυτικής Μακεδονίας.
    2. Η με αριθμό 1039.21.6.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επιτάχυνση της διαδικασίας μετατροπής των συμβάσεων των σχολικών φυλάκων σε αορίστου χρόνου κλπ.
    3. Η με αριθμό 1060/21.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντώνη Σκυλλάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις απαιτήσεις των εργαζομένων κατά της εταιρείας που κατασκεύασε τη γέφυρα Ρίου-Αντιρρίου κλπ.
    4. Η με αριθμό 1056/21.6.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κυρίας Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με τη λήψη μέτρων βελτίωσης του συστήματος ελέγχων στα τρόφιμα κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
    1. Η με αριθμό 1066/21.6.2005 επίκαιρη ερώτηση του Βουλευτή της Νέας Δημοκρατίας κ. Γεωργίου Κοντογιάννη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με τη λήψη μέτρων στήριξης της εγχώριας παραγωγής και μεταποίησης βιομηχανικής τομάτας.
    2. Η με αριθμό 1042/21.6.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή νέων οδικών αξόνων στο Νομό Ευβοίας κλπ.
    3. Η με αριθμό 1059/21.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την αποσύνδεση της καταβολής της επιδότησης από τις καταληκτικές ημερομηνίες του Κανονισμού υπογραφής των συμβολαίων πώλησης των καπνών κλπ.
    4. Η με αριθμό 1058/21.6.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Πολιτισμού, σχετικά με την επιτάχυνση ολοκλήρωσης των έργων στους αθλητικούς χώρους της Ελευσίνας κλπ.
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Η με αριθμό 1063/21.6.2005 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα προς τον Υπουργό Ανάπτυξης, σχετικά με τη λήψη μέτρων πάταξης του παραεμπορίου, τη διασφάλιση συνθηκών υγιούς ανταγωνισμού στις μικρομεσαίες επιχειρήσεις κλπ, διαγράφεται λόγω κωλύματος του κυρίου Υπουργού.
    Επόμενη είναι η με αριθμό 1054/21.6.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αγγελικής Γκερέκου προς τον Υπουργό Πολιτισμού, σχετικά με τη λήψη μέτρων ενίσχυσης του Ελληνικού Ιδρύματος Πολιτισμού.
    Η επίκαιρη ερώτηση της κυρίας συναδέλφου έχει ως εξής:
    «Όπως είναι γνωστό, το Ελληνικό Ίδρυμα Πολιτισμού είναι ένα σημαντικότατο εργαλείο διεθνούς προβολής της χώρας, αλλά και άσκησης πολιτιστικής πολιτικής. Δυστυχώς, τους τελευταίους δεκαπέντε μήνες η ακινησία στις δραστηριότητες του Ιδρύματος, η υποτονικότητα στη λειτουργία των παραρτημάτων, η έλλειψη στρατηγικού σχεδιασμού και πολιτικού προγραμματισμού συνθέτουν μία εικόνα εγκατάλειψης και μαρασμού του συγκεκριμένου Οργανισμού.
    Το παράρτημα το οποίο εμφανίζεται να έχει περιπέσει σε πλήρη αδράνεια είναι αυτό της Νέας Υόρκης. Η σύμβαση για τη μίσθωση του κτηρίου στο Μανχάταν λήγει τον Ιούνιο και δεν φαίνεται να υπάρχει διάθεση ανανέωσης. Κατά συνέπεια, είναι αμφίβολο το μέλλον του σημαντικότερου ίσως παραρτήματος του Ιδρύματος, δεδομένης της αυξημένης παρουσίας του Ελληνισμού στις ΗΠΑ. 
    Ερωτάται ο κύριος Υπουργός:
    1. Υπάρχει κάποιος συγκεκριμένος σχεδιασμός από πλευράς Υπουργείου Πολιτισμού για την ενίσχυση του Ιδρύματος, ώστε να εκκινήσει και πάλι την παραγωγή του τόσου σημαντικού έργου του για την εικόνα της χώρας μας; 
    2. Η νέα διοίκηση του Ιδρύματος έχει καταθέσει κάποιο συγκεκριμένο πλάνο ενεργειών, ώστε να μπορούμε να ενημερωθούμε σχετικά με τις επόμενες προγραμματισμένες εκδηλώσεις του; Ποιο πρόκειται να είναι το μέλλον του παραρτήματος της Νέας Υόρκης;»
    Θα απαντήσει ο Υπουργός Πολιτισμού κ. Πέτρος Τατούλης.
      ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): Κύριε Πρόεδρε, νομίζω ότι θα έπρεπε να έχει ενημερωθεί η κυρία συνάδελφος ότι το Ελληνικό Ίδρυμα Πολιτισμού δεν είναι σε μαρασμό τους τελευταίους δεκαπέντε μήνες, αλλά είναι γνωστά σε όλους τα προβλήματα που παρουσίασε στην πολύχρονη δράση του.
      Επίσης, θα πρέπει να γνωρίζουμε ότι το Ελληνικό Ίδρυμα Πολιτισμού είναι ένας εποπτευόμενος οργανισμός από το Υπουργείο Πολιτισμού, όπου ο προγραμματισμός των δράσεών του αλλά και η εν γένει πολιτική έχει να κάνει με τον τρόπο λειτουργίας και με τις αποφάσεις που παίρνει το Διοικητικό Συμβούλιο.
      Έχει δίκιο η κυρία συνάδελφος, αναφερόμενη γενικότερα στα προβλήματα και στα ζητήματα που είχε να αντιμετωπίσει το Ελληνικό Ίδρυμα Πολιτισμού ή καλύτερα αντιστρέφοντας το θέμα της ερώτησής της. θα έλεγα εάν είμαστε ικανοποιημένοι με τον τρόπο που λειτούργησε τα τελευταία χρόνια το Ελληνικό Ίδρυμα Πολιτισμού. Ασφαλώς και δεν είμαστε ικανοποιημένοι γι’ αυτό και με πολύ μεγάλη προσοχή έγιναν οι οποιεσδήποτε πολιτικές παρεμβάσεις της νέας Κυβέρνησης.
      Εξ αρχής δεν θέλαμε να διαταράξουμε τη συνέχειά του. Από την άλλη μεριά προετοιμάζαμε με σοβαρό τρόπο, με επισταμένο τρόπο όλες αυτές τις απαραίτητες πλέον διαδικασίες για την καινούργια προοπτική του Ελληνικού Ιδρύματος Πολιτισμού .
      Ο τρόπος που λειτουργούσε μέχρι τώρα το Ελληνικό Ίδρυμα Πολιτισμού δεν ικανοποιούσε και δεν ικανοποίησε σε καμία περίπτωση το σύνολο των απαιτήσεων που είχε η ελληνική πολιτεία, ιδιαίτερα δε ο Έλληνας φορολογούμενος πολίτης, μιας και αυτός είχε αναλάβει το κόστος της επιχορήγησης και της επιδότησης του Ελληνικού Ιδρύματος Πολιτισμού.
      Θα ήθελα, κυρία συνάδελφε, να σας αναφέρω ένα συγκεκριμένο οικονομικό στοιχείο, το οποίο νομίζω ότι δίνει ανάγλυφη την εικόνα της γενικότερης πολιτικής. Το Ελληνικό Ίδρυμα Πολιτισμού επιχορηγείται σε ετήσια βάση από τον τακτικό Κρατικό Προϋπολογισμό του Υπουργείου Πολιτισμού με 2,5 εκατομμύρια ευρώ. Το λειτουργικό κόστος όλων των δομών του Ελληνικού Ιδρύματος Πολιτισμού ξεπερνούσε τα 2.100.000 ευρώ. 
      Αντιλαμβάνεσθε λοιπόν ότι το ποσό που ήταν σε διάθεση για την άσκηση ουσιαστικής πολιτικής ήταν πολύ ελάχιστο. Το ποσό των λειτουργικών εξόδων ξεπερνούσε το 80%. Το ποσό το οποίο χρησιμοποιούσε το Ελληνικό Ίδρυμα Πολιτισμού για πολιτιστικές δραστηριότητες, δηλαδή για δράσεις πολιτικές έφθανε σε ένα ποσοστό 15%-16%. Αντιλαμβάνεσθε λοιπόν ότι αυτή η πολιτική δεν μπορεί να προχωρήσει. Ήδη εδώ και λίγους μήνες έχει γίνει η εγκατάσταση του καινούργιου Διοικητικού Συμβουλίου του Ελληνικού Ιδρύματος Πολιτισμού, όπου γίνεται επισταμένη έρευνα, επισταμένη εργασία. Προσπαθούν πράγματι να επαναπροσδιορίσουν μέσα στους κανόνες και στις αρχές του θεσμικού νόμου την όλη λειτουργία του Ελληνικού Ιδρύματος Πολιτισμού.
      Όταν λοιπόν καταρτισθεί το πρόγραμμα δράσης από το Διοικητικό Συμβούλιο, είμαι στη διάθεσή σας να σας δώσω τις νέες πολιτικές και τις νέες αρχές με τις οποίες θα λειτουργήσει το Ελληνικό Ίδρυμα Πολιτισμού.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Η κυρία Γκερέκου έχει το λόγο.
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, κύριε Υπουργέ, συμφωνούμε όλοι, απ’ ό,τι βλέπω, ότι το Ελληνικό Ίδρυμα Πολιτισμού αποτελεί ένα σημαντικότατο εργαλείο διεθνούς προβολής της χώρας μας, ένα μοχλό άσκησης εξωτερικής πολιτιστικής πολιτικής. Δυστυχώς όμως εμείς διαφωνούμε, γιατί τους τελευταίους δεκαπέντε μήνες δίνετε την εντύπωση ότι η Κυβέρνηση πραγματικά προσπαθεί να φέρει αυτό το Ίδρυμα σε μία κατάσταση μαρασμού και στην ουσία παράδοσης.
      Γιατί τα λέμε όλα αυτά; Παρόλη την προσπάθεια να μας πείσετε ότι συμβαίνει ακριβώς το αντίθετο, θα σας πούμε ότι ο πρόεδρος του Ιδρύματος, μία καθ’ όλα αξιόλογη καλλιτεχνική προσωπικότητα, δεν έχει συγκαλέσει ποτέ το Διοικητικό Συμβούλιο και ως εκ τούτου το Διοικητικό Συμβούλιο δεν έχει συνεδριάσει ούτε μία φορά.
     Είναι αυτονόητο ότι δεν μπορεί ούτε καν να λειτουργήσει με επάρκεια το Ίδρυμα αυτό. Είναι αυτονόητο βέβαια, πόσο μάλλον, ότι δεν μπορεί να υπάρξει ένας μακροπρόθεσμος στρατηγικός σχεδιασμός.
     Το 2003 ο τότε Υπουργός Πολιτισμού είχε εξασφαλίσει πιστώσεις για την ανέγερση του κτηρίου. Από το Μάρτιο του 2004 οι εργασίες έχουν σταματήσει και σήμερα έχουμε το φαινόμενο μιας εγκαταλελειμμένης ημιτελούς οικοδομής. Ούτε το 2004 ούτε το 2005 υπήρξε συμπληρωματική ενίσχυση επιδότηση του προϋπολογισμού του Ιδρύματος από τον Ειδικό Λογαριασμό του Υπουργείου Πολιτισμού.
     Το παράρτημα το οποίο εμφανίζεται να έχει περιπέσει σε πλήρη αδράνεια είναι αυτό της Νέας Υόρκης. Η νέα διευθύντρια του παραρτήματος το μεγαλύτερο μέρος του χρόνου ασκεί τα καθήκοντά της από την Αθήνα. Γιατί αυτό, κύριε Υπουργέ; 
     Η σύμβαση για τη μίσθωση του κτηρίου του παραρτήματος στο Μανχάταν λήγει εν τέλει το Σεπτέμβριο μετά από μία μικρή αναβολή. Γιατί δεν κάνετε τίποτα για την ανανέωση; Δε βλέπουμε καμία πρόθεση.
     Με λίγα λόγια, το σημαντικότερο παράρτημα του Ιδρύματος λόγω της αυξημένης παρουσίας του Ελληνισμού στις ΗΠΑ, μένει ουσιαστικά ανενεργό. 
     Διερωτώμεθα, κύριε Υπουργέ: Ποιος ακριβώς είναι ο βασικός σας στόχος; Θέλετε να παύσει τη λειτουργία του το Ελληνικό Ίδρυμα Πολιτισμού; Θεωρείτε ότι δεν είναι ένας θεσμός που προσφέρει στην προβολή της χώρας μας διεθνώς;  Θέλετε μήπως να τον καταδικάσετε σε μαρασμό, επειδή ιδρύθηκε από το ΠΑΣΟΚ και λειτούργησε με επιτυχία όλα αυτά τα χρόνια; Αν ναι, θα πρέπει πραγματικά να μας το πείτε δημόσια, να πάρετε μια θέση γι’ αυτό και να μας εξηγήσετε τους λόγους. Εκτός αν η συγκεκριμένη απραξία εντάσσεται στο ευρύτερο σχέδιο της πολιτιστικής σας πολιτικής, το οποίο λυπάμαι, αλλά έχει μηδενική παραγωγή έργου. 
     Πώς να εξηγήσουμε ότι έχει σταματήσει κάθε προσπάθεια για τα μάρμαρα του Παρθενώνα, ότι προσωπικά έχετε εμποδίσει με κάθε τρόπο την ολοκλήρωση του Μουσείου της Ακρόπολης και ότι υποχρηματοδοτούνται όλοι οι φορείς που υπάγονται στο Υπουργείο σας αδυνατώντας να παράγουν έργο; Γιατί καμία σοβαρή εισαγωγή – εξαγωγή πολιτιστικών αγαθών μετά τους Ολυμπιακούς Αγώνες δεν έχει συμβεί στη χώρα μας.  
     Τι εννοούσε ο Πρωθυπουργός, όταν έλεγε ότι πρώτη προτεραιότητά του είναι ο πολιτισμός σ’ αυτήν τη χώρα; 
     Θα θέλαμε πραγματικά μία απάντηση. Αποφασίστε να μας πείτε τι σκοπό έχετε να κάνετε με το Ελληνικό Ίδρυμα Πολιτισμού. Δεν έχουμε χρόνο για χάσιμο. Είναι πολύ σοβαρό θέμα, όπως σοβαρό θέμα είναι και η γενικότερη έλλειψη πολιτικού σχεδιασμού, που εκτός από την υποβάθμιση της πολιτιστικής παρουσίασης και προβολής της χώρας, έχει αντίκτυπο και στον ποιοτικό τουρισμό. Πότε επιτέλους θα συνειδητοποιήσουμε σ’ αυτήν τη χώρα ότι ο πολιτισμός μεταξύ των άλλων είναι το σημαντικότερο τουριστικό προϊόν υψηλής ποιοτικής σημασίας και αξίας για μας;
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
     Ορίστε, κύριε Υπουργέ, έχετε το λόγο.
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, θα ήθελα εκ πρώτης να αναφερθώ στην προσπάθεια που επεχείρησε η κυρία συνάδελφος να θέσει σημαντικά θέματα και ζητήματα που αφορούν την πολιτιστική πολιτική. Αλλά θα ήθελα για την τήρηση της κοινοβουλευτικής τάξεως  να πω, ότι εάν πράγματι η κυρία συνάδελφος έχει τις οποιεσδήποτε αντιρρήσεις της ή τους οποιουσδήποτε προβληματισμούς της για τη γενικότερη πολιτιστική πολιτική, μπορεί και υπάρχει κοινοβουλευτική διαδικασία και υπό τη μορφή επερωτήσεως να συζητήσουμε. Σε καμία περίπτωση, όμως, δε θα δεχθώ την άποψη να πετάγονται κουβέντες στον αέρα μόνο και μόνο για να εντυπωσιάζουν. 
     Ξέρει πάρα πολύ καλά η καλή κυρία συνάδελφος ότι το νέο Μουσείο Ακροπόλεως ουσιαστικά όχι μόνο δεν εμποδίστηκε από την παρουσία τη δική μας, ιδιαίτερα δε τη δική μου, αλλά ενεργοποιήθηκε όλη αυτή η διαδικασία, μιας και η δική της κυβέρνηση δεν μπόρεσε σε καμία περίπτωση να ανταποκριθεί στη συνέπεια λόγων και πράξεων. 
     Θα ήθελα επίσης να πω, όσον αφορά το Ελληνικό Ίδρυμα Πολιτισμού, μα ακριβώς η δική σας πολιτική ήταν αυτή που προσπάθησε να το μειώσει και να το μειώσει με σοβαρές πολιτικές παρεμβάσεις. Γιατί, λοιπόν, ιδρύθηκε ο Οργανισμός Προβολής Ελληνικού Πολιτισμού; Για να ασκείται η ίδια πολιτική; Για να ασκείται η πολιτική στο ίδιο αντικείμενο; Ή για να δημιουργείτε προϋποθέσεις για να μπορείτε να εξυπηρετείτε μία πολιτική, η οποία είναι χρηματοβόρα και η οποία ουσιαστικά δεν προσφέρει απολύτως τίποτα και δεν προσέφερε απολύτως τίποτα; 
     Θα ήθελα εν κατακλείδι να πω την άποψη πως ό,τι ήταν να προσφέρει η προηγούμενη πολιτική αντίληψη για τη λειτουργία του Ελληνικού Ιδρύματος Πολιτισμού, αυτή έχει καταγραφεί και ας κριθεί από την ιστορία. Εκείνο, όμως, που θέλω να τονίσω είναι ότι, επιπλέον, το Ελληνικό Ίδρυμα Πολιτισμού θα αποτελέσει έναν σημαντικό παράγοντα για την άσκηση της πολιτιστικής μας πολιτικής διπλωματίας, η οποία αποτελεί βασική προτεραιότητα.
      Κι εδώ θα ήθελα να σημειώσω ότι η πολιτική για την επιστροφή των γλυπτών του Παρθενώνα δεν θα πρέπει να γίνεται πρόχειρα, ως στοιχείο πολιτικού αντιλόγου σε επίπεδο δημιουργίας εντυπώσεων. Αυτή η πολιτική πρέπει να γίνεται με συνέπεια και μεγάλη προσοχή. Σε καμία περίπτωση δεν θα ήθελα να κρίνω το αποτέλεσμα των προηγούμενων πολιτικών πάνω στο συγκεκριμένο θέμα. Πάντως, θα ήθελα να σας διαβεβαιώσω ότι το Ελληνικό Ίδρυμα Πολιτισμού κάτω από την καινούργια του πολιτική καθοδήγηση θα είναι τελείως διαφορετικό απ’ αυτό που ξέρατε. Θα ανταποκριθεί στις απαιτήσεις του νομοθέτη και του Έλληνα φορολογούμενου πολίτη, γιατί αυτός χρηματοδοτεί το Ελληνικό Ίδρυμα Πολιτισμού. Σίγουρα όμως δεν μπορούμε να συντηρούμε ένα ίδρυμα, όταν το 90% των εσόδων του δαπανώνται για τα λειτουργικά του έξοδα και μόνο το 10% πηγαίνει για την άσκηση συγκεκριμένης πολιτικής. 
      ΠΡΟΕΔΡΕΥΩΝ (Σωτήρης Χατζηγάκης): Η τρίτη με αριθμό 1062/21.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με την αποκατάσταση των απολυμένων εργαζόμενων από το εργοστάσιο της ΤΡΙΚΟΛΑΝ στη Νάουσα κλπ., διαγράφεται λόγω κωλύματος του κυρίου Βουλευτή.
      Τέταρτη είναι η με αριθμό 1038/33/21.6.2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την επίλυση προβλημάτων στο χώρο του Υπουργείου Πολιτισμού.
      Η επίκαιρη ερώτηση του κ. Αλαβάνου έχει ως εξής:
      «Το τελευταίο διάστημα και ενώ τα προβλήματα στο χώρο του Υπουργείου Πολιτισμού έχουν οξυνθεί, η πολιτική ηγεσία του Υπουργείου προωθεί ένα νέο σχέδιο οργανισμού το οποίο, όπως είχαμε την ευκαιρία να δηλώσουμε μετά την αναλυτική ενημέρωσή μας, καταλύει τον ενιαίο χαρακτήρα της Αρχαιολογικής Υπηρεσίας, ανοίγοντας το παράθυρο σε ιδιωτικοποιήσεις με τη μετατροπή σε πρώτη φάση έντεκα μεγάλων μουσείων σε ν.π.δ.δ., εξαφανίζει την αυτονομία και τις δυνατότητες των Εφορειών Αρχαιοτήτων στο έργο της προστασίας της πολιτιστικής μας κληρονομιάς και δημιουργεί τεράστιο γραφειοκρατικό σύστημα πιθανόν για διορισμό ημετέρων ή για έλεγχο της αρχαιολογικής πολιτικής.
      Δεν είναι τυχαίο ότι σύσσωμο το συνδικαλιστικό κίνημα των εργαζομένων του Υπουργείου Πολιτισμού αντιτίθεται στις προωθούμενες ρυθμίσεις, ενώ και οι καθηγητές αρχαιολογίας στα πανεπιστήμια της χώρας, αλλά και πολιτιστικοί φορείς επισημαίνουν συνεχώς με άρθρα στον Τύπο και με παρεμβάσεις σε ημερίδες, ότι το προωθούμενο σχέδιο θα δημιουργήσει σοβαρά προβλήματα στο χώρο του πολιτισμού.
      Ερωτάται ο κύριος Πρωθυπουργός:
      1. Τι προτίθεται να πράξει η Κυβέρνηση σχετικά με το επίμαχο νομοσχέδιο; Θα επιμείνει στην προώθησή του ή θα κάνει ουσιαστικό διάλογο με τους εργαζόμενους, τα πολιτικά κόμματα και τους αρμόδιους φορείς;
      2. Τι μέτρα θα ληφθούν, προκειμένου να αντιμετωπιστούν τα σοβαρά οικονομικά, διοικητικά και οργανωτικά προβλήματα στο χώρο του πολιτισμού;»
      Ο Υφυπουργός Πολιτισμού κ. Τατούλης έχει το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Διάβασα με μεγάλη προσοχή την ερώτηση του Προέδρου του Συνασπισμού Ριζοσπαστικής Αριστεράς και θα έλεγα ότι με εντυπωσίασε αρνητικά, γιατί για όσα αιτιάται, ακριβώς το αντίθετο συμβαίνει. Ρωτά ο κ. Αλαβάνος στην ερώτησή του εάν τηρήθηκαν οι διαδικασίες διαλόγου στο νομοπαρασκευαστικό επίπεδο του νόμου και αν έγινε διάλογος με τα πολιτικά κόμματα.
      Θα ήθελα να σας ενημερώσω ότι η νομοπαρασκευαστική επιτροπή συγκροτήθηκε με κύριο γνώμονα τη συμμετοχή όλων των επιτελικών στελεχών του Υπουργείου Πολιτισμού. Έγινε ευρύτατος διάλογος. Υπήρξε και εκπροσώπηση του Υπουργείου Δημόσιας Διοίκησης, για να μας δώσουν όλες τις εμπειρίες και γνώσεις που έχουν πάνω στη δημιουργία αυτού του οργανισμού. 
      Από την άλλη μεριά βέβαια, αυτός ο διάλογος ο οποίος κράτησε αρκετό καιρό, απέδωσε το νέο νόμο ο οποίος διαβιβάστηκε σε όλα τα πολιτικά κόμματα από τα οποία βέβαια περιμένουμε ακόμη τις απαντήσεις. 
      Για πρώτη φορά –και θα ήθελα να το σημειώσω- ο Οργανισμός του Υπουργείου Πολιτισμού δεν έρχεται με προεδρικό διάταγμα, αλλά με νόμο στη Βουλή. Αυτό το κάναμε, για τον εξής αυτονόητο λόγο: Το κάναμε για να αποτελεί προϊόν ενός δημοκρατικού διαλόγου μέσα στο Ελληνικό Κοινοβούλιο και βέβαια, υπό την προϋπόθεση ότι αυτή η διαδικασία θα διαμορφώσει τις μεγαλύτερες και καλύτερες προϋποθέσεις για τη δημιουργία μιας ευρύτερης συναίνεσης πάνω στα θέματα τα οποία επιχειρεί να προσεγγίσει ο Οργανισμός. 
      Θα ήθελα να πω, κύριε Πρόεδρε, ότι ακριβώς ο νέος Οργανισμός ουσιαστικά έρχεται να απαντήσει σε σημαντικά προβλήματα και καίρια ζητήματα, τα οποία απασχολούσαν το Υπουργείο Πολιτισμού. 
      Εδώ, λοιπόν, το ερώτημα αντιστρέφεται και τίθεται ευθέως ως εξής: Δεν είμαστε υπέρ της αποκέντρωσης των υπηρεσιών από το Υπουργείο Πολιτισμού; Δεν είμαστε υπέρ της δημιουργίας ισχυρών δομών σε όλη την επικράτεια; Δεν είμαστε υπέρ της διατήρησης ενός θεσμικού πλαισίου, όπου θα προβάλλεται η επιστημονική προσέγγιση και ο επιστημονικός χαρακτήρας όλων των υπηρεσιών του Υπουργείου Πολιτισμού; Δεν είμαστε υπέρ της αξιοκρατίας; Δεν είμαστε υπέρ της αξιολόγησης; Δεν είμαστε υπέρ μιας πολιτικής, όπου θα υπάρχει ένα συγκεκριμένο μοντέλο δραστηριότητας όλων των υπηρεσιών; Είμαστε υπέρ της άποψης όπου ο καθένας υπηρεσιακός παράγων θα έπρεπε να είναι αυτονομημένος από τη γενικότερη πολιτική; 
      Αυτά είναι τα ερωτήματα τα οποία, κατά τη γνώμη μου, απαντά ο καινούργιος Οργανισμός. Και θα ήθελα βέβαια να πω ότι όλοι πλέον αντιλαμβανόμαστε, ότι ο νέος Οργανισμός θα πρέπει να είναι λειτουργικός και ευέλικτος. Θα είναι ένας Οργανισμός που θα δίνει σύγχρονες απαντήσεις στα μεγάλα προβλήματα. 
      Δεν αντιλαμβάνομαι το εξής: Η μετατροπή των μουσείων και του τρόπου διοίκησης σε νομικά πρόσωπα δημοσίου δικαίου αποτελεί ένα πρόβλημα, το οποίο διασπά την Αρχαιολογική Υπηρεσία; Και εδώ νομίζω ότι ο κύριος Πρόεδρος του Συνασπισμού έχει και τη διεθνή εμπειρία και γνωρίζει ακριβώς τι γίνεται σε άλλες χώρες. 
      Βέβαια, θα ήθελα να πω ότι ακόμα και αυτή η πρόταση της μετακίνησης από πλευράς υπηρεσίας του Υπουργείου Πολιτισμού σε νομικά πρόσωπα δημοσίου δικαίου των μεγάλων μουσείων της χώρας, χαρακτηρίζεται από ατολμία. Ίσως είναι ώριμες οι συνθήκες, ώστε να πηγαίναμε σε νομικά πρόσωπα ιδιωτικού δικαίου. 
      Τελειώνοντας, θα ήθελα να πω ότι το νομικό καθεστώς είναι τέτοιο που η πολιτιστική κληρονομιά προστατεύεται, είτε υπό τον έναν είτε υπό τον άλλον όρο με την ίδια φροντίδα, αλλά και με την ίδια ποιότητα προστασίας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
    Κύριε Υφυπουργέ του Πολιτισμού, ο σουρεαλισμός είναι ένα ρεύμα το οποίο έχει δώσει πάρα πολλά στην πολιτιστική άνθηση τον περασμένο αιώνα και συνεχίζει μέχρι σήμερα. 
    Όμως, αν ο σουρεαλισμός εφαρμόζεται ως πολιτική μιας κυβέρνησης, θα οδηγηθούμε στο χάος. Και αυτά που κάνετε είναι σουρεαλιστικά. Σουρεαλιστικά για να καλύψουν κάποια κομματικά οφέλη τα οποία θέλετε μέσα στο χώρο του Υπουργείου Πολιτισμού, τον οποίο έχετε διαλύσει. Έχετε καταφέρει να έχετε αντίθετους όλους τους επιστήμονες και όλους τους εργαζόμενους μέσα σ’ αυτό το χώρο. 
      Ποτέ και σε καμία άλλη εποχή δεν είχε γίνει τόσο πολύ το Υπουργείο Πολιτισμού ένας χώρος διαμαρτυρίας των εργαζομένων. Επίσης θέλω να σας πω ότι διαλύετε ό,τι καλό έχει γίνει. 
      Για ποιο λόγο βάζετε χέρι στα μουσεία; Το Βυζαντινό Μουσείο Θεσσαλονίκης με το σημερινό θεσμικό πλαίσιο, με τις ανεπαρκείς χρηματοδοτήσεις, αναδείχθηκε ως το καλύτερο μουσείο της Ευρώπης το 2005. Γιατί τα κάνετε νομικά πρόσωπα δημοσίου δικαίου; Για ποιο λόγο αποκόβετε τα μουσεία από τις ανασκαφές; Για ποιο λόγο βάζετε τους διάφορους, που θα είναι στη διοίκηση του νομικού προσώπου δημοσίου δικαίου, να τους πληρώνει ο κρατικός προϋπολογισμός; 
      Για ποιο λόγο κάνετε τις περιφέρειες, για να σπάσετε τις εφορείες αρχαιοτήτων; Για ποιο λόγο κουτσουρεύετε ένα θεσμό, ο οποίος είναι πρότυπο στην απορρόφηση κοινοτικών κονδυλίων, στα έργα τα οποία έχει κάνει, στην έλλειψη διαφθοράς; Πείτε μου άλλη υπηρεσία μέσα στην όλη ελληνική διοίκηση, που να έχει τόσο χαμηλό επίπεδο διαφθοράς όπως είναι οι εφορείες αρχαιοτήτων. Γιατί τις κουτσουρεύετε; Γιατί τους βάζετε κηδεμόνες, γιατί τις βάζετε μέσα σε περιφερειακά συμβούλια, που χάνουν την αυτοτέλειά τους;
      Μας ενοχλεί το ότι υπερασπίζονται την κληρονομιά μας, ερχόμενοι σε αντίθεση και με την κεντρική διοίκηση και πολλές φορές και με την Τοπική Αυτοδιοίκηση, η οποία, αν θέλετε, λειτουργεί κάτω από πιέσεις;
      Εμείς θέλουμε να καταγγείλουμε αυτό που κάνετε και να σας καλέσουμε να πάρετε υπ’ όψιν –αν δεν θέλετε να πάρετε υπ’ όψιν τη γνώμη του Συνασπισμού Ριζοσπαστικής Αριστεράς- να πάρετε υπ’ όψιν σας τη γνώμη σύσσωμου του σώματος των αρχαιολόγων, των καθηγητών των πανεπιστημίων, οι οποίοι εκφράζουν μια τεράστια ανησυχία γι’ αυτό που κάνετε.
      Το προωθείτε με νόμο, όχι γιατί θέλετε τη συζήτηση, αλλά γιατί ο οργανισμός του Υπουργείου δεν είναι τόσο παλιός, ώστε ν’ αλλάξει στα γρήγορα. Είναι απαράδεκτο και θέλουμε να το καταγγείλουμε και να σας καλέσουμε και να καλέσουμε τον Πρωθυπουργό να τον αποσύρει για να μην οδηγήσει σε χάος όλο το χώρο του πολιτισμού.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλαβάνο.
      Ορίστε, κύριε Τατούλη.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Δεν ξέρω τώρα εάν το πρόβλημα είναι θέμα εκπροσώπησης φόρμας στην τέχνη ή αν ο σουρεαλισμός ή άλλες φόρμες της τέχνης μπορούν ν’ αποτελούν σημείο αναφοράς σήμερα μέσα από το πλαίσιο αυτής της επίκαιρης ερώτησης.
      Εγώ θα έλεγα το εξής: πράγματι, κύριε Πρόεδρε, το θέμα της δημόσιας συζήτησης και του δημόσιου διαλόγου για πρώτη φορά γίνεται έτσι όπως εμείς το προσδιορίσαμε, μέσα από τη διαδικασία που ακολουθήσαμε. Το κείμενο του νέου νόμου έχει σταλεί σε όλα τα πολιτικά κόμματα και περιμένουμε ακόμα τις απαντήσεις πάνω σε αυτά τα θέματα.
      Από την άλλη μεριά έχουμε προκαλέσει έναν δημόσιο διάλογο. Γιατί το κείμενο αυτό του νόμου έχει μπει στον επίσημο κόμβο του Υπουργείου Πολιτισμού, όπου πολλοί πολίτες έχουν τη δυνατότητα να διατυπώσουν τις απόψεις τους. Δεν ξέρω αυτό αν σας ενδιαφέρει τόσο πολύ ή αν σας ενδιαφέρει περισσότερο μια συντεχνιακή παρέμβαση πάνω σε αυτό το θέμα. Και νομίζω ότι είναι τελείως άδικο αυτό που λέτε, γιατί ίσως δεν γνωρίζετε αρκετά καλά τα πράγματα.
      Ήδη, όπως πρέπει να ξέρετε, πολλές ομάδες εργαζόμενων μέσα στο Υπουργείο Πολιτισμού, οι ομάδες των μηχανικών, οι ομάδες των συντηρητών, η ίδια η Ομοσπονδία και εμείς κάνουμε έναν διάλογο για το θέμα του νέου οργανισμού του Υπουργείου Πολιτισμού.
      Το ζητούμενο είναι –και αυτό το αντιλαμβάνομαι πολύ αρνητικά- ότι αναφερθήκατε σ’ ένα όργανο, το οποίο έχει ουσιαστικά ως ευθύνη τη διάχυση της πολιτιστικής πολιτικής μέσα στην κοινωνία των πολιτών. Μα, κύριε Αλαβάνο, στις προεκλογικές σας δεσμεύσεις δεν ήταν αυτός ο όρος; Είστε εναντίον της κοινωνίας των πολιτών; Δεν εμπιστεύεστε τους πολίτες αυτής της χώρας; Σε ποια κοινωνία των πολιτών, τότε, μπορείτε να αναφέρεστε;
      Ή νομίζετε ότι ο κάθε πολίτης θα μπορέσει ουσιαστικά ν΄ αντιστρατευτεί βασικές του υποχρεώσεις, που απορρέουν μέσα από το συνταγματικό καταστατικό χάρτη της χώρας; Γιατί, λοιπόν, δεν μπορούμε να εμπιστευθούμε τους πολίτες;
      Και από την άλλη μεριά, βέβαια, κάνατε κάποιον υπαινιγμό, ότι εμείς σκεφτόμαστε για τα κομματικά μας παιδιά. Έτσι το εξέλαβα. Νομίζω ότι είστε εντελώς άδικος. Για πρώτη φορά στο Υπουργείο Πολιτισμού δεν έχει γίνει καμία παρέμβαση αλλαγής της ηγεσίας. Και αυτό μην το περνάτε πολύ απέξω. Να το βλέπετε ως βασικό πυρήνα της νέας πολιτικής που ασκεί αυτό το Υπουργείο Πολιτισμού απ’ αυτήν την Κυβέρνηση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, εισερχόμαστε στις επίκαιρες ερωτήσεις δευτέρου κύκλου:
      Η πρώτη με αριθμό 1064/21-6-2005 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προκειμένου να μειωθεί το κόστος των φυτοφαρμάκων και των λιπασμάτων στην αγροτική παραγωγή κλπ., διαγράφεται λόγω κωλύματος του κυρίου Υπουργού.
      Επίσης, η δεύτερη με αριθμό 1052/21-6-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης του εισοδήματος των βερυκοπαραγωγών λόγω της χαμηλής τιμής κλπ., διαγράφεται λόγω κωλύματος του κυρίου Υπουργού.
    Θα συζητήσουμε τώρα την τρίτη με αριθμό 1061/21.06.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεώργιου Χουρμουζιάδη προς τον Υπουργό Πολιτισμού, σχετικά με τη λήψη μέτρων ώστε να αποφευχθεί η καταστροφή του ρωμαϊκού δρόμου που αποκαλύφθηκε στη Βέροια κλπ.
    Η επίκαιρη ερώτηση του κυρίου συναδέλφου έχει ως εξής:
    «Όπως σας είναι γνωστό το Υπουργείο Πολιτισμού σπανίως φροντίζει για τις αρχαιότητες που αποκαλύπτονται στην ελληνική περιφέρεια και χρειάζονται άμεση προστασία, με αποτέλεσμα όχι μόνο δεν αξιοποιούνται ως σημαντικό κοινωνικό αγαθό, αλλά να κινδυνεύουν ακόμα και με ολοσχερή καταστροφή από τον καιρό και πολλές φορές από έργα που πραγματοποιούν οι τοπικές αυτοδιοικήσεις αδιαφορώντας για την τύχη των αρχαιοτήτων. 
    Μια όμοια περίπτωση είναι ο ρωμαϊκός δρόμος που αποκαλύφθηκε το 1996 στην οδό Μητροπόλεως στη Βέροια και που κινδυνεύει να καταστραφεί από τα έργα αμφιδρόμησης που εκτελεί ο δήμος της πόλης. Επειδή ο δρόμος αυτός αποτελεί το πιο σημαντικό κατάλοιπο της αρχαίας Βέροιας και η καταστροφή του ή η οποιαδήποτε κακή μεταχείρισή του θα στερήσει την πόλη και τη χώρα από ένα στοιχείο του αρχαίου πολιτισμού, 
    ερωτάται ο κύριος Υπουργός ποια απόφαση θα πάρει για να αποφευχθεί η καταστροφή του ρωμαϊκού δρόμου στην Βέροια;»
    Ο Υφυπουργός Πολιτισμού κ. Τατούλης έχει ξανά το λόγο.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, στην ερώτηση του κυρίου συναδέλφου διαφαίνεται πρώτα ένα αρνητικό κλίμα γενικότερα για την πολιτιστική πολιτική πάνω στα θέματα της ανάδειξης, της διατήρησης και της συντήρησης της πολιτιστικής κληρονομιάς. Και επειδή και ο ίδιος υπήρξε μέλος της Αρχαιολογικής Υπηρεσίας -και μάλιστα ένα επιφανές μέλος, όπως πολλές φορές έχω πει- θα ήθελα να πω ότι αυτή η αντίληψη ουσιαστικά δεν βοηθάει κανέναν. 
     Η Αρχαιολογική Υπηρεσία και το Υπουργείο Πολιτισμού έχει μία πάγια πολιτική πάνω σε αυτήν την πολιτική της προστασίας, της συντήρησης και της ανάδειξης της πολιτιστικής κληρονομιάς και κανένας, μα κανένας, δεν μπορεί να το αμφισβητεί. Εάν έχει παραδείγματα ο κύριος συνάδελφος, θα έπρεπε να τα καταθέσει επωνύμως, για να ξέρουμε ακριβώς ποια είναι τα θέματα και τα ζητήματα που θα πρέπει να μας απασχολήσουν.
    Σε σχέση με την αναφορά της ερώτησής του για το θέμα της οδού Μητροπόλεως στην πόλη της Βέροιας, θα ήθελα να πω ότι εδώ τηρήθηκαν όλες οι διαδικασίες έτσι όπως προβλέπονται από το ν. 3028. Τα θέματα τα οποία προέκυψαν μετά από την ανάδειξη και την επανατοποθέτηση των λιθοπλίνθων, που προέκυψαν από την τυχαία ανασκαφή στον κεντρικό δρόμο της Βέροιας, δημιούργησαν και εκεί τεράστια προβλήματα. Για πρώτη φορά η τοποθέτηση υπερυψώθηκε, ανέβηκε από την κλίμακα στην οποία ευρέθησαν και από την άλλη μεριά ο τρόπος, με τον οποίο τοποθετήθηκαν, δημιούργησε τεράστια ερωτηματικά και μεγάλο πρόβλημα. 
    Θα ήθελα να πω όμως ότι οι αποφάσεις του Κεντρικού Αρχαιολογικού Συμβουλίου, μετά από τη γνώμη και της εφορείας, ήταν να γίνει κατάχωση στα σημεία αυτά που δυσχεραίνεται η αμφίδρομος κυκλοφορία μέσα σ΄ έναν από τους πιο εμπορικότερους δρόμους της Βέροιας. 
    Θα ήθελα επίσης να σας ενημερώσω, κύριε Πρόεδρε, ότι τέτοια θέματα έχουν υπάρξει πάρα πολλά, αλλά σε καμία άλλη πόλη, σε κανένα άλλο μέρος δεν υπήρξε η ίδια πολιτική, αυτή η πολιτική η οποία ουσιαστικά δημιούργησε τεράστια προβλήματα. 
    Ήδη το θέμα βρίσκεται στο Κεντρικό Αρχαιολογικό Συμβούλιο για τη λήψη οριστικής απόφασης για τον τρόπο που θα γίνει η κατάχωση και για τον τρόπο που θα προσεγγισθεί το πρόβλημα και επ ωφελείας ασφαλώς της συντήρησης και της ανάδειξης της πολιτιστικής κληρονομιάς, αλλά -και πάνω από όλα βέβαια- και της διευκόλυνσης της ζωής των ίδιων των πολιτών. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κύριε Χουρμουζιάδη, έχετε το λόγο.
    ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
    Κύριε Υπουργέ, πρέπει να ξέρετε πάρα πολύ καλά ότι η κατάχωση ενός αρχαίου είναι μία αντιμετώπιση εντελώς, θα έλεγε κανείς, μαυσωλείου. Όταν καταχώνεται ένα αρχαίο εξαφανίζεται και υποτίθεται ότι το διατηρούμε για να το βλέπουμε, να το βλέπουν οι γενιές, οι νεολαίες που τελικά το μόνο που δεν πρέπει να τους απασχολεί είναι το euro football και η Eurovision. 
      Οι αρχαιότητες ιδιαίτερα της περιφέρειας, κύριε Πρόεδρε, δεν έχουν τη φροντίδα που θα έπρεπε να έχουν. Οι αρχαιότητες της περιφέρειας, κύριε Υπουργέ, ξέρετε πολύ καλά ότι μπορεί να ερευνώνται από τους συναδέλφους αρχαιολόγους με κόπο και με μόχθο, αλλά δυστυχώς δεν αναδεικνύονται, δεν τυχαίνουν της φροντίδας που έπρεπε να τύχουν. Δεν μας παίρνει ο χρόνος για να αναφερθώ, όπως ζητήσατε, σε συγκεκριμένες περιπτώσεις που αρχαιότητες, αρχαιολογικοί χώροι σημαντικοί, όχι μόνο της κλασσικής ή της ρωμαϊκής περιόδου αλλά ακόμη και από την προϊστορική περίοδο, τελικά σκάπτονται, τελικά «παράγουν» –με συγχωρείτε για το ρήμα, αλλά δεν βρίσκω πιο πρόχειρο- ευρήματα σημαντικά, τα οποία κάπου και αυτά καταχώνονται σε διάφορες αποθήκες και τελικά ο αρχαιολογικός χώρος που προέκυψε από μια έρευνα γίνεται ένας ΧΥΤΑ. 
      Κάποτε θα πρέπει εδώ ν’ αναφερθεί πραγματικά, όπως το είπατε, ονομαστικά ο θλιβερός αυτός κατάλογος των αρχαιολογικών χώρων που δεν έχουν τη φροντίδα που θα έπρεπε, όχι μόνο από εσάς, αλλά και από τις κυβερνήσεις του ΠΑΣΟΚ. Οι αρχαιότητες, τελικά, της περιφέρειας δεν έχουν τη φροντίδα που θα έπρεπε να έχουν. Και είμαι σίγουρος ότι ξέρετε πως αν έχει αυτήν τη στιγμή η χώρα μας ένα ανταγωνιστικό, αδιαμφισβήτητα ανταγωνιστικό στοιχείο, αυτό είναι το παρελθόν της: από την προϊστορία μέχρι τη σύγχρονη λαϊκή παράδοση. Φροντίστε το, λοιπόν, κύριε Υπουργέ. Μην το αφήνετε. 
      Τελικά, όλες οι άλλες λάμψεις των πυροτεχνημάτων του ποδοσφαίρου ή, αν θέλετε, των τραγουδιών είναι περαστικές. Οι αρχαιότητες όμως παραμένουν. Φροντίστε τες περισσότερο από ό,τι φροντίζετε σήμερα εσείς, αλλά και η προηγούμενη κυβέρνηση, το ποδόσφαιρο και τα τραγούδια.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Χουρμουζιάδη.
      Ορίστε, κύριε Υπουργέ, έχετε το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Απ’ ό,τι αντιλαμβάνομαι, ο κύριος συνάδελφος δεν ξέρει ότι εμείς δεν έχουμε αρμοδιότητα να φροντίσουμε το ποδόσφαιρο.
      Θα ήθελα να πω ότι η πολιτική για την προστασία των αρχαιοτήτων είναι ένα θέμα που αγκαλιάζει όλους τους Έλληνες, όλα τα πολιτικά κόμματα, όλες τις παρατάξεις. Εκείνο όμως που έχει μεγάλη σημασία, κύριε συνάδελφε, είναι ποτέ να μην γίνονται υπερβολές, οι οποίες διαταράσσουν ακόμα και αυτήν την αισθητική αποτύπωση της ανεύρεσης των στοιχείων της πολιτιστικής μας κληρονομιάς. 
      Η τοποθέτηση –και το ξέρετε πάρα πολύ καλά- των λιθοπλίνθων των καταλοίπων της ρωμαϊκής οδού στον κεντρικό δρόμο της Βέροιας έδινε την εικόνα μιας αερογέφυρας γιατί οι αυλακώσεις είχαν τοποθετηθεί σε τέτοιο επίπεδο που ήταν κάθετες στην ίδια την πορεία του δρόμου. Αντιλαμβάνεστε λοιπόν ότι αυτά τα πράγματα σίγουρα δημιουργούν τεράστια ζητήματα. 
      Από την άλλη μεριά βέβαια νομίζω ότι το Κεντρικό Αρχαιολογικό Συμβούλιο, το καθ’ ύλην υπεύθυνο, γνωμοδότησε και γνωμάτευσε ότι θα μπορούσε σε κάποια σημεία, όπου δυσχεραίνεται και γίνεται πάρα πολύ δύσκολη η ζωή των κατοίκων και των πολιτών της Βέροιας, να γίνει σ’ αυτό το σημείο η  κατάχωση. Και τα υπόλοιπα κατάλοιπα της αρχαίας ρωμαϊκής οδού να παραμείνουν ακριβώς σε αυτό το σημείο, για να τονίζουν την ιστορικότητα, αλλά και το πολιτιστικό βάρος του πολιτιστικού θησαυρού της αρχαίας ρωμαϊκής οδού στην ίδια τη Βέροια. Και αυτό δεν θα πρέπει σε καμία περίπτωση να μας διαφεύγει. Γιατί ουσιαστικά αποσυντονίστηκε πλήρως η κοινωνική και η εμπορική λειτουργία της ίδιας της πόλης και εδώ οφείλουμε να δώσουμε λύσεις. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Όχι υπέρ της αγοράς όμως.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Όχι, δεν είναι υπέρ της αγοράς. Είναι υπέρ των πολιτών και το γνωρίζετε πάρα πολύ καλά. Και από την άλλη μεριά βέβαια, ποτέ δεν γίνεται αυτό εις βάρος του ίδιου του μνημείου. Για φανταστείτε εάν αντίστοιχες πολιτικές είχαν γίνει και στην Αθήνα και στη Θεσσαλονίκη και στην Πάτρα. Τότε πλέον θα είχαμε τεράστιο πρόβλημα, το οποίο σε καμία περίπτωση κανένας απ’ όλους εμάς δεν θα μπορούσε να το επιλύσει.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Η τέταρτη με αριθμό 1057/21.6.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με την αύξηση της καθυστέρησης αποπληρωμής των καταναλωτικών δανείων, διαγράφεται λόγω κωλύματος του Υπουργού.
      Εισερχόμαστε στην τελευταία με αριθμό 1053/21-6-2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Δικαιοσύνης, σχετικά με τη διερεύνηση ενδεχόμενης ανάμιξης Ελλήνων στα γεγονότα στη Σρεμπρένιτσα κλπ.
      Το ειδικότερο περιεχόμενο της επίκαιρης ερώτησης του κ. Ανδριανόπουλου έχει ως εξής:
      «Επανειλημμένα έχω απευθυνθεί στην Πρόεδρο της Βουλής ζητώντας τη σύσταση μιας Ειδικής Κοινοβουλευτικής Επιτροπής για τη διερεύνηση ενδεχόμενης ανάμειξης Ελλήνων παραστρατιωτικών στις σφαγές αμάχων στη Σρεμπρένιτσα. Δυστυχώς η Πρόεδρος της Βουλής έχει αποφύγει να μου απαντήσει αφήνοντας το θέμα να ξεχαστεί. Επειδή όμως σε όλες τις ευρωπαϊκές χώρες που υπήκοοί τους είχαν την οποιαδήποτε ανάμιξη στα γεγονότα έχουν γίνει έρευνες και έχουν παρθεί μέτρα εκτιμώ πως είναι απαράδεκτο μονάχα η Ελλάδα να επιδεικνύει την απάνθρωπη αυτή αδιαφορία. 
      Έχουν επανειλημμένα γραφτεί ρεπορτάζ και έχουν δοθεί συνεντεύξεις από πολλούς αναμεμειγμένους στα γεγονότα. Η ελληνική πολιτεία όμως αδιαφορεί και αδρανεί. Μετά το τελευταίο αποκαλυπτικό βίντεο και την άμεση αντίδραση της κυβέρνησης της ίδιας της Σερβίας εκτιμώ πως οφείλει και το ελληνικό Κράτος να ελέγξει τι ακριβώς έγινε τότε και να αποσαφηνίσει τις τυχόν υπαρκτές ή ανύπαρκτες ευθύνες υπηκόων του. 
      Ερωτάται λοιπόν η Κυβέρνηση εάν προτίθεται να διερευνήσει το και να ενημερώσει τη Βουλή, αλλά και τη διεθνή κοινότητα για τα πορίσματα στα οποία θα καταλήξει».
      Πριν δώσω το λόγο στον αρμόδιο παριστάμενο Υπουργό, τον κ. Παπαληγούρα, θέλω να σας πω, κύριε Ανδριανόπουλε, ότι δεν είναι θέμα Προεδρείου της Βουλής και κατά μείζονα λόγο δεν είναι θέμα της Προέδρου της Βουλής και η κυρία Πρόεδρος κάθε άλλο παρά αποφεύγει να απαντήσει. 
      Είναι θέμα της Κυβέρνησης. Ορθώς θέτετε την ερώτηση και ορθώς φαντάζομαι θα σας απαντήσει και ο Υπουργός. Το Προεδρείο, η Βουλή και ειδικότερα η Πρόεδρος της Βουλής δεν έχει καμία ανάμιξη σε αυτό, καμία αρμοδιότητα και καμία υποχρέωση. 
      Ορίστε, κύριε Υπουργέ, έχετε το λόγο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Η ερώτηση του αγαπητού συναδέλφου φέρνει σήμερα στη Βουλή το θέμα ενός μεγάλου εγκλήματος, ενός εγκλήματος πολέμου. Χιλιάδες Βόσνιοι μουσουλμάνοι αιχμάλωτοι και άμαχοι, νέοι άνδρες και παιδιά βρήκαν το θάνατο το καλοκαίρι του 1995 στη πόλη Σρεμπρένιτσα της Βοσνίας, όταν οι δυνάμεις του ΟΗΕ, που είχαν μάλιστα κηρύξει τη πόλη ως ασφαλή τάχα θύλακα, απέτυχαν να τους προφυλάξουν από τα εγκλήματα που διέπραξαν σερβικές δυνάμεις. 
      Ναι, κύριε Ανδριανόπουλε, η σφαγή της Σρεμπρένιτσα αποτελεί στίγμα, αποτελεί μελανή σελίδα στη σύγχρονη ιστορία της Ευρώπης. Η ευθύνη όλων εκείνων που με τις πράξεις ή τις παραλείψεις τους υποκίνησαν, ή δεν κατάφεραν ν’ αποτρέψουν τη σφαγή στη Σρεμπρένιτσα είναι οπωσδήποτε βαρύτατη. 
      Σε αυτό το επονείδιστο έγκλημα λέγεται ότι συμμετείχαν και κάποιοι Έλληνες, μέλη παραστρατιωτικών ομάδων. Διευκρινίζω ότι σε καμιά περίπτωση δεν γίνεται λόγος για τις Ελληνικές Ένοπλες Δυνάμεις, οι οποίες έχουν διακριθεί για το ήθος –εγώ θα έλεγα- για τη συνολική προσφορά τους ως ειρηνευτικές δυνάμεις του Οργανισμού Ηνωμένων Εθνών.
      Η Ελληνική Κυβέρνηση και ο ελληνικός λαός στο σύνολό του -είμαι βέβαιος- ότι απερίφραστα καταδικάζουν ενδεχόμενη συμμετοχή Ελλήνων πολιτών παραστρατιωτικών στη σφαγή της Σρεμπρένιτσα. Αρμοδιότερος όλων να διερευνήσει τα εγκλήματα αυτά είναι πρόδηλα η ελληνική δικαιοσύνη και εξ όσων γνωρίζω οι δικαστικές αρχές και της Βοσνίας και της Σερβίας διενεργούν αυτήν την ώρα σχετικές έρευνες. 
      Θέλω να σας διαβεβαιώσω ότι η Ελληνική Κυβέρνηση, το Ελληνικό Υπουργείο Δικαιοσύνης, εφόσον της / του –αντίστοιχα- ζητηθεί, θα συνδράμουν την προσπάθεια αυτών των αλλοδαπών αρχών. Εν τω μεταξύ, θέλω να σας ενημερώσω ότι έχει επιληφθεί πρόσφατα -πριν από λίγες μέρες- και η ίδια η ελληνική δικαιοσύνη.
    Όπως ενημερώθηκα από την Εισαγγελία Πρωτοδικών Αθηνών με εισαγγελική παραγγελία έχει ήδη διαταχθεί προκαταρκτική εξέταση για να διακριβωθούν τυχόν αξιόποινες πράξεις που τυχόν τέλεσαν Έλληνες πολίτες. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Επιτρέψτε μου ένα λεπτό ακόμα, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Θέλω να σας διαβεβαιώσω ότι εφόσον διαπιστωθούν τέτοια αδικήματα, θα ασκηθούν οι κατά νόμο προβλεπόμενες ποινικές διώξεις, ενδεχομένως δε να χρειαστεί και να ενεργοποιηθεί και η διεθνής συνεργασία. Όπως όμως αντιλαμβάνεστε, τουλάχιστον σήμερα, βρισκόμαστε μπροστά σε ανεπιβεβαίωτες πληροφορίες. Οι ελληνικές Αρχές δεν έχουν ανακοινώσει οποιοδήποτε στοιχείο, το οποίο να αποδεικνύει τη συμμετοχή όποιων Ελλήνων στη σφαγή αυτή.
    Ακόμα και το βίντεο που αναφέρεται στην ερώτηση του αγαπητού συναδέλφου –και υποθέτω εννοείτε το βίντεο που προβλήθηκε στη δίκη Μιλόσεβιτς- υποδεικνύει ως αποκλειστικά υπαίτιους της σφαγής στη Σρεμπρένιτσα τους Σέρβους και δεν γίνεται καμία αναφορά σε ελληνική συμμετοχή σε παραστρατιωτικές δυνάμεις. 
    Δεν αρνούμαι ότι είναι ενδεχόμενο να υπάρχουν πράγματι ευθύνες Ελλήνων πολιτών. Τονίζω όμως ότι αυτές θα προκύψουν μόνο μετά από την ολοκλήρωση της προβλεπόμενης από το ελληνικό δίκαιο ποινικής διαδικασίας.
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
    Ο κ. Ανδρέας Ανδριανόπουλος έχει το λόγο.
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, άκουσα με πολύ μεγάλη ικανοποίηση τη δήλωση του Υπουργού ότι ήδη η δικαιοσύνη επελήφθη αυτού του θέματος. Είναι η πρώτη φορά που κάτι τέτοιο γίνεται στην Ελλάδα. Μέχρι στιγμής πολλές φορές έχουν γραφτεί άρθρα, έχουν γίνει εκθέσεις, έχουν γίνει δηλώσεις, για να συμβεί κάποια τέτοιου είδους πρωτοβουλία αλλά δεν είχε γίνει μέχρι τώρα απολύτως τίποτα. 
    Αυτό το σημειώνω σαν πάρα πολύ θετικό και ελπίζω ότι σύντομα θα υπάρξουν κάποια αποτελέσματα και η δικαιοσύνη πράγματι να διερευνήσει όλες τις πτυχές του θέματος, διότι επιμένω ότι δεν πρόκειται περί φημών και εμπλεκομένων ή ενδεχόμενης συμμετοχής ή λέγεται ότι υπήρχε συμμετοχή Ελλήνων παραστρατιωτικών στις μάχες της Βοσνίας και στην εισβολή στη Σρεμπρένιτσα, αλλά υπάρχουν φωτογραφίες, υπάρχουν δεδομένα, υπάρχουν συνεντεύξεις των ίδιων των αναμειγνυόμενων σε ελληνικά μέσα ενημέρωσης. 
    Μπορώ να σας πω στον «ΤΑΧΥΔΡΟΜΟ», παραδείγματος χάρη, της 13ης Νοεμβρίου 2004, υπάρχουν συνεντεύξεις δύο τέτοιων ανθρώπων οι οποίοι μεταξύ άλλων λένε συνταρακτικά πράγματα, ανατριχιαστικά, θα έλεγα, όπως: «Νιώθαμε ικανοποιημένοι όταν σκοτώναμε μουσουλμάνους», ότι έριξαν ένα τζαμί στη Σρεμπρένιτσα με τα πολυβόλα τους, έτσι, για να περνάει η ώρα, ή ότι είχαν ένα Σέρβο διοικητή ο οποίος είχε πολυετή θητεία στη Λεγεώνα των Ξένων και καταζητείται μέχρι και σήμερα σαν εγκληματίας πολέμου από το Διεθνές Δικαστήριο της Χάγης και πολλά άλλα. Παραδείγματος χάρη, έλεγαν ότι «μάχονταν οι μουσουλμάνοι σαν μπουνταλάδες και τους σκοτώναμε κατά δεκάδες», ότι «σε δεκατρία λεπτά αφήναμε περίπου τριακόσιους νεκρούς» και ότι «όταν σκοτώναμε μουσουλμάνους υπήρχαν στιγμές που το γιορτάζαμε για να απομακρύνουμε την ένταση της μάχης». 
    Αυτά είναι δηλώσεις επώνυμες -με όνομα και επώνυμο- στο περιοδικό «ΤΑΧΥΔΡΟΜΟΣ». Θέλω να πω, λοιπόν, ότι δεν είναι απλά και μόνο ενδεχόμενες κουβέντες περί ανάμιξης. Αυτό που πρέπει να διερευνίσει η δικαιοσύνη είναι αν υπήρξε συμμετοχή τους σε σφαγές αμάχων. Αυτό είναι το κύριο ζήτημα κυρίως διότι, όπως ξέρετε πάρα πολύ καλά, το Διεθνές Δικαστήριο της Χάγης είχε ζητήσει να ερευνηθεί ο ρόλος Ελλήνων εθελοντών. Διότι το πόρισμα που έβγαλε η ολλανδική Βουλή, βάσει του οποίου οδηγήθηκαν Ολλανδοί κυανόκρανοι στη δικαιοσύνη –και μάλιστα παραιτήθηκε τότε η ολλανδική κυβέρνηση- μιλούσε για συμμετοχή Ελλήνων παραστρατιωτικών στο Σώμα Ντρίνα, που είναι ακριβώς το Σώμα μέλη του οποίου εμφανίζονται στο βίντεο αυτό που παρουσιάστηκε στη δίκη του Μιλόσεβιτς. 
    Εν πάση περιπτώσει, χαίρομαι γι’ αυτό που είπα, για τη διαβεβαίωσή σας, ότι η δικαιοσύνη επελήφθη. Αισθάνομαι ότι πρέπει να επιληφθεί. Δεν είναι δυνατόν η Ελλάδα να είναι η μόνη χώρα η οποία κλείνει τα μάτια της σε αυτό το γεγονός, ενώ άλλες χώρες, όπως η Ολλανδία για παράδειγμα, της οποίας πολίτες ήταν μέλη της ειρηνευτικής δύναμης του ΟΗΕ και ευθύνονται για το γεγονός ότι έμειναν απαθείς στην εισβολή των Σέρβων, ήδη έχουν καταδικαστεί στην Ολλανδία με πρωτοβουλία της Βουλής –και εδώ θέλω να επισημάνω κάτι, κύριε Πρόεδρε- και παραιτήθηκε και η κυβέρνηση των ημερών εκείνων.
      Καθ’ όσον αφορά την πρώτη παρατήρησή σας, βεβαίως και δεν έχει αρμοδιότητα η Πρόεδρος της Βουλής να κάνει επιτροπή, διότι ο Κανονισμός λέει πως τέτοιου είδους ειδικές επιτροπές γίνονται με πρωτοβουλία ή της κυβέρνησης ή των κομμάτων. Δυστυχώς, με βάση τον Κανονισμό, οι Βουλευτές είναι εδώ μόνο για να κάνουν κάποια σχόλια και να χειροκροτούν τους ομιλητές. Δεν έχουν δικαίωμα ούτε καν να τους αποδοκιμάζουν.
      Όμως, είχα την απαίτηση αφ’ ενός μεν η Πρόεδρος της Βουλής να μου απαντήσει εγγράφως και να μου πει ότι αυτό δεν είναι δική της αρμοδιότητα ή, εν πάση περιπτώσει, να θέσει το θέμα η ίδια κατόπιν αιτήματος Βουλευτού ή στην Κυβέρνηση ή στα κόμματα. Και δεν έγινε ούτε το ένα ούτε το άλλο.
      Εκεί ήταν η ένστασή μου, δεν υπήρχε καμία προσωπική αιχμή. Απλώς, αισθάνομαι πως όταν ένας Βουλευτής απευθύνεται προς τον Πρόεδρο της Βουλής δύο φορές, τουλάχιστον έχει την απαίτηση κάποιας απάντησης.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, το μεν θέμα έχει ήδη τεθεί, η οργάνωση του κοινοβουλευτικού διαλόγου είναι και αυτή γνωστή από χρόνια και ακολουθείται και δεν μπορεί τώρα να αλλάξει. Επομένως δεν βρίσκω το λόγο. 
      Τώρα, αν έχετε μία πικρία ότι δεν σας απάντησε εγγράφως η Πρόεδρος, εν πάση περιπτώσει, αυτό δεν είναι σοβαρό, ούτε μπορεί πάντοτε η Πρόεδρος της Βουλής να απαντάει εγγράφως σε κάθε αίτημα. Να ξέρετε, όμως, ότι και η Πρόεδρος και το Προεδρείο πασχίζουν προς την καλύτερη λειτουργία του κοινοβουλευτικού συστήματος και της διεξαγωγής των συζητήσεων. 
      Να είστε σίγουρος ότι αυτό το αίτημα διαβιβάστηκε, αλλά, όπως ξέρετε, είναι ένα αίτημα το οποίο ξεφεύγει από τις αρμοδιότητες του Προεδρείου της Βουλής, όπως τουλάχιστον σήμερα λειτουργεί.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επιθυμώ τηλεγραφικά να επαναλάβω ότι η Κυβέρνηση απερίφραστα καταδικάζει το έγκλημα το οποίο έγινε στη Σρεμπρένιτσα. Επίσης, θα ήθελα να επαναλάβω ότι έχει ήδη επιληφθεί η ελληνική δικαιοσύνη.
      Φαντάζομαι, αγαπητέ συνάδελφε, ότι θα έχετε τη δυνατότητα και εσείς να προσφέρετε τα όποια στοιχεία, τα οποία έχετε υπ’ όψιν σας, για να ολοκληρωθεί αυτή η προκαταρτική εξέταση.
      Επιτρέψτε μου μόνο να σημειώσω ότι μέχρι την περάτωσή της έχω την εντύπωση ότι οφείλουμε πράγματι να είμαστε εξαιρετικά φειδωλοί και προσεκτικοί σε όποιες δηλώσεις μας, έτσι ώστε να μη διακινδυνεύσουμε άδικα και αναίτια να τραυματίσουμε το κύρος και την εικόνα της Ελλάδας.
      Σωστά παρατηρήσατε, κύριε Ανδριανόπουλε, ότι το κρίσιμο δεν είναι η συμμετοχή κάποιων Ελλήνων στον πόλεμο. Το κρίσιμο είναι εάν πράγματι υπήρξαν Έλληνες οι οποίοι συνέβαλαν στη σφαγή. Αυτό είναι οπωσδήποτε καταδικαστέο και επαναλαμβάνω ότι διερευνάται.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Οργάνωση και λειτουργία των υπηρεσιών δημόσιας υγείας και λοιπές διατάξεις».
      Εχθές ψηφίστηκαν τα άρθρα από το 1 έως και το 34 και σήμερα θα συζητήσουμε σε ενότητα τα άρθρα από το 35 μέχρι το ακροτελεύτιο.
      Το λόγο έχει ο εισηγητής της Πλειοψηφίας κ. Παναγιώτης Μελάς.
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, συνεχίζουμε τη συζήτηση των άρθρων στο νομοσχέδιο που αφορά τη δημόσια υγεία, αλλά πριν προχωρήσω στα άρθρα, θα ήθελα να κάνω μία παρατήρηση. Θα ήθελα να πω ότι και στην πρωτολογία, αλλά και μέχρι το άρθρο 34, η Κοινοβουλευτική Ομάδα του ΠΑΣΟΚ δεν ακολούθησε την ίδια πλεύση. Άλλοι ψήφισαν τα περισσότερα από τα άρθρα, τα δύο τρίτα και άλλοι δεν ψήφισαν κανένα.
      Βρέθηκα πολλές φορές σε δύσκολη θέση, διότι ακολούθησαν μία τακτική καθαρά αντιπολιτευτική.
      Έρχομαι τώρα στα άρθρα. Τα άρθρα 35, 36 και 37 αναφέρονται σε ρυθμίσεις που αφορούν το ΕΚΑΒ, όπως την απασχόληση των αντιπροέδρων του ΕΚΑΒ, που ο ένας είναι πλήρους και αποκλειστικής απασχόλησης και ρυθμίζονται ακόμη θέματα που έχουν σχέση με τα ραδιοδίκτυα του ΕΚΑΒ και με εργασιακά θέματα, όπως αποζημίωση εργαζομένων, νυκτερινά, θέματα απασχόλησης κλπ.. Πιστεύω ότι είναι μια πολύ καλή ρύθμιση. 
      Το άρθρο 38 αναφέρεται στη μετονομασία του Ινστιτούτου Κοινωνικής Προστασίας και Αλληλεγγύης και στις αρμοδιότητές του, μεταξύ των οποίων είναι και η τήρηση ενός μητρώου ατόμων με αναπηρία. 
      Κύριε Υπουργέ, εδώ βάζετε επταμελές διοικητικό συμβούλιο. Η Εθνική Ομοσπονδία Ατόμων με Αναπηρία θέλει, αν είναι δυνατόν, να μπει και ένα δικό της άτομο στο διοικητικό συμβούλιο. Απλώς σας το λέω. 
      Το άρθρο 39 ρυθμίζει διάφορα θέματα, όπως δωρεάν παραχώρηση και εκμίσθωση ακινήτων ιδιοκτησίας του Υπουργείου Υγείας και Κοινωνικής Αλληλεγγύης, που αυτά μπορούν να χρησιμοποιηθούν από νομικά πρόσωπα δημοσίου ή ιδιωτικού δικαίου, τα οποία όμως εποπτεύονται από το Υπουργείο. Αυτό νομίζω ότι θα εξυπηρετήσει τις διάφορες υπηρεσίες. 
      Στο άρθρο 40 δίνεται η δυνατότητα σε υπαλλήλους που έχουν αποσπαστεί στο «Αττικό Νοσοκομείο» να παραμείνουν εκεί, καλύπτοντας οργανικές θέσεις. Αυτό γίνεται για να μη δημιουργηθεί κανένα πρόβλημα λειτουργίας του νοσοκομείου. 
      Με το άρθρο 51 αναβαθμίζεται το Ινστιτούτο Υγείας του Παιδιού, μετατρεπόμενο σε ένα ειδικό ερευνητικό ινστιτούτο, προσφέροντας περισσότερες υπηρεσίες στον τομέα της υγείας του παιδιού και συγκεκριμένα στον κλινικοεργαστηριακό και ερευνητικό του ρόλο, αφού διαθέτει την ανάλογη υποδομή. Έτσι, θα προσφέρει ακόμα περισσότερες υπηρεσίες στα παιδιά. 
      Τελειώνοντας, κυρίες και κύριοι συνάδελφοι, τη συζήτηση του νομοσχεδίου αυτού εφ’ όλης της ύλης, πιστεύω ότι, παρά τις διαφορετικές απόψεις που κατετέθησαν, έγινε ένας γόνιμος και εποικοδομητικός διάλογος. Μπορεί ο καθένας εξ ημών να βλέπει τη δημόσια υγεία από τη δική του ιδεολογική ή πολιτική σκοπιά, όμως θέλουμε, άσχετα από το κόμμα στο οποίο ανήκει ο καθένας, τη βελτίωση των παρεχομένων υπηρεσιών υγείας. Όλοι θέλουμε μια καλύτερη οργάνωση και λειτουργία των υπηρεσιών αυτών για την προστασία των πολιτών από τους πολλαπλούς κινδύνους που απειλούν την υγεία του. 
      Το νομοσχέδιο αυτό θα ξαναπώ ότι κινείται προς τη σωστή κατεύθυνση. Τα αποτελέσματά του θα φανούν στο μέλλον. Θα φανεί η καλή διαχείριση των κινδύνων για τη δημόσια υγεία και πιστεύω ότι τα αποτελέσματα της υλοποίησης αυτού του νομοσχεδίου θα αποβούν προς το καλό του κοινωνικού συνόλου. 
      Κύριε Πρόεδρε, θα αναφερθούμε μετά στις τροπολογίες; 
      ΠΡΟΕΔΡΕΥΩΝ (Σωτήρης Χατζηγάκης): Μετά, κύριε συνάδελφε.
      ΠΑΝΑΓΙΩΤΗΣ ΜΕΛΑΣ: Δεν έχω τίποτα άλλο να προσθέσω. Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Κυρίες και κύριοι, έχω την τιμή να ανακοινώσω στο Σώμα πως ο Υφυπουργός Πολιτισμού και οι Υπουργοί Οικονομίας και Οικονομικών, Ανάπτυξης και Δημόσιας Τάξης κατέθεσαν σχέδιο νόμου «Ρύθμιση θεμάτων αθλητισμού».
      Παραπέμπεται στην αρμόδια Διαρκή Επιτροπή. 
      Το λόγο έχει ο εισηγητής του ΠΑΣΟΚ, κ. Λεωνίδας Γρηγοράκος. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρίες και κύριοι συνάδελφοι, κύριοι Υπουργοί, θα ήθελα να αρχίσω την τοποθέτησή μου επί των άρθρων και να θυμίσω στον κύριο Υπουργό ότι χθες το βράδυ ο συνάδελφος κ. Σκουλάκης έβαλε ένα χρονικό περιθώριο στον Υπουργό. Και εγώ, λοιπόν, βάζω ξανά τις απαραίτητες προϋποθέσεις για χορήγηση ειδικότητας στο Νοσοκομείο «Ερρίκος Ντυνάν». 
      Πρώτον, Οργανισμός των Τμημάτων Κλινικών στα πρότυπα του ΕΣΥ, Διευθυντής, Επιμελητές Α΄, Επιμελητές Β΄. Κάλυψη των ιατρικών θέσεων από γιατρούς πλήρους απασχόλησης. Ένταξη των τμημάτων στο σύστημα εφημερίας των νοσοκομείων του Λεκανοπεδίου. 
    Τέταρτον, μετά από εξάμηνη, τουλάχιστον, λειτουργία του τμήματος υποβολή του αιτήματος στην επιτροπή εκπαίδευσης του ΚΕΣΥ.
    Πέμπτον, η σειρά εγγραφής στη λίστα των τμημάτων στο νοσοκομείο αυτό να καθορίζεται από την ενιαία λίστα του Υπουργείου Υγείας κατά απόλυτη προτεραιότητα. 
    Θα παρακαλούσα τον κύριο Υπουργό σε αυτήν την κατάθεση, που έγινε από τον κ. Σκουλάκη, να κάνει κάποια παρατήρηση ή να μας πει κάτι διαφορετικό σήμερα που θα ήταν ευχάριστο να το ακούσουμε. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν έχω να πω τίποτε. Το άρθρο ψηφίστηκε, κύριε συνάδελφε.
      ΛΕΩΝΙΔΑΣ ΓΡΗΓΟΡΑΚΟΣ: Καμία αντίρρηση ότι ψηφίστηκε, αλλά μπορεί να έχετε κάτι να μας πείτε. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ό,τι είχαμε να πούμε το είπαμε. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Γρηγοράκο, συνεχίστε.
      ΛΕΩΝΙΔΑΣ ΓΡΗΓΟΡΑΚΟΣ: Έρχομαι στο άρθρο 35, το οποίο δεν θα ψηφίσουμε γιατί αφ’ ενός μεν έχει μία αναδρομικότητα και αφ’ ετέρου έχουμε καταθέσει μία ερώτηση για τους αντιπροέδρους του ΕΚΑΒ. Έχουμε, λοιπόν, κάθε λόγο να έχουμε τις αντιρρήσεις μας σε αυτό το θέμα, τις οποίες βέβαια θα εκφράσουμε σε μία επερώτησή μας, εφόσον εσείς μας δώσετε τις ανάλογες διευκρινίσεις μέσα από την ερώτηση. 
      Ως προς το πρόσωπο, για το οποίο εσείς θέλετε να είναι πλήρους και αποκλειστικής απασχόλησης, το ΠΑΣΟΚ και όλοι εμείς που γνωρίζουμε το χώρο του ΕΚΑΒ, γιατί ο κ. Γιαννόπουλος ξέρει ότι έχουμε υπηρετήσει και στο ΕΚΑΒ, θα θέλαμε να αποκλειστεί η συμμετοχή τέτοιων προσώπων σε τόσο μεγάλα πόστα της Δημόσιας Διοίκησης. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τι εννοείτε, κύριε συνάδελφε;
      ΛΕΩΝΙΔΑΣ ΓΡΗΓΟΡΑΚΟΣ: Εννοούμε ότι το συγκεκριμένο πρόσωπο, που εσείς εδώ σκιαγραφείτε, δεν ανταποκρίνεται στα δικά μας κριτήρια.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν σκιαγραφείται κανένα πρόσωπο, ο θεσμός σκιαγραφείται. 
      ΛΕΩΝΙΔΑΣ ΓΡΗΓΟΡΑΚΟΣ: Εγώ σας είπα ότι πίσω από αυτόν το θεσμό σκιαγραφούνται και πρόσωπα. Εσείς θα μας δώσετε μία απάντηση. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ονοματίστε το πρόσωπο.
      ΛΕΩΝΙΔΑΣ ΓΡΗΓΟΡΑΚΟΣ: Εσείς μιλάτε και μάλιστα με αναδρομική ισχύ. Σας είπαμε για το άρθρο 9.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πείτε τις αιτιάσεις σας για να γραφούν στα Πρακτικά. 
      ΛΕΩΝΙΔΑΣ ΓΡΗΓΟΡΑΚΟΣ: Πρώτα θα μας τις πείτε εσείς, κύριε Υπουργέ, και μετά εμείς. Θα απαντήσετε στην ερώτηση, θα φανεί πως είναι τα πρόσωπα, τι σεμνότητα και ταπεινότητα διαθέτουν και μετά θα τα πούμε ξανά στη Βουλή. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εγώ δεν έχω να σας πω τίποτε. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, γιατί στενοχωριέστε; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εγώ;
      ΛΕΩΝΙΔΑΣ ΓΡΗΓΟΡΑΚΟΣ: Τα άρθρα 36 και 37 θα τα ψηφίσουμε, γιατί πραγματικά βοηθούν το ΕΚΑΒ, αφού ήταν πάρα πολλά τα προβλήματα που είχαν τα ραδιοδίκτυα του ΕΚΑΒ και έπρεπε συνήθως να παίρνουν άδεια από άλλους φορείς. Πάντα υπήρχε ένα μπλέξιμο εκεί. Το ΕΚΑΒ έχει το δικό του ρόλο, πρέπει όσο το δυνατόν να γίνει ανεξάρτητο, αυτά τα άρθρα είναι προς θετική κατεύθυνση και γι’ αυτό τα ψηφίζουμε. 
      Για το άρθρο 38, που αφορά το Ινστιτούτο Κοινωνικής Προστασίας και Αλληλεγγύης, μιλήσαμε και χθες. Πιστεύω ότι και εσείς δεν θα έχετε αντίρρηση πως θα πρέπει να συμμετέχουν και οι χρήστες μέσα σε αυτό το ινστιτούτο. Δηλαδή θα πρέπει να υπάρχουν κάποιοι εκπρόσωποι φορέων. Θα το δείτε και θα  μας πείτε. Εξάλλου, έχετε μπροστά σας χρόνο. Πιστεύουμε ότι είναι σωστό, αλλά από εκεί και πέρα μέσα στο διοικητικό συμβούλιο αυτού του ινστιτούτου θα πρέπει να συμμετέχουν και οι χρήστες, αλλά και κάποιοι άλλοι φορείς οι οποίοι έχουν σχέση με αυτό το ινστιτούτο. 
      Δεν διαφωνούμε καθόλου στα άρθρα 39 και 40. Για το άρθρο 39, που αφορά τα ακίνητα ιδιοκτησίας του Υπουργείου Υγείας και Κοινωνικής Αλληλεγγύης, μας έχετε δώσει τις ανάλογες εξηγήσεις, πιστεύουμε ότι είναι σωστό και θα το ψηφίσουμε. Η μετάταξη προσωπικού στο Περιφερειακό Γενικό Νοσοκομείο «Αττικόν» πρέπει να γίνει κάποια στιγμή και είναι ένα άρθρο που λύνει προβλήματα. Έχει έλθει ο χρόνος να τακτοποιηθούν επιτέλους αυτοί οι συνάδελφοι, και το ιατρικό και το παραϊατρικό προσωπικό στο Γενικό Νοσοκομείο «Αττικόν». 
      Ψηφίζουμε και το άρθρο 41. Ως προς τη ρύθμιση θεμάτων λαϊκής κατοικίας, πιστεύω ότι είναι χρόνος να ρυθμιστούν και αυτά τα θέματα. Είναι κάποια θέματα που είχαν μείνει από παλιά και πρέπει να προχωρήσουμε σε αυτές τις ρυθμίσεις.
      Επίσης, ψηφίζουμε το άρθρο 43. 
      Έρχομαι στο άρθρο 44. Ήμουν μέλος του πειθαρχικού του Ιατρικού Συλλόγου Αθήνας. Δεν ξέρω αν έχει αλλάξει κάτι σε αυτά τα όργανα τώρα τελευταία και αν μπορούμε να παρεμβαίνουμε στους ιατρικούς και στους οδοντιατρικούς συλλόγους. Δεν ξέρω αν υπάρχει κάτι καινούργιο. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είναι ομόφωνο αίτημα της Οδοντιατρικής Ομοσπονδίας. 
      ΛΕΩΝΙΔΑΣ ΓΡΗΓΟΡΑΚΟΣ: Μήπως, όμως, παρεμβαίνει στην αυτοτέλεια των συλλόγων; Αυτό είναι ένα ερωτηματικό για εμένα.
      ΔΗΜΗΤΡΗΣ ΧΡΙΣΤΟΦΙΛΟΓΙΑΝΝΗΣ: Δεν έχουν καταστατικό.
      ΛΕΩΝΙΔΑΣ ΓΡΗΓΟΡΑΚΟΣ: Δεν έχουν καταστατικό; Αυτό δεν το ξέρω. Είναι ένα ερωτηματικό, γιατί αυτό δεν συμβαίνει στον Ιατρικό Σύλλογο και συμβαίνει στον Οδοντιατρικό Σύλλογο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Λένε ότι το ζητούν.
      ΛΕΩΝΙΔΑΣ ΓΡΗΓΟΡΑΚΟΣ: Το ζητούν, τελείωσε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ισχύει ότι αυτό ζητούν οι οδοντίατροι, γιατί δεν υπάρχει στους οδοντιάτρους.
      ΛΕΩΝΙΔΑΣ ΓΡΗΓΟΡΑΚΟΣ: Συμφωνούμε τότε να γίνει και στους οδοντιάτρους, εφόσον ισχύει και για τους άλλους ιατρικούς συλλόγους.
      Συμφωνούμε με όλα τα υπόλοιπα άρθρα. 
      Για το άρθρο 49 πιστεύουμε ότι είναι ένα άρθρο που ευχαρίστως θα το ψηφίζαμε. Έχουμε, όμως, μία επιφύλαξη για το πώς θα γίνονται οι κρίσεις και πώς θα προχωρήσει αυτό το θέμα.
      Βλέπω ότι βάζετε εδώ και όλες τις ειδικότητες. Και με το άρθρο 50 συμφωνούμε και θα το ψηφίσουμε. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, κατά τη συζήτηση επί της αρχής, των άρθρων και του συνόλου του σχεδίου νόμου: «Οργάνωση και λειτουργία των υπηρεσιών δημόσιας υγείας και λοιπές διατάξεις» του Υπουργείου Υγείας και Κοινωνικής Αλληλεγγύης, Κοινοβουλευτική Εκπρόσωπος ορίζεται η Βουλευτής κ. Παρασκευή Χριστοφιλοπούλου, με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Ρέππα.
    Έχει ζητήσει το λόγο ο κύριος Υπουργός προκειμένου να κάνει μια τοποθέτηση για κάποιο άρθρο που θέλει να προσθέσει. 
      Ορίστε, κύριε Υπουργέ, έχετε το λόγο.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα προστεθεί άρθρο με αριθμό 52 και το ακροτελεύτιο θα πάρει τον αριθμό 53, που θα λέει τα εξής: 
    «Σε εξαιρετικές περιπτώσεις διαγνωστικής δυσκολίας σπάνιων νοσολογικών οντοτήτων και ιδιαίτερα εξειδικευμένων χειρουργικών επεμβάσεων επιτρέπεται η πραγματοποίηση μεταμοσχεύσεων σε δημόσια νοσοκομεία και ιδιωτικά θεραπευτήρια που έχουν ανεπτυγμένα όλα τα τμήματα και κλινικές, δεν διαθέτουν όμως την απαιτούμενη άδεια για μεταμοσχεύσεις. Η μεταμόσχευση στα ως άνω νοσοκομεία πραγματοποιείται ύστερα από σύμφωνη γνώμη του Κεντρικού Συμβουλίου Υγείας και του Εθνικού Οργανισμού Μεταμοσχεύσεων και έγκριση του Υπουργού Υγείας και Κοινωνικής Αλληλεγγύης. Η διάταξη αυτή εφαρμόζεται από την ημερομηνία δημοσίευσης του νόμου αυτού και μέχρι την 31η Δεκεμβρίου 2005».
      Το όριο που μπαίνει είναι γιατί μέχρι τότε θα έχει εκδοθεί η ευρωπαϊκή οδηγία που θα είμαστε υποχρεωμένοι να την ενσωματώσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Ο κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Υπουργέ, επειδή χθες ήταν λίγο μπερδεμένα τα πράγματα, ξέχασα κάτι να πω το οποίο μπορεί να λάβετε υπ’ όψιν σας. Είναι ένα αίτημα του Ιατρικού Τμήματος του Πανεπιστημίου της Κρήτης και αφορά τη σύνδεση των περιφερειακών συμβουλίων δημόσιας υγείας, εκεί που υπάρχουν πανεπιστημιακές κλινικές να μην ορίζεται εκπρόσωπος αλλά να εκλέγεται από τη γενική συνέλευση. Νομίζω ότι είναι πολύ λογικό το αίτημα αυτό.
    Για τα συγκεκριμένα άρθρα θα λέω τον τίτλο τους γιατί η αρίθμηση έχει αλλάξει.
      Για το ΕΚΑΒ εμείς δεν έχουμε καμία αντίρρηση. Επίσης, για τα ραδιοδίκτυα του ΕΚΑΒ, το άρθρο 38 όπως ήταν, το συζητήσαμε στην επιτροπή με τον κύριο Υπουργό, έχουμε κάποιες επιφυλάξεις αλλά θα πούμε «ναι» με επιφυλάξεις.
      Έρχομαι τώρα στο Ινστιτούτο Κοινωνικής Προστασίας και Αλληλεγγύης. Εδώ, κύριε Υπουργέ, ξέρετε πολύ καλά τη γνώμη μου, αλλά και τη γνώμη μας ακόμα γενικά για την προνοιακή πολιτική, που έχει αλλάξει τρία ονόματα. Ήταν προνοιακή πολιτική και γνωρίζουμε πολύ καλά τι σήμαινε, έπειτα έγινε φροντίδα και τώρα γίνεται αλληλεγγύη. Αλλάζουν ορισμένα ονόματα, δεν διαφαίνονται ποιες είναι οι προθέσεις, αλλά είναι χαρακτηριστικό ότι αυτή η δομή του προνοιακού συστήματος δεν πάει καλά. Για παράδειγμα το προηγούμενο, το οποίο αλλάζει και γίνεται τώρα ΕΣΥΚ, το οποίο ήταν νομικό πρόσωπο δημοσίου δικαίου περιελάμβανε μια σειρά από υπηρεσίες και δραστηριότητες του παλιού ΕΟΠ όπως οικοτεχνία και ταπητουργία που απασχολούνταν πάνω από χίλια άτομα και τώρα δεν είναι ούτε διακόσια. Και δεν είναι η μοναδική περίπτωση αυτή. Υπάρχουν πολλές περιπτώσεις. Γι’ αυτό δεν θα  ψηφίσουμε αυτό το άρθρο. Πέραν του ότι ήταν γνωμοδοτικό συμβούλιο τώρα παίρνει αποφασιστικές αρμοδιότητες, αναθέσεις μελετών έργων κλπ. που δεν ξέρουμε και πού θα τις αναθέτει.
      Το άρθρο 40 αυτό που λέγεται «ακίνητα ιδιοκτησίας Υπουργείου Υγείας και Κοινωνικής Αλληλεγγύης» και αυτό το συζητήσαμε με τον Υπουργό. Έχουμε ισχυρές επιφυλάξεις. Δεν ξεκαθαρίζεται ακριβώς. Μου είπε ορισμένα πράγματα με τα οποία δεν ξεκαθαρίζουμε, για να μιλήσουμε με απόλυτη σαφήνεια. Καλύτερα να πούμε «όχι» διατηρώντας κάποιες επιφυλάξεις, παρά να πούμε «ναι» και να βρεθούμε εκτεθειμένοι αργότερα. 
      Όσον αφορά τις μετατάξεις του προσωπικού του «Αττικόν», είπα και στην επιτροπή ότι σωστά έγιναν αυτά που έγιναν, αλλά πρέπει να ληφθεί μέριμνα με καινούργιες προσλήψεις να πληρωθούν οι θέσεις που έμειναν κενές, για να συμπληρωθούν οι θέσεις στο «Αττικόν». Δεν λέμε «όχι» δηλαδή. 
      Στο άρθρο 42 λέμε «ναι». Αφορά οικήματα ανεγερθέντα του Υπουργείου Υγείας και Πρόνοιας κλπ.  Έχουν αλλάξει τα νούμερα.
      Στη «ρύθμιση θεμάτων Λαϊκής Κατοικίας» λέμε «ναι». 
      Στο άρθρο για τις «τροποποιήσεις του άρθρου 2 του ν. 2072/1992» με κάποια επιφύλαξη θα πούμε «ναι».
      Στο πειθαρχικό δίκαιο των οδοντιάτρων υπάρχει ένα πρόβλημα. Δεν ξέρω τι είπε ο κύριος Υπουργός. Οι οδοντίατροι συμφωνούν απόλυτα; Το να είναι σ’ ένα ανώτατο πειθαρχικό συμβούλιο και κάποιος δικαστικός, όπως ήταν και πιο παλιά, το θεωρώ σωστό. Όμως, στο να υπάρχει σε επιμέρους μικρά συμβούλια  δικαστικός, ο οποίος να προεδρεύει κιόλας, διατηρώ σοβαρότατες επιφυλάξεις, γιατί δεν ξέρω τι θα λέει και το συνδικαλιστικό κίνημα, το οποίο τώρα τελευταία –γενικά και το ιατρικό και το οδοντιατρικό- δεν είναι, όπως ήταν παλιά. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτό δεν έγινε με πρωτοβουλία του Υπουργείου. Έγινε με πρωτοβουλία της Ομοσπονδίας, την οποία αποδέχθηκα.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ωραία. Θα πω «ναι» με επιφυλάξεις, κύριε Υπουργέ. 
      Στο άρθρο 46 «τροποποιήσεις του νόμου 2071…» λέμε «ναι». 
      Στο άρθρο 47 λέμε «ναι».
      Στο άρθρο 48 λέμε «ναι».
      Έχουμε και τα άρθρα 49 και 50. 
      Έγινε μία προσθήκη μ’ ένα καινούργιο άρθρο. Κύριε Υπουργέ, όταν πρόκειται για τη ζωή κάποιων ανθρώπων καταλαβαίνει κανείς ότι πρέπει να είναι πολύ ευαίσθητος. Αλλά είναι ένα θέμα για το οποίο δεν θεωρώ απόλυτα σωστό χωρίς να έχει κάτι το πολύ συγκεκριμένο, να νομοθετείται μ’ αυτόν τον τρόπο. Δεν παραγνωρίζω το τι κρύβεται πίσω απ’ αυτό, με την έννοια ότι πρόκειται για τη ζωή κάποιων ανθρώπων. Εμείς θα λέγαμε ότι η Κυβέρνηση έπρεπε να πάρει συγκεκριμένα μέτρα και το Υπουργείο ανάλογα γι’ αυτές τις περιπτώσεις των ανθρώπων που συζητάμε και που ξέρουμε γιατί τις συζητάμε. Να γίνει, όμως, νομοθετική ρύθμιση μ’ αυτόν τον τρόπο και με αυτό το περιεχόμενο δεν μπορούμε να συμφωνήσουμε!
      ΑΝΑΣΤΑΣΙΟΣ ΚΑΡΑΜΑΡΙΟΣ: Το ζητάνε αυτό πολλοί συνάδελφοι με τροπολογία. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Εντάξει, απλώς, το διατυπώνω έτσι, που σημαίνει ότι δεν μας αφήνει αδιάφορους. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο χρονικός περιορισμός είναι μια εγγύηση. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Για το άρθρο 51 είπα και στην επιτροπή ότι ψηφίζω «λευκό». 
      Για το τελευταίο άρθρο, το άρθρο 52, επειδή υπάρχουν ορισμένα ερωτηματικά, θα λέγαμε «όχι» διατηρώντας κάποιες επιφυλάξεις. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κατ’ αρχάς, θα ήθελα να πω δύο λόγια, πριν αναφερθώ στα επιμέρους άρθρα. 
      Υπάρχει ένας προβληματισμός για τη χρηματοδότηση του όλου εγχειρήματος της δημόσιας υγείας. Οι αγαθές προθέσεις δεν φθάνουν. Χρειάζεται και γενναία χρηματοδότηση για να υπάρχουν και ανάλογα αποτελέσματα. Αυτό δεν το βλέπουμε να γίνεται και από αυτήν την άποψη φοβόμαστε ότι πάρα πολύ λίγα θα γίνουν και ότι τα περισσότερα θα μείνουν στα χαρτιά.
      Θα αναφερθώ τώρα στα επιμέρους άρθρα. Όσον αφορά το άρθρο 35 –έχουν αλλάξει και τα νούμερα- που αναφέρεται στο ΕΚΑΒ, εδώ και χρόνια από την ψήφιση του νόμου εκκρεμεί η πλήρης ανάπτυξη και στελέχωση του ΕΚΑΒ ανά νομό της χώρας και με παραχώρηση της διαχείρισης των αεροδιακομιδών ασθενών από το Υπουργείο Εθνικής Άμυνας. Μας δημιουργεί ερωτηματικά η δεύτερη θέση πλήρους απασχόλησης μετά τον Πρόεδρο και ενός Αντιπροέδρου του ΕΚΑΒ.
	Αναβαθμίζουμε την «πυραμίδα» και αφήνουμε τα πράγματα στο κυρίως έργο της υπηρεσίας, αγνοώντας τις προτάσεις και τα αιτήματα που προβάλλει το συνδικαλιστικό κίνημα των εργαζομένων στο ΕΚΑΒ. Οι συνδικαλιστές εκεί και όλοι οι εργαζόμενοι έχουν μελετήσει τα προβλήματα, τα ζουν και έχουν παρουσιάσει συγκεκριμένες θέσεις. Πριν ακόμα από τους Ολυμπιακούς Αγώνες προέβαλαν συγκεκριμένα αιτήματα για την ανάπτυξη του ΕΚΑΒ. Η τότε διοίκηση του ΕΚΑΒ είχε καταθέσει στη Βουλή συγκεκριμένο επιχειρησιακό πρόγραμμα, όμως μέχρι σήμερα ελάχιστα έχουν γίνει και το επιχειρησιακό πρόγραμμα δεν έχει προχωρήσει.
	Ας μην επεκταθούμε στην ιστορία με την «Hellitalia» και τις συνέπειες που είχαμε. Ακόμα δεν έχει λυθεί το πρόβλημα. Βέβαια, ο σύλλογος προτείνει επίσης να υπάρξει αναβάθμιση των σπουδών και για τους διασώστες του ΕΚΑΒ, να είναι δηλαδή απόφοιτοι των ΤΕΙ κι όχι του ΙΕΚ ΕΚΑΒ, όπως ισχύει μέχρι σήμερα. Παρά ταύτα, εμείς λέμε ότι σ’ αυτήν την περίπτωση τα πράγματα, έτσι όπως είναι, δεν λύνουν τα προβλήματα και γι’ αυτό δεν ψηφίζουμε αυτό το άρθρο.
	Στο επόμενο άρθρο, το 36 για τα ραδιοδίκτυα, λέμε «ναι». 
      Στο 37 επίσης λέμε «ναι». 
      Στο 38 «όχι». Δεν συμφωνούμε εδώ σε μία σειρά από διατάξεις. Δεν έχω χρόνο να αναφερθώ περισσότερο, σ΄αυτά.
	Στο άρθρο 39 για τα ακίνητα είχε τον προβληματισμό του ο κ. Κοσιώνης. Είναι και δικός μας προβληματισμός. Παρ΄όλα αυτά εξυπηρετεί κάποιες ανάγκες. Γι’ αυτό λέμε «ναι», αλλά με τις επιφυλάξεις μας.
	Για τη μετάταξη του προσωπικού του «Αττικόν» δεν μπορεί να πει κανείς «όχι» στη συγκεκριμένη περίπτωση, έτσι όπως είναι τα πράγματα. Πλην, όμως, κύριε Υπουργέ, εδώ επαναλαμβάνουμε αυτό που είπαμε και στις προηγούμενες τοποθετήσεις μας ότι θα πρέπει να καλυφθούν οι θέσεις, αυτών των ανθρώπων που μετακινήθηκαν προς το «Αττικόν» και που έχουν μείνει ακόμα κενές. Θα πρέπει κατά προτεραιότητα να καλυφθούν αυτές οι θέσεις γιατί έχουν μειώσει πάρα πολύ τις δυνατότητες των νοσηλευτικών ιδρυμάτων απ’ όπου έχουν αποσπαστεί αυτοί οι άνθρωποι.
	Στο άρθρο 42 για τη ρύθμιση θεμάτων λαϊκής κατοικίας λέμε «ναι». Βέβαια, υπάρχουν ορισμένα ερωτηματικά για το πώς λειτουργούν αυτοί οι μηχανισμοί και γιατί έχουν περάσει χρόνια ολόκληρα, δεκαετίες και ακόμα υπάρχουν αυτές οι εκκρεμότητες. Νομίζω ότι αυτά θα πρέπει να λυθούν, γιατί αλλιώς δημιουργείται γενικά σ’ όλους η εντύπωση «αν τα αφήσεις, και δεν θα πληρώσεις, άστα τότε μην τα πληρώνεις, κάποια στιγμή, κάποτε, θα ξεχαστούν, κάποτε θα χαριστούν». 
      Εμείς λέμε ότι η λαϊκή κατοικία βεβαίως πρέπει να εξασφαλίζεται από την πολιτεία. Όμως, εδώ υπάρχουν διάφορες κατηγορίες. Δεν μπορεί κανείς να τους ισοπεδώσει όλους. Είναι ένας προβληματισμός που υπάρχει και φαντάζομαι ότι και στο Υπουργείο θα υπάρχει αυτός ο προβληματισμός. 
	Στο άρθρο 43 λέμε «ναι».
	Στο άρθρο 44 λέμε «ναι». Υπάρχουν βέβαια κάποιες επιφυλάξεις. Είναι καλύτερο σ’ αυτές τις περιπτώσεις να προΐσταται δικαστικός παρά να είναι γιατρός. Ο κύριος Υπουργός κουνάει το κεφάλι του και ξέρει κι αυτός πόσα προβλήματα δημιουργούνται ή έτσι ή αλλιώς. Παρ΄όλα αυτά, εφόσον συμφωνούν οι οδοντίατροι ομόφωνα, εμείς δεν μπορούμε να πούμε «όχι».
	Στο άρθρο 45 λέμε «ναι», όπως και στα άρθρα 46, 47, 48, 49 και 50. 
	Στο άρθρο 51 για τις τεχνικές υπηρεσίες υπάρχει ένα θέμα: Πώς θα λειτουργήσει μία ενιαία τεχνική υπηρεσία κατά ΔΥΠΕ, όταν οι υπάλληλοι θα είναι διασκορπισμένοι ανά νομό, κυρίως στην ύπαιθρο και στα νησιά και πώς θα αντιμετωπίζονται οι ανάγκες των υγειονομικών μονάδων; Προσπαθούμε με αναδιανομή των ελλείψεων να καλύψουμε τα κενά, όταν αυτό το σύστημα δεν λειτούργησε παλαιότερα ούτε στην Αττική, σε επίπεδο συγκροτημάτων νοσοκομείων, ακριβώς λόγω έλλειψης προσωπικού; Επομένως αν δεν εξασφαλιστεί προσωπικό, τα προβλήματα θα υπάρχουν.
	Επίσης εδώ, στην παράγραφο 6, μία ακόμα υπηρεσία παραχωρείται στον ιδιωτικό τομέα. Αυτή η ρύθμιση παραμερίζει και τα προσήκοντα, δηλαδή τακτική συντήρηση του ηλεκτρομηχανολογικού εξοπλισμού, ώστε να αποφεύγονται βλάβες που κοστίζουν.
    Μ’ αυτήν τη ρύθμιση μόνο όταν υπάρχει βλάβη θα γίνεται συντήρηση; Είμαστε επιφυλακτικοί. 
    Στο άρθρο 52. Δεν θέλω να επαναλάβω αυτά που ανέπτυξε ο κ. Κοσιώνης. Υπάρχουν ορισμένοι άνθρωποι που κινδυνεύουν και πρέπει εδώ κάποιος να δείξει ευαισθησία και απ’ αυτήν την άποψη συμφωνούμε. Εφόσον μπαίνει ο χρονικός περιορισμός μέχρι το τέλος του χρόνου, συμφωνούμε και το ψηφίζουμε. 
    Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη. 
     Κυρίες και κύριοι συνάδελφοι, ο Βουλευτής κ. Γιώργος Κοντογιάννης ζητεί άδεια ολιγοήμερης απουσίας στην Ιταλία από 1η Ιουλίου ως 6η Ιουλίου 2005 για οικογενειακούς λόγους. Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
     Εισερχόμαστε στον κατάλογο των ομιλητών. Πρώτος εγγεγραμμένος είναι ο κ. Κωνσταντίνος Γείτονας ο οποίος έχει και το λόγο. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
     Θα αναφερθώ στα άρθρα πέραν των όσων είπε ο εισηγητής μας και θέλω και ορισμένες διευκρινίσεις από τον κύριο Υπουργό. Αναφέρομαι ιδιαίτερα στη μετάταξη που γίνεται στο ΕΚΑΒ. Είναι σωστή, η ρύμθιση αλλά θέλω να ρωτήσω το εξής: Τι ελλείψεις υπάρχουν αυτήν τη στιγμή σε προσωπικό, κύριε Υπουργέ; Μιλάτε για την ανάπτυξη του ΕΚΑΒ. Έχω την αίσθηση με βάση ορισμένες πληροφορίες ότι από το στόλο των ασθενοφόρων που υπάρχει κινείται ένα πολύ μικρό ποσοστό λόγω έλλειψης προσωπικού. Αυτό δημιουργεί μια σειρά από ζητήματα. Υπάρχει πρόθεση κάλυψης των κενών θέσεων; Ωραία με  τις μετατάξεις στην περιφέρεια εκεί που θα αναπτυχθεί το ΕΚΑΒ, για να φύγουν οι οδηγοί από τα νοσοκομεία το κατάλαβα και δεν έχω αντίρρηση. Υπάρχει, όμως, ένα μεγάλο θέμα με το προσωπικό του ΕΚΑΒ ιδιαίτερα με την κίνηση των ασθενοφόρων τα οποία είναι σε καθημερινή, σε εικοσιτετράωρη λειτουργία. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είναι δικό τους αίτημα. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Έρχομαι στο άρθρο 38. Μετονομάζετε το «Εθνικό Συμβούλιο Κοινωνικής Φροντίδας», όπως προβλεπόταν στο ν. 3106/2003, σε «Ινστιτούτο Κοινωνικής Προστασίας και Αλληλεγγύης». Εκείνο που βλέπω είναι ότι προσθέτετε αρμοδιότητες. Κοιτάω την παλιά διάταξη του άρθρου 7, την οποία τροποποιείτε, και όλες τις αρμοδιότητες που είχε το Εθνικό Συμβούλιο τις μεταφέρετε στο Ινστιτούτο. Μεταξύ των αρμοδιοτήτων αυτών είναι ζητήματα, τα οποία έχουν σχέση, κύριε Υπουργέ, με κοινωνικούς φορείς. Παίρνω την παράγραφο δ΄: «γνωμοδοτεί στα αρμόδια όργανα αναφορικά με τη χορήγηση ειδικής πιστοποίησης που προβλέπεται από τις διατάξεις του άρθρου 5 του ν. 2646/1998». Είναι ο νόμος που είχα εισηγηθεί εγώ τότε για την πρόνοια. Επίσης αναφέρονται οι αρμοδιότητες όπως και πριν για τα ειδικά προγράμματα, για την πιστοποίηση και τη γνωμοδότηση εθνικών προγραμμάτων. Έρχεστε, όμως, και τροποποιείτε τη σύνθεση του Διοικητικού Συμβουλίου από ενδεκαμελή σε επταμελή –και δεν έχει κανένας αντίρρηση- αλλά δεν έχετε κανέναν εκπρόσωπο φορέων. Εφόσον έχει τόσο ευρείες αρμοδιότητες -διατηρείτε στο Ινστιτούτο τις αρμοδιότητες που είχε το Εθνικό Συμβούλιο, το οποίο αναφερόταν κυρίως σε αρμοδιότητες πιστοποίησης προγραμμάτων, έγκρισης προγραμμάτων ή πρότασης προγραμμάτων προς τον Υπουργό- είναι λογικό να υπάρχουν και εκπρόσωποι συναρμόδιων φορέων, όπως για παράδειγμα Υπουργείων -γιατί αυτά τα προγράμματα υλοποιούνται και μέσω άλλων Υπουργείων- αλλά και εκπρόσωποι κοινωνικών φορέων. Δηλαδή, νομίζω ότι υπάρχει εδώ ένα μείζον πρόβλημα. 
     Έρχομαι στο άρθρο 40 σχετικά με το «Αττικόν» νοσοκομείο. Σας είπα και χθες ότι είναι καλό ότι τακτοποιείται το θέμα των μετατάξεων διότι δεν μπορούν να γυρίσουν πίσω. Είναι γνωστό ότι το «Αττικόν» ξεκίνησε με αποσπασμένους και με μια σειρά «κατ’ οικονομίαν» λύσεων για να αντιμετωπιστούν υπαρκτά προβλήματα στην έναρξη της λειτουργίας του. Είχατε δώσει χρονοδιάγραμμα ανάπτυξης για το «Αττικόν». Σας είχα κάνει μάλιστα και σχετικές ερωτήσεις, πέντε μήνες μετά από ανάληψη της θητείας σας. Πού βρίσκεται αυτό το θέμα; Έχω την αίσθηση ότι καθυστερούν πολύ οι προσλήψεις και έτσι σας εμποδίζουν να προχωρήσετε στην ανάπτυξη του νοσοκομείου «Αττικόν», το οποίο πραγματικά ξέρετε ότι παίζει ένα σημαντικό ρόλο.
Αφορά ολόκληρη τη δυτική Αττική –και όταν μιλάμε για δυτική Αττική μιλάμε για δύο εκατομμύρια πληθυσμό- και αναβαθμίζει συνολικά το σύστημα δυτική Αθήνα, που λειτουργεί μαζί με τα άλλα νοσοκομεία.
      Στο άρθρο 48, όπου αναφέρεστε στον ΕΟΦ. Κάνετε τροποποίηση και μετατρέπετε πάγια τέλη, σε σχέση με τον έλεγχο και την επαγρύπνηση για τα ιατροτεχνολογικά προϊόντα, σε ποσοστό επί των πωλήσεων. 
      Διαβάζω την εισηγητική έκθεση και διαβάζω και την έκθεση του Γενικού Λογιστηρίου, κύριε Υπουργέ. Η εισηγητική έκθεση λέει ότι μέσα από τη ρύθμιση, μικραίνουν οι τιμές των προϊόντων και ταυτόχρονα ενισχύεται η οικονομική δυνατότητα του ΕΟΦ, για να μπορεί να παίξει το ρόλο της επαγρύπνησης. Αυτά και τα δύο δεν μπορεί να συμβαίνουν. Στην έκθεση του Γενικού Λογιστηρίου από αυτήν τη διάταξη προβλέπεται αύξηση των εσόδων του ΕΟΦ -κατά βάση μόνο στο 50% γιατί το υπόλοιπο 50% γνωρίζουμε ότι είναι πόρος του δημοσίου, και αναφέρεται στην έκθεση- άρα, εάν έχουμε αύξηση μέσα από τη ρύθμιση, επιβαρύνονται οι εταιρείες και συνεπώς δεν μπορεί να έχουμε πτώση των τιμών. Δεν ξέρω αν έχουν κάνει οι υπηρεσίες τους υπολογισμούς των εσόδων που εισπράττουν μέσω του παγίου τέλους και των εσόδων, που θα εισπραχθούν με τη νέα ρύθμιση. Νομίζω ότι κάτι δεν πάει καλά.
      Τέλος, κύριε Υπουργέ, δημιουργείτε Γενική Διεύθυνση Υπηρεσιών Υγείας. Υπάρχουν δύο σήμερα;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Υπάρχουν τέσσερις. Τρεις και μία της Πρόνοιας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι της Πρόνοιας. Άρα, έγιναν τρεις. Κάνετε μία τέταρτη. Μπορεί να λειτουργεί, δεν θα υπεισέλθω σε αυτό το θέμα. Λέτε, όμως, ότι σε αυτή την γενική διεύθυνση θα υπαχθούν οι Διευθύνσεις Επαγγελμάτων Υγείας και Πρόνοιας –καλώς- Υγειονομικής Περίθαλψης ασφαλισμένων του Δημοσίου καλώς και προσθέτετε και Αγωγής Υγείας και Πληροφόρησης. Το θέμα της Αγωγής Υγείας δεν θα έπρεπε να είναι στην άλλη γενική διεύθυνση; Οι δύο διευθύνσεις, στις οποίες αναφέρθηκα στην αρχή, έχουν κάποια σχέση. 
      Εάν, λοιπόν, εδώ δεν έχουμε και προϊστάμενο που έχει ιδιαίτερη σχέση με το αντικείμενο της αγωγής υγείας αφού μπορεί να είναι οποιασδήποτε ειδικότητας όπως λέτε στην παράγραφο 4, πιστεύω ότι θα έχουμε πρόβλημα. Ίσως θα έπρεπε να ξαναδείτε την ανακατανομή εξ’ υπαρχής των διευθύνσεων, αφού κάνετε τέταρτη γενική διεύθυνση να πάρετε μία εξουσιοδότηση, για να ξαναδείτε το οργανόγραμμα και την υπαγωγή των διευθύνσεων σε μία νέα βάση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης, Μεταφορών και Επικοινωνιών και Δημόσιας Τάξης, κατέθεσαν σχέδιο νόμου: «Είσοδος, διαμονή και κοινωνική ένταξη υπηκόων τρίτων χωρών στην Ελληνική Επικράτεια».
      Παραπέμπεται στην αρμόδια Διαρκή Επιτροπή.
      Ο κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, η παροχή υγείας προς τους πολίτες είναι πρωταρχική υποχρέωση της πολιτείας, γι’ αυτό και το Σύνταγμά μας την αναγάγει σε πρώτη υποχρέωση. Έτσι, θέλω πραγματικά να συγχαρώ την ηγεσία του Υπουργείου Υγείας και Κοινωνικής Αλληλεγγύης για την πρωτοβουλία τους αυτή για το συζητούμενο νομοσχέδιο με το οποίο επιχειρείται να βοηθηθεί τα μέγιστα η παροχή υπηρεσιών υγείας στους πολίτες μας.
Θέλω, λοιπόν, να συγχαρώ –επαναλαμβάνω- τον κύριο Υπουργό, τους συνεργάτες του και όλο το επιτελείο του, γιατί με τις διατάξεις του συζητουμένου νομοσχεδίου πράγματι επιλύονται πολλά προβλήματα παροχής υπηρεσιών υγείας στη δημόσια διοίκηση και στη δημόσια υγεία γενικότερα.
      Σε ό,τι αφορά τα συζητούμενα άρθρα, θέλω να σταθώ στα άρθρα 41 και 42, τα οποία και οι συνάδελφοι της Αντιπολίτευσης επεσήμαναν και μάλιστα κατά τρόπο ώστε ο κ. Λεβέντης να διερωτάται γιατί μέχρι σήμερα εκκρεμούν αυτά τα θέματα. Ακριβώς για αυτά, κύριε συνάδελφε, από τον  Υπουργό κ. Κακλαμάνη -και πολύ περισσότερο θα μου επιτρέψει ο κ. Κακλαμάνης να αναφερθώ στον Υφυπουργό κ. Κωνσταντόπουλο, με τον οποίο συνεργάστηκα για αυτό το θέμα- λύεται αυτό το πρόβλημα. Δηλαδή τόσα χρόνια διάφορες υπηρεσίες παραχωρούσαν ακίνητα υπό τη μορφή λαϊκής στέγης με το βασιλικό διάταγμα του 1964, αυτό που αναφέρεται, και μέχρι σήμερα δεν έχουν εξοφληθεί τα τιμήματα με αποτέλεσμα οι άνθρωποι, οι οποίοι παραμένουν στα σπίτια αυτά να μην μπορούν να αποκτήσουν οριστικούς τίτλους κυριότητας. 
      Γι’ αυτό θέλω –επαναλαμβάνω- στο σημείο αυτό να συγχαρώ ιδιαίτερα τον κ. Κωνσταντόπουλο, με τον οποίο είχα την τιμή να συνεργαστώ στο θέμα αυτό, διότι λύεται αυτό το πρόβλημα οριστικά. Θα ήθελα να κάνω μόνο κάποιες νομοτεχνικές παρατηρήσεις και θα παρακαλούσα και τον παριστάμενο συνεργάτη σας να τις ακούσει. Έχω την εντύπωση ότι η παράγραφος 2 β΄, το β΄ δηλαδή του άρθρου 41, που είναι πράγματι η επίλυση του προβλήματος της λαϊκής στέγης για ακίνητα τα οποία, καίτοι δεν έχουν εκδοθεί οριστικοί τίτλοι (παραχωρητήρια), παραμένουν σε αυτούς τους οποίους εδόθησαν από την αρχή, θα πρέπει να διαγραφεί, διότι, εάν παραμείνει, έρχεται σε κάποια αντίθεση με το άρθρο 42, όπου εκεί πλέον για τα οριστικά παραχωρητήρια τα οποία έχουν εκδοθεί διαγράφονται ολοσχερώς τα οποιαδήποτε τιμήματα. Θα πρέπει, λοιπόν, να διαγραφεί στην πρώτη περίπτωση η παραπάνω παράγραφος γιατί το να υπολογίζουμε τώρα την αξία των προσφερθεισών εργασιών σε 75% και το υπόλοιπο 25% να εισπράττεται πάλι υπό τη μορφή τιμήματος εξαγοράς αυτού του ακινήτου έχω την εντύπωση ότι είναι κάπως ανακόλουθο με το άρθρο 42 όπου εκεί διαγράφονται όλα τα τιμήματα, τα οποία έχουν παραχωρηθεί καθ’ οιονδήποτε τρόπο. 
      Σε ό,τι αφορά το άρθρο 42 για το οποίο –επαναλαμβάνω- απευθύνω θερμά συγχαρητήρια στο Υπουργείο, θα ήθελα να παρακαλέσω το εξής. Στην παράγραφο 1 που αναγράφεται: «Διαγράφεται ολοσχερώς το σύνολο των οφειλών, ληξιπρόθεσμων και μη, από κεφάλαια του ελληνικού δημοσίου για δάνεια Λαϊκής Στέγης και για εξόφληση οριστικών τίτλων κυριότητος, (παραχωρητήρια) που χορηγήθηκαν…» μετά από τη λέξη «χορηγήθηκαν» να προστεθούν οι λέξεις: «από οποιοδήποτε δημόσια αρχή», διότι αυτά τα παραχωρητήρια έχουν εκδοθεί παλαιότερα από το Υπουργείο Πρόνοιας, αργότερα από τις περιφέρειες και μετά από τις Νομαρχιακές Αυτοδιοικήσεις. Η προσθήκη αυτή νομίζω ότι καλύπτει, όλες τις παραχωρήσεις διότι οι παραχωρήσεις έγιναν πράγματι σε εκτέλεση του βασιλικού διατάγματος 775/1964.
      Θέλω, λοιπόν, να επαναλάβω ότι οι ρυθμίσεις αυτές είναι πάρα πολύ σοβαρές. Επιλύουν ένα πρόβλημα καίριο, που επί τόσα χρόνια ταλανίζει τη δημόσια ζωή μας και πάρα πολλές φτωχές οικογένειες. Γι’ αυτό, κύριε Υπουργέ και κύριε Υφυπουργέ, μπορώ να σας διαβεβαιώσω ότι θα σας χρωστούν πολλά οι ενδιαφερόμενοι και ιδιαίτερα αυτοί της περιφέρειάς μου, της Ρόδου, αφού καλύπτονται δύο μεγάλοι συνοικισμοί, στους οποίους ζουν φτωχοί άνθρωποι, που μέχρι σήμερα πραγματικά δεν μπορούν να αποκτήσουν και να μεταγράψουν τα ακίνητά τους. Σας διαβεβαιώνω ότι θα έχετε την ευγνωμοσύνη τους εσαεί. 
      Σε ό,τι αφορά μια άλλη ρύθμιση, νομοτεχνικά θα ήθελα να βοηθήσω στη συζήτηση του νομοσχεδίου. Στο άρθρο 39, όπου πραγματικά κάνετε τη σωστή αυτή παραχώρηση, δωρεάν, της χρήσης ή εκμίσθωσης ακινήτων, αφήνετε βέβαια αυτήν τη στιγμή την παραχώρηση κυριότητος και παραμένει μόνο η παραχώρηση χρήσης και η εκμίσθωση. Αυτό είναι δικαίωμά σας, γι’ αυτό και στην τελευταία παράγραφο πράγματι λέτε ότι με απόφαση του Υπουργού Υγείας και Κοινωνικής Αλληλεγγύης καθορίζεται η διάρκεια της παραχώρησης. 
    Στο άρθρο 50, παράγραφος 1, για την κάθε ΔΥΠΕ λέτε: «…περιέρχεται αυτοδικαίως, κατά κυριότητα, χωρίς την τήρηση οποιουδήποτε τύπου πράξης ή συμβολαίου και με την επιφύλαξη των διατάξεων περί κληρονομιών, κληροδοτημάτων και δωρεών, το σύνολο της κινητής και ακίνητης περιουσίας του αντίστοιχου ΠεΣΥΠ». Αυτό είναι σωστό, διότι μετά την κατάργηση των ΠεΣΥΠ αυτοδικαίως περιέρχεται η κάθε περιουσία στα ΔΥΠΕ. 
    Επειδή, όμως, έχω ιδίαν αντίληψη -και το ξέρετε πολύ καλά, κύριε Υπουργέ- θα ήθελα να σας ενημερώσω ότι πρόκειται να μεταβιβαστεί τμήμα κυριότητας του παλιού νοσοκομείου της Ρόδου στο ΙΚΑ. Εδώ πολύ σωστά προσθέτετε «παραχώρηση, δωρεάν χρήση ή εκμίσθωση προς το ΙΚΑ». Όμως, προκύπτει ένα θέμα, το οποίο θέλω να το προσέξει και η νομική σας υπηρεσία, που παρίσταται και έχει εξαιρετική παρουσία εδώ. Θα πρέπει να δείτε, εφόσον περιέρχεται κατά κυριότητα στη ΔΥΠΕ, αν μπορεί να το παραχωρήσει πλέον ο Υπουργός το ακίνητο προς το ΙΚΑ, το οποίο ήδη θα έχει περιέλθει στη ΔΥΠΕ ή θα πρέπει να συμπληρώσετε ότι και η ΔΥΠΕ θα έχει δικαίωμα να παραχωρεί κατά κρίση η εκμίσθωση ακίνητα. Αυτό θα ήθελα να το προσέξετε, εάν πράγματι χρειάζεται να το διορθώσετε. 
    Και πάλι, κύριε Υπουργέ, σας συγχαίρω γι’ αυτήν την τόλμη που έχετε σήμερα. Η αναγωγή και οι οποιεσδήποτε αιτιάσεις εδώ, ότι τάχα υπήρχε παλιός νόμος, δεν ευσταθούν. Ακριβώς επειδή ο παλιός νόμος ούτε εφαρμόστηκε και δεν μπορούσε να εφαρμοστεί, σήμερα πράγματι εσείς με τις εμπεριστατωμένες αυτές διατάξεις, επιλύετε πολύ σωστά το θέμα της υγείας στη δημόσια ζωή της χώρας μας, η οποία είναι απαραίτητη και πολύ περισσότερο στις νησιωτικές μας περιοχές, οι οποίες πραγματικά υποφέρουν από την έλλειψη παροχών υγείας. 
    Σας ευχαριστώ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καραμάριε. 
    Ο κ. Χωρέμης έχει το λόγο. 
    ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, η συμμετοχή μας χθες στη συζήτηση της Επιτροπής Οικονομικών και Κοινωνικών Υποθέσεων δεν μας επέτρεψε να συμμετάσχουμε στη συζήτηση των άρθρων της πρώτης ενότητας. Έτσι, επιτρέψτε μου να κάνω μία γενική αναφορά, πριν παρέμβω με δυο-τρεις παρατηρήσεις ως προς τα άρθρα τα οποία συζητάμε σήμερα, από το άρθρο 36 έως και το τέλος. 
    Κατ’ αρχήν, θέλω να επισημάνω και εγώ ότι η διαμόρφωση ενός νέου νομοθετήματος για τη δημόσια υγεία, όπως είναι αυτό το νομοθέτημα που συζητούμε σήμερα, αυτές τις μέρες, προφανώς στηρίζεται στην αποτύπωση και εδώ των βασικών διατάξεων του ν. 3172/2003. Ήταν ένας νόμος, ο οποίος άρχισε να εφαρμόζεται και τους Ολυμπιακούς Αγώνες και είχε θετικότατη υλοποίηση. 
    Έχουμε συνεπώς ένα νέο νόμο, ο οποίος ουσιαστικά αποτυπώνει βασικές διατάξεις του ν. 3172/2003. 
    Ασφαλώς το μείζον ερώτημα που τίθεται από όλες τις πλευρές, είναι εάν υπάρχουν, εάν έχουν βρεθεί και εάν έχουν δεσμευτεί οι απαραίτητοι πόροι, προκειμένου να υλοποιηθούν οι όποιες παρεμβάσεις στη δημόσια υγεία, δεδομένου ότι με τα οργανωτικά σχήματα δεν απαντούμε στην προσπάθεια όλων μας να βελτιώσουμε τις υπηρεσίες δημόσιας υγείας, που ασφαλώς είναι ζήτημα πολιτικής, η οποία βασίζεται σε πόρους. Απέναντι σ’ αυτό το ερώτημα, νομίζω ότι δεν υπήρξε σαφής απάντηση. 
    Όσον αφορά τώρα το οργανωτικό ζήτημα, έχω την εντύπωση ότι η δημόσια υγεία δεν πάσχει από οργανωτικά σχήματα, που άλλωστε τα είχαμε στη διάθεσή μας, έτσι όπως τα βάλαμε να λειτουργήσουν κατά τη διάρκεια των Ολυμπιακών Αγώνων και, θα έλεγα, με σημαντική επιτυχία ως προς το συντονισμό τους. Κυρίως έχουμε ανάγκη από ενιαίο φορέα διαχείρισης της δημόσιας υγείας και ουσιαστικά από συντονισμό μεταξύ των αρμόδιων Υπουργείων. Εκεί θα πρέπει να κάνουμε βήματα. 
    Έχω την εντύπωση ότι το νέο νομοσχέδιο ασφαλώς έχει θετικές προθέσεις. Επαναδιατυπώνει, τονίζω και πάλι, τις ίδιες βασικές διατάξεις του ν. 3172/2003, αλλά προχωρεί σε μία πολυδιάσπαση αυτής της δομής. Και εδώ τίθεται το ερώτημα εάν θα έχουμε την αποτελεσματικότητα εκείνη την οποία επιζητούμε, εάν θα προχωρήσουμε, δηλαδή, σ΄ έναν καλύτερο συντονισμό σε σχέση με το παρελθόν. Έχουμε επικάλυψη αρμοδιοτήτων, έχουμε -κατά την άποψή μας- αποδυνάμωση της περιφερειακής ανάπτυξης των υπηρεσιών δημόσιας υγείας. 
Έχουμε ασφαλώς συγκεντρωτισμό. Όλα περνούν από τη θέληση του κυρίου Υπουργού.
        Εδώ υπάρχει και το μεγάλο ζήτημα όσον αφορά τις επιφυλάξεις μας. Στηρίζουμε τη συνεργασία με τον ιδιωτικό τομέα, αλλά σε τομείς με τους οποίους η συνεργασία περνάει μέσα από συγκεκριμένες, σαφείς, αυστηρές προϋποθέσεις και όρους, προκειμένου εκεί να μην υπάρξει ένα παιχνίδι από οποιονδήποτε στο μέλλον στην κατεύθυνση της εξυπηρέτησης συγκεκριμένων οικονομικών συμφερόντων στο χώρο της υγείας, πόσο μάλλον όταν αυτή η συνεργασία σύμφωνα με τα άρθρα 33 και 34 προχωρά στη διαμόρφωση κανόνων σε σχέση με τη λήψη της ειδικότητας, τη λίστα των ειδικευμένων. Όλα αυτά δεν ξέρω αν τελικά στην τελική διατύπωση περιλαμβάνουν τις προϋποθέσεις και τους όρους που έθεσε το ΠΑΣΟΚ.
        Όσον αφορά τα άρθρα που συζητούμε, επιτρέψτε μου και εμένα να κάνω μια γενικότερη παρατήρηση ως προς το ΕΚΑΒ. Έχω την εντύπωση ότι υπάρχουν συγκεκριμένες προτάσεις των εργαζομένων στο ΕΚΑΒ, τις οποίες δεν ξέρω αν έχετε λάβει υπόψη σας και αν αυτές οι προτάσεις συνιστούν και άλλες ρυθμίσεις πέραν των υπαρχόντων. Είναι ένα πολύ σημαντικό ζήτημα. Οι προτάσεις αυτές θα μας δώσουν την ευκαιρία να αξιοποιήσουμε το σύνολο του δυναμικού του ΕΚΑΒ -όπως τόνισε και ο κ. Γείτονας- και όχι μέρος αυτού του δυναμικού και του εξοπλισμού που υπάρχει.
        Όσον αφορά το άρθρο 40 για τις μετατάξεις στο «Αττικόν», να πω ότι είναι αναγκαίο να επαναλάβετε, κύριε Υπουργέ, το χρονοδιάγραμμα ως προς τις προσλήψεις, να αναλάβετε, δηλαδή, τη δέσμευση στο κυρίως σημείο που πονάει το «Αττικόν», στις προσλήψεις του ιατρικού προσωπικού, προκειμένου να μπορέσει αυτό το νοσοκομείο¨, που εξυπηρετεί μια τεράστια περιοχή και ένα μεγάλο πληθυσμό, να ανταποκριθεί στα καθήκοντά του.
        Ευχαριστώ.
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κύριε Χωρέμη.
        Το λόγο έχει ο κ. Σκουλάκης.
        ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, και σήμερα νομίζω ότι από την πλευρά μας δείξαμε καλή διάθεση όλοι οι συνάδελφοι που τοποθετηθήκαμε. Ψηφίστηκαν τα περισσότερα άρθρα. 
        Τελικά, κύριε Υπουργέ, από τα πενήντα άρθρα, απ’ ό,τι βλέπω, τα δεκατέσσερα μόνο καταψηφίσαμε. Και αυτό δείχνει πραγματικά την καλή διάθεση της Αξιωματικής Αντιπολίτευσης, δηλαδή να συμβάλουμε και εμείς με τη θετική μας ψήφο στη βελτίωση του νομοθετικού εργαλείου του Υπουργείου Υγείας και Κοινωνικής Αλληλεγγύης. 
        Δεν θα τοποθετηθώ στα σημερινά άρθρα. Τοποθετήθηκαν οι συνάδελφοί μου. Ο εισηγητής μας ξεκαθάρισε ποια άρθρα ψηφίζουμε και ποια δεν ψηφίζουμε.
        Θα ήθελα, όμως, να επανέλθω σ’ ένα θέμα, κύριε Υπουργέ, μια που το νομοσχέδιο δεν τέλειωσε. Και πιστεύω ότι η δεύτερη σκέψη είναι σώφρων πολιτική πράξη. Σας κατέθεσα χθες ένα κατάλογο πέντε σημείων, που τα θεωρώ ως απαραίτητες προϋποθέσεις για να αναγνωριστεί το «Ερρίκος Ντυνάν» ως νοσοκομείο που μπορεί να χορηγεί ειδικότητες. Χθες τα πέντε σημεία ήταν χειρόγραφα. Σήμερα θα τα καταθέσω ξανά, για να υπάρχουν στα Πρακτικά. Θα σας τα διαβάσω πάλι:
        Πρώτον, οι οργανισμοί των τμημάτων των κλινικών να συσταθούν κατά τα πρότυπα του ΕΣΥ, να υπάρχει διευθυντής, να υπάρχουν επιμελητές Α΄ και Β΄.
        Δεύτερον, οι ιατρικές θέσεις των τμημάτων που πρόκειται να χορηγούν ειδικότητες, πρέπει να καλυφθούν οπωσδήποτε από γιατρούς πλήρους απασχόλησης. Δεν μπορεί να είναι γιατροί επισκέπτες εκεί και να χορηγούν ειδικότητα.
        Τρίτον, τα υποψήφια για να χορηγούν ειδικότητα τμήματα, πρέπει να ενταχθούν στο σύστημα εφημεριών των νοσοκομείων του Λεκανοπεδίου. 
Δεν μπορεί ένας γιατρός να πάρει ειδικότητα, εάν δεν δουλέψει σ’ ένα τμήμα, που είναι ενταγμένο στο σύστημα των εφημεριών. Ποια εμπειρία θα αποκτήσει;
     Τέταρτον. Μετά από έξι μήνες δοκιμαστικής λειτουργίας του υποψήφιου τμήματος για να χορηγεί ειδικότητες, ο διευθυντής της κλινικής θα συμπληρώνει το έντυπο του ΚΕΣΥ και θα κάνει το αίτημα στην Επιτροπή Εκπαίδευσης του ΚΕΣΥ. Από εκεί και πέρα θα αποφασίζει το ΚΕΣΥ, αν μπορεί αυτό το συγκεκριμένο τμήμα να χορηγεί ειδικότητα. 
     Πέμπτον. Χθες μετά από δική μας επιμονή είπατε ότι πρέπει να υπάρχει ενιαία λίστα και ότι η λίστα των γιατρών που θα εγγράφονται για ειδικότητα στο «Ερρίκος Ντυνάν»....
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για τη λίστα....
     ΕΜΜΑΝΟΥΗΛ ΣΚΟΥΛΑΚΗΣ: Εμείς ζητήσαμε. Εσείς είπατε ότι θα υπάρχει ειδική λίστα στο «Ερρίκος Ντυνάν», η οποία θα τίθεται υπό την εποπτεία της αρμόδιας διεύθυνσης του Υπουργείου. Αυτό δημιουργεί τεράστια προβλήματα. Ψίθυροι παντού. Εγώ δεν πιστεύω τίποτα. Πιστεύω στην καλή σας διάθεση. Είναι, όμως, δυνατόν να αφήνετε να πλανάται στην κοινή γνώμη αυτό που λένε οι γιατροί, ότι ξέρουν ποιοι θα ξεκινήσουν ειδικότητα στο «Ερρίκος Ντυνάν»; Προστατεύστε τον εαυτό σας και το Υπουργείο.
     Σας κάνω έκκληση να δεχθείτε αυτά τα σημεία. Η δεύτερη σκέψη είναι μία σώφρων πολιτική πράξη. Και εάν επιτέλους δεν θέλετε να δεχθείτε αυτές τις προϋποθέσεις, δεσμευθείτε -και να γραφεί στα Πρακτικά- ότι την απόφαση για να δίνει ειδικότητες το «Ερρίκος Ντυνάν», μετά από την υπογραφή του Προέδρου του ΚΕΣΥ και της Επιτροπής, θα την στείλετε στην Επιτροπή Κοινωνικών Υποθέσεων, για να τη μελετήσει το Κοινοβούλιο. Έτσι θα προστατευθείτε και εσείς και θα μας πείσετε ότι δεν κρύβεται κάτι πίσω από αυτήν την ιστορία.
     (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τον κατάλογο των προαναφερθέντων σημείων, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Όσον αφορά το πρώτο σκέλος για τις μονάδες εντατικής θεραπείας, η απόφαση πρέπει να υπογράφεται και από το συνάδελφό σας Υπουργό Απασχόλησης και Κοινωνικών Ασφαλίσεων, διότι τα ασφαλιστικά ταμεία πληρώνουν. Γι’ αυτό πρέπει να είναι κοινή υπουργική απόφαση. 
     Τέλος, δεν κάνατε ακόμη μια δήλωση -δεν με κάλυψε η δήλωση του κ. Γιαννόπουλου, πιθανόν να έλειπα για λίγο για την προτεραιότητα που δίνετε για τη στελέχωση των μονάδων εντατικής θεραπείας του δημόσιου τομέα. Δεσμευθείτε ότι οι εξακόσιοι – επτακόσιοι νοσηλευτές και νοσηλεύτριες, που χρειάζονται για να ανοίξουν οι μονάδες και κάποιοι γιατροί, θα είναι το πρώτο προσωπικό που θα προσληφθεί από εσάς. Αν υπάρχουν αυτές οι δύο δεσμεύσεις, τότε τα πράγματα αλλάζουν. Δε θα υπάρχουν αμφιβολίες και υποψίες.
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Κατ’ αρχήν δεν επανέρχομαι σε άρθρα που ψηφίστηκαν.
      Δεύτερον, η Κυβέρνηση δεν νομοθετεί με ψιθύρους. Εάν η Αντιπολίτευση θέλει να κάνει πολιτική τοποθέτηση με ψιθύρους, ας την κάνει. Όλοι κρινόμαστε εκ των υπογραφών μας και εκ των αποτελεσμάτων.
     Τρίτον, κύριε Σκουλάκη, με συγχωρείτε πάρα πολύ, αλλά το να λέτε ως προϋπόθεση κάτι, το οποίο σας είπα κατ’ ιδίαν ότι έχω εγώ στόχο να κάνω σχετικά με την ειδικότητα, με συγχωρείτε πολύ, αλλά δεν είναι δεοντολογικό. Πριν πέντε λεπτά εγώ σας το είπα αυτό και το είπατε ως πρόταση του κόμματός σας.
      Με συγχωρείτε πολύ, αλλά όταν μιλάνε δύο συνάδελφοι μεταξύ τους και ανταλλάσσουν κάποιες απόψεις και μετά τις δημοσιοποιεί ο άλλος ως πρόταση του κόμματός του, ε, αυτό δεν συνάδει με συναδελφική δεοντολογία.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, παρακαλώ το λόγο επί προσωπικού.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τι προσωπικού, κύριε Σκουλάκη; Δεν σας το είπα εδώ εγώ πριν πέντε λεπτά;
      ΕΜΜΑΝΟΥΗΛ ΣΚΟΥΛΑΚΗΣ: Θα πρέπει να μιλήσω μόνο γι’ αυτό το θέμα, για να προστατεύσω τη Βουλή.
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Σκουλάκη. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ευχαριστώ πολύ, κύριε Σκουλάκη, για την προστασία, δεν τη χρειάζομαι ούτε εγώ ούτε η Κυβέρνηση. Και επαναλαμβάνω, η Κυβέρνηση δεν νομοθετεί με ψιθύρους. Εσείς αν θέλετε να κάνετε πολιτική με ψιθύρους, να την κάνετε. Και το έχω αποδείξει ότι εγώ δεν κάνω πολιτική με ψιθύρους ακόμη και σήμερα, κύριε Σκουλάκη. Λοιπόν, σας παρακαλώ πάρα πολύ!
      Όσον αφορά το ΕΚΑΒ, κύριε Γείτονα, ήδη βρίσκονται στο ΑΣΕΠ τετρακόσιες δεκαέξι καινούργιες θέσεις διαφόρων ειδικοτήτων. Κατά κύριο λόγο δεν είναι ιατρικές, είναι όλων των άλλων ειδικοτήτων. Από εκεί και πέρα γνωρίζετε ποια είναι η διαδικασία. Μόνο ο κ. Κακλαμάνης χθες είχε το θάρρος να πει ότι πρέπει να συμφωνήσουμε όλοι να φέρουμε μία διάταξη και να δούμε τι κάνουμε, για να συντομεύσουμε ουσιαστικά. Πριν περάσουν δύο χρόνια, δεν θα έχουν βγει οι τετρακόσιες δεκαέξι θέσεις, κύριε Γείτονα. Και το ξέρουμε όλοι μέσα σ’ αυτήν την Αίθουσα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Απλοποιήσαμε εδώ και πολύ καιρό…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, δεν μέμφομαι. Απλά σας απαντώ, αλλά σας λέω και για την πανελλαδική ανάπτυξη του ΕΚΑΒ. Είναι ήδη στο ΑΣΕΠ. Έχει γίνει η κατανομή με ομόφωνη απόφαση του συλλόγου εργαζομένων και της διοίκησης. Κάθισαν σ’ ένα τραπέζι και έκαναν και οι δύο μαζί την κατανομή της πανελλαδικής τοποθέτησης και ήδη εδώ και δεκαπέντε μέρες είναι στο ΑΣΕΠ. Τη διαδρομή την ξέρετε πλέον. Όσο και να το σπρώξουμε, άντε να μην είναι δύο χρόνια, να είναι ενάμιση. Λιγότερο από ενάμιση δεν θα είναι.
      Το αίτημα που ικανοποιούμε, το γνωρίζετε, είναι διαχρονικό αίτημα -και είναι σωστό κατά την άποψή μου- και των ανθρώπων που δουλεύουν στα κέντρα υγείας, αλλά και του ΕΚΑΒ. Βεβαίως σας λέω ότι τους έβαλα μία προϋπόθεση ή, αν θέλετε, έγινε μια συμφωνία κυρίων, ότι το ΕΚΑΒ πλέον θα καλύψει τα κέντρα υγείας και όχι να μη βρίσκουμε οδηγό μέσω ΕΚΑΒ πλέον για να μεταφέρουμε ασθενή από κέντρο υγείας σε νοσοκομείο. Αλλά ήταν ένα αίτημα, που κρίνω και εγώ ότι βοηθάει στην πανελλαδική ανάπτυξη του ΕΚΑΒ, τη σταδιακή.
      Σε ό,τι αφορά το «Αττικόν», δεν μπορούσε να γίνει η προκήρυξη, κάλυψη -έχει δίκιο ο κ. Λεβέντης- των θέσεων των αποσπασμένων. Διότι ενώ ουσιαστικά, κύριε Λεβέντη, απουσίαζαν από τα νοσοκομεία τους, τυπικά εφέροντο ότι δούλευαν στα νοσοκομεία τους, γιατί με την απόσπαση δεν εκκενώνεται η οργανική θέση, δυστυχώς. Έτσι είπαμε κατ’ αρχήν ότι είναι προαιρετικό και εθελοντικό. Όσοι θέλουν, δεν θα τους υποχρεώσουμε. Οι πληροφορίες είναι ότι το 80% -και ίσως και παραπάνω- αυτών που δουλεύουν σήμερα στο «Αττικόν», θα θελήσουν να μεταταγούν στο «Αττικόν» σε κενές οργανικές θέσεις. Έτσι, πρώτον, απελευθερώνονται οι άλλες θέσεις για να προκηρυχθούν, είτε είναι ιατρικές, είτε είναι παραϊατρικές και νοσηλευτικές κυρίως, γιατί οι ιατρικές ακολουθούν άλλη διαδικασία, όπως ξέρετε και κυρίως βλέπουμε πλέον τι μένει. 
      Τώρα σε ό,τι ρωτάτε, Χρονοδιάγραμμα: Τι χρονοδιάγραμμα, κύριοι συνάδελφοι; Ο κατάλογος των προσλήψεων του 2003, που είχε βγάλει ο κ. Στεφανής, βγήκε τώρα. Ήλθε πριν δεκαπέντε μέρες από το ΑΣΕΠ. Παίρνει ενενήντα πέντε άτομα -όχι ιατρικό, όλων των άλλων κατηγοριών- το «Αττικόν». Ξέρετε πότε θα γνωρίζουμε πόσοι και πότε θα καταλήξουν στο «Αττικόν»; Λέει για δύο μήνες ο κ. Γρηγοράκος, είναι πολύ αισιόδοξος. Ο μέσος όρος είναι μετά τρεις μήνες. Γιατί; Διότι πάλι λόγω ΑΣΕΠ έχει ο καθένας δικαίωμα να βάζει υποψηφιότητα σε εκατόν πενήντα νοσοκομεία. Και μετά αρχίζει και λέει, δεν μου αρέσει η πρώτη επιλογή, βάσει της οποίας τον τοποθέτησε το ΑΣΕΠ, άντε να δω, είτε γιατί έχω παντρευτεί ενδιαμέσως, πού είναι να πάω. Θα περάσουν τρεις μήνες, χωρίς να είμαστε σίγουροι ότι θα πάνε οι ενενήντα πέντε. Με το προηγούμενο μεγάλο κύμα, που είχε πάει από διαγωνισμό του 2002 και αφορούσε -αν δεν κάνω λάθος- εβδομήντα άτομα ενώ ήταν ενενήντα επτά, πήγαν τελικά εβδομήντα δύο άτομα στο «Αττικόν».
    Πρέπει, λοιπόν, να καταλάβουμε όλοι μέσα σ’ αυτήν την Αίθουσα ότι η Κυβέρνηση δεν μου δίνει όσες θέσεις ζητώ. Σας είπα εγώ ότι η Κυβέρνηση δίνει όσες θέσεις ζητώ; Το έχω πει μόνος μου ότι μου δίνει λιγότερες! Και εσείς το ξέρατε από τις δικές σας κυβερνήσεις. Επομένως, δεν είναι δεδομένο ότι οι θέσεις έρχονται αφειδώς. Καθόλου! Το ανάποδο, λέω. Μου δίνουν λιγότερα απ’ όσα ζητώ από άποψη θέσεων. Ο «Χ» Υπουργός Υγείας, όχι εγώ. 
    Αλλά εάν δεν πάρουμε τολμηρή πολιτική απόφαση να αλλάξουμε το νόμο ουσιαστικά όσον αφορά τουλάχιστον αυτές τις θέσεις, που η εκάστοτε κυβέρνηση, ο εκάστοτε Υπουργός Οικονομικών δίνει στο Υπουργείο Υγείας, με συγχωρείτε, κύριοι, αλλά εγώ θα σας λέω σαν αιτιολογία «Τι να σας κάνω, τετρακόσιες δεκαέξι θέσεις ΕΚΑΒ, αλλά μετά από ενάμιση χρόνο» και εσείς θα με επερωτάτε γιατί δεν έκανα διορισμούς, όπως έκανα και εγώ όταν ήμουν Αντιπολίτευση. Αυτή είναι η αλήθεια! 
    Η μόνη, λοιπόν, τολμηρή πρόταση που άκουσα εδώ, ήταν από τον κ. Απόστολο Κακλαμάνη χθες. Υπάρχει τέτοια δυνατότητα; Δεν είμαι νομομαθής. Εάν υπάρχει και μπορούμε να συμφωνήσουμε όλες οι πτέρυγες -και επαναλαμβάνω- τουλάχιστον όσον αφορά τις νοσηλεύτριες ΠΕ και ΤΕ, όπου οι υποψήφιες είναι λιγότερες από τις θέσεις που προκηρύσσονται, το μόνο που έχουμε να ελέγξουμε, είναι η γνησιότητα του πτυχίου τους και τίποτε άλλο.
    ΕΜΜΑΝΟΥΗΛ ΣΚΟΥΛΑΚΗΣ: Αυτό ισχύει, κύριε Υπουργέ! 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν ισχύει, κύριε Σκουλάκη! Ήταν μεσοβέζικη λύση. Το ξέρετε ότι δεν ισχύει! Απλά ευελπιστούμε ότι τα δύο-δυόμισι χρόνια, θα τα κάνουμε ένα και κάτι. 
    ΕΜΜΑΝΟΥΗΛ ΣΚΟΥΛΑΚΗΣ: Ούτε ένα! 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για να το δούμε!
    ΕΜΜΑΝΟΥΗΛ ΣΚΟΥΛΑΚΗΣ: Η ανάρτηση του πίνακα είναι αρκετή! 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Άλλο το ένα, άλλο το άλλο. Καταλαβαίνετε τι λέω εγώ τώρα και καταλάβατε τι είπε και ο κ. Απόστολος Κακλαμάνης, ο τέως Πρόεδρος της Βουλής, χθες. 
    Μην κρυβόμαστε, λοιπόν, πίσω από το δάχτυλό μας. Αυτή είναι η αλήθεια! 
    Εάν, λοιπόν, πράγματι θέλετε να στελεχωθούν εν μέρει τα νοσοκομεία, αλλά σύντομα και άρα και σταδιακώς, δεν χρειάζεται να δεσμευτώ για τις προτεραιότητες. Ήδη έχει γίνει η υλοποίηση. 
    Στο «Θριάσιο» δεν στελεχώθηκαν οι ειδικές μονάδες; Δεν λειτουργεί η μονάδα εμφραγμάτων; Το ξέρετε πολύ καλά! Δεν λειτουργεί η μονάδα τεχνητού νεφρού; Γιατί, κύριοι, δεν είναι μόνο η ΜΕΘ, οι ειδικές μονάδες! 
    ΛΕΩΝΙΔΑΣ ΓΡΗΓΟΡΑΚΟΣ: Γιατί δεν φέρνετε μία τροποποίηση που να καλύπτει όλα αυτά που λέτε, κύριε Υπουργέ;
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Την είχα φέρει, κύριε Γρηγοράκο, και δεν έγινε δεκτή. Προφανώς, το έχετε ξεχάσει! 
    ΕΜΜΑΝΟΥΗΛ ΣΚΟΥΛΑΚΗΣ: Είναι αντισυνταγματική και το ξέρετε! 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ναι, εντάξει. Και ο κ. Κακλαμάνης είναι πολύ πιο γνώστης από μένα. Είπαμε ολόκληρη η Βουλή, ομόφωνα να βρούμε έναν τρόπο. Αυτό που λέτε το γνωρίζουμε όλοι μας. Το γνωρίζουμε και δεν χρειάζεται να το λέμε για να γράφεται και στα Πρακτικά! Το γνωρίζουμε! 
    Γνωρίζουμε ότι κατά προτεραιότητα θα πάνε στις ειδικές μονάδες οι παλαιότερες αδελφές και οι καινούργιες θα πάνε σε ελαφρότερα τμήματα, γιατί χρειάζεται να έχουν και κάποια εμπειρία. Αυτό εξυπακούεται. Δεν χρειάζεται να δεσμευτώ. Εάν εσείς το θέλετε μία που είστε Αντιπολίτευση, εγώ το θέλω εκατόν μία, που είμαστε Κυβέρνηση! Τι μου λέτε, λοιπόν, τόσες μέρες; Αυτή είναι η αλήθεια. Όποιος θέλει, ας τη δει κατάματα! 
    Και θέλετε να σας πω και κάτι άλλο, το οποίο -δεν ξέρω- ίσως να μην είναι καν αντισυνταγματικό και να χρειάζεται τροποποίηση του νόμου περί ΑΣΕΠ; Εγώ είμαι υπέρ του να μοριοδοτείται η εντοπιότητα. Δεν αναφέρομαι στο ιατρικό προσωπικό, αλλά στο υπόλοιπο. 
    Γυρνώντας στην επαρχία, έχω διαπιστώσει ότι όπου υπάρχουν νοσοκομεία η πλειοψηφία των οποίων αποτελείται από ανθρώπους του ίδιου νομού, αυτά τα νοσοκομεία πάνε καλύτερα, παρά το γεγονός ότι είναι λιγότεροι κτλ. Είτε γιατί θέλουν να έχουν καθαρό μέτωπο στους συντοπίτες τους είτε γιατί αγαπούν το νοσοκομείο τους διότι το θεωρούν κάτι δικό τους, πάνε καλύτερα.
    Όχι μόνο εγώ, λοιπόν, δεν είμαι αντίθετος στην εντοπιότητα, αλλά ίσως θα πρέπει και να τη μοριοδοτήσουμε και να την ενθαρρύνουμε. Ιδιαίτερα δε στα μικρά μέρη έχει ιδιαίτερη σημασία αυτό. Έτσι μόνο θα καλύψουμε κενά και έτσι μόνο θα φτάσουμε στην ουσία. Διαφορετικά, εγώ θα σας λέω αυτά που σας είπα μέχρι τώρα, πριν από λίγο, για να αιτιολογώ τα πράγματα και εσείς θα μου λέτε αυτά που μου λέγατε τρεις μέρες για να μου κάνετε αντιπολίτευση. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
    Κυρίες και κύριοι συνάδελφοι, ο συνάδελφος κ. Σκουλάκης έχει ζητήσει το λόγο επί προσωπικού. 
    Παρακαλώ, κύριε Σκουλάκη, έχετε ένα λεπτό για να μου εξηγήσετε σε τι συνίσταται το προσωπικό θέμα. 
    ΕΜΜΑΝΟΥΗΛ ΣΚΟΥΛΑΚΗΣ: Ένα λεπτό, κύριε Πρόεδρε. Δεν θα ρίξω λάδι, αλλά νερό. 
    ΠΡΟΕΔΡΕΥΩΝ (Σωτήρης Χατζηγάκης): Παρά το γεγονός ότι είστε από την Κρήτη, περιοχή παραγωγής λαδιού! 
    ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, νομίζω ότι ο κύριος Υπουργός με αδίκησε. Με αδίκησε! 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πάντως δεν είπα ψέματα.
      ΕΜΜΑΝΟΥΗΛ ΣΚΟΥΛΑΚΗΣ: Με αδικήσατε. Όλοι μας έχουμε μια θητεία σ’ αυτόν το χώρο. Νομίζω ότι έχουμε δώσει εξετάσεις και ο ομιλών δεν έχει συνηθίσει την Αίθουσα αυτή και τους συναδέλφους σε τέτοιου είδους ενέργειες.
      Όταν ενεγράφην να ομιλήσω, είχα αποφασίσει να αφήσω την πρότασή μου ως τελευταία ασφαλιστική δικλείδα επανακαταθέτοντας τα πέντε σημεία που είχα καταθέσει χθες το βράδυ. Πήγα πράγματι και είπα του Υπουργού ότι τον παρακαλώ, του κάνω έκκληση –διάβασα τις εφημερίδες, με πήραν πολλά τηλέφωνα- να κλείσουμε αυτό το θέμα, να μην μπορεί κανείς να μιλήσει, να κάνει δεκτά αυτά τα πέντε σημεία. Μου απάντησε ότι ναι, θα το στείλει στην επιτροπή.
      Δεν ξέρω, κύριε Υπουργέ, αν το ακούσατε. Αυτό είναι το τελευταίο που θα σας ζητούσα. Εάν δεν το ακούσατε, σας το είπα. Άρα, δεν ξεκίνησα την τοποθέτησή μου με αυτό που είπε ο κύριος Υπουργός, αλλά δεν είναι δα και κάτι φοβερό δυο άνθρωποι, δυο πολιτικοί που ασχολούνται με την υγεία να έχουν την ίδια άποψη σε ένα θέμα πάρα πολύ λεπτό. Για όνομα του Θεού!
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν υπάρχει θέμα αδικίας, κύριε συνάδελφε, επομένως. Η ένσταση αποσύρεται.
      ΠΡΟΕΔΡΕΥΩΝ (Σωτήρης Χατζηγάκης): Πολύ σωστά. Νομίζω ότι κατόπιν της τοποθετήσεως την οποία έκανε ο κ. Σκουλάκης, δεν υπάρχει προσωπικό θέμα. Υπήρχε εν τω νοΐ του κ. Σκουλάκη η ιδέα, αλλά βέβαια από την άλλη πλευρά υπήρχε σχηματισμένη η πολιτική στο μυαλό του κυρίου Υπουργού, για να την υλοποιήσει. Επομένως, συνέπεσαν δύο απόψεις. Τα μεγάλα πνεύματα συναντώνται, όπως λένε.
      Κύριε Πρόεδρε, κύριε Κακλαμάνη, θέλετε να μιλήσετε;
      ΑΠΟΣΤΟΛΟΣ ΚΑΚΛΑΜΑΝΗΣ: Ας μιλήσει πρώτα η κ. Χριστοφιλοπούλου. Να δώσουμε και μια εικόνα πιο καλή, αν και το χαμόγελο του κ. Σκουλάκη τα καλύπτει όλα.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, λοιπόν, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Για ένα λεπτό μόνο, κύριε Πρόεδρε, θέλω να πω στον κύριο Υπουργό ότι αν η Αξιωματική Αντιπολίτευση ήθελε να κάνει αντιπολίτευση με ψιθύρους, τότε δεν θα είχαμε θέσει από την αρχή και ξεκάθαρα τους όρους που έθεσε και ο κ. Σκουλάκης στην επιτροπή.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν μιλάω συνολικά. Μιλάω ατομικά.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας παρακαλώ πάρα πολύ, δεν θα επανέλθω, επειδή έχει κλείσει το θέμα. Θα σας πω μόνο μια λέξη για το θέμα του «Αττικού Νοσοκομείου». Κατανοούμε όλα αυτά που είπατε. Εξάλλου γι’ αυτό ψηφίσαμε και το άρθρο. Πάρτε νομοθετική πρωτοβουλία και εδώ είμαστε να τη συζητήσουμε. Τίποτε άλλο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου.
      Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ πραγματικά νομίζω ότι ίσως δεν έχει δίκιο ο Υπουργός ότι οι τοποθετήσεις εδώ των συναδέλφων του ΠΑΣΟΚ είναι με βάση υποψίες. Λέγονται διάφορα και πολλές φορές αφ’ ενός αβάσιμα και από κακοπροαίρετη διάθεση. Καλό είναι να λαμβάνει κανείς υπόψη του και αυτά και αναλόγως να αντιδρά.
      Η δική μου επιμονή –και ήθελα να το λάβει υπόψη του σοβαρά ο Υπουργός- στο θέμα αυτό της δεύτερης λίστας έχει να κάνει πάντα με αυτό που συνεχώς εδώ επί χρόνια –και συνεχίζω να το κάνω και απ’ αυτήν τη θέση- τονίζω. Ο πολιτικός κόσμος, δηλαδή, αδικείται. Αδικείται γιατί η εξατομίκευση, που είναι κατεξοχήν κανόνας δικαίου, κανόνας της δημοκρατίας, δεν αφορά ούτε τα μέσα ενημέρωσης. Διότι ούτε τηλεθέαση θα δώσει, ούτε ακροαματικότητα, ούτε κυκλοφορία το να πούμε ότι στους τόσους Υπουργούς που πέρασαν από το Υπουργείο Υγείας κάποιος δεν είναι σωστός. Δεν βγαίνει τίποτα. Πρέπει να λέμε άλλα. Και εκεί οδηγούμεθα δυστυχώς.
      Τι συμβαίνει όμως; Για όλες αυτές τις διατάξεις, τα «παράθυρα», όπως λέγονται, που βάζουμε πολλές φορές, για να διευκολύνουμε, να αντιμετωπίσουμε, να αποσυμφορήσουμε μια κατάσταση, συνήθως δεν είναι μόνο ο Υπουργός, δεν είναι ο Υφυπουργός, δεν είναι το πολιτικό πρόσωπο που έχουν άμεση αντίληψη της πολιτικής ευθύνης και των επιπτώσεων.
      Πολλοί φαντάζονται ότι οι πολιτικοί, εάν δεν κάνουν κάτι στραβό, δεν το κάνουν γιατί φοβούνται τον ποινικό δικαστή. Αυτό είναι λάθος. Αν δεν κάνουν κάτι στραβό οι πολιτικοί, δεν το κάνουν γιατί η πολιτική ευθύνη και το πολιτικό κόστος μπορεί να είναι καταλυτικό, καταστροφικό για τον πολιτικό που έχει κάποιο όραμα, κάποια πορεία και κάποιο λόγο να ασχολείται με τα κοινά. 
      Τι γίνεται όμως με τη γραφειοκρατία, η οποία μαστίζει, όπως ξέρουμε, όχι μόνο την Ελλάδα -γιατί συνηθίζουμε να λέμε ότι εδώ συμβαίνουν όλα τα κακά και τα ανάποδα- αλλά όλες τις δημοκρατικές χώρες. Γιατί οι κανόνες της δημοκρατίας λειτουργούν και μέσα στη διοίκηση. Δεν μπορείς να διοικείς τρομοκρατώντας όλους τους εργαζόμενους. Υπάρχουν δικλείδες ασφαλείας, διαδικασίες, πειθαρχικά κλπ. 
      Έλεγα στον Υπουργό Περιβάλλοντος και Χωροταξίας ότι καταργώντας το νόμο για το μαθηματικό τύπο, για ένα μεσοδιάστημα δεν θα αντιμετωπίσει τις εκκρεμότητες των διαφόρων εργολαβιών που εκκρεμούσαν, των νέων έργων που θα έπρεπε σύντομα να εξαγγελθούν και έδινε πράγματι κάποιες δυνατότητες στη γραφειοκρατία. 
      Αυτό του έλεγα: «Κύριε Υπουργέ, εσείς -ή όποιος και αν είναι- δεν θα πάρετε την ευθύνη να κάνετε κάτι που θα κραυγάζει ότι εδώ υπάρχει λαθροχειρία, υπάρχει κάποια υστεροβουλία». Γιατί είστε βέβαιος, όταν λέτε εδώ ότι ο αρμόδιος διευθυντής, η αρμόδια διεύθυνση εισηγείται, επιβάλλει; Εγώ σας θέτω απλά το ερώτημα. 
      Σας είπα χθες ότι πέρασα για λίγο απ’ αυτό το Υπουργείο παλαιότερα, ως νέος, και έξι μήνες στην τελευταία κυβέρνηση του Ανδρέα Παπανδρέου, με Υφυπουργό τον κ. Σκουλάκη. Να είστε βέβαιος ότι θα πολιορκείστε εσείς και όσα και να λέτε. Όπως ξέρετε είναι τα θέματα των προσλήψεων, όλοι είναι του ΑΣΕΠ, όμως σου λέει «Ναι, ναι, έχει τα μόρια το παιδί μου, η κόρη μου». Και εδώ εγώ σας προεξοφλώ ότι δεν μπορείτε να στέκεστε με το τουφέκι από πάνω, ούτε εσείς ούτε όποιος θα είναι στο μέλλον στη θέση σας ούτε ο Υφυπουργός ο κ. Γιαννόπουλος ούτε όποιος θα είναι στη θέση του. 
      Να δείτε ποια θα είναι τα κριτήρια όταν δεν τα θέτετε ρητά, όταν δεν μοριοδοτείτε τα συγκεκριμένα κριτήρια. Όπως φεύγει τώρα κάποιος από τη λίστα του Νομού Αττικής και πάει στη λίστα του Νομού Λασιθίου -γιατί εδώ δεν πρόκειται σε δέκα χρόνια να πάρει ειδικότητα- πώς θα εξασφαλίσετε ότι η αρμόδια υπηρεσία θα έχει τον έλεγχο αυτής της λίστας;
      Θέλω να είμαι σαφής. Είναι γνωστό ότι παλαιότερα είχαμε τους εκπαιδευθέντες στην Ιταλία, αρχιτέκτονες, γιατρούς κλπ. που έκαναν ομαδικές εργασίες, ειδικά τμήματα bon pour le rien. Έλεγαν αυτοί είναι αρχιτέκτονες από το Ιράκ και εκεί μας έβαλαν και εμάς. Και έλεγαν ομαδική εργασία, πτυχιακή των δέκα αυτών υποψηφίων για το πτυχίο. 
      Έχουμε δυστυχώς πάρα πολλούς γιατρούς από πανεπιστήμια που δεν ξέρουμε ποιο είναι το επίπεδο της γνώσης τους. Αν ανοίξουμε δικλείδες στον ιδιωτικό τομέα, φοβάμαι ότι θα μας υποχρεώσει αύριο η Ευρωπαϊκή Ένωση, ίσως να μας έχει ήδη υποχρεώσει. Αν εδώ δεν λάβουμε κάποια απαραίτητα μέτρα, ειλικρινά φοβούμαι. 
      Έχω ζήσει στο παρελθόν ανάλογα αιτήματα -μου προκαλούσαν αηδία- συναδέλφων σας γιατρών. Το ίδιο συμβαίνει με τη δική μου επιστήμη, τη νομική, που επειδή το παιδί δεν μπήκε εδώ, βρήκαμε κάποιο πανεπιστήμιο, βρήκαμε κάποιους στη Θεσσαλονίκη στις μετεγγραφές και τους γράψαμε. Πήραμε ένα πτυχίο, θα βρούμε τώρα και ένα ιδιωτικό νοσοκομείο. Εκεί θα τα καταφέρουμε έτσι ή αλλιώς, το παιδί θα έχει την ειδικότητα και θα πάρει τη θέση μας και την πελατεία μας κλπ. 
Πώς εξασφαλίζετε όχι τον εαυτό σας μόνον, αλλά την πολιτεία την ίδια, από τις υπηρεσίες που μπορεί να προκύψουν με τέτοια διαδικασία, πέρα από την αδικία βέβαια εις βάρος των ανωνύμων, που συνήθως υφίστανται τις δυνατότητες που έχουν οι επώνυμοι; Αυτό ήθελα να σας πω και ξανασκεφθείτε το γι’ αυτόν το λόγο.  
	Εγώ δεν θεωρώ ότι υπάρχει τόση στενότητα αντίληψης ανθρώπων από τους οποίους περιμένει κανείς –και δεν έχουν αποδείξει το αντίθετο μέχρι τώρα, προς Θεού- ότι έχουν αίσθηση ευθύνης. Αλλά, όπως λέμε, δεν είναι για το τι  πράγματι συμβαίνει, αλλά για το τι μπορεί να συμβεί, που πρέπει να νομοθετούμε.
      Κύριε Υπουργέ, χθες αναφερόμενος εδώ στο έργο του συναδέλφου μας, του κ. Γείτονα και του καθηγητή κ. Στεφανή, επέμεινα σε κάτι, για το οποίο είδα ότι δεν θεωρήσατε πως είναι σκόπιμο να αναφερθείτε. Πρέπει να δούμε αυτήν τη συνεχή φθορά που γίνεται εναντίον εκείνων των πολιτικών προσώπων που κατεξοχήν μπορούν να αποτελούν παραδείγματα προς μίμηση από νεότερους που μπαίνουν στον πολιτικό στίβο. Ξέρετε ότι ειδικά ο καθηγητής Στεφανής εδέχθη λυσσώδη επίθεση, διότι είχαν πρόβλημα οι διαφημιζόμενοι και οι διαφημίζοντες τα προϊόντα του καπνού. Αυτό είναι δεδομένο. Το έργο του εκεί με κάθε τρόπο γινόταν προσπάθεια όχι απλώς να επισκιαστεί, αλλά και να υπονομευθεί. 
      Το πρόβλημα του «Αττικού Νοσοκομείου» πώς λύθηκε, κύριε Υπουργέ; Άλλες απόψεις υπήρχαν ακόμη και στο χώρο το δικό σας. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν λύθηκε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Λύθηκε, με την έννοια ότι άρχισε να λειτουργεί. Μα, τι ήταν προτιμότερο; Να εξακολουθεί να είναι κλειστό; Πήρε ένα κόστος ο άνθρωπος αυτός και από τη μία πλευρά και από την άλλη.
      Εγώ νομίζω ότι καλό είναι να βλέπουμε μια συνέχεια σ’ ό,τι κάνουμε και οι μέλλοντες θα έχουν έτσι τη δυνατότητα να κοιτάζουν κι αυτοί πιο πίσω για το θετικό ή και το αρνητικό ακόμη, για να το διορθώνουν.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρόεδρε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Έχει ζητήσει το λόγο ο κ. Γείτονας για να δευτερολογήσει.
      ΚΩΝΣΤΑΝΤΙΝΟΣ ΓΕΙΤΟΝΑΣ: ΄Ενα λεπτό, κύριε Υπουργέ.
    ΠΡΟΕΔΡΕΥΩΝ (Σωτήρης Χατζηγάκης): Για να κλείσει ο Υπουργός μετά, γι’ αυτό  έδωσα σ’ εσάς τώρα το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα είμαι σύντομος. Δεν έχω αντίρρηση να κλείσει ο Υπουργός.
    Δεν είχα την πρόθεση να δευτερολογήσω και πίστευα ότι ο κύριος Υπουργός θα εκτιμούσε όλη την προσπάθεια που κάναμε για να βελτιωθεί το νομοσχέδιο. Αντ’ αυτού βλέπω επίθεση και προς το χώρο μας, και καθόσον με αφορά τουλάχιστον, …
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ποια επίθεση;
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Κακλαμάνη, παρακαλώ! 
      Εμένα δεν με αφορούν οι ψίθυροι. Και δεν θα τους βρείτε τους ψιθύρους στην παράταξή μας, ούτε σ’ εμένα, και θέλω να διαχωρίσετε σ’ αυτό τη θέση σας.  Θα τους βρείτε ενδεχομένως στην παράταξή σας. Ποιοι έκαναν αντιπολίτευση με ψιθύρους, με πλαστές εικόνες -για να μην πω για κατσαρίδες και αρχίσω κι εγώ αντιδικία- είναι γνωστό. Εμείς ό,τι είχαμε να πούμε σ’ αυτό το νομοσχέδιο, και τουλάχιστον όσον αφορά εμένα, το είπαμε καθαρά. Είπαμε πού διαφωνούμε, πού έχουμε ενστάσεις και τι πρέπει να γίνει. Και μάλιστα ξέροντας -ιδιαίτερα όσοι έχουμε περάσει απ’ αυτό το Υπουργείο- τις δυσκολίες που έχετε, που είναι οικονομικές, κυρίως, δυσκολίες αλλά και γραφειοκρατικές. Κάθε φορά, όσες τροποποιήσεις είχαν σχέση με διευκόλυνση των προσλήψεων, τις ψηφίσαμε και τις στηρίξαμε. Δείξαμε την καλή μας διάθεση. Όταν έρχεστε ύστερα από ενάμιση χρόνο, κύριε Υπουργέ, και μου λέτε ότι τώρα είναι στο ΑΣΕΠ οι προσλήψεις για το ΕΚΑΒ, σας ερωτώ: Αν είχατε έγκριση, αν είχατε πιστώσεις, γιατί να μην έχουν πάει πριν από ενάμιση χρόνο; Και εν πάση περιπτώσει…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πήραμε άλλους τριακόσιους, κύριε Γείτονα, που δουλεύουν. Δεν το ξέρετε αυτό;
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, ηρεμία! Επιθυμώ παραγωγικό διάλογο.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): (Δεν ακούστηκε)
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, ακούστε με στο τέλος! Το ξέρετε πολύ καλά ότι πολλές πολιτικές δεν ξεκινάνε, γιατί δεν έχετε πιστώσεις. Είναι σαφές αυτό.
      Δεύτερον, εκείνο που θέλω να σας πω, για να καταλήξω, για να είμαι και πάλι, όπως θα δείτε, παραγωγικός, είναι το εξής.
      Εάν, κύριε Υπουργέ, ύστερα από εμπειρία ενάμιση χρόνου με την ισχύουσα νομοθεσία και σε σχέση με τις προσλήψεις στον κρίσιμο χώρο της υγείας, για ορισμένες περιπτώσεις πιστεύετε ότι θα πρέπει να γίνουν άλλου είδους διαδικασίες, αυτή η πρωτοβουλία δεν ανήκει στην Αντιπολίτευση, ανήκει σε σας. Φέρτε, λοιπόν, όποια ρύθμιση θέλετε και εκεί ο καθένας από μας θα αναλάβει τις ευθύνες του. Όμως, δεν μπορεί να έρχεστε ύστερα από ενάμιση χρόνο και να λέτε, «εγώ θα κατηγορώ εσάς, εσείς θα κατηγορείτε εμένα». Χρειάζεται να λειτουργήσουν οι ΜΕΘ, οι εκατόν πενήντα ή «πόσες είναι» και χρειάζεται να βγουν τα ασθενοφόρα του ΕΚΑΒ στους δρόμους για να εξυπηρετούν τον κόσμο, πολύ περισσότερο που με το νέο σύστημα εφημεριών υπάρχει μεγαλύτερη κινητικότητα των ασθενών και το ξέρετε, να μην μπούμε τώρα σ’ αυτά τα ζητήματα. 
      Επομένως, κοιτάξτε εσείς να εξασφαλίσετε τις πιστώσεις και αν είναι θέμα περαιτέρω ρύθμισης για κάποιες εξαιρετικές προσλήψεις, απλούστερων διαδικασιών, εννοώ πάρτε τη νομοθετική πρωτοβουλία και εμείς είμαστε εδώ ως κόμμα και ως πρόσωπα να αναλάβουμε τις ευθύνες μας. 
      ΑΠΟΣΤΟΛΟΣ ΚΑΚΛΑΜΑΝΗΣ: Πάντως, κύριε Υπουργέ, αυτό που λέει ο κ. Γείτονας είναι σωστό. Φέρτε μια νομοθετική ρύθμιση. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το είχα φέρει , κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Φέρτε κάτι, να το ψηφίσουμε. Φέρτε για το ΕΚΑΒ και για την εντοπιότητα. Είναι σωστή άποψη. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το είχα φέρει και θα το ξαναφέρω. 
      ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα ξεκινήσω με τη διευκόλυνση των προσλήψεων, κύριοι συνάδελφοι, που ζητήσατε και στο χώρο της υγείας αλλά ιδιαίτερα στο χώρο της κοινωνικής αλληλεγγύης. Θα σας αναφέρω χαρακτηριστικά για τις προσλήψεις  που προκηρύχθηκαν το 2000-2001 και έπρεπε να πραγματοποιηθούν από το 2003 –χαρακτηριστικά θα σας αναφέρω το Θεραπευτήριο Χρονίων Παθήσεων Παίδων εδώ στην Αττική- δεν έχουν γίνει ακόμα. Και δεν έχουν γίνει απλά επειδή οι προσληφθέντες οι οποίοι επελέγησαν από το ΑΣΕΠ δεν αποδέχθηκαν το διορισμό τους ακόμη ούτε και ο δέκατος αναπληρωματικός τους. Μιλάμε για ειδικούς παιδαγωγούς, για ψυχολόγους, για ειδικούς θεραπευτές, ειδικούς νοσηλευτές. Τους ενοχλούν τα ιδρύματα, τους ενοχλεί το περιβάλλον εργασίας; Ήταν λάθος η επιλογή τους; Θέλησαν να πάνε κάπου αλλού; Τα συμπεράσματα δικά σας. Πρέπει να κάνουμε κάτι γιατί τα ιδρύματά μας μένουν ορφανά ουσιαστικά. Η επαγγελματική κόπωση των εργαζομένων εκεί είναι δεδομένη. Πρέπει να τολμήσουμε να δούμε ειδικούς τρόπους μοριοδότησης σε συγγενείς, σε αδέλφια, σε γονείς, σε όλους αυτούς οι οποίοι έχουν αποθέματα ψυχής και καρδιάς για να δουλέψουν στα προνοιακά ιδρύματα. Πρέπει να το δούμε επιτέλους, κύριοι συνάδελφοι, και να υπερβούμε ακόμη και τις διαδικασίες του ΑΣΕΠ και τα συνταγματικά κωλύματα τα οποία πιθανώς υπάρχουν. Αυτό το καθεστώς δεν μπορεί να συνεχιστεί, τα προνοιακά ιδρύματα να μένουν χωρίς προσωπικό, επειδή κάποιοι δεν θέλουν, έχουν μετανοιώσει και δεν θέλουν να δουλέψουν σ’ αυτά τα προνοιακά ιδρύματα. 
    Στα υπόλοιπα θέματα της κοινωνικής αλληλεγγύης: γνωρίζετε, κύριοι συνάδελφοι, ότι και σε θέματα βιβλιογραφίας και σε θέματα έρευνας, σε θέματα πρακτικά, το τοπίο στο κομμάτι της κοινωνικής αλληλεγγύης, στο κομμάτι της πρόνοιας, είναι άγονο. Δεν κινείται τίποτε. Παραγωγή προνοιακών στελεχών δεν έχουμε για να στελεχώσουμε τα προνοιακά ιδρύματα. Παράγουμε μόνο υγειονομικά στελέχη. Ειδικούς επιστήμονες στην πρόνοια δεν έχουμε. Όποια εργασία υπάρχει, όχι μόνο εμείς σήμερα, αλλά και όλοι οι προηγούμενοι Υπουργοί και Υφυπουργοί στο χώρο της πρόνοιας, την αναθέτουμε σε εξωτερικούς συνεργάτες συνέχεια, σε εξωτερικά γραφεία. Προσφεύγαμε και προσφεύγουμε σε ξένους για βοήθεια. Και αυτό το κομμάτι ερχόμαστε να το καλύψουμε όχι απλώς μετονομάζοντας το Εθνικό Συμβούλιο Κοινωνικής Φροντίδας σε Ινστιτούτο Κοινωνικής Προστασίας και Αλληλεγγύης, αλλά στην πράξη ουσιαστικά.
      Να σας αναφέρω χαρακτηριστικά πόσοι νόμοι πέρασαν στο χώρο της πρόνοιας. Ο ν. 2646, φιλόδοξος νόμος, καταπληκτικός, από τους μοναδικούς οι οποίοι πέρασαν στο χώρο της πρόνοιας και δεν μπόρεσε να εφαρμοστεί. Ούτε τα προεδρικά διατάγματα βγήκαν ώστε να υλοποιηθεί, ούτε οι υπουργικές αποφάσεις, ούτε η παρακολούθηση έγινε για το τι έγινε αυτός ο νόμος. Έρχεται ο ν. 3106 το 2003. Αδυναμία και εδώ.
      Ερχόμαστε, λοιπόν, να δημιουργήσουμε ένα ινστιτούτο κοινωνικής προστασίας και αλληλεγγύης όχι να είναι μόνο γνωμοδοτικό όργανο, αλλά και ουσιαστικό, ερευνητικό εργαλείο στα χέρια της εκάστοτε κυβέρνησης στο χώρο της κοινωνικής πρόνοιας ώστε να μπορεί να παρακολουθήσει τι γίνονται οι νόμοι αυτοί οι οποίοι ψηφίζονται, εάν υλοποιούνται στο χώρο της κοινωνικής πρόνοιας, αν ο προνοιακός χώρος ωφελείται από αυτούς τους νόμους, εάν βγαίνουν οι υπουργικές αποφάσεις. Οι υπουργικές αποφάσεις και τα προεδρικά διατάγματα για να βγουν χρειάζεται δουλειά από ειδικούς επιστήμονες και να στελεχωθεί αυτό το ινστιτούτο από ειδικούς επιστήμονες στο χώρο αυτό. Υπάρχουν Έλληνες και ελληνίδες με σημαντικά προσόντα, με διδακτορικά τα οποία έκαναν στο εξωτερικό και οι οποίοι μπορούν να στελεχώσουν το συγκεκριμένο ινστιτούτο. Προτείνουμε και τριάντα θέσεις για να στελεχωθεί αυτό το ινστιτούτο, ώστε επιτέλους να μην καταφεύγουμε μονίμως σε εξωτερικούς συνεργάτες, σε εξωτερικά νομικά γραφεία και οτιδήποτε άλλο, για να βγει το νομοθετικό έργο το οποίο πρέπει να βγει, για να γίνει η αναγκαία παρακολούθηση. Αυτό το κενό έρχεται να καλύψει το ινστιτούτο κοινωνικής προστασίας και αλληλεγγύης. 
      Έγινε μεγάλος θόρυβος για τη στελέχωση του διοικητικού συμβουλίου. Υπήρχε ένα ενδεκαμελές διοικητικό συμβούλιο το οποίο και επί των ημερών σας, κύριοι συνάδελφοι, δεν μπόρεσε να λειτουργήσει, δεν μπόρεσε να συνέλθει καν. Απείχαν άτομα από όλα τα Υπουργεία, υπηρεσιακοί παράγοντες, ένα δυσκίνητο  διοικητικό συμβούλιο. Ερχόμαστε και το κάνουμε επταμελές. Τι βάζουμε; Βάζουμε ένα ψυχολόγο, ένα κοινωνιολόγο, ένα γιατρό με ειδίκευση στα θέματα της κοινωνικής αλληλεγγύης, της κοινωνικής πρόνοιας και έναν ειδικό στην πληροφορική –θα σας εξηγήσω γιατί και αυτός χρειάζεται- ώστε να μπορέσει να λειτουργήσει αυτό, να είναι ευέλικτο όργανο. Όταν χρειάζεται, να μπορεί να ανοίξει έναν κοινωνικό διάλογο με όλους τους φορείς, ώστε να μπορέσει να λειτουργήσει καλύτερα. 
      Είπατε γιατί δεν μπήκε ο εκπρόσωπος της ΕΣΑΕ που ήταν. Τον έχουμε τον εκπρόσωπο της ΕΣΑΕ και μάλιστα τον αναβαθμίσαμε στο εθνικό παρατηρητήριο αναπηρίας. Τον είχατε απλό μέλος του διοικητικού συμβουλίου και τώρα τον κάνουμε αντιπρόεδρο. Μα το ινστιτούτο αυτό δεν έχει να κάνει μόνο με αναπηρία. Έχουμε να κάνουμε με τη φτώχια και την καταπολέμηση της φτώχιας. Έχουμε να κάνουμε με τα όρια της φτώχιας, έχουμε να κάνουμε με τους πρόσφυγες, έχουμε να κάνουμε με όλους αυτούς που ζουν στο κοινωνικό περιθώριο σήμερα, με τους Ρόμα, με την πολιτική. Έχουμε καταδικαστικές αποφάσεις, έχουμε notes από την Ευρωπαϊκή Ένωση, από τον ΟΗΕ, για την πολιτική μας σε αυτές τις ευαίσθητες κοινωνικές ομάδες. Θα έχουμε εκπρόσωπο των προσφύγων μέσα στο συμβούλιο; Θα έχουμε εκπρόσωπο των Ρόμα; Θα έχουμε εκπρόσωπο των αναπήρων; Θα έχουμε εκπροσώπους, δηλαδή, των φτωχών; Μα η καταπολέμηση της φτώχιας, τα ελλείμματα ευκαιριών που έχουν τα παιδιά των φτωχών οικογενειών, τετρακόσιες χιλιάδες παιδιά σήμερα στη χώρα μας παρουσιάζουν ελλείμματα ευκαιριών οι φτωχιές οικογένειες, όπου ένα σημαντικό ποσοστό της εργασίας αυτού του ινστιτούτου θα είναι η καταπολέμηση της φτώχιας, κίνητρα που πρέπει να δώσουμε σε αυτά τα παιδιά, όλα αυτά τα ζητήματα τα οποία μας απασχολούν, καταλαβαίνετε ότι είναι η δουλειά αυτού του ινστιτούτου. Δεν είναι ινστιτούτο αναπηρίας αυτό. Για την αναπηρία υπάρχει το εθνικό παρατηρητήριο αναπηρίας. Η αναπηρία φυσικά, η προσβασιμότητα, όλα αυτά θα απασχολήσουν το ινστιτούτο κοινωνικής προστασίας και αλληλεγγύης. Αλλά καταλαβαίνετε ότι όλα αυτά τα ζητήματα για να τα αντιμετωπίσουμε, χρειαζόμαστε ένα ευέλικτο όργανο, χρειαζόμαστε ένα εργαλείο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Κωνσταντόπουλε, μου επιτρέπετε;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ευχαρίστως.
      ΑΠΟΣΤΟΛΟΣ ΚΑΚΛΑΜΑΝΗΣ: Νομίζω ότι θα είναι χρήσιμο αυτό που θα σας πω. 
      Όπου υπάρχουν οργανωμένοι φορείς, να μπορεί να παρίσταται εκπρόσωπός τους για τα θέματα που αφορούν. Αυτό μπορείτε να το κάνετε. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το έχουμε ήδη στον οργανισμό τους. 
      ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή να καλέσετε τον εκπρόσωπο των τυφλών …
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτό στο προεδρικό διάταγμα ήδη έχει γίνει και έχουμε και επιτροπές μάλιστα όπου υπάρχουν εκπρόσωποι όλων των ειδικών αυτών ομάδων από το Συμβούλιο  Προσφύγων, από τους αναπήρους κλπ.
      ΑΠΟΣΤΟΛΟΣ ΚΑΚΛΑΜΑΝΗΣ: Στο κεντρικό συμβούλιο. Να καλούνται «όταν». 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να καλούνται και εκεί πολύ ευχαρίστως. Αλλά στο διοικητικό συμβούλιο καταλαβαίνετε ότι θα έχουμε μετά ένα πολυμελές διοικητικό συμβούλιο. Εκεί στον οργανισμό, με το προεδρικό διάταγμα, πολύ ευχαρίστως να γίνουν αυτά. 
      Στο άρθρο 38 στην παράγραφο 4 στο εδάφιο γ΄ εκεί που λέμε «στη σύνθεση του διοικητικού συμβουλίου ένας ψυχίατρος με εμπειρία σε άτομα με αναπηρία» γίνεται «ένας γιατρός». Καταλαβαίνετε ότι είναι πιο ευέλικτο και δεν μπορεί να είναι μόνο ψυχίατρος. Μπορεί να είναι και παιδίατρος, μπορεί να είναι και γιατρός κοινωνικής ιατρικής ή οτιδήποτε άλλο. Γίνεται, λοιπόν, αυτή η αλλαγή επαναλαμβάνω στο άρθρο 38 παράγραφος 4 εδάφιο γ΄ όπου η λέξη «ψυχίατρος» αντικαθίσταται από τη λέξη «ιατρός». 
      Επανερχόμενος στο ινστιτούτο κοινωνικής προστασίας και αλληλεγγύης γιατί βάζουμε τα υπόλοιπα σε κάποιους ειδικούς πληροφορικής. Πρέπει να τελειώσει ο προνοιακός χάρτης, πρέπει να τελειώσει το Εθνικό Μητρώο Αναπήρων. 
     Κυρίες και κύριοι συνάδελφοι, δεν ξέρουμε σήμερα πόσους αναπήρους έχουμε, ούτε τι αναπήρους έχουμε, δηλαδή τα είδη της αναπηρίας, ούτε γιατί έχουμε αυτήν την αναπηρία, δηλαδή τα αίτια τα οποία οδηγούν στην αναπηρία. Γι’ αυτόν το λόγο δεν έχουμε εθνική στρατηγική στο χώρο αυτό της αναπηρίας.
    Η διασύνδεση του Εθνικού Μητρώου, η on line διασύνδεση αυτού του ινστιτούτου με όλα τα Υπουργεία για την οριζόντια παρακολούθηση των πολιτικών στο χώρο της αναπηρίας, ώστε να παρακολουθεί αυτό το ινστιτούτο τι κάνει το Υπουργείο Υγείας, τι κάνει το Υπουργείο Απασχόλησης, τι κάνει το Υπουργείο Εσωτερικών, ή άλλα Υπουργεία, είναι δουλειά αυτού του ινστιτούτου. 
    Καταλαβαίνετε, λοιπόν, ότι χρειαζόμαστε και ειδικό πληροφορικής και τους άλλους ειδικούς, ώστε να γίνεται και αυτή η οριζόντια παρακολούθηση και φυσικά η κωδικοποίηση της προνοιακής νομοθεσίας σε οριζόντιο επίπεδο, αλλά και η κάρτα λειτουργικότητας και τα υπόλοιπα τα οποία αναφέρουμε στην αιτιολογική έκθεση του ινστιτούτου κοινωνικής προστασίας και αλληλεγγύης.
    Σε ό,τι αφορά τις ρυθμίσεις για τα θέματα λαϊκής κατοικίας, γίνεται δεκτή η παρατήρηση του συναδέλφου του κ. Καραμάριου. Στο άρθρο 42, παράγραφος 1, στην πέμπτη σειρά, εκεί που γράφει «που χορηγήθηκαν μέχρι σήμερα» προστίθεται η φράση «από οποιαδήποτε δημόσια αρχή». Ήταν αυτονόητο, αλλά για να μην γίνονται παρεξηγήσεις, κάνουμε δεκτή την παρατήρηση του κυρίου συναδέλφου.
    Στο άρθρο 51 για το ινστιτούτο υγείας του παιδιού δεν αναφέρθηκε κανείς. Εμείς το αναβαθμίζουμε και αυτό σε ένα ινστιτούτο ερευνητικό, ώστε και στο χώρο της έρευνας να παρέχει ουσιαστικές υπηρεσίες. Αυτό το άρθρο το ψήφισαν όλες οι πτέρυγες της Βουλής. Όμως θέλω να αιτιολογήσω τη σημασία αυτής της παραγράφου του άρθρου 51 για την ουσιαστική αναβάθμιση του ινστιτούτου υγείας του παιδιού, ένα ινστιτούτο το οποίο δημιουργήθηκε από τον αείμνηστο καθηγητή Σπύρο Δοξιάδη και πρώην Υπουργό Υγείας. Ήρθε η ώρα αυτό το ινστιτούτο να γίνει ένα ινστιτούτο, πραγματικά, στην υπηρεσία του παιδιού, της ελληνικής οικογένειας και να χαράξει μία πολιτική σ’ αυτόν το χώρο.
    Σας ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Έχει ζητήσει το λόγο η Κοινοβουλευτική Εκπρόσωπος του ΠΑΣΟΚ κ. Χριστοφιλοπούλου.
    Ορίστε, έχετε το λόγο.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ζήτησα το λόγο για δύο λεπτά μόνο, γιατί άκουσα πολύ προσεκτικά την τοποθέτηση του κυρίου Υφυπουργού. 
    Κατ’ αρχάς θέλω να σας πω, κύριε Υφυπουργέ, για το θέμα του προσωπικού και γι’ αυτό το, πραγματικά, λυπηρό φαινόμενο να μην έρχονται και να μην πληρώνονται αυτές οι θέσεις που τελικά εγκρίνονται στην πρόνοια. Θα πω ό,τι είπαμε και πριν προς τον κύριο Υπουργό. Πραγματικά, πάρτε μία πρωτοβουλία και η Αξιωματική Αντιπολίτευση είναι εδώ να την δει. Αλλά πάρτε την!
    Θέλω, επίσης, να επισημάνω ότι όσον αφορά το Ινστιτούτο, το μόνο θέμα που θέσαμε…
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το θέμα είναι πώς θα τους πείσουμε να μείνουν και αυτοί που έρχονται, δυστυχώς, θέλουν να φύγουν. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Το γνωρίζω, κύριε Υπουργέ. Και εδώ πρέπει να υπάρξει θέμα εθνικής συνεννόησης, διότι προτεραιότητα στη χώρα μας πρέπει επιτέλους να γίνει το θέμα της κοινωνικής προστασίας και της αλληλεγγύης ευρύτερα. Νομίζω ότι σε αυτό θα βρείτε συμμάχους σε όλο το φάσμα, παρά τις ιδεολογικές μας αντιθέσεις και παρά τις διαφορές μας. 
    Όμως, θέλω να επισημάνω δύο θέματα. Υπάρχει η Εθνική Επιτροπή Κοινωνικής Προστασίας, η οποία δεν έχει συγκληθεί. Αναρωτιέμαι μήπως εκεί θα ήταν ένας χώρος ευαισθητοποίησης και προβολής, αν θέλετε, και δημοσιότητας προς τα ΜΜΕ. 
    Εμείς έχουμε καταθέσει επερώτηση και ελπίζω να συζητηθεί στο Θερινό Τμήμα, γιατί όχι μόνο δεν έχει συγκληθεί αυτή η εθνική επιτροπή, αλλά και το Εθνικό Σχέδιο Δράσης για τη φτώχεια και την κοινωνική ενσωμάτωση μέχρι στιγμής είναι ατελέστατο.
    Σχετικά με το δικό σας Υπουργείο συμμερίζομαι τα όσα είπατε και τη διάθεση να συμβάλετε στο πρόβλημα. Γνωρίζω ότι το συντονίζον Υπουργείο Απασχόλησης έστειλε στην ΟΚΕ το δικό μας Εθνικό Σχέδιο Δράσης 2003-2005 για την κοινωνική ενσωμάτωση, το οποίο είχατε υιοθετήσει. Θέλουμε να δούμε και νομοθετικές πρωτοβουλίες και μέτρα και πόρους. Θέλουμε, πραγματικά, να το δούμε αυτό, γι’ αυτό και καταθέσαμε αυτήν την επερώτηση. 
    Ανησυχούμε σφόδρα, γιατί βλέπουμε ότι και τα δικά μας μέτρα αφού τα υιοθετήσατε, έπρεπε να τα συνεχίσετε. Και βεβαίως οποιαδήποτε άλλη πρωτοβουλία προς την κατεύθυνση που είπατε θα έρθουμε να την συζητήσουμε.
    Ευχαριστώ πολύ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου. 
     Δεν υπάρχει άλλος εγγεγραμμένος ομιλητής.
    Κηρύσσεται περαιωμένη η συζήτηση επί της ενότητας των άρθρων 35 έως και 52 και θα γίνει η ψήφισή τους χωριστά.
    Ερωτάται το Σώμα: Γίνεται δεκτό το άρθρο 35 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΛΕΩΝΙΔΑΣ ΓΡΗΓΟΡΑΚΟΣ: Κατά πλειοψηφία. 
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 35 έγινε δεκτό ως έχει κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, μπορείτε να μου πείτε τον τίτλο του επόμενου άρθρου, γιατί με την αναρίθμηση των άρθρων, υπάρχει ένα μπέρδεμα; 
    ΠΡΟΕΔΡΕΥΩΝ (Σωτήρης Χατζηγάκης): Είναι το άρθρο περί ΕΚΑΒ.
    Ερωτάται το Σώμα: Γίνεται δεκτό το άρθρο 36 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 36 έγινε δεκτό ως έχει ομοφώνως.
     Ερωτάται το Σώμα: Γίνεται δεκτό το άρθρο 37 ως έχει; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 37 έγινε δεκτό ως έχει ομοφώνως.
     Ερωτάται το Σώμα: Γίνεται δεκτό το άρθρο 38, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 38 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
     Ερωτάται το Σώμα: Γίνεται δεκτό το άρθρο 39 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 39 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 40 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 40 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 41 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 41 έγινε δεκτό ως έχει, ομοφώνως. 
     Ερωτάται το Σώμα: Γίνεται δεκτό το άρθρο 42, όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 42 έγινε δεκτό, όπως τροποποιήθηκε από τον κύριο Υπουργό ομοφώνως.
     Ερωτάται το Σώμα: Γίνεται δεκτό το άρθρο 43 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο  43 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 44 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 44 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 45 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 45 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 46 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 46 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 47 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 47 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 48 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 48 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 49 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 49 έγινε δεκτό ως έχει ομοφώνως.
     Ερωτάται το Σώμα: Γίνεται δεκτό το άρθρο 50, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 50 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
     Ερωτάται το Σώμα: Γίνεται δεκτό το άρθρο 51 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 51 έγινε δεκτό ως έχει ομοφώνως. 
     Ερωτάται το Σώμα: Γίνεται δεκτό το άρθρο 52 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 52 έγινε δεκτό ως έχει ομοφώνως. 
     Κύριοι συνάδελφοι, πριν προχωρήσουμε στο ακροτελεύτιο άρθρο, υπάρχουν τρεις τροπολογίες. Η μία έγινε ήδη δεκτή και μένουν οι άλλες δύο, η με γενικό αριθμό 358 και ειδικό 11 της 22.6.2005 του κ. Χωματά και η με γενικό αριθμό 360 και ειδικό 12 της 23.6.2005 του κ. Οικονόμου, τις οποίες ο κύριος Υπουργός είπε ότι δεν τις κάνει δεκτές.
     Εισερχόμαστε στην ψήφιση του ακροτελεύτιου άρθρου. 
     Ερωτάται το Σώμα: Γίνεται δεκτό το ακροτελεύτιο άρθρο, το οποίο θα αριθμηθεί ως άρθρο 53;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το ακροτελεύτιο άρθρο έγινε δεκτό ομοφώνως.
     Συνεπώς το νομοσχέδιο του Υπουργείου Υγείας και Κοινωνικής Αλληλεγγύης «Οργάνωση και λειτουργία των υπηρεσιών δημόσιας υγείας και λοιπές διατάξεις» έγινε δεκτό επί της αρχής και επί των άρθρων. 
     Η ψήφισή του στο σύνολο αναβάλλεται για άλλη συνεδρίαση. 
     Έχω την τιμή να ανακοινώσω στο Σώμα ότι οι Διαρκείς Επιτροπές Οικονομικών και Κοινωνικών Υποθέσεων καταθέτουν την έκθεσή τους στο σχέδιο νόμου του Υπουργείου Οικονομίας και Οικονομικών: «Θέματα Κεφαλαιαγοράς και άλλες διατάξεις».
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.29΄ λύεται η συνεδρίαση για την προσεχή Δευτέρα 27 Ιουνίου 2005 και ώρα 18.00΄με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
     
     Η ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 24-6-05		ΣΕΛ.-1-

