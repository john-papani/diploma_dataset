      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΠΒ΄
      Τρίτη 4 Μαρτίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Π. Μαντούβαλου και Δ. Σιούφα, σελ.
      3. Ανακοινώνεται ότι τη συνεδρίαση παρακολουθούν μαθητές από το 7ο Γυμνάσιο Ζωγράφου και  το 2ο Γυμνάσιο Τυρνάβου Λαρίσης, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      Προς την Υπουργό Περιβάλλοντος, Χωροταξίας και Δημοσίων Έργων: i) σχετικά με τον επαναχαρακτηρισμό του οδικού τμήματος  από Βίνιανη προς Καρδίτσα ως εθνικού, σελ.
      ii) σχετικά με την τροποποίηση του Προεδρικού Διατάγματος με το οποίο καθορίζονται οι Ζώνες Οικιστικού Ελέγχου στο Νομό Αργολίδας, σελ.
      iii) σχετικά με την απαλλοτρίωση της Βίλας Ζωγράφου και του χώρου που την περιβάλλει, για τη δημιουργία πάρκου αναψυχής, σελ.
      4. Συζήτηση επερώτησης προς την Υπουργό Περιβάλλοντος, Χωροταξίας και Δημοσίων Έργων, σχετικά με την κυβερνητική πολιτική στον τομέα του περιβάλλοντος, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΖΗΣΗ Ρ., σελ.
      ΣΚΥΛΛΑΚΟΣ Α., σελ.
      ΤΣΑΚΛΙΔΗΣ Ι., σελ.
      ΤΣΙΠΡΑΣ Β.,  σελ.
      ΤΣΟΥΡΝΟΣ Γ., σελ.
      Β. Επί της επερώτησης:
      ΑΛΟΓΟΣΚΟΥΦΗΣ Γ., σελ.
      ΖΗΣΗ Ρ., σελ.
      ΚΑΛΟΓΙΑΝΝΗΣ Σ., σελ.
      ΚΑΤΣΙΓΙΑΝΝΗΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΜΠΕΖΑΣ Α., σελ.
      ΞΗΡΟΤΥΡΗ Α., σελ.
      ΠΑΠΑΔΗΜΗΤΡΙΟΥ Ε., σελ.
      ΤΡΥΦΩΝΙΔΗΣ Γ., σελ.
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΠΒ΄
      Τρίτη 4 Μαρτίου 2003
      Αθήνα, σήμερα στις 4 Μαρτίου 2003, ημέρα Τρίτη και ώρα 18.28΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Γεώργιο Τσούρνο,  Βουλευτή Αργολίδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Ηρακλείου κ. ΔΗΜΗΤΡΙΟΣ ΑΠΟΣΤΟΛΑΚΗΣ κατέθεσε αναφορά με την οποία ζητεί την επιεική αντιμετώπιση  των ιδιοκτητών ξενοδοχείων και ενοικιαζομένων δωματίων της Κρήτης, ως προς τις καθυστερήσεις που διαπιστώθηκαν στις θεωρήσεις πινάκων.
      2. Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία κάτοικοι του Δ.Δ. Ελληνικών Μεσολογγίου ζητούν την κατασκευή επαρχιακού δρόμου ο οποίος εξυπηρετεί τον άξονα Κάτω Ελληνικά – Φραγκουλέικα.
      3. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ναυτική Ομοσπονδία ζητεί τη συντήρηση του Μνημείου Αφανούς Ναύτη στα Βράχια της Πειραϊκής.
      4. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Ανδανιωτών Καλαμάτας «Η ΑΝΩ ΜΕΣΣΗΝΙΑ» ζητεί την αποκατάσταση των καταστροφών από την κακοκαιρία στο Δήμο Ανδανίας Μεσσηνίας.
      5. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Σωματείο Εργαζομένων ΕΚΠΠ Φωκίδας ζητεί την ικανοποίηση εργασιακών αιτημάτων των μελών του Σωματείου.
      6. Ο Βουλευτής Εύβοιας κ. ΑΘΑΝΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Κύμης Εύβοιας ζητεί την αποκατάσταση των ζημιών από τα έντονα καιρικά φαινόμενα.
      7. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων του 1ου Ειδικού Σχολείου Καλαμάτας ζητεί την επίλυση του στεγαστικού προβλήματος του πιο πάνω σχολείου και του Εργαστηρίου Ειδικής Επαγγελματικής Εκπαίδευσης και κατάρτισης.
      8. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Μεσσηνίας ζητεί την κατασκευή κτιρίου για τη στέγαση του 6/θέσιου Δημοτικού Σχολείου Λέϊκων Καλαμάτας.
      9. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Μεθώνης Μεσσηνίας ζητεί την απομάκρυνση του πεδίου βολής από τη νήσο Σχίζα.
      10. Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Ιστιαίας Εύβοιας ζητεί οικονομική υποστήριξη για την αποκατάσταση των ζημιών από τις άσχημες καιρικές συνθήκες.
      11. Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Αυλώνος Εύβοιας ζητεί χρηματοδότηση για αντιμετώπιση των ζημιών από τα έντονα καιρικά φαινόμενα.
      12. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Ιωαννίνων ζητεί τη στελέχωση και οργάνωση του Υποθηκοφυλακείου Ιωαννίνων.
      13. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος πρώην Αλιέων Κεραμιδίου λίμνης Κάρλας ζητεί την οριστική αποκατάσταση των μελών του με την παραχώρηση κλήρου ή την καταβολή αποζημίωσης.
      14. Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί την ίδρυση υποκαταστήματος ΟΑΕΔ στο Δήμο Τυμπακίου.
      15. Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Νομαρχιακό Συμβούλιο Μεσσηνίας ζητεί τη λήψη μέτρων για την προστασία της ελιάς Καλαμών.
      16. Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Μεθώνης Μεσσηνίας ζητεί έκτακτη οικονομική ενίσχυση για την αντιμετώπιση προβλημάτων που δημιούργησαν τα δυσμενή καιρικά φαινόμενα στην περιοχή του.
      17. Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Πανελλήνια Ένωση Ανέργων και Συμβασιούχων Γεωπόνων ζητεί το εκτιμητικό έργο του ΕΛΓΑ να διενεργείται μόνον από γεωτεχνικούς.
      18. Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Νομάρχης Μεσσηνίας ζητεί την κατασκευή νέου κτιρίου για τη στέγαση του Δημοτικού Σχολείου Λέϊκων Καλαμάτας.
      19. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Σύλλογος Σπουδαστών Ανωτέρας Εκκλησιαστικής Σχολής Θεσσαλονίκης «Ο ΑΓΙΟΣ ΓΡΗΓΟΡΙΟΣ Ο ΠΑΛΑΜΑΣ» ζητεί την ψήφιση του Νομοσχεδίου για την εκκλησιαστική εκπαίδευση και την αποδοχή σχετικών προτάσεων επί των άρθρων του.
      20. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Μουζακίου Καρδίτσας ζητεί οικονομική ενίσχυση για την αποκατάσταση των ζημιών στο Δήμο από τα καιρικά φαινόμενα.
      21. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί να καταβληθούν τα ποσά της στρεμματικής ενίσχυσης σταφιδαμπέλων που εκκρεμούν από την προηγούμενη περίοδο, σε δικαιούχους αγρότες της περιοχής της.
      22. Οι Βουλευτές κυρίες  ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Σύλλογος Νεφροπαθών Νομού Θεσσαλονίκης ζητεί οι 6 εταιρείες που απορρίφθηκαν για την προμήθεια φίλτρων αιμοκάθαρσης λόγω μη προσκομίσεως ορισμένων δικαιολογητικών, να κληθούν να τα προσκομίσουν και να συμμετέχουν κανονικά στο διαγωνισμό.
      23. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Ομοσπονδίες – Ενώσεις και Ομάδες Γυναικών ζητούν την κατάργηση του φορολογικού νόμου και όλων των φορολογικών διακρίσεων σε βάρος των γυναικών.
      24. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ηρακλής Λαλάγκας διαμαρτύρεται για την παρακράτηση φόρου εισοδήματος 25,5% από το Αμερικανικό Δημόσιο επί συντάξεων Social Security Ελλήνων Μεταναστών.
      25. Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Πανελλήνιος Σύλλογος Υπαλλήλων Εθνικής Στατιστικής Υπηρεσίας της Ελλάδος καταγγέλλει την επιλογή ακατάλληλων  ατόμων σε θέσεις εξειδικευμένου προσωπικού που απαιτούνται για εργασίες βελτίωσης της βάσης δεδομένων.
      26. Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Σύλλογος Σπουδαστών Ανωτέρας Εκκλησιαστικής Σχολής Θεσσαλονίκης «Ο Αγ. Γρηγόριος ο Παλαμάς» ζητεί το πτυχίο  των Ανωτάτων Εκκλησιαστικών Ακαδημιών να είναι ισότιμο με τα πτυχία ΑΕΙ.
      27. Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Σύλλογος Μονίμων Υπαλλήλων ΥΧΟΠ Περιφέρειας Αττικής ζητεί να μην γίνει η μετεγκατάσταση των υπαλλήλων του ΥΠΕΧΩΔΕ στις Καπναποθήκες ΚΕΡΑΝΗ.
      28. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Εθνική Ομοσπονδία Κινητικά Αναπήρων ζητεί τη λήψη μέτρων για τη στήριξη των μελών της.
      29. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Αλληλεγγύης Πολιτών Β. Έβρου «Ακρίτες» ζητεί την επίλυση οικονομικών και εργασιακών προβλημάτων των Εθνοφυλάκων του Β. Έβρου.
      30. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Σύλλογος Πολυτέκνων Χαλκίδας και Περιχώρων ζητεί την επίλυση αιτημάτων που απασχολούν  τις πολύτεκνες οικογένειες.
      31. Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Επιτροπή Αγώνα  των Καλλιεργητών του Κάμπου των Μακρυσίων Ηλείας ζητεί την άμεση λήψη μέτρων για την ανακούφιση των πληγέντων από την ανύψωση της στάθμης των υδάτων του ποταμού Αλφειού.
      32. Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Γεωτεχνικό  Επιμελητήριο Ελλάδος και η Πανελλήνια Ομοσπονδία Συλλόγων Γεωπόνων ζητούν την άμεση απόσυρση της προκήρυξης για πρόσληψη τεχνολόγων στο αντικείμενο των εκτιμήσεων του ΕΛΓΑ.
      33. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Νομαρχιακή Αυτοδιοίκηση Λάρισας διαμαρτύρεται για την καθυστέρηση ανέγερσης του Αστυνομικού Διοικητηρίου Λάρισας.
      34. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Εξωραϊστικός – Εκπολιτιστικός – Αναπτυξιακός Σύλλογος Παλαιοχωρίου Τυμφρηστού διαμαρτύρεται για τη δημιουργία Αιολικών Πάρκων στην κορυφογραμμή Κακκάλια – Καράβι – Σαράνταινα.
      35. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Πολιτιστικός Μορφωτικός Σύλλογος Αγίου Γεωργίου Φθιώτιδας διαμαρτύρεται για τη δημιουργία Αιολικών Σταθμών Παραγωγής Ηλεκτρικής Ενέργειας στην περιοχή.
      36. Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία ο Δήμος Μεθώνης Μεσσηνίας ζητεί την απομάκρυνση του πεδίου βολής από τη νήσο Σχίζα και την αποκατάσταση του θαλάσσιου χώρου.
      37. Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Καρδίτσας ζητεί οικονομική ενίσχυση του Δήμου του για την αντιμετώπιση των πλημμυρικών φαινομένων της περιοχής του.
      38. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατοϋπαλληλικό Κέντρο Σάμου αναφέρεται στα προβλήματα των ασφαλισμένων του ΟΑΠ-ΔΕΗ στη Σάμο, στην Ικαρία και στους Φούρνους.
      39. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο ’Επαρχος Λήμνου ζητεί να είναι ξεχωριστός ο εφοδιασμός με γεωργικά προϊόντα των  μικρών νησιών του Αιγαίου.
      40. Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Πανελλήνια Ομοσπονδία Προσωπικού ΕΚΑΒ ζητεί να αναγνωριστεί το ανθυγιεινό και επικίνδυνο της εργασίας των εργαζομένων στο ΕΚΑΒ.
      41. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Πανδημοτικός Σύλλογος Γυναικών Αγίων Αναργύρων  Αττικής καταγγέλλει τον επικείμενο πόλεμο των ΗΠΑ κατά του Ιράκ.
      42. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ  και ΑΓΓΕΛΟΣ ΤΖΕΚΗΣ κατέθεσαν αναφορά με την οποία Φορείς Νομού Σάμου ζητούν τη λήψη μέτρων για την ομαλή ηλεκτροδότηση της Σάμου, της Ικαρίας και των Φούρνων.
      43. Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Νομαρχιακό Συμβούλιο Κεφαλληνίας και Ιθάκης καταγγέλλει τα πολεμικά σχέδια του ιμπεριαλισμού ενάντια στο Ιράκ.
      44. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Σκοπέλου ζητεί να δρομολογηθεί το Ε/Γ-Ο/Γ πλοίο ΜΑΚΕΔΩΝ στη γραμμή των Β. Σποράδων.
      45. Οι Βουλευτές κύριοι ΔΗΜΗΤΡΙΟΣ ΤΣΙΟΚΓΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Συνδικάτο Κλωστοϋφαντουργών – Ιματισμού – Δέρματος Νομού Λάρισας αναφέρεται στο πρόβλημα ανεργίας των 70 εργαζομένων στην επιχείρηση «Θεσσαλικά Κλωστήρια HESPIN» που έκλεισε στις 14/2/2003.
      46. Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Σωματείο Μουσικών Νομού Λάρισας ζητεί την ομαδική ασφάλιση στο ΙΚΑ των μουσικών που δεν παρέχουν εξηρτημένη σχέση εργασίας σε μόνιμο εργοδότη.
      47. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία κάτοικοι Νίκαιας Αττικής ζητούν άμεσα την έκτακτη οικονομική ενίσχυση του Δήμου Νίκαιας.
      48. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία το Νομαρχιακό Τμήμα της ΑΔΕΔΥ Λήμνου ζητεί την έγκαιρη εξόφληση των φαρμακοποιών και την απρόσκοπτη χορήγηση  φαρμάκων στους ασφαλισμένους του δημοσίου.
      49. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Ινάχου Αιτωλ/νίας ζητεί την επισκευή της επαρχιακής οδού «Χαλκιόπουλο – Τρίκλινο – Γέφυρα Τατάρνας» Αιτωλ/νίας.
      50. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία Κάτοικοι Δ/Δ Ελληνικών Μεσολογγίου Αιτωλ/νίας ζητούν την επισκευή του επαρχιακού δρόμου «Κάτω Ελληνικά – Φραγκουλέικα» Αιτωλ/νίας.
      51. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Δημοτικό Συμβούλιο Δήμου Δάφνης Αττικής καταδικάζει τον επικείμενο πόλεμο των ΗΠΑ κατά του Ιράκ.
      52. Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Λάρισας ζητεί την πλήρη ασφαλιστική κάλυψη όλων των ανέργων και των οικογενειών τους κ.λπ.
      53. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Λουτρόπολης Θερμής Λέσβου αναφέρεται στις τραγικές συνέπειες των ακραίων καιρικών φαινομένων που έπληξαν την περιοχή του Δήμου του στις 6 και 7/2/2003.
      54. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Σύλλογοι Γονέων και Κηδεμόνων 60ου και 162ου Δημοτικών Σχολείων στην περιοχή του Κολωνού ζητούν τη μεταστέγαση του 162ου Δημοτικού Σχολείου.
      55. Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι πολίτες του Νομού Αρκαδίας συμμετέχοντες στην αντιπολεμική διαδήλωση της 15/2/2003 διαμαρτύρονται για τα επιθετικά σχέδια των ΗΠΑ κατά του Ιράκ.
      56. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Εμποροϋπαλλήλων Αθήνας ζητεί την ικανοποίηση αιτημάτων σχετικά με το ωράριο των καταστημάτων και τις εργασιακές σχέσεις των εμποροϋπαλλήλων.
      57. Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ένωση Συνταξιούχων ΙΚΑ Νομού Λάρισας ζητεί την ικανοποίηση αιτημάτων των συνταξιούχων του ΙΚΑ.
      58. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ομοσπονδία των Απανταχού Λευκαδίτικων Συλλόγων διαμαρτύρεται για τον επικείμενο πόλεμο των ΗΠΑ κατά του Ιράκ.
      59. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Ένωση Προσωπικού ΔΕΗ ΑΗΣ Αλιβερίου Εύβοιας ζητεί την ικανοποίηση αιτημάτων των εργαζομένων στον ΑΗΣ Αλιβερίου.
      60. Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Ναυτικός Όμιλος Καλαμάτας «Ο ΠΟΣΕΙΔΩΝ» διαμαρτύρεται για την κατάσταση που επικρατεί στο θέμα των τακτικών επιχορηγήσεων του Ομίλου.
      61. Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας που αφορά δηλώσεις του διευθυντή του Βρεττανικού Μουσείου για το θέμα της επιστροφής των μαρμάρων του Παρθενώνα.
      62. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Μουζακίου Καρδίτσας ζητεί την ολοκλήρωση του οδικού άξονα Μουζακίου – Ελληνοκάστρου – Αμυγδαλής – Λίμνη Πλαστήρα.
      63. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Άρνης Καρδίτσας ζητεί οικονομική ενίσχυση για την αποκατάσταση των ζημιών από τα έντονα καιρικά φαινόμενα.
      64. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία η Πανελλήνια ’Ενωση Ανέργων και Συμβασιούχων Γεωπόνων διαμαρτύρεται για την τροποποίηση του καταστατικού του ΕΛΓΑ και την προκήρυξη θέσεων ζητώντας την κατοχύρωση των επαγγελματικών δικαιωμάτων των Γεωτεχνικών.
      65. Ο Βουλευτής Αττικής και Γ΄ Αντιπρόεδρος της Βουλής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Μεγαρέων Αττικής ζητεί την οικονομική ενίσχυση του Δήμου Μεγαρέων για την ανακατασκευή του οδικού αγροτικού δικτύου, λόγω των ζημιών που υπέστη από τις συνεχείς βροχοπτώσεις.
      66. Ο Βουλευτής Αττικής και Γ΄ Αντιπρόεδρος της Βουλής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Σύλλογος Ροδόπολης Αττικής ζητεί την αποδοχή προτάσεων για την απρόσκοπτη και αποτελεσματική εφαρμογή του Εθνικού Κτηματολογίου στην περιοχή πέριξ του οικισμού Ροδόπολης.
      67. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Γούβας Ηρακλείου ζητεί την αποκατάσταση των καταστροφών από τα έντονα καιρικά φαινόμενα.
      68. Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία ο Αγροτικός Συνεταιρισμός Γουμένισσας ζητεί την εκτίμηση και αποζημίωση των ζημιών που υπέστησαν οι αμπελουργοί της Γουμένισσας Παιονίας Κιλκίς.
      69. Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία το Επιμελητήριο Κιλκίς ζητεί την παράταση της διάταξης του άρθρου 22 Ν. 1828/89 για το σχηματισμό του Ειδικού Αφορολόγητου Αποθεματικού των επιχειρήσεων.
      70. Ο Βουλευτής Καρδίτσας  κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Πλαστήρα Νομού Καρδίτσας ζητεί την επιχορήγηση του έργου της κατασκευής αποστραγγιστικής τάφρου για την αντιμετώπιση των κατολισθήσεων στο δημοτικό διαμέρισμα Κερασιάς του Δήμου Καρδίτσας.
      71. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία η Διεύθυνση Τοπικής Αυτοδιοίκησης και Διοίκησης Καρδίτσας Τμήμα ΤΥΔΚ ζητεί την κατασκευή αποστραγγιστικής τάφρου για την αντιμετώπιση κατολισθήσεων του δημοτικού διαμερίσματος Κερασιάς του Δήμου Πλαστήρα.
      72. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία το Ινστιτούτο Γεωλογικών και Μεταλλευτικών ’Εργων ζητεί την κατασκευή αποστραγγιστικής τάφρου για την αντιμετώπιση κατολισθήσεων του δημοτικού διαμερίσματος Κερασιάς του Δήμου Πλαστήρα.
      73. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Ομοσπονδία Προσωπικού ΕΚΑΒ ζητεί την επίλυση προβλημάτων του κλάδου τους.
      74. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ιορδάνης Αθανασιάδης ζητεί πληροφορίες σχετικά με την υποψηφιότητά του ως ΕΠ.ΟΠ.
      75. Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Πανελλήνιος Ένωσις Συνταξιούχων Υγειονομικών ζητεί την αύξηση των συντάξεων του ΤΣΑΥ.
      76. Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Πολυτέκνων Νομού Ρεθύμνης ζητεί να ενταχθούν όλοι ανεξαίρετα οι πολύτεκνοι στο πρόγραμμα διανομής τροφίμων.
      77. Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Εργατοϋπαλληλικό Κέντρο Ρεθύμνου ζητεί την επαναλειτουργία του υποκαταστήματος του ΟΤΕ Αμαρίου Ρεθύμνου.
      78. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γεώργιος Ασλάνογλου ζητεί να του χορηγηθεί σύνταξη αναπηρίας από τον ΟΓΑ.
      79. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Παναγιώτα Λούτσκα ζητεί να της χορηγηθεί πολυτεκνική σύνταξη.
      80. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαριάνθη Βαρβέρη, διαμαρτύρεται γιατί απεκλείσθη το πτυχίο της από θέση στο ΚΔΑΥ.
      81. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων του 37ου Ενιαίου Λυκείου Αθηνών ζητεί να  μην γίνει η συγχώνευση του 37ου Λυκείου με το 7ο Λύκειο.
      82. Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Ενωτική Ομοσπονδία Αγροτικών Συλλόγων Νομού Καρδίτσας ζητεί την υλοποίηση όλων των εξαγγελθέντων αντιπλημμυρικών έργων στο Νομό Καρδίτσας.
      83. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η ΕΛΜΕ Μαγνησίας ζητεί τη χορήγηση επιδόματος για ενήλικα παιδιά και στους εν χηρεία και στους εν διαστάσει εκπαιδευτικούς.
      84. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Πτελεού Μαγνησίας ζητεί την οικονομική ενίσχυση των ελαιοπαραγωγών της περιοχής του που οι καλλιέργειές τους επλήγησαν από την κακοκαιρία της τελευταίας τριετίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό με αριθμό 894/31-7-02 ερώτηση δόθηκε με το υπ’ αριθμ. 153/23-8-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση 894/31.7.2002, που κατέθεσε ο Βουλευτής κ. Ι. Τζαμτζής, σας πληροφορούμε τα εξής:
      Από Δήμους του Νομού Πέλλας, αναγγέλθηκαν στον ΕΛΓΑ ζημιές από παγετό στις 1 και 8 Απριλίου 2002, σε δενδροκαλλιιέργειες.
      Μετά τους ελέγχους που διενήργησαν οι αρμόδιοι γεωπόνοι επόπτες του Υποκαταστήματος του ΕΛΓΑ στη Βέροια, διαπιστώθηκε ότι δεν προέκυπταν  αποζημιώσιμα ποσοστά, εκτός ορισμένων περιπτώσεων που οι ζημιές εντοπίζονταν σε περιορισμένους θύλακες παγετού.
      Σύμφωνα με τον Κανονισμό Ασφάλισης της Φυτικής Παραγωγής του ΕΓΛΑ (άρθρο 18 παρ. 9), ο Οργανισμός δύναται να προβεί σε διενέργεια δειγματοληπτικών εκτιμήσεων αντί των εξατομικευμένων, εφόσον από προεκτίμηση που διενεργήθηκε δεν προκύπτουν αποζημιώσιμα ποσοστά ζημιάς. Έτσι στους Δήμους Κίου, Σκύδρας και Βεγορίτιδας διενεργήθηκαν δειγματοληπτικές εκτιμήσεις. Στους Δήμους Μενετίδος και Μ. Αλεξάνδρου (Δ/Δ Δροσερού) όπου εντοπίσθηκαν ζημιές στα βερίκοκα, διενεργήθηκαν εξατομικευμένες εκτιμήσεις για τη συγκεκριμένη καλλιέργεια. Τέλος, στους Δήμους Εδέσσης, Αριδαίας και Εξαπλατάνου διενεργήθηκαν και δειγματοληπτικές και εξατομικευμένες εκτιμήσεις, ανάλογα με τις ζημιές που εντοπίσθηκαν ανά δημοτικό διαμέρισμα. Από το Δήμο Γιαννιτσών δεν αναγγέλθηκε στον Οργανισμό ζημιά από παγετό.
      Δεδομένου ότι οι εκτιμήσεις διενεργήθηκαν και ολοκληρώθηκαν τον Μάιο, δεν είναι δυνατόν να επιστραφούν τα τέλη εκτίμησης στους ενδιαφερόμενους παραγωγούς, αφού η επιστροφή τους γίνεται μετά από αίτηση των ενδιαφερομένων στις παρακάτω περιπτώσεις (άρθρο 16 παρ. 5) του Κανονισμού Ασφάλισης της Φυτικής Παραγωγής του ΕΛΓΑ.:
- Εκπρόθεσμης δήλωσης ζημιάς
- Ανάκλησης δήλωσης ζημιάς.
- Στην περίπτωση που δε διενεργήθηκε εκτίμηση, επειδή η ζημιά δεν καλύπτεται ή εξαιρείται από την ασφαλιστική κάλυψη του ΕΛΓΑ.
      Όσον αφορά το μέγεθος της ζημιάς που μπορεί να υποστεί μια καλλιέργεια, αυτό είναι συνάρτηση όχι μόνο της ένταξης του παγετού, αλλά και της διάρκειας του.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον Οργανισμό θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την έγκαιρη καταβολή των αποζημιώσεων στους δικαιούχους.
      Ο Υπουργός
      ΓΕΩΡΓΙΟΣ ΔΡΥΣ»
      2. Στην με αριθμό 961/1-8-02 ερώτηση δόθηκε με το υπ΄ αριθμ. 1648/22-8-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 961/1-8-02 που κατέθεσαν στη Βουλή οι Βουλευτές κύριοι Πρ. Παυλόπουλος, Γ. Αλογοσκούφης και Π. Μαντούβαλος, σχετικά με τις ρυθμίσεις σχεδίου νόμου που αναφέρονται στα επιβατικά δημόσιας χρήσης αυτοκίνητα, σας πληροφορούμε τα παρακάτω:
      α. Από τις ισχύουσες διατάξεις τα επιβατηγά δημόσιας χρήσης αυτοκίνητα, εκτελούν ειδική μεταφορά, μισθούμενα ολικά από τον επιβάτη. Επομένως δεν είναι επιτρεπτή η είσπραξη κομίστρου ανά επιβάτη και κατά συνέπεια, σε καμία περίπτωση δεν περίπτωση δεν μπορεί να αναγνωρισθεί σαν μέσο μαζικής μεταφοράς.
      β. Η αναπροσαρμογή του κομίστρου έχει ήδη αποφασισθεί, σε συνεργασία με το Υπουργείο Εθνικής Οικονομίας, και επίκεινται η έκδοση της προβλεπόμενης απόφασης.
      γ. Η ένταξη των οδηγών των επιβατηγών δημόσιας χρήσης αυτοκινήτων στον Ο.Α.Ε.Ε. – ΤΣΑ, ανήκει στην αρμοδιότητα του Υπουργείου Εργασίας και Κοινωνικών Ασφαλίσεων.
      δ. Με το σχέδιο νόμου «Ρύθμιση θεμάτων επιβατηγών δημόσιας χρήσης αυτοκινήτων» επιτρέπεται, η σύσταση και λειτουργία ανωνύμων εταιριών και συνεταιρισμών.
      Από τις διατάξεις του άρθρου αυτού, σαφέστατα προκύπτει, ότι, η συμμετοχή των κυρίων επιβατηγών δημόσιας χρήσης αυτοκινήτων στις ανώνυμες εταιρίες ή συνεταιρισμούς δεν είναι υποχρεωτική.
      Με το σχέδιο νόμου δεν θίγεται το ιδιοκτησιακό καθεστώς των Ε.Δ.Χ. αυτοκινήτων. Το σχέδιο νόμου θα κατατεθεί εντός του Σεπτεμβρίου στη Βουλή.
      ε. Αποστέλλουμε την υπόψη ερώτηση προς το Υπουργείο Εργασίας και Κοινωνικών Ασφαλίσεων για το θέμα αρμοδιότητας του (ερώτημα β΄).
      Ο Υπουργός
      ΧΡΙΣΤΟΣ ΒΕΡΕΛΗΣ»
      3. Στην με αριθμό 985/2-8-2002 ερώτηση δόθηκε με το υπ’ αριθμ. 33903/22-8-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 985/2-8-2002 του Βουλευτή κ. Σ. Δήμα και στα πλαίσια των αρμοδιοτήτων μας, σας πληροφορούμε τα ακόλουθα:
      1. Στη ΣΑΜΠ 026/3 έχουν ενταχθεί και έχει ξεκινήσει η διαδικασία δημοπράτησης των εξής μελετών:
      α) «Εξωποτάμια λιμνοδεξαμενή Ξυλοκάστρου Κορινθίας», με προϋπολογισμό 352.164,34 ευρώ.
      β) «Εξωποτάμια λιμνοδεξαμενή λεκάνης Ελισσώνος Ν. Κορινθίας», με προϋπολογισμό 264.123,26 ευρώ.
      2. Στα διαδημοτικά έργα του ΕΠΤΑ Νομού Κορινθίας έχουν ενταχθεί οι μελέτες:
      α) «Μελέτη εγγειοβελτιωτικών και αντιπλημμυρικών έργων χειμάρρων κατά μήκος της γραμμής Αγ. Ιωάννης – Ρητό – Γαλατάκι – Σοφικό»,με φορέα υλοποίησης το Δήμο Σολυγείας και προϋπολογισμό 49.889,95 ευρώ.
      β) «Μελέτη αντιμετώπισης υδρευτικών και αρδευτικών προβλημάτων των Δήμων Σαρωνικού, Τενέας, Σολυγείας», με φορέα υλοποίησης το Δήμο Τενέας και προϋπολογισμό 60.000,00 ευρώ.
      γ) «Αντιπλημμυρικά έργα Δήμων Άσσου – Λεχαίου και Βόχας», με φορέα υλοποίησης το Δήμο Άσσου – Λεχαίου και προϋπολογισμού 184.886,28 ευρώ.
      3. Έχουν ενταχθεί στο ΠΕΠ Πελοποννήσου 2000-2006 και εκτελούνται τα έργα:
      α) «Ύδρευση Δήμου Σαρωνικού», με προϋπολογισμό 733.675,72 ευρώ.
      β) «Ύδρευση του Δήμου Ευρωστινής», με προϋπολογισμό 498.899,49 ευρώ.
      γ) «Αντικατάσταση εσωτερικού δικτύου ύδρευσης του δ.δ.Νεμέας», με προϋπολογισμό 704.329,00 ευρώ.
      δ) «Ύδρευση Δήμου Βέλου», με προϋπολογισμό 898.915,00 ευρώ. Οι διαδικασίες δημοπράτησης θα ξεκινήσουν το προσεχές διάστημα.
      Επίσης έχουν προταθεί για ένταξη στο ΠΕΠ Πελοποννήσου από το Περιφερειακό Συμβούλιο τα ακόλουθα έργα:
      α) «Αρδευτικό έργο Καισαρίου», με προϋπολογισμό 733.676 ευρώ.
      β) «Αρδευτικό έργο Δερβενίου», με προϋπολογισμό 1.555.392 ευρώ.
      γ) «Αρδευτικό έργο Δροσοπηγής – Ψαρίου», με προϋπολογισμό 1.320.616,29 ευρώ.
      δ) «Αρδευτικά έργα περιοχής Νεμέας (Αηδονίων – Λεοντίου – Καστρακίου – Κουτσίου», με προϋπολογισμό 1.819.515,78 ευρώ.
      ε) «Αντικατάσταση δικτύου ύδρευσης δ.δ. Αγ. Βασιλείου», με προϋπολογισμό 400.000,00 ευρώ.
      Ο Υφυπουργός
      Λ. ΠΑΠΑΔΗΜΑΣ»
      4. Στην με αριθμό 243/5.7.02 ερώτηση δόθηκε με το υπ’ αριθμ. 14165/23.7.02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 243/5.7.02, που κατέθεσε στη Βουλή ο Βουλευτής κ. Θεόδωρος Σκρέκας, και όσον αφορά τα αναφερόμενα στα Κέντρα Εξυπηρέτησης Πολιτών (Κ.Ε.Π.), σας γνωρίζουμε τα εξής:  
      1.Στις παραγράφους 13 και 14 του άρθρου 31 του ν. 3013/2002,προσδιορίζονται τα τυπικά προσόντα (κλάδος, κατηγορία, βαθμός κ.λπ.) μόνο των προϊσταμένων των Κέντρων Εξυπηρέτησης Πολιτών (Κ.Ε.Π.), που συστήνονται με τις διατάξεις του άρθρου αυτού στις Περιφέρειες, τις Νομαρχιακές Αυτοδιοικήσεις, τους Δήμους και τις Κοινότητες της χώρας. Έτσι, ορίζεται ότι οι προϊστάμενοι πρέπει να ανήκουν στους κλάδους ΠΕ Διοικητικού-Οικονομικού, ΤΕ Διοικητικού-Λογιστικού, ΔΕ Διοικητικού-Λογιστικού και ΔΕ Διοικητικών Γραμματέων, ανάλογα με το επίπεδο (Διεύθυνση, Τμήμα, αυτοτελές Γραφείο) στο οποίο συνιστάται ως οργανική μονάδα το Κ.Ε.Π. σε κάθε φορέα. Η επιλογή των κλάδων αυτών έγινε με τη λογική ότι ο προϊστάμενος του Κ.Ε.Π. θα πρέπει να έχει μια σφαιρική ενημέρωση για τα αντικείμενα αρμοδιότητας του φορέα, αλλά και της δημόσιας διοίκησης γενικότερα, αφού το Κ.Ε.Π. αποτελεί μια υπηρεσία με οριζόντια, διακλαδική και διατομεακή δραστηριότητα. Βασική αρμοδιότητα του Κ.Ε.Π. είναι η διαμεσολάβηση μεταξύ του πολίτη και της καθ’ ύλην αρμόδιας δημόσιας υπηρεσίας, στη διαδικασία διεκπεραίωσης των υποθέσεών του, από την υποβολή της αρχικής αίτησης, μέχρι και την έκδοση της τελικής πράξης. Πρόκειται, δηλαδή, για ένα έργο καθαρά διοικητικής φύσης και ως εκ τούτου οι προϊστάμενοι της υπηρεσίας αυτής θα πρέπει να έχουν και την αντίστοιχη υπηρεσιακή προέλευση, προκειμένου να ανταποκριθούν με αποτελεσματικό τρόπο στα καθήκοντά τους. Το Κ.Ε.Π., επίσης, δεν αναμειγνύεται στην ουσιαστική διαδικασία έκδοσης τη τελικής διοικητικής πράξης, αλλά αναλαμβάνει μόνο τη διευκόλυνση του πολίτη στη διακίνηση της σχετικής αλληλογραφίας. Στο δε έργο του αυτό το προσωπικό του Κ.Ε.Π., υποβοηθείται καταλυτικά από την ύπαρξη της πληροφοριακής βάσης δεδομένων, στην οποία έχουν καταχωρηθεί με ευθύνη του ΥΠ.ΕΣ.Δ.Δ.Α., όλες εκείνες οι απαραίτητες διοικητικές πληροφορίες, ώστε να εκτελείται η αποστολή του Κ.Ε.Π. με εξειδικευμένο προσωπικό από κάθε κλαδική υπηρεσία του φορέα Κ.Ε.Π. με εξειδικευμένο προσωπικό από κάθε κλαδική υπηρεσία του φορέα. Βεβαίως, ο κάθε φορέας μπορεί να στελεχώσει το Κ.Ε.Π. με υπαλλήλους προερχόμενους από διάφορους κλάδους προσωπικού, ιδίως σε περιπτώσεις περιοχών με ιδιομορφίες στη σύνθεση του πληθυσμού ή στην επαγγελματική δράση των κατοίκων, όπως π.χ. και ο Νομός Τρικάλων, στον οποίο –λόγω της ύπαρξης μεγάλου αριθμού αγροτών –σίγουρα τα Κ.Ε.Π. θα αντιμετωπίσουν ως επί το πλείστον υποθέσεις ανάλογου αντικειμένου. 
      2. Η αυτοματοποίηση και απλοποίηση της σχετικής διαδικασίας διεκπεραίωσης των υποθέσεων των πολιτών από τα Κ.Ε.Π., μέσω της χρήσης της ενιαίας ψηφιοποιημένης βάσης δεδομένων του ΥΠ.ΕΣ.Δ.Δ.Α., επιτρέπει την απασχόληση και μη μονίμου προσωπικού. Έτσι, για τις ανάγκες λειτουργίας των Κ.Ε.Π. και προκειμένου να επιτευχθεί ποσοτική  αλλά και ποιοτική επάρκεια προσωπικού, με την παράγραφο 11 του άρθρου 31 του εν λόγω νόμου καθιερώνεται:
      α) Προαιρετική θητεία πτυχιούχων Πανεπιστημιακής και Τεχνολογικής Εκπαίδευσης.
      β) Απασχόληση φοιτητών τριτοβάθμιας εκπαίδευσης ή αποφοίτων Ι.Ε.Κ., Τ.Ε.Ε. ή άλλων σχολών δευτεροβάθμιας εκπαίδευσης, ειδικότητας προγραμματιστή ή χειριστή ηλεκτρονικών υπολογιστών.
      γ) Απασχόληση σπουδαστών Τ.Ε.Ι. για την πραγματοποίηση της εξάμηνης πρακτικής τους άσκησης, με απαραίτητη προϋπόθεση τη γνώμη χρήσης ηλεκτρονικού υπολογιστή. 
      Οι υπάλληλοι που θα στελεχώσουν τα Κ.Ε.Π. θα εκπαιδευτούν κατάλληλα με ευθύνη του Εθνικού Κέντρου Δημόσιας Διοίκησης, τόσο στις τεχνικές εξυπηρέτησης των πολιτών, όσο και στη χρήση των σχετικών λογισμικών προγραμμάτων. Όλα τα ανωτέρω, σε συνδυασμό με την εξασφαλισμένη χρηματοδότηση (μέσω των προγραμμάτων «Κοινωνία της Πληροφορίας», «Πολιτεία», «Αριάδνη» κ.α.) της προμήθειας του πλέον σύγχρονου εξοπλισμού ηλεκτρονικών υπολογιστών, λογισμικού εφαρμογών και τηλεπικοινωνιακών μέσων, δημιουργούν τις αναγκαίες προϋποθέσεις ώστε η εξυπηρέτηση των πολιτών από τα Κ.Ε.Π., να διεξάγεται με ταχύτητα και αξιοπιστία.
      Ο Υφυπουργός
      ΣΤΑΥΡΟΣ ΜΠΕΝΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Εχω την τιμή να σας ανακοινώσω ότι ο Βουλευτής Πειραιώς κ. Πέτρος Μαντούβαλος ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας):  Η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Ζητώ την έγκρισή σας να συζητήσουμε πρώτη τη δεύτερη ερώτηση δευτέρου κύκλου του Βουλευτή της Νέας Δημοκρατίας κ. Βασιλείου Τσίπρα, επειδή θα απαντήσει ο κ. Τσακλίδης και στη συνέχεια θα απαντήσει στις υπόλοιπες η κ. Ζήση και θα μείνει και στην επερώτηση. 
      Το Σώμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Το Σώμα ενέκρινε. 
      Δεύτερη είναι η με αριθμό 421/25-2-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Τσίπρα προς την Υπουργό Περιβάλλοντος, Χωροταξίας και Δημοσίων Έργων, σχετικώς με τον επαναχαρακτηρισμό του οδικού τμήματος από Βίνιανη προς Καρδίτσα ως εθνικού κλπ. 
      Η ερώτηση του κυρίου συναδέλφου, έχει ως εξής:
      « Επί σχετικών ερωτήσεών μου για επαναχαρακτηρισμό του οδικού τμήματος από Βίνιανη προς Καρδίτσα ως εθνικού, δόθηκαν στη Βουλή των Ελλήνων οι ακόλουθες απαντήσεις:
      1. Η Α.Π. 803/6.4.2001 απάντησή σας σύμφωνα με την οποία το οδικό τμήμα από Βίνιανη προς Καρδίτσα έχει χαρακτηριστεί εφάπαξ ως επαρχιακός δρόμος με το εκτελεστικό του ν. 3155/55 ΒΔ56(ΦΕΚ 47 Α/8.2.56) και αρίθμηση 6 για το Νομό Ευρυτανίας. Επειδή ο ν. 3155/55 δεν δίνει δυνατότητα επαναχαρακτηρισμού των οδών, έχει συσταθεί επιτροπή που μελετά την τροποποίησή του. 
      2. Η Α.Π. 344/14.12.2001 απάντησή σας σύμφωνα με την οποία η ομάδα εργασίας συστήθηκε με την Δ1/0/9/8/21.02,2001 απόφαση του Υπουργού με έργο την αναθεώρηση της υφιστάμενης νομοθεσίας. Το έργο της επιτροπής τελείωσε και παραδόθηκε προς κρίση τον Οκτώβριο του 2001 στην Επιτροπή Διεύθυνσης Διευρωπαϊκών Δικτύων. 
      3. Η Α.Π. 314/6.12.2002 απάντηση σε ερώτησή μου σχετική με το αποτέλεσμα του πορίσματος της επιτροπής. Με την απάντηση αυτή λησμονήθηκε η επιτροπή και τα πορίσματά της και επαναλαμβάνεται η αρχική θέση, ότι ο επαναχαρακτηρισμός του επαρχιακού δικτύου Βίνιανης-Καρδίτσας ως εθνικού δεν μπορεί να γίνει με την υφιστάμενη νομοθεσία, ενόψει του ν. 3155/55. 
      Καθώς από τις παραπάνω απαντήσεις μόνο σύγχυση προκαλείται, ερωτάται η κυρία Υπουργός:
      1. Γιατί στην τελευταία απάντησή σα παραλείπεται οποιαδήποτε αναφορά στη σύσταση επιτροπής και στα πορίσματα αυτής; Ποια είναι η πορεία των εργασιών της Διευθύνσεως Διευρωπαϊκών Δικτύων;
      2. Υπάρχει πραγματική βούληση αντιμετώπισης του επαναχαρακτηρισμού οδών, ενόψει των νέων δεδομένων και οδηγιών της Ευρωπαϊκής Ένωσης;».
      Ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης έχει το λόγο. 
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πράγματι ο καθορισμός του εθνικού και επαρχιακού δικτύου έγινε με βάση το ν. 3155/55 και με την εφάπαξ έκδοση των προβλεπόμενων εκτελεστικών, τότε βασιλικών διαταγμάτων. Στη συνέχεια δεν δίνεται η δυνατότητα επανακαθορισμού τμημάτων από επαρχιακό σε εθνικό. Πρέπει να αλλάξει η νομοθεσία.
      Πράγματι, νομίζουμε και πιστεύουμε –αυτή είναι και η βούλησή μας, κύριε συνάδελφε- ότι είναι ώρα να αλλάξουμε αυτήν τη νομοθεσία και να επαναχαρακτηρίσουμε το οδικό δίκτυο εξ υπαρχής σε εθνικό και επαρχιακό. 
      Βεβαίως δημιουργήθηκαν καινούρια δεδομένα με την εμπλοκή μας με την Ευρωπαϊκή Ένωση με τα διευρωπαϊκά δίκτυα, με τους διακρατικούς άξονες και έτσι ξεκίνησε μια τέτοια προσπάθεια. Σε πρώτη φάση είχε ως στόχο την κωδικοποίηση του διευρωπαϊκού δικτύου και των βασικών διακρατικών αξόνων ώστε η αρίθμηση των δρόμων, που βαθμιαία θα μετατραπούν σε διευρωπαϊκά και διακρατικά δίκτυα, να ταυτίζεται με τον κωδικό των δρόμων αυτών στα διευρωπαϊκά δίκτυα.
    Αυτή, λοιπόν, η ομάδα εργασίας έγινε, έδωσε τα πορίσματά της και αυτήν τη στιγμή η αρμόδια υπηρεσία μαζί με τη επιτροπή διευρωπαϊκών δικτύων εργάζονται πάνω σ’ αυτό το θέμα. 
    Κύριε συνάδελφε, είναι δύσκολη όμως δουλειά να επανακαθορίσουμε το δίκτυο όλης της χώρας. Πρέπει να εξεταστούν διάφορες παράμετροι. Υπάρχει σήμερα άλλη διοικητική δομή της χώρας, με άλλες αρμοδιότητες, με άλλες αναπτυξιακές ανάγκες.
    Πιστεύουμε ότι αυτή η υπόθεση χρειάζεται άλλο ένα χρόνο για να γίνει μια σωστή δουλειά από την αρχή και να είναι ολοκληρωμένη και τεκμηριωμένη, λαμβάνοντας υπόψη όλα τα απαραίτητα στοιχεία προκειμένου να μη γίνει μια πρόχειρη δουλειά. Στα πλαίσια λοιπόν αυτά θα εξεταστεί και το αίτημα που έχει υποβληθεί από εσάς, που είναι γνωστό και έχετε επανέρθει πολλές φορές για τον επαναχαρακτηρισμό της οδού Βίνιανη-Καρδίτσα.
    Θέλω να ξέρετε ότι δεν υπάρχει σύγχυση ούτε δημιουργούν σύγχυση οι απαντήσεις που δώσαμε. Απλώς, η ομάδα εργασίας η οποία έγινε ήταν για τα διευρωπαϊκά δίκτυα, να καθορίσει τους βασικούς άξονες, να υπάρχει αρίθμηση τέτοια που να μη δημιουργεί σύγχυση με τους κωδικούς, τα διευρωπαϊκά δίκτυα και από πλευράς Ευρωπαϊκής Ένωσης. 
    Έγινε, λοιπόν, μια πρώτη προσέγγιση του θέματος. Είναι μια προεργασία προκειμένου να υπάρχει καινούρια νομοθετική ρύθμιση. Δουλεύει η επιτροπή των διευρωπαϊκών δικτύων μαζί με την αρμόδια υπηρεσία που είναι η διεύθυνση μελετών και άλλες συναρμόδιες υπηρεσίες. Θα επισπεύσουμε αυτήν την προσπάθεια ώστε πολύ σύντομα να έχουμε έναν καινούριο επαναχαρακτηρισμό των δρόμων στη χώρα μας που να ανταποκρίνεται στα σημερινά δεδομένα και στις σύγχρονες ανάγκες και απαιτήσεις.
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής μαθητές και μαθήτριες μαζί με συνοδούς - καθηγητές από το 7ο Γυμνάσιο Ζωγράφου.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Τους ενημερώνω ότι παρακολουθούν ημερησία διάταξη κοινοβουλευτικού ελέγχου με το σύστημα των επίκαιρων ερωτήσεων. Ερωτούν Βουλευτές και απαντούν οι Υπουργοί. Σ’ αυτήν τη συζήτηση σύμφωνα με τον Κανονισμό δεν μπορεί να μετάσχει άλλος παρά μόνο ο ερωτών Βουλευτής και ο απαντών Υπουργός.
      Κύριε Τσίπρα, έχετε το λόγο.
      ΒΑΣΙΛΗΣ ΤΣΙΠΡΑΣ: Κύριε Υπουργέ,  μέσα στην αιωνιότητα τι σημασία έχει ένας χρόνος θα μου πείτε. Ο λόγος δεν ήταν αυτός, γιατί γι’ αυτόν το δρόμο έχουμε υπομονή η οποία υπερέβη την ιώβεια. 
      ΠΡΟΕΔΡΕΥΩΝ (Κωνσταντίνος Γείτονας): Η αβάσταχτη «ελαφρότητα» της αιωνιότητας...
      ΒΑΣΙΛΗΣ ΤΣΙΠΡΑΣ: Αν δεν ξέρετε την ιστορία αυτού του δρόμου, σας λέω ότι ο δρόμος έχει χαραχθεί από το Χαρίλαο Τρικούπη. Αυτού ήταν η έμπνευση, αυτού ήταν η ιδέα. Παρήλθαν οι δεκαετίες, συμπληρώσαμε αιώνα και τον υπερβήκαμε, αλλά βρισκόμαστε ακόμα όχι μόνο στο στάδιο του επαναχαρακτηρισμού αλλά και των μελετών. Από τότε που είμαι Βουλευτής εδώ –συμπληρώνω τρία χρόνια- συνεχώς πληροφορούμαι ότι θα ανατεθούν οι μελέτες. Οι μελέτες αυτές ακυρώνονται, για τις μελέτες αυτές υποβάλλονται ενστάσεις και δεν νομίζω ότι τιμά το κράτος επί τρία τουλάχιστον χρόνια να μην καθίσταται δυνατόν να ανατεθούν οι μελέτες σε κάποιο μελετητικό γραφείο. Δεν ξέρω, δεν έχω πείρα και δεν είμαι τεχνικός, αλλά το θεωρώ απαράδεκτο.
      Το δεύτερο και το ερέθισμα που με έκανε να έρθω εδώ είναι ότι θεώρησα τις απαντήσεις εμπαιγμό εμού προσωπικώς αλλά και του Κοινοβουλίου στο οποίο απευθύνονται. Τις διαβάσατε, κύριε Πρόεδρε. Στην πρώτη λέει ότι έχει επαναχαρακτηριστεί, ότι δεσμεύονται και ότι συνέστησαν επιτροπή. Στη δεύτερη απάντηση λέει ότι τα πορίσματα της επιτροπής παραδόθηκαν στη διευρωπαϊκή επιτροπή τον Οκτώβριο του 2001 και ότι προχωρεί. Και επανέρχονται το Δεκέμβριο του 2002 λέγοντάς μου με απάντησή τους ότι είναι αδύνατος ο επαναχαρακτηρισμός, διότι έχουμε τα κωλύματα του ν. 3155/55.
      Απ΄ όσα προηγουμένως είπαμε τι να πιστέψω εγώ; Ποιες απαντήσεις σας να πιστέψω ως αληθείς; Χαίρομαι, κύριε Υπουργέ, που είστε εδώ εσείς, γιατί γνωρίζω την ειλικρίνειά σας και δεν την αμφισβητώ. Όμως είχα υποχρέωση έναντι του λαού στον οποίο απευθύνομαι να τους απαντήσω. Υπάρχει κάποια διεργασία ή δεν υπάρχει; Με την απάντησή σας δίνετε μια παράταση στις ελπίδες μας επί ένα χρόνο. Μη δυνάμενοι να πράξουμε τίποτα άλλο αναμένουμε.
      Σας λέω όμως και τούτο: Αν και δεν είμαι τεχνικός, είναι τεχνικά παράλογο. Μιλάμε για δρόμο ο οποίος θα ενώνει τη Θεσσαλία με την Αιτωλοακαρνανία, ξεχωρίζουμε ένα τμήμα δώδεκα χιλιομέτρων και το λέμε επαρχιακό. Πώς είναι δυνατόν ένας δρόμος που συνδέει νομούς να έχει ενδιάμεσο τμήμα με χωματόδρομο; Αυτό δεν το κατανοώ και επιτρέψτε μου να πω ότι μόνο στην ελληνική νοοτροπία μπορεί να ευσταθήσει.
      Ευχαριστώ.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Είναι τμήμα άλλου δρόμου;
      ΒΑΣΙΛΗΣ ΤΣΙΠΡΑΣ: Ενδιάμεσο. Νομίζω ότι έχει γίνει επαναχάραξη.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ δεν έχω να προσθέσω τίποτα παρά μόνο, μετά την τελευταία παρατήρηση του συναδέλφου ότι είναι τμήμα άλλης οδού που είναι χαρακτηρισμένη ως εθνική, ότι θα το δω ως εξειδικευμένη περίπτωση μήπως μπορούμε να βρούμε άλλη λύση.
      ΒΑΣΙΛΗΣ ΤΣΙΠΡΑΣ: Νομίζω ότι έγινε επαναχάραξη.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Να το δούμε.
      Σε ό,τι αφορά, όμως, αυτά που είπα στην πρωτολογία μου, εμμένω. Είναι μία πολύ δύσκολη διαδικασία. Και εμείς, κύριε συνάδελφε, να ξέρετε ότι καμία φορά ερχόμαστε σε προστριβές και με τις υπηρεσίες γιατί και εγώ που είμαι τεχνικός πιστεύω ότι μπορεί να τελειώσει πιο γρήγορα. Παρ’ όλα αυτά στην αρχή οι απαντήσεις των υπηρεσιών, των ειδικών ήταν, ότι είναι πολύ δύσκολο και ότι θα χρειαστούν δύο χρόνια. Και εγώ τους έδωσα εντολή να είναι σε ένα χρόνο τελειωμένος ο νόμος, για να περάσει και από τη Βουλή. 
      Εφόσον, όμως, το θέσατε έτσι, θα το δω και προσωπικά για να δω αν υπάρχει καμία άλλη διαδικασία. Αν είναι τμήμα ευρύτερης οδού που είναι χαρακτηρισμένη ως εθνική να δω μήπως υπάρχει άλλη διαδικασία. Σας βεβαιώνω ότι θα το δω και προσωπικά. Να ξέρετε ότι και οι απαντήσεις που δώσαμε δεν ήταν έξω από την πραγματικότητα. Ήταν αυτές που επανέλαβα και σήμερα. Η ομάδα εργασίας έγινε πρώτα για να κωδικοποιήσει το διευρωπαϊκό δίκτυο, τους διακρατικούς άξονες, τους βασικούς άξονες που συνδέονται με τα δίκτυα αυτά. Και αυτή είναι πράγματι η βάση για να συνεχίσουμε να το επεκτείνουμε σε όλη τη χώρα.
      ΠΡΟΕΔΡΕΥΩΝ (Κωνσταντίνος Γείτονας): Επανερχόμεθα στις επίκαιρες ερωτήσεις πρώτου κύκλου.
      Η πρώτη, με αριθμό 415/25.2.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Οικονομίας και Οικονομικών, σχετικώς με τις αυξήσεις στα επιτόκια χορηγήσεων από τις τράπεζες, διαγράφεται λόγω κωλύματος του κυρίου Βουλευτή.
      Δεύτερη είναι η με αριθμό 419/25.2.2003 επίκαιρη ερώτηση του Βουλευτή της Νέας Δημοκρατίας κ. Γεωργίου Τσούρνου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την τροποποίηση του προεδρικού διατάγματος με το οποίο καθορίζονται οι ζώνες οικιστικού ελέγχου στο Νομό Αργολίδας κλπ.
      Η επίκαιρη ερώτηση του κ. Τσούρνου έχει ως εξής:
      «Με το προεδρικό διάταγμα 3/6/1999 (ΦΕΚ 396 Δ της 8/6/1999) καθορίστηκαν ζώνες οικιστικού ελέγχου στην εκτός εγκεκριμένου ρυμοτομικού σχεδίου και εκτός ορίων οικισμών προϋφισταμένων του έτους 1923, περιοχή των Δήμων Άργους και Μιδέας και των κοινοτήτων Νέας Κίου, Μύλων, Τίρυνθας, Δαλαμανάρας, Κιβερίου, Κουτσοποδίου, Σκαφιδακίου (Ν. Αργολίδος).
      Στην περιοχή ισχύος των ζωνών έχουν καταμετρηθεί περίπου πεντακόσιες επιχειρήσεις οι οποίες σύμφωνα με το διάταγμα οφείλουν να διακόψουν τη λειτουργία τους.
      Το γεγονός αυτό έχει καταδικάσει σε μαρασμό το Νομό Αργολίδος.
      Κατόπιν αυτών ερωτάσθε, κύριε Υπουργέ:
      Θα τροποποιήσετε το προεδρικό διάταγμα 3/6/1999 (ΦΕΚ 396 Δ) της 8/6/1999 ώστε να αποκατασταθεί η κατάφορη αδικία σε βάρος των επιχειρηματιών οι οποίοι είχαν τύχει νόμιμης άδειας κατά το παρελθόν;
      Θα αποζημιωθούν για τη μεταστέγαση;»
      Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατ’ αρχάς πρέπει, απαντώντας στην ερώτηση του κυρίου συναδέλφου, να πω ότι οι ΖΟΕ, οι ζώνες οικιστικού ελέγχου, που γίνονται με προεδρικό διάταγμα, είναι εργαλεία χωροταξικού σχεδιασμού αλλά και προστασίας κάποιων περιοχών, διότι πάρα πολλές φορές η οικιστική ανάπτυξη και οι πιέσεις αυτής της οικιστικής ανάπτυξης δημιούργησαν άναρχη δόμηση. Και αυτά τα εργαλεία θεσμοθετήθηκαν και υπήρξαν ακριβώς για να προστατεύσουν τους κανόνες και βεβαίως και τις προστατευόμενες περιοχές που ανήκουν είτε περιαστικά κάποιων οικισμών παραδοσιακών και άλλων είτε βεβαίως αφορούν σε προστασία RAMSAR ή NATURA κλπ. 
      Για τη συγκεκριμένη ζώνη οικιστικού ελέγχου του Δήμου Άργους και Μιδέας και των κοινοτήτων Νέας Κίου, Μύλων, Τίρυνθας, Δαλαμανάρας, Κιβερίου, Κουτσοποδίου, Σκαφιδακίου του Νομού Αργολίδας, θέλω να πω το εξής: Εγκρίθηκε όντως η ζώνη οικιστικού ελέγχου με προεδρικό διάταγμα που δημοσιεύθηκε στο ΦΕΚ 396/1998.
      Επειδή πάρα πολλές περιοχές της μελέτης είχαν ιδιαίτερο ενδιαφέρον αρχαιολογικό, όπως το Άργος, η Τίρυνθα κλπ., το διάταγμα υπεγράφη και από τον Υπουργό ΠΕΧΩΔΕ και από την τότε Υπουργό Πολιτισμού. Ο χρόνος εκπόνησης της μελέτης αυτής λόγω πάρα πολλών σύνθετων προβλημάτων που είχε η περιοχή -το οικοσύστημα κατά μήκος της παραλίας, ο Ράσιος ποταμός, αρχαιολογικοί χώροι- κράτησε, κύριε συνάδελφε, περίπου οκτώ χρόνια.
Για την έγκρισή της ελήφθησαν υπόψη όλες οι γνωμοδοτήσεις του Συμβουλίου Χωροταξίας Οικισμού και Περιβάλλοντος του Νομού Αργολίδας και των Κοινοτήτων Νέας Κίου, Μύλων, Κιβερίου, Σκαφιδακίου, Δαλαμανάρας κλπ. Υπήρξαν συγκεκριμένες γνωμοδοτήσεις με συγκεκριμένες συνεδριάσεις, τις οποίες βεβαίως γνωρίζει ο κύριος συνάδελφος και δεν θα τις αναφέρω γιατί είναι πάρα πολλές. 
      Κλιμάκιο του Υπουργείου τον Ιούλιο του 2002 μετέβη στο Ναύπλιο και συμμετείχε σε μια ευρεία σύσκεψη φορέων της περιοχής, που διοργανώθηκε υπό την αιγίδα του Νομάρχη Αργολίδας στο κτίριο της νομαρχίας, προκειμένου να δοθούν διευκρινίσεις γι’ αυτό το προεδρικό διάταγμα και να κατατεθούν εκ νέου οι απόψεις των φορέων για τον τρόπο, τους όρους και τη δρομολόγηση της τροποποίησής του. 
      Βεβαίως, πρέπει να πούμε ότι τροποποιώντας ένα προεδρικό διάταγμα πάντα θα πρέπει να είμαστε αυστηρότεροι στους όρους, γιατί αφορά στην προστασία και στη νομοθετική θωράκιση. 
      Σε εκείνη τη συγκεκριμένη σύσκεψη του Ιουλίου του 2002 αποφασίστηκε συνολικά να ανατεθούν σ΄ ένα μηχανικό όλα τα αιτήματα, όλες οι απόψεις της τροποποίησης, η μελέτη και επεξεργασία και να κατατεθεί στο ΥΠΕΧΩΔΕ ως επίσημη πρόταση της Νομαρχίας Μαγνησίας. 
      Κύριε συνάδελφε, θέλω να σας πληροφορήσω ότι δεν ήλθε ακόμη η ενσωμάτωση αυτών των απόψεων και των προτάσεων των φορέων από το Νομάρχη Αργολίδος στο ΥΠΕΧΩΔΕ, γιατί σαφώς υπάρχουν οι δυνατότητες και της τροποποίησης, αλλά και άλλων εργαλείων. Γνωστό είναι το Γενικό Πολεοδομικό Σχέδιο και το Σχέδιο Χωρικής Οικιστικής Οργανωμένης Ανάπτυξης Ανοιχτών Πόλεων, τα οποία είναι εργαλεία πολύ σημαντικά, που προβλέπονται από το ν. 2508/97 και θα μπορέσουν να λύσουν κάποια ζητήματα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσούρνος έχει το λόγο.
      ΓΕΩΡΓΙΟΣ ΤΣΟΥΡΝΟΣ: Κυρία Υπουργέ, έχει αποδειχθεί ότι η Κυβέρνηση δεν ενδιαφέρεται για την Αργολίδα. Το μεγάλο έργο του Αναβάλου, παρά τις πρωθυπουργικές διαβεβαιώσεις, δεν κατασκευάζεται, παρ’ όλο που είναι χρήσιμο για τη γεωργία. Αεροδρόμιο δεν κατασκευάζεται. Ο δρόμος Κορίνθου-Τριπόλεως, το μοναδικό μεγάλο έργο στην Πελοπόννησο, κατολίσθησε. Τα πορτοκάλια στα αζήτητα σαπίζουν στα χωράφια. Ο τουρισμός, που είναι μια βασική πηγή εισοδήματος της Αργολίδας, διαρκώς μειώνεται ποσοτικά και ποιοτικά. 
      Η Κυβέρνηση, αντί να φτιάξει ξενοδοχεία, μας έφερε τις φυλακές υψίστης ασφαλείας δίπλα στο Ναύπλιο. Μάλιστα, επειδή κάνατε αναφορά στις ΖΟΕ, ούτε η αρχαιολογία ελήφθη υπόψη ούτε κάποιος άλλος πολεοδομικός. Ήταν «αποφασίζουμε και διατάσσουμε» δύο Υπουργών σε μια κόλλα χαρτί, η άδεια οικοδομής. Καλά που δεν φέρατε να γίνει εκεί και η δίκη της 17 Νοέμβρη, μιας και είναι και φυλακές υψίστης ασφαλείας. 
      Ήλθαν, λοιπόν, όλα αυτά μαζί, μας φέρατε και τις ΖΟΕ το 1999, οι οποίες έδωσαν τη χαριστική βολή στην όποια ανάπτυξη υπήρχε στις βιομηχανίες και βιοτεχνίες της περιοχής. 
      Το προεδρικό διάταγμα έχει ένα χρονολογικό αλαλούμ. Δημοσιεύθηκε το 1999, οι γνωμοδοτήσεις του ΣΧΟΟΑΑΠ είχαν γίνει έξι χρόνια γρηγορότερα και μάλιστα αυτά που συζητήθηκαν ήταν άλλα απ΄ αυτά που αποφασίστηκαν τελικά στο διάταγμα, διότι κανείς δεν είπε ότι οι βιομηχανίες και οι βιοτεχνίες που ήταν μέσα στις ζώνες οικιστικού ελέγχου θα έπρεπε να κλείσουν. Κάποιες γνωμοδοτήσεις των κοινοτήτων άρχισαν το 1989 και επανήλθαν το 1995. Υπάρχει, λοιπόν, ένα χρονολογικό αλαλούμ σ΄ αυτό το προεδρικό διάταγμα. 
      Το σπουδαιότερο, όμως, απ΄ όλα αυτά είναι ότι στις παραγράφους 6 και 7 του άρθρου 4 προβλέπεται για μια κατηγορία βιομηχανιών και βιοτεχνιών ότι εντός δεκαετίας πρέπει να μεταστεγαστούν. Για δε μία άλλη κατηγορία πρέπει άμεσα να μεταστεγαστούν. Και ρωτά ο κόσμος: Θα αποζημιωθούν οι βιομηχανίες για να φύγουν, οι οποίες πράγματι ενοχλούν, αλλά χτίστηκαν βάσει νόμιμης άδειας; Και αφού θέλετε να τις μεταστεγάσετε, πού θα πάνε, γιατί στην Αργολίδα, όπως είναι γνωστό, δεν υπάρχει βιομηχανική ζώνη. 
      Αυτό το πράγμα, λοιπόν, δημιουργεί μία ανησυχία. Πεντακόσιες επιχειρήσεις –το βεβαιώνει το Εμπορικό και Βιομηχανικό Επιμελητήριο Αργολίδας και θα καταθέσω και τη σχετική αναφορά- πρέπει να κλείσουν. Πρέπει άμεσα να ενδιαφερθείτε και εσείς για να γίνει αυτή η τροποποίηση του προεδρικού διατάγματος, διαφορετικά οι ΖΟΕ θα είναι η ταφόπετρα στην όποια ανάπτυξη της Αργολίδας.
      (Στο σημείο αυτό ο Βουλευτής κ. Γεώργιος Τσούρνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Απαντώντας στον κύριο συνάδελφο, θα ήθελα κατ’ αρχάς να πω ότι δεν πρόκειται για αλαλούμ χρονολογικό, γιατί είπα ότι η μελέτη κράτησε οκτώ χρόνια. Το προεδρικό διάταγμα είναι του 1998 και οι γνωμοδοτήσεις των συμβουλίων, που δεν σας διάβασα για να μη χαθεί ο χρόνος, είναι όλες του 1994 και του 1995. 
      ΓΕΩΡΓΙΟΣ ΤΣΟΥΡΝΟΣ: Του 1991 είναι.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ναι. Και έχουμε διάταγμα του 1998. 
      Ξέρετε όμως πολύ καλά, κύριε συνάδελφε, ότι υπάρχει μία διαδικασία διαβούλευσης και γνωμοδοτήσεων, την οποία τηρούμε ανελλιπώς και πάρα πολύ αυστηρά, όπως προβλέπεται και από τη νομολογία και από τους συγκεκριμένους νόμους, τον 1650/86 και τους άλλους νόμους που αναφέρονται στη διαβούλευση.
      Σας είπα, λοιπόν, για ποιους λόγους έγινε το 1998 το διάταγμα για τη ζώνη. Υπάρχουν δυνατότητες τροποποίησης, αλλά όταν από το καλοκαίρι του 2002 έχουν γίνει όλες αυτές οι συσκέψεις και βλέπετε πόσος χρόνος χρειάζεται για να έρθει η γνωμοδότηση της Νομαρχιακής Αυτοδιοίκησης Αργολίδας για να μπορέσουν να ενσωματωθούν οι απόψεις αυτές σε ένα σχέδιο τροποποίησης του προεδρικού διατάγματος ή στη λύση των γενικών πολεοδομικών σχεδίων, καταλαβαίνετε ότι δεν μπορεί το Υ.ΠΕ.ΧΩ.Δ.Ε. μόνο του να αποφασίσει και να διατάξει, αφού ακριβώς υπάρχουν αυτά τα νομοθετικά εργαλεία.
      Δεύτερον, στο ερώτημα, το οποίο βάζετε και θεωρώ ότι είναι πάρα πολύ ουσιαστικό, θα ήθελα να πω ότι υπάρχουν πάντα οι δυνατότητες των χρήσεων γης, όχι μόνο με τα αντισταθμιστικά. Και εκεί απαντώ στην ερώτησή σας που ήταν ουσιαστική. Μόλις την προηγούμενη εβδομάδα, νομίζω, εγκρίθηκε το χωροταξικό περιφερειακό της Πελοποννήσου. 
      Είδατε, λοιπόν, τι γίνεται; Θα έπρεπε εδώ και πάρα πολύ καιρό να έχουμε όλοι αναρωτηθεί και να έχουμε κάνει ερωτήσεις στη Βουλή –δεν εξαιρώ τον εαυτό μου- για τις χρήσεις γης σε όλη τη χώρα και για τα χωροταξικά σχέδια, για να υπάρξουν οι δυνατότητες να ξέρουμε πού θα οριοθετήσουμε τη βιομηχανική και την τουριστική ανάπτυξη. Βεβαίως υπάρχουν καθυστερήσεις σ΄ αυτό και όλοι έχουμε την ευθύνη μας και την αναλογικότητά της. 
      Όμως, πρέπει να σας πω ότι τα νομικά εργαλεία υπάρχουν. Σήμερα έχουμε και γενικό χωροταξικό πλαίσιο, μπορούμε λοιπόν πιο καλά εφοδιασμένοι, με περισσότερα θεσμικά εργαλεία στις αποσκευές μας και με μεγαλύτερο εργαλείο αυτό του διαλόγου της επιστημονικής κοινότητας, της πολιτείας και των θεσμών αυτοδιοίκησης να επισπεύσουμε τις μελέτες. Αυτό προσπαθούμε να κάνουμε και θα το κάνουμε και στην περίπτωση του προεδρικού διατάγματος.
      ΓΕΩΡΓΙΟΣ ΤΣΟΥΡΝΟΣ: Οι βιομηχανίες όμως κλείνουν.
      ΠΡΟΕΔΡΕΥΩΝ (Κωνσταντίνος Γείτονας):  Η με αριθμό 423/25-2-2003 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Ανάπτυξης, σχετικώς με τη μεταστέγαση των υπηρεσιών του Τομέα Τουρισμού του Υπουργείου σε άλλο κτήριο κλπ., λόγω κωλύματος του κυρίου Υπουργού δεν θα συζητηθεί και διαγράφεται.
      Επίκαιρες ερωτήσεις δεύτερου κύκλου:
      Η με αριθμό 410/25-2-2003 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Υγείας και Πρόνοιας, σχετικώς με το θεσμικό πλαίσιο διοίκησης του Κοργιαλένειου - Μπενάκειου  Νοσοκομείου κλπ. λόγω κωλύματος του κυρίου Υπουργού δεν θα συζητηθεί και διαγράφεται.
      Επόμενη είναι η με αριθμό 425/25-2-2003 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την απαλλοτρίωση της Βίλας Ζωγράφου και του χώρου που την περιβάλλει, για τη δημιουργία πάρκου αναψυχής, κλπ.
      Η επίκαιρη ερώτηση του κυρίου συναδέλφου έχει ως εξής:
      «Οι τελευταίες εξελίξεις σχετικά με το θέμα της Βίλας Ζωγράφου έχουν προκαλέσει μεγάλη αναστάτωση στους κατοίκους του Δήμου Ζωγράφου, ο οποίος αποτελεί –με ευθύνη όλων των μέχρι τώρα κυβερνήσεων και της «οικιστικής» πολιτικής τους- μία από τις πιο πυκνοκατοικημένες περιοχές του Λεκανοπεδίου, με οξύτατο το πρόβλημα της ανυπαρξίας ελεύθερων χώρων. Για δεκαετίες αίτημα των κατοίκων του Δήμου είναι να μετατραπεί σε δημοτική περιουσία ο χώρος της Βίλας Ζωγράφου που βρίσκεται στο κέντρο της πόλης με είκοσι ένα στρέμματα πρασίνου συνολικά, να ενοποιηθεί ο χώρος, να διαμορφωθεί σε πάρκο πρασίνου και αναψυχής, ενώ η ίδια η Βίλα να διαμορφωθεί σε πολιτιστικό κέντρο ανοικτό στο λαό και τη νεολαία. Ωστόσο, οι μέχρι τώρα παρασκηνιακές διαβουλεύσεις της Κυβέρνησης, τη Δήμου και των κληρονόμων της οικογένειας Ζωγράφου, καθώς και με την εμπλοκή πρόσφατα της «ΑΘΗΝΑ 2004», οδηγούν σε εκκαθάριση του πρασίνου -με την κοπή ήδη δεκάδων δέντρων- και στην τσιμεντοποίηση του χώρου.
      Οι κυβερνητικές ευθύνες είναι δεδομένες για την ασφυκτική δόμηση του δήμου και για το λόγο αυτό η Κυβέρνηση πρέπει να παρέμβει άμεσα και να πάρει όλα τα αναγκαία μέτρα -νομικές ή άλλες διαδικασίες, διάθεση των αναγκαίων πιστώσεων- προκειμένου να δοθεί επιτέλους λύση στο πρόβλημα προς όφελος του λαού και της νεολαίας της πόλης και χωρίς καμία περαιτέρω επιβάρυνση των έτσι κι αλλιώς άγρια φορολογούμενων πολιτών του Ζωγράφου.
      Ερωτώνται οι κύριοι Υπουργοί, ποια μέτρα πρόκειται να πάρει η Κυβέρνηση και πότε, ώστε να γίνουν οι απαραίτητες ρυθμίσεις και να διατεθούν από τον κρατικό προϋπολογισμό οι αναγκαίες πιστώσεις προκειμένου η Βίλα Ζωγράφου και τα είκοσι ένα στρέμματα που την περιβάλλουν να μετατραπούν -με απαλλοτρίωση ή άλλο τρόπο- σε δημοτική περιουσία, να ενοποιηθεί ο χώρος και να διαμορφωθεί σε πάρκο πρασίνου και αναψυχής, ενώ η ίδια η Βίλα να διαμορφωθεί σε πολιτιστικό κέντρο ανοικτό στο λαό και τη νεολαία;»
      Έχετε και ακροατές σήμερα μαθητές από σχολεία από την περιοχή Ζωγράφου, κύριε Σκυλλάκο!
      	Θα απαντήσει η Υφυπουργός Περιβάλλοντος, Χωροταξίας και Δημοσίων Έργων  κ. Ροδούλα Ζήση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, γι’ αυτό το θέμα πριν λίγες μέρες, τις πρώτες μέρες του Φεβρουαρίου απαντήσαμε γραπτά πάλι σε μια ερώτηση που ο κ. Σκυλλάκος, ο κ. Κολοζώφ και η κ. Κατσέλη κατέθεσαν για το συγκεκριμένο θέμα.
      Όσο για το θέμα της διάθεσης της πίστωσης για την απαλλοτρίωση του χώρου όπως ξέρετε απαιτείται προηγουμένως ο χαρακτηρισμός αυτού του χώρου ως κοινόχρηστος χώρος που σήμερα όπως έχει η υπάρχουσα κατάσταση είναι χώρος οικοδομήσιμος. Η διαδικασία αυτή γίνεται σύμφωνα με την τροποποίηση εγκεκριμένων σχεδίων και πρέπει να ξεκινήσει από το Δήμο Ζωγράφου που είναι και ο άμεσα ενδιαφερόμενος ενώ τη σχετική αρμοδιότητα την έχει ο νομάρχης καθώς και την αναστολή έκδοσης οικοδομικών αδειών. 
      Είναι αλήθεια ότι στο Υπουργείο ΠΕΧΩΔΕ ήρθε ένα αίτημα του Δήμου Ζωγράφου με το οποίο ζητάει όπως είναι και η απόφαση του Δημοτικού Συμβουλίου το χαρακτηρισμό δύο κτιρίων και βέβαια δεν αναφέρεται σε άλλες λεπτομέρειες για τα έντεκα στρέμματα περίπου που είναι ο περιβάλλον χώρος αυτών των δύο οικοδομών. Στο αίτημα του δήμου, του χαρακτηρισμού ως διατηρητέων των δύο οικοδομημάτων το Υπουργείο…
      ΠΡΟΕΔΡΕΥΩΝ (Κωνσταντίνος Γείτονας): Πότε υπεβλήθη το αίτημα, κυρία Υπουργέ;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Τον Ιούλιο του 2002 ήρθε το αίτημα του πρασίνου και του κοινόχρηστου χώρου στην περιοχή. 
      Πρέπει να πω για να είμαστε και ειλικρινείς ότι οι αναφορές που κάνει η ερώτηση του κ. Σκυλλάκου έχουν το βαθμό της αλήθειας. Πρέπει επίσης να πω ότι, χωρίς να απευθύνεται σε εμάς, όντως υπήρχε μία συμφωνία για χωριό ολυμπιακού τύπου μεταξύ των ιδιοκτητών και της «Αθήνα 2004». Η συμφωνία αυτή δεν είχε γνωστοποιηθεί σε εμάς και η οποία με χθεσινό έγγραφο ακυρώθηκε όπως μας ήρθε από το «2004» έγγραφο στο Υπουργείο. Μάλλον, όλο αυτό το διάστημα να υπήρχε ο κίνδυνος, που βάζει στην ερώτηση ο συνάδελφος, για οικοδόμηση της περιοχής και πιθανόν να είναι ακριβή τα στοιχεία για το κόψιμο των δένδρων. Χρειάζεται μία διαδικασία πολύ σοβαρή, θα πρέπει ο δήμος να απευθυνθεί στο νομάρχη που έχει την αρμοδιότητα για τροποποίηση του ρυμοτομικού σχεδίου, εμείς θα προχωρήσουμε στο χαρακτηρισμό των κτηρίων αλλά δεν μπορούμε να προχωρήσουμε στο χαρακτηρισμό όλης της περιοχής ως πρασίνου γιατί προηγείται η διαδικασία της τροποποίησης του ρυμοτομικού από το νομάρχη. Ξέρετε με τους πρόσφατους νόμους χρειάζεται ο δήμος να καταθέσει τα χρήματα για την απαλλοτρίωση, την αγορά του χώρου που όπως λέτε στην ερώτηση είναι συνέχεια του ενός στρέμματος αλλά και της άλλης περιουσίας που είναι δημοτική.
      Σε ό,τι αφορά θα προχωρήσουμε εμείς σ’ αυτό που σας είπα και όταν έρθουν άλλα αιτήματα από το δήμο θα απαντήσουμε και σ’ αυτά. 
      ΠΡΟΕΔΡΕΥΩΝ (Κωνσταντίνος Γείτονας):  Ο κ. Σκυλλάκος έχει το λόγο.
    ΑΝΤΩΝΗΣ ΣΚΥΛΛΑΚΟΣ:  Οι κίνδυνοι δεν ξέρω αν εξέλειπαν με το «2004», τα στοιχεία που έχουμε εμείς είναι η κοπή δένδρων και η προσέλευση των ιδιοκτητών στην πολεοδομία για να ζητήσουν άδεια οικοδόμησης του οικοπέδου. Οι κληρονόμοι του Ζωγράφου ζήτησαν άδεια. Φαίνεται ότι αυτά κινούνταν μέσα στη διαδικασία, τις συμφωνίες που είχαν κάνει μέχρι το 2004. 
      Το πρώτο, λοιπόν, που απαιτούμε είναι ως Κυβέρνηση και ως ΥΠΕΧΩΔΕ να παρέμβετε. Καλά μας απαντάνε ότι δεν έχουν τώρα ενδιαφέρον. Αύριο μπορεί να ξαναγεννηθεί το ενδιαφέρον από τον «2004» για να σταματήσει η πορεία μετατροπής του χώρου σε Ολυμπιακό Χωριό για τους δημοσιογράφους. Το πρώτο που πρέπει να κάνετε είναι αυτό. 
      Το δεύτερο: Απ’ ό,τι κατάλαβα το αίτημα, ώστε τα κτήρια αυτά να θεωρηθούν διατηρητέα, υπάρχει περίπου εδώ και ένα χρόνο. Λέτε ότι διάκεισθε ευμενώς, αλλά ακόμα η απόφαση από το ΥΠΕΧΩΔΕ δεν έχει παρθεί.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Έχουμε ζητήσει συμπληρωματικά στοιχεία από το δήμο. 
      ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει μας βεβαιώνετε ότι θα πείτε «ναι» εφόσον σας έλθουν τα στοιχεία από το δήμο.
      ΠΡΟΕΔΡΕΥΩΝ (Κωνσταντίνος Γείτονας): Είναι κατηγορηματική η διαβεβαίωση. Το ακούω κι εγώ ευχαρίστως ως Βουλευτής Β΄ Αθήνας. 
      ΑΝΤΩΝΗΣ ΣΚΥΛΛΑΚΟΣ: Θετικά ως εδώ. 
      Εδώ τώρα αρχίζουν τα ερωτηματικά. Ο δήμος ή εν πάση περιπτώσει κάποιες παρατάξεις στο δήμο θεωρούν ανέφικτο από την Κυβέρνηση, από το ΥΠΕΧΩΔΕ ή δεν ξέρω από ποιο Υπουργείο το να χρηματοδοτήσει την απαλλοτρίωση. Το ζήτημα είναι πού θα βρεθούν τα χρήματα. Ο δήμος δεν έχει. Εσείς ως Κυβέρνηση λέτε «δανείσου» και επί δεκαετίες να πληρώνουν οι πολίτες για ένα χώρο πρασίνου που είναι απαραίτητος για την πιο πυκνοκατοικημένη περιοχή της Αττικής. Πρέπει ίσως να δείτε τι μπορείτε να κάνετε εσείς για τους οικονομικούς πόρους διότι αν έλθετε ως ΥΠΕΧΩΔΕ -και γι’ αυτό κάνουμε την ερώτηση- και πείτε «εμείς βάζουμε αυτά τα χρήματα, αναλαμβάνουμε το κόστος», τότε το αίτημα δεν θα περιοριζόταν μόνο στο να γίνουν διατηρητέα τα κτίσματα, αλλά θα είχαν ξεκινήσει οι διαδικασίες και για το ρυμοτομικό προς τη νομαρχία και μετά θα απευθύνονταν και σε σας.
      Το ερώτημα που βάζουμε εμείς είναι: Προτίθεσθε ως Κυβέρνηση, ως ΥΠΕΧΩΔΕ να συμβάλετε οικονομικά, αποφασιστικά, να πληρώσετε και να μη μεταφέρουμε τις ευθύνες μετά παρακάτω; 
      Και τελειώνω με το εξής: Το ΕΤΕΡΠΣ, το ταμείο αυτό, το οποίο εισπράττει –γνωρίζετε καλύτερα από εμένα τι είναι το ΕΤΕΡΠΣ- έχει μαζεμένα τεράστια ποσά και ούτε μία δραχμή δεν δόθηκε στο Δήμο Ζωγράφου. Αφού, λοιπόν, δεν δόθηκαν χρήματα, ευκαιρία είναι να δοθούν για να προχωρήσει η μετατροπή όλου του χώρου σε χώρο πρασίνου και της Βίλας σε πολιτιστικό κέντρο.
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, στο ερώτημα που βάζει ο κύριος συνάδελφος για τα χρήματα θα ήταν από πλευράς μου υπερβολή να μιλήσω -μπορούμε να καταθέσουμε χρήματα- τη στιγμή που δεν ξέρουμε πόση είναι η έκταση που θα χαρακτηριστεί, ποια θα είναι η τροποποίηση …
      ΑΝΤΩΝΗΣ ΣΚΥΛΛΑΚΟΣ: Έντεκα στρέμματα. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Όχι τα έντεκα στρέμματα. Η τροποποίηση του ρυμοτομικού, που θα γίνει από το νομάρχη, δεν προβλέπει μόνο κατάθεση χρημάτων που ο δήμος μπορεί να πάρει είτε από το ΥΠΕΧΩΔΕ είτε από οπουδήποτε αλλού. Προβλέπει και συνεισφορά των περιοίκων σε όλη αυτή τη διαμόρφωση.
      Άρα λοιπόν είναι μια ολόκληρη διεργασία, η οποία έχει τη σειρά της, τις προτεραιότητές της. Και δεν μπορούσε κανείς να πει ότι δίνει –γιατί μετά ακολουθεί και δικαστήριο όπως ξέρετε- για να βγάλει την τιμή μονάδας. 
      Άρα είναι μια σύνθετη διαδικασία για την οποία θα ήταν νωρίς, κύριε συνάδελφε, να απαντήσουμε τώρα εμείς χωρίς τα συγκεκριμένα στοιχεία του χώρου, της τιμής μονάδος, του ποσοστού συνεισφοράς των περιοίκων, των πράξεων αναλογισμού και βεβαίως της καταγραμμένης βούλησης του δήμου, αν θέλει, όχι μόνο τα δύο κτίρια, αλλά και τον περιβάλλοντα χώρο. Πρέπει να σπεύσει στη νομαρχία γι’ αυτήν την τροποποίηση και όλα τα άλλα θα πάρουν το δρόμο τους σύμφωνα με το σχεδιασμό, τους νόμους και τους κανόνες.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ΄ αριθμόν 38/16-1-2003 επερώτηση των Βουλευτών της Νέας Δημοκρατίας κυρίων Γεωργίου Τρυφωνίδη, Σταύρου Καλογιάννη, Ελισάβετ Παπαδημητρίου, Αντωνίου Μπέζα, Αθανάσιου Κατσιγιάννη, Σάββα Τσιτουρίδη, Σπήλιου Σπηλιωτόπουλου, Αδάμ Ρεγκούζα, Νικόλαου Νικολόπουλου και Γεωργίου Αλογοσκούφη προς την Υπουργό Περιβάλλοντος, Χωροταξίας και Δημοσίων Έργων, σχετικά με την κυβερνητική πολιτική στον τομέα του περιβάλλοντος.
      Για τη συζήτηση της επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Α΄ Αθηνών κ. Γεώργιος Αλογοσκούφης και από το Συνασπισμό της Αριστεράς και της Προόδου η Βουλευτής Α΄ Θεσσαλονίκης κ. Ασημίνα Ξηροτύρη-Αικατερινάρη.
      Το λόγο έχει ο πρώτος των επερωτώντων ο κ. Τρυφωνίδης.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, οι κυβερνήσεις του ΠΑΣΟΚ μετά από μια διαδρομή είκοσι και πλέον ετών, απέτυχαν να εξασφαλίσουν το θεμελιώδες δικαίωμα των Ελλήνων σε μια αναβαθμισμένη ποιότητα ζωής και σε μια προοπτική αειφόρου ανάπτυξης. Η ουσιαστική έλλειψη εθνικού χωροταξικού και περιβαλλοντικού σχεδιασμού, η ελλιπής εφαρμογή του εθνικού και ευρωπαϊκού δικαίου περιβάλλοντος, η αδυναμία των ελεγκτικών μηχανισμών να επιτελέσουν το έργο τους, προδιαγράφουν την ανεπάρκεια και την αποτυχία της όποιας πολιτικής προσπαθεί η Κυβέρνηση του ΠΑΣΟΚ να εφαρμόσει στο περιβάλλον. Το μέγεθος δε της αποτυχίας μεγαλώνει αν αναλογιστεί κανείς ότι για πρώτη φορά ελληνικές κυβερνήσεις είχαν στη διάθεσή τους τόσα πολλά χρήματα, να δράσουν προστατευτικά και να αναβαθμίσουν το περιβάλλον. Τα τελευταία χρόνια κατασπαταλήθηκαν περίπου 2 δισεκατομμύρια δραχμές σε δράσεις στο περιβάλλον από ευρωπαϊκούς κεντρικούς πόρους, σε έργα όμως αποσπασματικά, γενικά κακής ποιότητος, έργα τα οποία εκτελέστηκαν εν πολλοίς με αδιαφάνεια, έργα που τελικά δεν αντιπροσωπεύουν το ποσό των χρημάτων τα οποία διετέθησαν γι’ αυτά. 
      Η κατάσταση είναι τόσο άσχημη που αναγκάζει και τη σημερινή Υπουργό ΠΕΧΩΔΕ να ομολογήσει ότι η εικόνα του ελληνικού χώρου, των χρήσεων γης, του τρόπου και του ρυθμού πολεοδόμησης δεν είναι ικανοποιητική, εγώ προσωπικά θα έλεγα ζοφερή. Παρά τις προσπάθειες όλων των κυβερνήσεων του ΠΑΣΟΚ, μέχρι σήμερα δεν υπήρξε χωροταξικός σχεδιασμός στη χώρα, ομολογεί η κ. Παπανδρέου. Και συνεχίζει: Ο αναπτυξιακός προγραμματισμός κάθε περιοχής προχωρεί γενικά με ταχείς ρυθμούς μετά τη χρηματοδότησή του από τα Κοινοτικά Πλαίσια Στήριξης. Προχωρεί όμως ερήμην του χωροταξικού. Απουσιάζει η χωροταξική συνιστώσα η οποία αποτελεί οργανικό τμήμα του συνολικού σχεδιασμού. Αυτά ομολογεί η Υπουργός στην πρόσφατη έκθεση όπου παρουσίασε αυτό το περίφημο πλαίσιο για τον εθνικό χωροταξικό σχεδιασμό. Στην ουσία η κυρία Υπουργός ομολογεί ότι δεν υπάρχει αναπτυξιακός προγραμματισμός δεδομένου ότι δεν υπάρχει χωροταξικός προγραμματισμός και ότι τα χρήματα τα οποία ξοδεύονται, ξοδεύονται ασυνάρτητα χωρίς συγκεκριμένους στόχους, χωρίς επιδιώξεις, χωρίς να υπάρχει ένα σχέδιο δράσης. Και πολύ περισσότερο δεν εξασφαλίζεται η αναπτυξιακή και η χωροταξική διάσταση γιατί το περιβάλλον είναι μια οριζόντια πολιτική η οποία αγκαλιάζει τη γεωργία, τις μεταφορές, την ενέργεια, τον τουρισμό, την ποιότητα ζωής και τη δημόσια υγεία. Και καταλαβαίνετε ότι όταν δεν υπάρχει σωστός χωροταξικός σχεδιασμός, το αποτέλεσμα δεν είναι το αναμενόμενο. Ξοδεύονται χρήματα χωρίς να πιάνουν τόπο. Καταλαβαίνετε ότι το ασυνάρτητο και ευκαιριακό των δράσεων, επικρατεί σήμερα στη χώρα μια και λείπει ο χωροταξικός σχεδιασμός, μετά από είκοσι ολόκληρα χρόνια. 
      Οι κυβερνήσεις του ΠΑΣΟΚ δεν είναι δικαιολογημένες γιατί η πρώτη κυβέρνηση της Νέας Δημοκρατίας από το 1976 με τον περίφημο ν. 360 είχε θωρακίσει το ελληνικό κράτος με όλο το θεσμικό πλαίσιο που ήταν αναγκαίο για να προχωρήσει στο χωροταξικό σχεδιασμό της χώρας. Οι κυβερνήσεις του ΠΑΣΟΚ μετά το 1981 όμως κατέστησαν ανενεργό αυτό το νόμο και μόλις το 1996 ο κ. Λαλιώτης έκανε μια κακή επαναδιατύπωση -αν θέλετε μπορούμε να κάνουμε και μια ανάλυση πάλι αυτού του νόμου- του ν. 360 της Νέας Δημοκρατίας και εν πολλοίς, πάλι για ορισμένα χρόνια τον άφησε η Κυβέρνηση του ΠΑΣΟΚ σε αχρηστία. 
      Το λέω αυτό γιατί δεν υπάρχει δικαιολογία. Υπήρχε το θεσμικό πλαίσιο, όπως μαζί με το ν. 1337/83 ή το ν. 1650/86, θα μπορούσε όλα αυτά τα χρόνια η Κυβέρνηση να προχωρήσει σε ένα σωστό χωροταξικό σχεδιασμό. Έτσι το μεγάλο θέμα του χωροταξικού σχεδιασμού οι κυβερνήσεις του ΠΑΣΟΚ το άφησαν για την επόμενη κυβέρνηση της Νέας Δημοκρατίας. Πρόσφατα η Υπουργός στην ανακοίνωση που σας προανέφερα, κατά την οποία παρουσίαζε τις σκέψεις και τις κατευθύνσεις, προσπάθησε με διακηρύξεις, με πολύχρωμα διαγράμματα και με πολλές υποσχέσεις, να κρύψει το σχεδόν ανύπαρκτο έργο που έγινε στη χωροταξία και στο περιβάλλον στη χώρα μας. 
      Δεν παραλείπει βέβαια στο όνομα της χωροταξίας και του περιβάλλοντος να πλησιάσει το εκλογικό σώμα, να υποσχεθεί ευνοϊκές ρυθμίσεις ως προς τον τρόπο εκδόσεως αδειών να υποσχεθεί ταχείες διαδικασίες ρύθμισης των επεκτάσεων των σχεδίων πόλεων και το σπουδαιότερο, να κλείσει πονηρά το μάτι στα μεγάλα συμφέροντα, υποσχόμενη νέο Ελ Ντοράντο. Μετά την κατασπατάληση των χρημάτων από τα Κοινοτικά Πλαίσια Στήριξης, μετά από την καταλήστευση του κοσμάκη στο χρηματιστήριο, η Κυβέρνηση του ΠΑΣΟΚ έβαλε στο μάτι τη δημόσια περιουσία του ελληνικού λαού.
      Προτείνει τη συγχώνευση ΔΕΠΟΣ και ΚΕΔ, δηλαδή της ΔΕΠΟΣ που είναι ένας κατασκευαστικός οργανισμός με την ΚΕΔ η οποία διαχειρίζεται την ακίνητη περιουσία του δημοσίου, ώστε να γίνουν ένας φορέας ο οποίος μαζί με ιδιωτικά κεφάλαια, να αναλάβουν την εκμετάλλευση των φιλέτων της δημόσιας γης. Φαίνεται ότι η Κυβέρνηση προτίθεται να προχωρήσει στον καθορισμό της διαδικασίας ώστε να επιτρέπεται στην Ελληνική Δημοκρατία το leasing στις κατοικίες. Αυτό είναι μια τομή με μεγάλες κοινωνικές και οικονομικές επιπτώσεις για τις οποίες πιστεύω ότι αυτή τη στιγμή η ελληνική κοινωνία δεν είναι έτοιμη, γιατί ο τομέας της κατοικίας θα μεταφερθεί σε ολιγοπωλιακές καταστάσεις στις τράπεζες, στις μεγάλες real estate και ένας μεγάλος όγκος Ελλήνων οι οποίοι αυτοαπασχολούνται σήμερα στην κατασκευή οικοδομών, θα μείνουν άνεργοι. Έχει κάποιος μια τσάπα ή έναν φορτωτή και έτσι μπορεί να ζει την οικογένειά του. Αν το θέμα της κατασκευής κατοικιών μεταφερθεί στις τράπεζες και στις μεγάλες real estate, τότε πάμε σε προκατασκευές, σε τυποποιήσεις κατασκευών και σε μια ανατροπή της οικονομικής και κοινωνικής ζωής της χώρας. Αυτό δεν πρέπει να γίνει. Η ελληνική κοινωνία είναι ανώριμη για να το δεχθεί, αφού ακόμη δεν έχει απορροφήσει τους κραδασμούς της εισόδου των μεγαλοκαταστημάτων στην ελληνική επικράτεια. Πάρα πολλοί Έλληνες έχουν μείνει άνεργοι από την είσοδο αυτών των καταστημάτων.
      Η Κυβέρνηση του ΠΑΣΟΚ, προσπαθεί να παρασύρει τον ελληνικό λαό προς τις θέσεις που προβάλλει. εφαρμόζοντας την τακτική του Γκέμπελς, δηλαδή 5% αλήθεια και 95% ψέματα και υποσχέσεις και συχνή επανάληψη. Επειδή, όμως επί τόσα χρόνια δε δίδονται λύσεις και τα προβλήματα έχουν συσσωρευτεί, ο ελληνικός λαός δεν πείθεται πλέον.
      Για να δείξω το μέγεθος των προβλημάτων, θα αναφέρω ορισμένα θέματα στα οποία η ελληνική κοινωνία έχει δώσει μεγάλη βαρύτητα. Καταρχήν, στο θέμα της αποκέντρωσης, το ΠΑΣΟΚ παλαιότερα, όταν η Νέα Δημοκρατία ήταν κυβέρνηση έλεγε ότι εμείς προωθούμε τον Αθηνοκεντρισμό. Τότε το ΠΑΣΟΚ πολεμούσε τις αντίπαλες πόλεις που είχε καθιερώσει η Κυβέρνηση της Νέας Δημοκρατίας, προσπαθώντας να προωθήσει τα περιφερειακά κέντρα της Αθήνας και της Θεσσαλονίκης, Πάτρας, Ιωαννίνων κλπ. Μετά από λίγα χρόνια, όταν το ΠΑΣΟΚ έγινε Κυβέρνηση, προώθησε πάρα πολύ τον Αθηνοκεντρισμό. Η Αθήνα από τα 3 εκατομμύρια κατοίκων έφτασε τα 4,5 εκατομμύρια χωρίς να έχει αναπτύξει αντίστοιχες υποδομές.
      Έφτασε να καταργήσει την πολιτική του π.δ. 8484 που απαγόρευε την εξάπλωση των βιομηχανιών στην Αττική. Παραχώρησε στην αστικοποίηση των Μεσογείων. Δεν κατόρθωσε να χωροθετήσει ούτε έναν «ΧΥΤΑ» στην περιφέρεια της Αττικής. Όσον αφορά το Κτηματολόγιο, το μεγαλύτερο από τα μεγάλα έργα όπως έλεγε ο κ. Λαλιώτης, βάλτωσε. Ύστερα από οκτώ χρόνια, αφού ασχολείται μόνο με το 6% της ελληνικής γης, ούτε ένα κτηματολογικό γραφείο δε λειτουργεί και ούτε ένα στρέμμα γης δεν υπάρχει όπως προβλέπεται να υπάρξει.
      Ξέρετε πολύ καλά, όπως είπε και ο κ. Μπαρνιέ ότι για το 1/3του έργου ξοδεύτηκαν διπλάσια χρήματα. Και αυτό είχε σαν αποτέλεσμα το ελληνικό κράτος να υποστεί το εξευτελιστικό πρόστιμο των 20 δισεκατομμυρίων και επίσης να τεθεί υπό επιτροπεία. 
      Το δασολόγιο δεν έχει ακόμα ξεκινήσει από το ΠΑΣΟΚ, επιτρέποντας τις καταπατήσεις και τη μη διαφύλαξη της δημόσιας περιουσίας. 
      Αέριοι ρύποι. Δεν έχει ληφθεί κανένα ουσιαστικό μέτρο για τη μείωση των εκπομπών από τις πηγές παραγωγής ενέργειας. Εκτιμάται ότι η εφαρμογή των οδηγιών της Ευρωπαϊκής Ένωσης, όσον αφορά τους κλασικούς αέριους ρύπους και τους ρύπους θερμοκηπίου, ανέρχεται στο ποσό των 600 εκατομμυρίων ευρώ ετησίως. Η Ρυθμιστική Αρχή Ενέργειας μόλις πρόσφατα δήλωσε ότι τώρα διαμορφώνει ένα πρόγραμμα αντιμετώπισης των αέριων ρύπων που δημιουργούν το φαινόμενο του θερμοκηπίου και θα διαμορφώσει ένα μοντέλο εκτίμησης των επιπτώσεων στην εθνική οικονομία και στη βιομηχανία από αυτή την οδηγία, την οποία υπέγραψε η Κυβέρνηση χωρίς να έχει κάνει προηγουμένως ανάλυση των επιπτώσεων στην εθνική οικονομία και στη βιομηχανία. Αυτό δείχνει και τον τρόπο με τον οποίο λειτουργεί η Κυβέρνησή σας, κυρία Υπουργέ.
      Για τα νερά δεν έχει ολοκληρωθεί ακόμη το θεσμικό πλαίσιο διαχείρισης των υδάτινων πόρων στη χώρα. Πολλές περιοχές της χώρας οδηγούνται σε υφαλμύρωση των υπογείων υδάτων από την υπεράντληση, όπως επίσης και στη νιτροποίηση, ας μου επιτραπεί η έκφραση, δηλαδή, στην υπερβολική συγκέντρωση νιτρικών ενώσεων στο νερό. 
      Όσον αφορά δε τη διαχείριση των λυμάτων, το Τεχνικό Επιμελητήριο υπολογίζει ότι χρειαζόμαστε για βιολογικούς καθαρισμούς ακόμη γύρω στα 200 δισεκατομμύρια δραχμές. Ας σημειωθεί ότι το 40% των υπαρχόντων δε λειτουργούν ή λειτουργούν πλημμελώς.
      Όσον αφορά τα απορρίμματα, η αντιμετώπιση του τεράστιου αυτού θέματος υπολογίζεται ότι θα στοιχίσει γύρω στα 2,5 δισεκατομμύρια ευρώ. Η πολιτική της Κυβέρνησης πιστεύουμε πως είναι προς λάθος κατεύθυνση, γιατί στοχεύει στη δημιουργία «ΧΥΤΑ», η οποία είναι θνησιγενής, δηλαδή ύστερα από ορισμένο χρονικό διάστημα λήγει η περίοδος της ζωής της. 
      Θα έπρεπε να έχει περισσότερες εναλλακτικές λύσεις η Κυβέρνηση για την αντιμετώπιση του θέματος των απορριμμάτων. Υπενθυμίζω ότι ακόμα και τώρα μετά από τόσα χρόνια, δεν έχετε αντιμετωπίσει το πρόβλημα του Κουρουπητού όπου η Ελλάδα έχει υποστεί εξευτελιστικό πρόστιμο από την Ευρωπαϊκή Ένωση. Είναι η μόνη χώρα της Ευρωπαϊκής Ένωσης που έχει υποστεί αυτό το πρόστιμο.
      Σχετικά με την ανακύκλωση, άλλο ένα παράδειγμα ανεπάρκειας –ηθελημένης;- της Κυβέρνησης είναι ότι ακόμη δεν έχει εφαρμοστεί η κοινοτική νομοθεσία περί ανακύκλωσης των συσκευασιών και των μπαταριών. Ενώ η Ευρωπαϊκή Ένωση έχει προχωρήσει στην αναθεώρηση των σχετικών οδηγιών, η Κυβέρνηση του ΠΑΣΟΚ μόλις πρόσφατα έφερε και καθιέρωσε στην ελληνική νομοθεσία το σχετικό νόμο. Ανέβαλε, όμως, την εφαρμογή του νόμου αυτού. Την ανέθεσε στη μελλοντική κυβέρνηση της Νέας Δημοκρατίας για να επιβάλει αυτή το 2006 τις φορολογίες που προβλέπει το νομοσχέδιο αυτό.
      Όσον αφορά τα δάση, το ΠΑΣΟΚ είχε το ρεκόρ το 2000 να καούν περισσότερα από δύο εκατομμύρια στρέμματα δάσους. Οι αναδασώσεις δεν προχωρούν με καθόλου ικανοποιητικούς ρυθμούς. Ένα μικρό ποσοστό των δασών που καίγονται αναδασώνονται. Υπάρχουν εκτιμήσεις στην αγορά ότι μόνο στην περιοχή της Βούλας έχουν αποδοθεί οικόπεδα αξίας 26 δισεκατομμυρίων δραχμών από καμένες εκτάσεις, στη δε περιοχή της Πεντέλης η αξία της οικοπεδοποιηθείσης γης μετά την καύση δασών, ανέρχεται στο 1 τρισεκατομμύριο 200 δισεκατομμύρια δραχμές. Η αναδάσωση μετά την υπογραφή του πρωτοκόλλου του Κιότο για την αποδοχή από την Ελληνική Κυβέρνηση, αποκτά και οικονομικό χαρακτήρα, γιατί είναι το φθηνότερο και οικολογικότερο μέσο αποφυγής της καταβολής χρημάτων για την αγορά δικαιώματος εκπομπής αερίων ρύπων.
      Η ανθρώπινη υγεία και η προστασία της: Τόσο ο κ. Λαλιώτης όσο και η κ. Παπανδρέου είχαν ανακοινώσει τη μείωση της ατμοσφαιρικής ρύπανσης σε ποσοστά όμως τα οποία η επιστημονική κοινότητα της χώρας δεν τα αποδέχεται, όπως δεν τα αποδέχεται και η κ. Βάστρομ, η Επίτροπος Περιβάλλοντος απαντώντας και σε ερώτηση του Ευρωβουλευτή κ. Χατζηδάκη- όπως επίσης και ο κ. Φρανσουά Βέστριγκε της Γενικής Διεύθυνσης Περιβάλλοντος της Ευρωπαϊκής Ένωσης.
      Το σημαντικό είναι ότι το Εργατικό Κέντρο Αθηνών με μελέτη η οποία αναφέρεται στον ημερήσιο Τύπο των Αθηνών, φερ’ ειπείν στην «ΑΠΟΓΕΥΜΑΤΙΝΗ» στις 7.11.2002, υπολογίζει ότι κάθε χρόνο μια μικρή κωμόπολη χιλίων τριακοσίων –χιλίων πεντακοσίων κατοίκων πεθαίνει στην περιοχή της Αττικής από βραχυπρόθεσμες επιπτώσεις από το νέφος. Τόσο σημαντικό είναι αυτό το πρόβλημα, κυρίες και κύριοι συνάδελφοι, και η Κυβέρνηση δεν έκανε τίποτα.
      Μόλις πρόσφατα, μετά από μελέτες της A FACE της Ευρωπαϊκής Επιτροπής, συνειδητοποίησε πόσο σοβαρό είναι το πρόβλημα των αερίων ρύπων στην περιοχή της Αθήνας, αλλά και της Θεσσαλονίκης, όπως και των μεγάλων πόλεων και άρχισε πρόσφατα να μετράει τους τοξικούς ρύπους, δηλαδή τα σωματίδια, τα βενζόλια, τους πολυαρωματικούς υδρογονάνθρακες. 
      Για την προστασία της φύσης με το πρόγραμμα NATURA 2002 κλπ. μόλις πρόσφατα στο τέλος του 2002, η Κυβέρνηση όρισε τα διοικητικά συμβούλια είκοσι πέντε περιοχών, αλλά αυτοί είναι ανέτοιμοι, διότι δεν έχουν οριστικοποιηθεί οι χαρτογραφήσεις των περιοχών προστασίας των οικοσυστημάτων. Δεν υπάρχουν χρήματα, δεν υπάρχουν προεδρικά διατάγματα. Ουσιαστικά όλα είναι στον αέρα, μόνο για τους τύπους, ότι δήθεν κάτι έγινε και στο μεγάλο αυτόν τομέα.
      Γενικά η αποτυχία της πολιτικής της Κυβέρνησης στο περιβάλλον φαίνεται από το πλήθος των καταδικαστικών αποφάσεων στην Ευρωπαϊκή Ένωση σχετικά με το περιβάλλον. Η Ελλάδα θεωρείται ότι είναι η πρωταθλήτρια χώρα σε παραβιάσεις του Κοινοτικού Δικαίου. Ακόμα καταφαίνεται και από το πλήθος των αποφάσεων του ΥΠΕΧΩΔΕ  και της Κυβέρνησης γενικότερα που καταπίπτουν στο Συμβούλιο της Επικρατείας. 
      Επίσης, οι διεθνείς οργανισμοί κατατάσσουν την Ελλάδα σαν την πλέον αντιπεριβαλλοντική χώρα στην Ευρώπη, όπως στο Νταβός, στο Φουντ Πριντ κλπ. Αυτό φαίνεται και από το γεγονός ότι η Κυβέρνηση αποφεύγει να ενημερώνει την Ευρωπαϊκή Ένωση, αλλά και το Εθνικό Κοινοβούλιο για την κατάσταση στο περιβάλλον. Η τελευταία ουσιαστική έκθεση έγινε το 1995. Η Νέα Δημοκρατία έχει αρχίσει και ενημερώνει το Εθνικό Κοινοβούλιο για την κατάσταση στο περιβάλλον.
      Συμπερασματικά τα προβλήματα της χώρας που σχετίζονται με το περιβάλλον και την ποιότητα ζωής είναι τεράστια. Το ΠΑΣΟΚ δε θέλησε ή δεν μπόρεσε να τα αντιμετωπίσει. Περιορίστηκε κυρίως σε κινήσεις επικοινωνιακού χαρακτήρα ή εξυπηρέτησης κομματικού συμφέροντος. Ξόδεψε τεράστιους πόρους περίπου 2 τρισεκατομμύρια δραχμές για δράσεις στο περιβάλλον, χωρίς να παραχθεί αντίστοιχο ποιοτικά και ποσοτικά έργο. Αυτό έχει σαν αποτέλεσμα τα προβλήματα καθημερινά να πολλαπλασιάζονται και να επιδεινώνονται. 
      Η χώρα προχωράει στο μέλλον απροετοίμαστη, χωρίς τα σχετικά έργα υποδομής, για να αντιμετωπίσει τα προβλήματα και τις προκλήσεις του περιβάλλοντος στο μέλλον. Από την άλλη μεριά, έχει αποδεχθεί να εφαρμόσει και να υλοποιήσει τις οδηγίες της Ευρωπαϊκής Ένωσης για το περιβάλλον. Και αυτό, κυρίες και κύριοι συνάδελφοι, είναι ένα τρομερό βάρος. Εκτιμάται ότι κάθε χρόνο θα πρέπει να ξοδεύουμε το 2% του ΑΕΠ για να ικανοποιούμε τις οδηγίες της Ευρωπαϊκής Ένωσης σχετικά με τον περιβάλλον, όταν η Κυβέρνηση ισχυρίζεται ότι οι δαπάνες για της Ένοπλες Δυνάμεις της χώρας ανέρχονται στο 4% του ΑΕΠ. Δηλαδή, το μισό περίπου ποσό πρέπει να πηγαίνει για να εξυπηρετούμε τις δεσμεύσεις απέναντι στο περιβάλλον. Αυτά δείχνουν τη φοβερή κατάσταση, στην οποία έχει φέρει τη χώρα η Κυβέρνηση του ΠΑΣΟΚ.
      Εμείς σαν Νέα Δημοκρατία αποδεχόμαστε την πρόκληση να αντιμετωπίσουμε αυτά τα προβλήματα, παρ΄ όλο που θα έχουμε στη διάθεσή μας λιγότερους οικονομικούς πόρους. Έτσι, αν θέλετε να προσφέρετε μία υπηρεσία στον τόπο, κυρία Υπουργέ, πρέπει να εγκαταλείψετε το συντομότερο την Κυβέρνηση, για να δώσετε σε μας τη δυνατότητα να μπορέσουμε να αντιμετωπίσουμε τα προβλήματα αυτά.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Είναι γνωστό, κυρίες και κύριοι συνάδελφοι, ότι η Κυβέρνηση παρά τις κατά καιρούς μεγαλόστομες δηλώσεις στελεχών της, δείχνει ελάχιστο σεβασμό προς το περιβάλλον. Θα έλεγα ότι σήμερα το περιβάλλον βρίσκεται υπό διωγμό. Θα δώσω συγκεκριμένα στοιχεία, για να τεκμηριώσω του λόγου το αληθές. 
      Καταρχήν, θα κάνω οπωσδήποτε μία αναφορά στο άρθρο 24 του Συντάγματος, η αναθεώρηση του οποίου με κυβερνητική προτροπή και πρωτοβουλία έχει αναθεωρηθεί επί το ελαστικότερο. Δεν υπάρχει, κυρίες και κύριοι συνάδελφοι, εθνικός χωροταξικός σχεδιασμός, ενώ έχει ολοκληρωθεί το Β΄ Κοινοτικό Πλαίσιο Στήριξης και ήδη διανύουμε τον τέταρτο χρόνο υλοποίησης του Γ΄ Κοινοτικού Πλαισίου Στήριξης. 
      Συγκεκριμένα, το γενικό πλαίσιο χωροταξικού σχεδιασμού που αποτελεί το πρώτο στάδιο του σχεδιασμού ακόμη δεν έχει κατατεθεί προς συζήτηση στη Βουλή. Από τα δώδεκα περιφερειακά σχέδια χωροταξικού σχεδιασμού, τα οποία αποτελούν και το δεύτερο στάδιο, έχουν ολοκληρωθεί μόλις τα πέντε, ενώ οι διαδικασίες που έχουν ακολουθήσει τα περιφερειακά συμβούλια δυστυχώς, το λέω με πλήρη επίγνωση, δεν επέτρεψαν να αναπτυχθεί ουσιαστικός διάλογος. 
      Έτσι, οι προτάσεις που έγιναν για τα περιφερειακά και τα τομεακά υπηρεσιακά προγράμματα του Γ΄ Κοινοτικού Πλαισίου Στήριξης αντιμετωπίστηκαν αποσπασματικά, ενώ ακόμα και σήμερα χωροθετούνται δραστηριότητες οι οποίες πολλές φορές είναι ασύμβατες μεταξύ τους. Και το σημαντικότερο, χωρίς να έχει ληφθεί υπόψη η περιβαλλοντική διάσταση. 
      Μήπως, όμως, η Κυβέρνηση εφάρμοσε τις κατευθύνσεις του σχεδίου ανάπτυξης του κοινοτικού χώρου που υιοθετήθηκε το 1999 στο Potsdam από τους Υπουργούς ΠΕΧΩΔΕ της Ευρωπαϊκής Ένωσης; Η απάντηση είναι όχι. 
      Σε ό,τι αφορά τη βιώσιμη οικιστική ανάπτυξη των πόλεων, ο ν. 2508 που ψηφίστηκε το 1997 προέβλεπε την κατάρτιση και έγκριση ρυθμιστικών σχεδίων και προγραμμάτων προστασίας περιβάλλοντος στις έξι μεγαλύτερες πόλεις της χώρας, μεταξύ των οποίων και στα Ιωάννινα. Στον ίδιο νομό και για κάθε περιοχή ρυθμιστικού σχεδίου προβλέπεται η ίδρυση ενός οργανισμού ο οποίος θα εποπτεύεται από το ΥΠΕΧΩΔΕ και θα έχει ως στόχο την εξασφάλιση της υλοποίησης των κατευθύνσεων και προτάσεων των σχεδίων. Επί έξι χρόνια, η Κυβέρνηση δεν έχει κάνει απολύτως τίποτα. Δεν έχει κινήσει καμία διαδικασία για καμία μεγάλη πόλη της χώρας σε ό,τι αφορά τη βιώσιμη οικιστική ανάπτυξη. 
      Παράλληλα, η διάβρωση των εδαφών στις ορεινές και νησιωτικές περιοχές της χώρας και η ερημοποίηση προκαλούν νέα προβλήματα, ενώ δεν έχει ξεκινήσει κανένα ουσιαστικό μέτρο αντιμετώπισής τους. 
      Σύμφωνα με τα τελευταία στοιχεία, το 35% των ελληνικών εδαφών κινδυνεύει λόγω της υπερεκμετάλλευσης των εδαφικών και υδατικών πόρων. Ανεξέλεγκτη παραμένει επίσης και η διάθεση των στερεών αστικών απορριμμάτων με ό,τι αυτό συνεπάγεται ως προς τη ρύπανση των εδαφών, τη ρύπανση των υπόγειων υδροφόρων, των ρεμάτων, των παράκτιων περιοχών, της θάλασσας, τη ρύπανση της ατμόσφαιρας λόγω καύσης -αφού όλοι γνωρίζουμε ότι οι παράνομες χωματερές αυτοαναφλέγονται- αλλά και την αισθητική υποβάθμιση του τοπίου. 
      Σύμφωνα με επίσημα στοιχεία του Οκτωβρίου 2002, τα οποία παρουσίασε η Επίτροπος για το Περιβάλλον, κ. Βάλστρεμ, η Ελλάδα βρίσκεται στην πρώτη θέση στη λίστα της ντροπής της Ευρωπαϊκής Ένωσης με τις περισσότερες παράνομες χωματερές. 
      Κύριε Πρόεδρε, θα καταθέσω στα Πρακτικά τα σχετικά στοιχεία. 
      Αναφέρω ενδεικτικά ότι μόνο στο Νομό Ιωαννίνων, υπάρχουν πενήντα ανεξέλεγκτες χωματερές. Παρά τα τεράστια κονδύλια που διατέθηκαν από το Β΄ Κοινοτικό Πλαίσιο Στήριξης, υπήρξε πλήρης αδυναμία να τα εκμεταλλευτούμε.
      Από το καλοκαίρι του 2002, το σχεδιασμό για τη διαχείριση των απορριμμάτων στην Ήπειρο τον έχει αναλάβει η Γενική Γραμματεία της Περιφέρειας. Δυστυχώς, μέχρι σήμερα δεν υπάρχει ούτε εγκεκριμένο σχέδιο. Και αν, κύριε Πρόεδρε, η Κυβέρνηση συνεχίσει να κινείται με τους ίδιους ρυθμούς, είναι βέβαιο ότι για τουλάχιστον τρία ή τέσσερα χρόνια ακόμα δε θα υπάρχει εγκεκριμένο σχέδιο διαχείρισης στερεών απορριμμάτων σε μία ολόκληρη Περιφέρεια. 
      Πέραν αυτών, δεν έχει εφαρμοστεί κανένας εκ των βασικών αξόνων της εθνικής στρατηγικής για τα στερεά απόβλητα. Δεν γίνεται καμία ενέργεια για την ελαχιστοποίηση των στερεών αποβλήτων που καταλήγουν στις χωματερές και καμία ενέργεια για την αξιοποίηση των οικιακών απορριμμάτων, ενώ για τη διαχείριση των βιομηχανικών και επικίνδυνων στερεών αποβλήτων σε ολόκληρη την περιφέρεια, δυστυχώς η κατάσταση αγγίζει πρωτόγονες καταστάσεις. 
      Κύριε Πρόεδρε, θα συνεχίσω με συγκεκριμένα στοιχεία στη δευτερολογία μου.
      Ευχαριστώ πολύ. 
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Η κ. Έλσα Παπαδημητρίου έχει το λόγο. 
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, έχουμε όλοι συμφωνήσει σε αυτή την Αίθουσα ότι η περιβαλλοντική προστασία, δηλαδή η ολοκληρωμένη μελέτη, σύνταξη ενός προγράμματος δράσης και μετά μπούσουλας για διαχείριση με έλεγχο βεβαίως, ex ante και ex post –και εκ των προτέρων και εκ των υστέρων- δεν μπορούν  να γίνουν  εάν δεν προϋπάρχει ένα χωροταξικός μπούσουλας, δηλαδή τα τρία επίπεδα του χωροταξικού σχεδιασμού. Δε θα εισηγηθώ ότι είναι πάρα πολύ εύκολο, δε μοιράστηκα ποτέ την αισιοδοξία του μακαρίτη του Τρίτση που σε εκατό ημέρες θα τα είχε όλα έτοιμα, αλλά πιστεύω ότι μετά από τόσα πολλά χρόνια είναι ντροπή να μην έχουμε αυτά τα εργαλεία. 
      Είναι ντροπή επίσης σήμερα να παραλαμβάνονται οι μελέτες που ανετέθησαν το 1992 και να βιαζόμαστε υπό την πίεση του Συμβουλίου της Επικρατείας. Έδωσα μάχη εκπροσωπώντας τη Νέα Δημοκρατία στο Εθνικό Συμβούλιο, διότι δεν μπορούσα να δεχθώ ότι θα υπέγραφε η κυρία Υπουργός τα μερικότερα επίπεδα, δηλαδή/ τα περιφερειακά, χωροταξικά πριν βγει το γενικό πλαίσιο χωροταξικών αρχών με την επικράτεια. Και δεν μπορώ να καταλάβω κάτι το οποίο ξεκίνησε το 1994 με την ΕΘΑ –μια και ζήλεψε ο κ. Λαλιώτης το μακαρίτη τον Τρίτση και η ΕΠΑ έπρεπε να αποκτήσει και την ΕΘΑ της- ότι φτάσαμε στο 2000 με έτοιμο το γενικό πλαίσιο, όπως τουλάχιστον λέει η Κυβέρνηση και ο ίδιος ο κ. Λαλιώτης και έρχεται η κ. Παπανδρέου και ξεκινάει το ξαναγράψιμο. Και φιλοδοξούμε αυτές τις μέρες να δοθεί το γενικό χωροταξικό, το οποίο θα είναι παγκοσμίως πρωτότυπο να μην έρθει στην Ελληνική Βουλή, όχι μόνο στην επιτροπή. Πρέπει να έρθει στην Ελληνική Βουλή.
      Όσον αφορά τώρα τα δώδεκα περιφερειακά. 
      Να κάνω μία παρένθεση για το δέκατο τρίτο που είναι το ρυθμιστικό της Αθήνας, που είναι ντροπή να το έχουμε καταστήσει λάστιχο είτε για να χωρέσουμε τον ΚΕΡΑΝΗ με το στρίμωγμα του ΥΠΕΧΩΔΕ εκεί –και θέλω να δω πού θα παρκάρει ποιος, αν ποτέ πάτε εκεί- είτε για να βολέψουμε τους καλύτερους Ολυμπιακούς στον αιώνα σε μία κατηγορία έργων που πραγματικά δυναμιτίζει την κυκλοφορία του Λεκανοπεδίου για το υπόλοιπο των γενεών των παιδιών μας.
      Από τα υπόλοιπα δώδεκα περιφερειακά πλαίσια τα πέντε έχουν ψηφιστεί, είναι για δημοσίευση και τα υπόλοιπα θα δημοσιευτούν. 
      Εκείνο που έχω δει εγώ από κοντά, κυρία Υπουργέ, με κυρίαρχο αυτό της Πελοποννήσου που είναι η περιφέρεια στην οποία ανήκει ο νομός μου, είναι ότι μετά λύπης μου σας λέω ότι ο πρώτος πολίτης που θα θελήσει να το ακυρώσει, θα μπορέσει. Διότι το υπόβαθρο είναι προ δέκα ετών. Σας πληροφορώ ότι πρέπει οι υπηρεσίες σας και περιφερειακά και στο κέντρο να δουν τα υπόβαθρα. Χρησιμοποιούνται δεδομένα μη υφιστάμενα και αγνοούνται χωροθετημένες και λειτουργούσες δράσεις και εντάσσονται καθημερινά οι υλοποιήσεις των πρωτοβουλιών της αποκεντρωμένης δημοκρατικής πρακτικής με όλα τα ΣΧΟΑΠ των δημάρχων που τελικά αντιμετωπίζουν ολόκληρη την ελληνική επικράτεια ως οικόπεδο. Πιστεύω πραγματικά ότι πριν αυτά ολοκληρωθούν και μπουν οι πολιτικές υπογραφές, πρέπει να ξαναδείτε σε συνδυασμό και με τα τοπικά χωροταξικά τελικά τι υπογράφετε. Αντιλαμβάνομαι ότι το Συμβούλιο της Επικρατείας απαιτεί αυτή την προΰπαρξη για να δεχθεί όλες τις υπουργικές αποφάσεις, που οφείλονται στα νομοσχέδια που κατά κόρον έχουμε ψηφίσει. Έχετε, όμως μεγάλο πρόβλημα με το υπόβαθρο. Το λέω χωρίς αντιπολιτευτική προσπάθεια, γιατί το θεωρώ μεγάλο ελάττωμα στην αναπτυξιακή προσπάθεια της χώρας.
      Δεν μπορεί τίποτε να προχωρήσει ως έργο. Δηλαδή η Πελοπόννησος έχει δυναμίτη στα θεμέλιά της με πρώτο το νομό μου. Δείτε όλες τις χρήσεις που συνάδουν με τα Κοινοτικά Πλαίσια Στήριξης –αυτό λέει ο νόμος σας- και δείτε τις δεσμεύσεις που επιβάλλονται ή τις δεσμεύσεις που δεν μπορούν να υλοποιηθούν διότι δεν έχουν προβλεφθεί μέσα στα χωροταξικά σας.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Λυπάμαι που δεν έχω άλλο χρόνο, ίσως τα πούμε στη δευτερολογία μου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπέζας έχει το λόγο.
      ΑΝΤΩΝΙΟΣ ΜΠΕΖΑΣ: Εγώ θα δεχθώ, κύριε Πρόεδρε, ξεκινώντας την τοποθέτησή μου ότι τα τελευταία χρόνια τα ζητήματα που έχουν σχέση με την προστασία του περιβάλλοντος, που έχουν σχέση με την προστασία των οικοσυστημάτων της χώρας έχουν τεθεί κατά κάποιον τρόπο από θεσμικής απόψεως σε μια προτεραιότητα στη χώρα μας και σ’ αυτό βέβαια συνεισέφερε το γεγονός ότι υπήρξε μεγάλη ευαισθητοποίηση της κοινής γνώμης. Υπάρχει μία προσπάθεια οι διάφορες περιβαλλοντικές παράμετροι να μπαίνουν μέσα στα νομοθετήματα, να υπεισέρχονται σε όλες τις διαδικασίες του κράτους. Τα πρακτικά αποτελέσματα όμως από αυτές τις ενέργειες είναι ελάχιστα. Το αποτέλεσμα των έργων σας είναι ελάχιστο. Και επειδή ως Κυβέρνηση θέλετε να κρίνεστε από το έργο σας –ο κύριος Πρωθυπουργός μάλιστα σήμερα στην Αλεξανδρούπολη μίλησε για μια Ελλάδα που προχωράει μπροστά με τα έργα που γίνονται- θα πρέπει να σας πω ότι διαχειρίζεστε τα περιβαλλοντικά θέματα τα τελευταία είκοσι χρόνια και αυτά τα λιγοστά που έχετε κάνει αποδεικνύουν το έλλειμμα πολιτικής, την αναποτελεσματικότητα και την ανεπάρκειά σας. 
      Και για να σας προλάβω μάλιστα, επειδή μπορεί να μας κατηγορήσετε ότι ως Νέα Δημοκρατία δείχνουμε μια ψευδεπίγραφη οικολογική ευαισθησία, μία ευαισθησία που οδηγεί σε ακρότητες και σε κινδυνολογία θα σας πω ότι σε κίνδυνο δεν οδηγεί η ευαισθησία την οποία δείχνει η Νέα Δημοκρατία αλλά σε κίνδυνο οδηγεί η ανεπάρκειά σας, η υποκρισία σας και η αδιαφορία με την οποία αντιμετωπίζετε τα περιβαλλοντικά ζητήματα. Σε κίνδυνο και σε επιδείνωση όλων των κρίσιμων περιβαλλοντικών παραμέτρων της χώρας οδηγεί η έλλειψη ολοκληρωμένου περιβαλλοντικού σχεδιασμού και η απουσία εφαρμογής και μηχανισμών ελέγχου. Η αχίλλειος πτέρνα δηλαδή για την προστασία του περιβάλλοντος στη χώρα μας είναι ότι έχουμε να κάνουμε με ένα αναποτελεσματικό και αδιάφορο κράτος το οποίο έχετε δημιουργήσει, ένα κράτος το οποίο δεν μπορεί να διαχειριστεί σωστά τους πόρους που υπήρχαν από τα Κοινοτικά Πλαίσια Στήριξης για το περιβάλλον, ένα κράτος το οποίο δεν μπορεί να κάνει ολοκληρωμένο σχεδιασμό για το περιβάλλον και το κυριότερο, ένα κράτος που δεν μπορεί να εφαρμόσει αυτά τα οποία θεσμοθετεί και δεν έχει μηχανισμούς ελέγχου των προβλέψεων του σε σχέση με το περιβάλλον. Αυτό είναι η αχίλλειος πτέρνα. 
      Θα αναφερθώ βέβαια και εγώ στο θέμα του χωροταξικού σχεδιασμού που είναι μείζον αυτές τις ημέρες μια και –σύμφωνα και με τις πιο σύγχρονες αντιλήψεις- ο χωροταξικός σχεδιασμός είναι μέρος γενικότερου περιβαλλοντικού σχεδιασμού. Εγώ πρέπει να σας πω ότι αισθάνθηκα ιδιαίτερη ικανοποίηση από το γεγονός –όπως διάβασα στις εφημερίδες- ότι η κ. Παπανδρέου, η Υπουργός ΠΕΧΩΔΕ, είπε ορισμένα πράγματα στην τελευταία συνεδρίαση του Υπουργικού Συμβουλίου που στην ουσία είναι αυτά, τα οποία χρόνια τώρα καταγγέλλει και λέει η Νέα Δημοκρατία. Είπε δηλαδή ότι δεν υπάρχει χωροταξικός σχεδιασμός στη χώρα και ότι πολλά προβλήματα θα είχαν αποφευχθεί εάν είχαμε τις υποδομές του χωροταξικού και του πολεοδομικού σχεδιασμού.
      Αλλά όμως, κυρία Υφυπουργέ, δεν αρκεί να διαπιστώνετε τα προβλήματα. Μοιάζετε με μια κυβέρνηση ανεύθυνων που παρακολουθεί από μακριά τα πράγματα και κάνει διαπιστώσεις ενώ έπρεπε ήδη να έχετε δρομολογήσει λύσεις και να έχετε προωθήσει αυτές τις λύσεις με συγκεκριμένα χρονοδιαγράμματα και όχι να προχωράτε σε εξαγγελίες για άλλη μια φορά –γιατί αυτά τα έχουμε ξανακούσει περί χωροταξικού και πολεοδομικού σχεδιασμού- που σκοπό έχουν να χαϊδέψουν τα αυτιά των πολιτών και να αλιεύσουν ψήφους. Διότι πότε θα θεσμοθετηθεί το γενικό πλαίσιο χωροταξικού σχεδιασμού; Πότε θα θεσμοθετηθούν τα ειδικά χωροταξικά πλαίσια; Πότε θα καθοριστούν οι χρήσεις γης; Και η καθυστέρηση που παρουσιάζεται στο χωροταξικό σχεδιασμό έχει την επίπτωσή της και στον πολεοδομικό σχεδιασμό.
      Επειδή μίλησα πριν για αδυναμία εφαρμογής της περιβαλλοντικής νομοθεσίας, θα αναφερθώ στο ν. 2939/2001 για την εναλλακτική διαχείριση των συσκευασιών. Ο νόμος ψηφίστηκε κυριολεκτικά την ύστατη στιγμή και αφού είχε παρέλθει πενταετία από την τελευταία προθεσμία που είχαμε ως χώρα για να συμμορφωθούμε με την αντίστοιχη κοινοτική οδηγία. 
      Ενάμισης χρόνος έχει περάσει από την ημέρα που ψηφίστηκε ο νόμος και δεν έχετε δημιουργήσει ακόμη τον Εθνικό Οργανισμό Εναλλακτικής Διαχείρισης Συσκευασιών. Δεν έχετε ακόμη προχωρήσει στις εξουσιοδοτήσεις που προβλέπει ο νόμος και το κυριότερο δεν έχετε δημιουργήσει ακόμη τα συλλογικά συστήματα εναλλακτικής διαχείρισης. Όλα αυτά, όταν ο νόμος και η αντίστοιχη κοινοτική οδηγία προβλέπουν ότι μέχρι την 31η Δεκεμβρίου 2005 η χώρα μας θα πρέπει να αξιοποιεί τουλάχιστον το 50% των συσκευασιών από πλαστικό, αλουμίνιο και γυαλί. Ή μήπως έχετε προχωρήσει στις εξουσιοδοτήσεις που θα καθόριζαν τις προδιαγραφές για τη σύνταξη των μελετών περιβαλλοντικών επιπτώσεων; 
      Ένα από τα μεγάλα προβλήματα είναι η ασάφεια, η αοριστολογία, η γενικότητα με την οποία συντάσσονται οι μελέτες περιβαλλοντικών επιπτώσεων. Εσείς ακόμη δεν έχετε θεσπίσει συγκεκριμένες προδιαγραφές για κάθε είδος μελέτης και προμελέτης. Στο δε νόμο που ψηφίστηκε πέρυσι στη Βουλή δε λύσατε και το άλλο μείζον πρόβλημα, δηλαδή δεν υπάρχουν σήμερα μηχανισμοί για τον έλεγχο εφαρμογής των προβλέψεων των περιβαλλοντικών μελετών. 
      Αυτά τα θέματα και πολλά άλλα θέματα που υπάρχουν σε σχέση με το περιβάλλον, δείχνουν ότι ολιγωρείτε. Και αυτή η ολιγωρία σας μας οδηγεί σε κυρώσεις από την Ευρωπαϊκή Ένωση, μας οδηγεί στο διασυρμό της χώρας, αλλά το κυριότερο οδηγεί στην υποβάθμιση του περιβάλλοντος και στην υποβάθμιση της ποιότητας της ζωής μας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσιγιάννης έχει το λόγο. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε. 
      Κύριε Πρόεδρε, σύμφωνα με το ν. 1650/1986 προβλέπεται κάθε έτος η σύνταξη της ετήσιας έκθεσης για την κατάσταση του περιβάλλοντος στη χώρα μας και η κατάθεσή της στην Υπουργό ΠΕ.ΧΩ.Δ.Ε.. Είναι το άρθρο 25 παράγραφος 4. Στη διάρκεια της ισχύος του νόμου μέχρι σήμερα μόνο δύο φορές αυτή η έκθεση κατατέθηκε στη Βουλή. Ήθελα να αναφέρω ότι το 1992 επί Υπουργίας του παρισταμένου συναδέλφου κ. Αχιλλέα Καραμανλή, για πρώτη φορά από της ισχύος του νόμου κατατέθηκε στη Βουλή, για δεύτερη δε φορά τον Ιούλιο του 1995. Έκτοτε ουδέν. 
      Όμως, επειδή αυτή η έκθεση θα μπορούσε να αποτελέσει ουσιαστικά τη βάση για ένα γόνιμο διάλογο, με σκοπό τη βελτίωση των αποφάσεων, την ελαχιστοποίηση των επιβαρύνσεων και την πρόληψη ενεργειών που θα μπορούσαν να υποβαθμίσουν το περιβάλλον της χώρας μας, θα έπρεπε και οι Έλληνες Βουλευτές, αλλά και όλοι οι Έλληνες πολίτες να ενημερώνονται σχετικά με αυτή και, βέβαια, να υπάρχει η δυνατότητα σύγκρισης. Να μπορεί κανείς να συγκρίνει την κατάσταση του περιβάλλοντος σε κάθε τομέα το 1992, το 1995 κ.ο.κ. και να δούμε πού έχουμε βελτίωση και πού δεν πάμε καλά και θα πρέπει να διορθωθούμε.
      Δυστυχώς, κυρία Υπουργέ, ετήσιες εκθέσεις περιβάλλοντος έπαψαν να δημοσιοποιούνται από τον Ιούλιο του 1995. Μάλιστα, οι δύο προηγούμενες του 1992 και του 1995, είχαν πράγματι τη δυνατότητα της σύγκρισης για καθένα από τους τομείς πολιτικής στην προστασία του περιβάλλοντος. Θεωρώ, λοιπόν, ότι εδώ δεν είναι απλώς αποτυχημένη η πολιτική του Υ.ΠΕ.ΧΩ.Δ.Ε.. Είναι ανύπαρκτη. 
      Από εκεί και πέρα θα ήθελα να αναφερθώ σε ένα θέμα της επικαιρότητας, στον περίφημο περιφερειακό σχεδιασμό διαχείρισης απορριμμάτων στην περιφέρεια Αττικής, ο οποίος αργεί υπερβολικά όλα αυτά τα χρόνια. Θα απαντήσει η κυρία Υπουργός ότι οι κάτοικοι και οι Οργανισμοί Τοπικής Αυτοδιοίκησης αντιδρούν. Όμως, ας δούμε τι συμβαίνει στο μοναδικό εν λειτουργία «Χ.Υ.Τ.Α.» στο Νομό Αττικής, στα Άνω Λιόσια, που, ενώ θα έπρεπε να αποτελεί ένα έργο επίδειξης και να πείσει τους κατοίκους της Αττικής να αποδεχθούν δίπλα τους τέτοιους χώρους υγειονομικής ταφής απορριμμάτων, λειτουργεί ως εν δυνάμει Κουροπητός. Να εξηγήσω τι εννοώ.
      Τι συμβαίνει κατ’ αρχάς έξω απ’ αυτό τον κατ’ επίφαση ΧΥΤΑ; Υπάρχουν αυτές οι ιδιωτικές χωματερές, ιδιωτών οι οποίοι μεταφέρουν τα σκουπίδια με συμβάσεις με διάφορους δήμους προς τη χωματερή. Συλλέγουν με το πρόσχημα της ανακύκλωσης των απορριμμάτων τα απορρίμματα σε αυτές τις ιδιωτικές χωματερές έξω από το ΧΥΤΑ και εκεί, προκειμένου να μειώσουν το κόστος τους και, κατά συνέπεια, τον όγκο των απορριμμάτων, κάνουν το εξής πρωτότυπο: τους βάζουν που και που καμιά φωτιά. Και το ξέρετε, κυρία Υπουργέ, γιατί έχετε επιβάλει πολλά πρόστιμα επ’ αυτού. Όμως, αυτοί συνεχίζουν.
      Επιπλέον –και ενδεχομένως το γνωρίζετε- βασικοί οδικοί άξονες γύρω από το ΧΥΤΑ των Άνω Λιοσίων, όπως και η δυτική περιφερειακή του Αιγάλεω, έχουν καταληφθεί από μπάζα και μάλιστα έχει χαθεί το μισό πλάτος του δρόμου.
      Μέσα δε στο ΧΥΤΑ συμβαίνουν τα εξής καταπληκτικά: το σύμφωνο με τις προδιαγραφές ύψος της στοίβας των απορριμμάτων έχει ξεπεραστεί κατά πενήντα μέτρα. Επιπλέον, επειδή έχει εξαντληθεί η χωρητικότητα του ΧΥΤΑ αυτήν τη στιγμή στοιβάζονται απορρίμματα εκτός της στεγανής λεκάνης, με όλες τις δυσμενείς επιπτώσεις που καταλαβαίνετε ότι θα έχει αυτό στο φρεάτιο ορίζοντα.
      Και ένα τρίτο: πριν από λίγο καιρό είχαμε μια πυρκαγιά που διήρκεσε είκοσι μέρες. Και δεν υπήρχε κανείς –γιατί, βέβαια, δεν υπάρχει ειδικευμένο προσωπικό στο ΧΥΤΑ των Άνω Λιοσίων, παχυλοί μισθοί συμβούλων στον ΕΣΔΝΑ όμως υπάρχουν- που να καταφέρει μέσα σε είκοσι μέρες, παρά το γεγονός ότι υπάρχουν προδιαγραφές για την αντιμετώπιση αυτών των προβλημάτων, να το αντιμετωπίσει.
      Τελειώνω, κύριε Πρόεδρε. Γιατί, λοιπόν, ο ΕΣΔΝΑ αυτοϋπονομεύεται; Έχω την εντύπωση ότι το κάνει, για να παραδοθεί η διαχείριση των απορριμμάτων σε μεγάλα και γνωστά εργολαβικά συμφέροντα, που, βλέποντας ότι σε λίγο καιρό, μετά το 2006, τελειώνουν οι πόροι για τα μεγάλα έργα, στρέφονται προς τα σκουπίδια. Και θα συμβεί, κυρία Υπουργέ, αυτό που συνέβη με τη Γουέιστ Μάνατζμεντ στην Ιταλία.
      Θα συνεχίσω στη δευτερολογία μου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Η Υφυπουργός Περιβάλλοντος, Χωροταξίας και Δημοσίων Έργων έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κυρίες και κύριοι συνάδελφοι, ειλικρινά νιώθω μια ιδιαίτερη έκπληξη που σήμερα, πέρα από το περιεχόμενο της επερώτησής σας, αναφερθήκατε κυρίως στα θέματα εκείνα που έχουν να κάνουν με το σχεδιασμό και την πολιτική της Κυβέρνησης για θέματα καθημερινότητας του πολίτη. Αυτό σας πειράζει και γι’ αυτό τη χωροταξία, την όλη διαπαιδαγώγηση, αν θέλετε, που γίνεται μέσα απ’ αυτήν την πολιτική για το χωροταξικό και πολεοδομικό σχεδιασμό, τα χρησιμοποιείτε ως εργαλείο για ψηφοθηρία ή για «προεκλογική» καμπάνια.
      Κυρίες και κύριοι συνάδελφοι, στεναχωριέμαι πάρα πολύ, παρ’ ότι μπορώ να σας συγχαρώ για το όψιμο ενδιαφέρον σας και για την οικολογική σας ευαισθησία. Για να ξεκινήσουμε, όμως, από την περίοδο που ανέφερε ο κ. Τριφωνίδης, το 1976 ψηφίστηκε ο ν. 3060 για τη χωροταξία και το περιβάλλον. Θα ήθελα ειλικρινά, πέρα από μια συνεχή καταγγελία και ένα μηδενισμό προς το έργο της Κυβέρνησης, να μου απαντήσει ο κύριος συνάδελφος ποιες προτάσεις έκανε για την ενεργοποίηση του ν.3060. Γιατί, αν γνωρίζει, τη δεκαετία του ’70 πολύ λίγο εφαρμόστηκε αυτός ο νόμος από τη Νέα Δημοκρατία και ατόνησε. Μετά ήρθαν οι νόμοι του κ. Μάνου το 1979 και ο χωροταξικός σχεδιασμός ως νόμος έρχεται το 1999, για το εθνικό χωροταξικό πλαίσιο.
      Αυτό, κύριοι συνάδελφοι, το γνωρίζετε πάρα πολύ καλά. Ψηφίσαμε όλοι το νόμο στη Βουλή. Δεν καταλαβαίνω τις εκπλήξεις. Ήρθε το 1999 και όπως βλέπετε και ακούσατε και διαβάσατε –γιατί βλέπω ότι έχετε έρθει με πλήρη ενημέρωση από τον Τύπο- στο Υπουργικό Συμβούλιο προχτές εγκρίθηκε το Εθνικό Χωροταξικό Πλαίσιο, δηλαδή ο στρατηγικός σχεδιασμός, οι γενικές κατευθύνσεις χρήσεων γης, η πολιτική μας τεκμηρίωση για τη βιώσιμη ανάπτυξη.
      Η χώρα μας πάλι πριν από λίγους μήνες ενέκρινε την εθνική της στρατηγική για τη βιώσιμη ανάπτυξη. Και μη μου πείτε, αν γνωρίζετε καλά, ότι έμεινε τελευταία χώρα που το έκανε στον κόσμο! Είναι από τις πρώτες χώρες της Ευρωπαϊκής Ένωσης που κατέθεσε την εθνική στρατηγική για τη βιώσιμη ανάπτυξη και λίγες χώρες από την Ευρωπαϊκή Ένωση είχαν αυτήν τη δυνατότητα στην παγκόσμια συνδιάσκεψη να μοιράσουν στο παγκόσμιο τραπέζι των πολιτικών το δικό μας ολοκληρωμένο σχέδιο, την εθνική μας στρατηγική για τη βιώσιμη ανάπτυξη. Και αυτή η εθνική στρατηγική, κυρίες και κύριοι συνάδελφοι, δεν είναι απλά μια ποσοτική στρατηγική, είναι μια ποιοτική στρατηγική η οποία σέβεται το περιβάλλον και η οποία έχει ενσωματώσει όλες τις διεθνείς μας δεσμεύσεις και τις ευρωπαϊκές μας δεσμεύσεις στα θέματα βιώσιμης ανάπτυξης. Και, όπως γνωρίζετε πολύ καλά, συνυπολογίζει και ενσωματώνει τις τρεις συνιστώσες, της περιβαλλοντικής διάστασης, της κοινωνικής συνοχής και της οικονομικής ευημερίας. Χωροταξία λοιπόν, γίνεται, εθνική στρατηγική για τη βιώσιμη ανάπτυξη, εθνικό χωροταξικό σχέδιο, που εγκρίθηκε προχθές από το Υπουργικό Συμβούλιο και έρχεται στη Βουλή, κύριοι συνάδελφοι, προς κύρωση, το εθνικό πλαίσιο που είναι ο εθνικός μπούσουλας. Και μαζί με τον εθνικό χωροταξικό σχεδιασμό, για τον οποίο κόπτεστε σήμερα ότι δεν έχει γίνει -και γνωρίζετε πολύ καλά ότι από το νόμο του 1999 προβλέπονται διαδικασίες επιστημονικής πολιτικής διαβούλευσης και νομολογιών του Συμβουλίου της Επικρατείας και διεθνών συμβάσεων, τα οποία βλέπω ότι αγνοείτε σήμερα εδώ και λέτε «πώς προχωράμε χωρίς χωροταξικό σχεδιασμό»;- ολοκληρώθηκε και το ειδικό πλαίσιο για τον παράκτιο χώρο, το οποίο επίσης εγκρίθηκε, εργασίες και επεξεργασίες πολλών ετών που, όπως προβλέπεται από το ν. 1650/86, χρειάζονται μια μακρά διαδικασία διαβούλευσης και γνωμοδοτήσεων και βεβαίως την έγκριση του Εθνικού Συμβουλίου, που θεσμοθετήθηκε, Χωροταξίας και Αειφόρου Ανάπτυξης, θεσμοί της χώρας μας, θεσμοί που η ελληνική Βουλή ενέκρινε, ψήφισε και γρήγορα δρομολόγησαν τη θεσμοθέτηση των γενικών στρατηγικών για τη βιώσιμη ανάπτυξη, μέσα από ένα εθνικό πλαίσιο ανάπτυξης. 
      Μαζί, λοιπόν, με τον εθνικό χωροταξικό σχεδιασμό εγκρίθηκε και το ειδικό πλαίσιο για τον παράκτιο χώρο, ένα άλλο επίπεδο πολιτικής χωροταξικού σχεδιασμού, δηλαδή μια εθνική οδηγία. Είμαστε η πρώτη χώρα στην Ευρώπη, που έχουμε κάνει την εθνική μας οδηγία για τον παράκτιο χώρο. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
     Βεβαίως θα συμφωνήσω μαζί σας ότι αργήσαμε -το 1999 ψηφίσαμε το νόμο, σπεύσαμε σε διαδικασίες, υπήρχε επικαιροποίηση όλο αυτό το διάστημα- γιατί ανακαλύπτουμε ότι αυτά που ψηφίσαμε και αποφασίσαμε χρειάζονται μέσο όρο δέκα χρόνια μελέτης και διαβούλευσης, ότι αντιπαρατίθενται μεταξύ τους οι γειτονικοί δήμοι, ότι δεν εξασφαλίζονται διαδημοτικές συνεργασίες και συναινέσεις πολιτών, ότι χρειάζεται να έρθει το Συμβούλιο της Επικρατείας –και πολύ καλά κάνει- να συμπληρώσει τα κενά μιας ελλιπούς ανάπτυξης και η κάθε περιοχή σε τοπικό επίπεδο καταθέτει. Αλλά, δυστυχώς, κύριοι συνάδελφοι, η κατάθεση είναι πάντα, όπως είπατε εσείς πριν, προεκλογική: Ο ορίζοντας είναι τεσσάρων ετών, της θητείας, έτσι ώστε να έχουμε κάποια οφέλη. Και γι’ αυτό αποσπασματικά, εμβαλωματικά και προσωρινά -αλλά γυρίζει μπούμεραγκ σήμερα αυτό με τις πλημμύρες και τις καταστροφές- σχεδιάζαμε ή τροποποιούσαμε ένα οικοδομικό τετράγωνο σε ένα υποσύνολο του πολεοδομικού σχεδιασμού, ενώ δεν είχαμε χωροταξικό σχεδιασμό. Και βεβαίως χωρίς χωροταξικό σχεδιασμό πού θα ήταν οι χώροι υγειονομικής ταφής των απορριμμάτων; Θα μάλωναν οι δήμοι, αφού δεν ξεκινήσαμε από το γενικό, αφού πηγαίναμε να δούμε τις επιθυμίες μας πώς θα μπορούσαμε να μετουσιώσουμε σε ένα έργο για να βροντοφωνάξουμε όλοι μαζί για την αξία, το κόστος του έργου, που το γνωρίζουμε μόνο ως χρήμα και όχι ως καθημερινότητα του πολίτη!
      Η Κυβέρνηση του ΠΑΣΟΚ με αίσθημα ευθύνης, αλλά και με μία σοβαρότητα σε προτάσεις και απόψεις, ενεργοποίησε όλους τους θεσμούς της ελληνικής κοινωνίας, αυτούς τους θεσμούς βεβαίως που θωρακίζουν νομικά και θεσμικά αυτήν την πολιτική με την οποία συμφωνεί όλη η κοινωνία μας. Έτσι, τα επίπεδα του χωροταξικού σχεδιασμού είναι έτοιμα.
       Κύριοι συνάδελφοι, τα δώδεκα χωροταξικά της χώρας –γιατί έχουμε και τον Οργανισμό της Αθήνας, άρα έχουμε μία ειδική χωροταξική για το Λεκανοπέδιο- είναι έτοιμα σε τρεις μήνες. Χρειάζεται -όπως λέει ο νόμος, τον οποίο ψηφίσαμε στη Βουλή- να εγκριθούν από περιφερειακά συμβούλια. Αυτό έγινε. Έπρεπε όμως να επικαιροποιηθούν. Γιατί η δυναμική της ανάπτυξης έφερε καινούρια στοιχεία, καινούριους δείκτες, καινούριες περιβαλλοντικές επιπτώσεις, και από τη δική μας 
-αν θέλετε- ή όλων μας την αποσπασματική πολιτική. 
      Έχουμε άναρχη δόμηση ή παίρνουμε μια πολύ εύκολη απόφαση για αύξηση των συντελεστών δόμησης, ώστε να αυξηθεί η οικιστική ανάπτυξη, να μεγαλώσει το εύρος της οικονομικής δραστηριότητας, χωρίς να λαβαίνουμε υπόψη τους δασικούς χάρτες, τους αρχαιολογικούς χάρτες, τα ρέματα και όλον εκείνον το φυσικό και δομημένο πλούτο μας, αλλά και το ανθρωπογενές περιβάλλον και την πολιτιστική και αρχιτεκτονική μας κληρονομιά. 
      Ερχόμαστε σήμερα, κύριοι συνάδελφοι, να πούμε τι; Να καταγγείλουμε τους εαυτούς μας; Γιατί δεν υπήρχε μία συγκεκριμένη ερώτηση για το πώς προβλέπονται τα χωροταξικά σχέδια; Και γιατί, κύριοι συνάδελφοι, εσείς που συμμετέχετε στις περιφερειακές διαβουλεύσεις συνεχώς αντιδράτε -κυρίως εσείς, οι συνάδελφοι της Νέας Δημοκρατίας- γιατί μία ιχθυοκαλλιέργεια δεν μπορεί να γίνει εκεί, ενώ υπάρχει πλαίσιο για τις ιχθυοκαλλιέργειες, υπάρχει εθνικός «μπούσουλας», υπάρχουν χρήσεις γης. 
      Αναφέρθηκε ένας συνάδελφος στις φυλακές. Υπάρχει ειδικό πλαίσιο για τις φυλακές. Ολοκληρώνεται το ειδικό πλαίσιο για τους ορεινούς όγκους. Χωρίς αυτούς τους «μπούσουλες» και τις χρήσεις γης, πώς θα κάνουμε βιομηχανική ανάπτυξη; Βεβαίως οι επενδυτές θα περιμένουν, γιατί δεν θα μπορούμε να δώσουμε άδεια χωροθέτησης σε ένα χώρο που είναι προστατευόμενος. 
      Πότε εντάξατε στις προτάσεις των Νομαρχιακών Συμβουλίων, στις προτάσεις της περιφέρειας, τη δική σας τεκμηριωμένη άποψη που να οριοθετεί τη ΡΑΜΣΑΡ, τη NATURA, να κατηγοριοποιεί, αν θέλετε, τις ανθρώπινες παρεμβάσεις και να ενισχύει με αυτόν τον τρόπο και την ανάπτυξη των πολιτών -που θέλουν να δημιουργήσουν την αγροτική τους παραγωγή, τη βιομηχανική παραγωγή, τη μεταποίησή τους ή την οικιστική τους ανάπτυξη- αλλά συγχρόνως να προστατεύει το περιβάλλον. 
      Άκουσα πολλές καταγγελίες και πολλούς μηδενισμούς. Καταλαβαίνω ότι ο ρόλος σας σήμερα εδώ είναι μία επερώτηση που θα αντιπολιτεύεται διαρκώς. Εγώ, κύριοι συνάδελφοι, σας καλώ για δεύτερη φορά να συμμετέχετε σε αυτήν την προσπάθεια που κάνει η χώρα και η Κυβέρνηση, σε αυτήν την εγρήγορση και την επιτάχυνση των διαδικασιών που κάνει το ΥΠΕΧΩΔΕ, ώστε να ετοιμάσει και να σας πει «Ορίστε η εθνική στρατηγική, ορίστε τα ειδικά πλαίσια, ορίστε τα δώδεκα περιφερειακά χωροταξικά, ορίστε οι τριάντα ειδικές χωροταξικές μελέτες μέσα σε ένα χρόνο». Ποια είναι η δική σας πρόταση τόσο καιρό; 
      ΓΕΩΡΓΙΟΣ ΤΡΥΦΩΝΙΔΗΣ: Όταν γίνουμε κυβέρνηση θα σας την πούμε!
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, λυπάμαι πάρα πολύ, αλλά ο ρόλος της Αξιωματικής Αντιπολίτευσης δεν είναι απλά να μηδενίζει και με στείρο τρόπο να αντιπολιτεύεται μία πολιτική –μιλώ για την πολιτική της Κυβέρνησης- που αγωνιά για όλα αυτά τα ζητήματα. Αναφερθήκατε σε θέματα που τουλάχιστον γνωρίζετε πολύ καλά ότι δεν αφορούν ούτε στη δική μας αγωνία ούτε στην ευαισθησία για τα οικοσυστήματα και την προοπτική της βιώσιμης ανάπτυξης. 
      Μιλήσατε, κύριε συνάδελφε, για τους ΧΥΤΑ. Ξέρετε πάρα πολύ καλά –το είπα και πριν- ότι υπήρξε ένας νομαρχιακός σχεδιασμός σε όλη τη χώρα. Υπήρξε ένας νομαρχιακός σχεδιασμός ο οποίος συγκέντρωσε τις ανάγκες και απαιτήσεις με βάση τα δεδομένα του νομού και έκανε την πρότασή του. Αυτός ο σχεδιασμός ήρθε να αναιρεθεί από την ίδια την Ευρωπαϊκή Ένωση το 2002. 
      Η ίδια η Ευρωπαϊκή Ένωση δεν έχει θέσφατα –οδηγίες. Αυτήν τη στιγμή, κατά την διάρκεια της Προεδρίας, μιλούμε για κάποιες οδηγίες και για αναθεωρήσεις οδηγιών, γιατί η δυναμική υπάρχει, γιατί εξελίξεις υφίστανται. Η περιβαλλοντική ευθύνη που μπαίνει στο τραπέζι με το «ο ρυπαίνων πληρώνει» -και αφορά και τους πολίτες και τις εταιρείες και τις χώρες και τους θεσμούς- είναι μια καινούρια λογική που μπαίνει στο τραπέζι. 
  Δεν είναι κάτι το οποίο υπήρχε από παλιά κι η Ελλάδα καθυστέρησε. Δεν θα διαφωνήσω μαζί σας, κυρία Ξηροτύρη, για τις όποιες καθυστερήσεις υπήρξαν, αλλά ειλικρινά θα παραπονεθώ κι εγώ με τη σειρά μου για τις όποιες προτάσεις έλειπαν από την πλευρά της Αξιωματικής Αντιπολίτευσης γι’ αυτήν την ποσοτική αλλά και ποιοτική στρατηγική που απαιτείται σήμερα από τη χώρα και που μιλάει η Ευρωπαϊκή Ένωση, όπως το λέτε πολύ συχνά όλοι σας, για συνέργεια των θεσμών. Η συνέργεια και η συνεργασία των θεσμών δεν είναι αποφάσεις απλά και μόνο σύμφωνα με μια υπουργική απόφαση. Χρειάζονται τη διαβούλευση και η διαβούλευση είναι ενημέρωση των πολιτών, είναι γνωμοδοτήσεις, είναι ένας διαρκής διάλογος για να προλάβουμε τις εξελίξεις και να προσδιορίσουμε διορατικά το μέλλον.
      Σαφώς υπάρχουν έλεγχοι και σαφώς είναι ψευδείς, τουλάχιστον, οι δηλώσεις που κάνατε εδώ για στοιχεία της Ευρωπαϊκής Ένωσης. Η Ευρωπαϊκή Ένωση –και το καταθέτω, κύριε Πρόεδρε, στα Πρακτικά- με την τελευταία της έκθεση του 2002 –και μιλάω συγκεκριμένα για την Ευρωπαϊκή Επιτροπή και για την Επιτροπή όπου Επίτροπος είναι η κ. Βάλστρομ- φέρνει τη χώρα μας στην έκτη θέση και υπολείπονται άλλες τρεις, τέσσερις χώρες, οι οποίες βρίσκονται στη λογική αυτή των ρύπων του περιβάλλοντος –όπως το γνωρίζετε- σε όλη την Ευρωπαϊκή Ένωση. Αυτό το καταθέτω για να μη λέμε συνεχώς ότι είναι η πρώτη χώρα και αυτό γίνεται τελικά ένα σλόγκαν στα χείλη μας. 
      (Στο σημείο αυτό η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Ο σχετικός πίνακας υπάρχει στο τεύχος των Πρακτικών της Βουλής)
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Και τελικά τι κάνουμε, κύριοι συνάδελφοι, αντί να προσπαθούμε να δούμε πώς θα γίνει η χώρα μας η καλύτερη χώρα σε όλα τα επίπεδα –γιατί θα συμφωνήσω απόλυτα μαζί σας, βάλατε το χωροταξικό σχεδιασμό σήμερα πολύ στον πυρήνα, γιατί αυτό πέτυχε και ήδη έχουμε ντοκουμέντα- και πώς θα καταφέρουμε με κάποιες προτάσεις να διορθώσουμε και να επιταχύνουμε αυτά τα βήματα; Κανείς δεν ήρθε εδώ και τουλάχιστον όχι εγώ -μακριά από μένα αυτά- για να πω τι καλά που τα κάναμε όλα. Δεν είναι αυτή η λογική μου και δεν είναι αυτή η ευαισθησία μου. Αλλά πέρα από την καθιερωμένη, παρωχημένη λογική της στείρας αντιπολίτευσης, χρειάζομαι, κύριοι συνάδελφοι, τη συνέργεια και τη συνεργασία τη δική σας. Και την χρειάζομαι σε καθένα από τα συγκεκριμένα θέματα, όπως πολλές φορές το έχουν κάνει ορισμένοι –ελάχιστοι- από σας και στο Υπουργείο αλλά και στη Βουλή, στα νομοσχέδια, όπου έχουν μια συγκεκριμένη διάταξη, μια διόρθωση, μια βελτίωση να προσθέσουν σαν λιθαράκι στον πάγκο της ολοκληρωμένης πολιτικής που θέλουμε να κάνουμε για θέματα πολύ ευαίσθητα, τα οποία δεν μπορεί κανείς να τα χρησιμοποιήσει για λόγους ούτε ψηφοθηρίας ούτε της διαφθοράς και όλα αυτά που άκουσα σήμερα εδώ ούτε βεβαίως της εκλογικής αναμέτρησης κι εκλογικής υπεροχής.
      Αν θέλετε, λοιπόν, να συζητήσουμε συγκεκριμένα, να πάρουμε ένα ένα τα θέματα που βάλατε στην επερώτησή σας και να απαντήσουμε σε αυτά. Και βεβαίως σ’ αυτά τα θέματα έχω όλη, μα όλη τη διάθεση να σας απαντήσω με τον καλύτερο δυνατό τρόπο και όπου χρειάζεται. Γιατί δεν υπάρχει αυτό το σύμπλεγμα, το σύμπλεγμα που πολλές φορές κουβαλάμε όλοι μας, του να ζητάμε συγγνώμη για κάποια καθυστέρηση, για κάποια παράλειψή μας ή, εν πάση περιπτώσει, για κάποιο λάθος μας. Γιατί πια δεν είναι κανείς τέλειος, διαφορετικά θα ήταν και τελειωμένος και δεν θα χρειαζόταν να μιλάμε για μια πολιτική που τη θέλουμε ανοδικά να υπηρετεί τον πολίτη, γιατί αυτό αξιώνει ο πολίτης.
      Άρα, λοιπόν, για τα συγκεκριμένα ζητήματα θα απαντήσω: Για το περιβάλλον, που ακούστηκε ότι υπάρχουν τεράστια ποσά που έχουν δαπανηθεί από ευρωπαϊκούς και εθνικούς πόρους χωρίς ουσιαστικό αποτέλεσμα, θέλω να πω ότι αυτό δεν ανταποκρίνεται στην πραγματικότητα, γιατί έχουν δαπανηθεί ποσά από ευρωπαϊκούς και εθνικούς πόρους με συγκεκριμένα αποτελέσματα. Υπάρχουν και οι εκθέσεις των περιβαλλοντικών επιδόσεων της χώρας μας που έχουν πραγματοποιηθεί από τον ΟΟΣΑ κι οι οποίες βεβαιώνουν ακριβώς αυτήν τη θετική πορεία. Όχι γρήγορα, κύριοι συνάδελφοι, όχι γρήγορα. Το ξέρετε ότι μεταφέρονται ρύποι; Το είχαμε πει και την άλλη φορά στην επερώτηση. Το ξέρετε ότι καταγγέλλονται μεταξύ τους χώρες για τη μεταφορά κάποιων ρύπων; Γνωρίζετε –γιατί έχουμε δώσει και δελτία Τύπου, έχουμε κάνει και συνεντεύξεις και τα έχουμε πει όλα αυτά- ότι έχουν εμφανιστεί καινούρια σωματίδια στην ατμόσφαιρα, για τα οποία δεν υπάρχουν στην Ευρωπαϊκή Ένωση τα μηχανήματα που να τα προσδιορίζουν και βρισκόμαστε όλοι μαζί σ’ αυτήν την προσπάθεια; 
      Το όζον, οι κλιματικές αλλαγές, η παρέμβαση του ανθρώπου, η άναρχη παρέμβαση, όλη αυτή η μεγάλη τεχνολογία χωρίς κανόνες, χωρίς τους σχεδιασμούς και τις στρατηγικές, που αναφέραμε πριν, σαφώς δημιούργησαν ρύπους και στο δομημένο και στο φυσικό περιβάλλον. Καινούριες μορφές έχουν εμφανιστεί και καινούριες ανάγκες τεχνολογιών και άλλων μέσων και εργαλείων υπάρχουν σήμερα, ώστε να λυθούν αυτά τα ζητήματα. Προσπαθούμε και παλεύουμε και θέλουμε ακριβώς τη βοήθειά σας.
      Στην τελευταία έκθεση, που έχει αναγνωριστεί από όλους τους Υπουργούς Περιβάλλοντος του ΟΟΣΑ, η οποία δημοσιεύθηκε το 2002 και εκδόθηκε με την έγκριση του Γενικού Γραμματέα του ΟΟΣΑ, υπάρχουν τα εξής μέρη: Το πρώτο μέρος με τίτλο «Έλεγχος της ρύπανσης και διατήρησης της φύσης» εστιάζεται στο νερό, στη διαχείριση του αέρα και στη διατήρηση της βιοποικιλότητας και της φύσης. Το δεύτερο μέρος αφορά στην ενσωμάτωση των πολιτικών, εστιάζεται στις θεσμικές πλευρές και στο πώς οι πολιτικές που αφορούν στα πολιτικά, στη διαχείριση παράκτιων και αστικών περιοχών και στον τουρισμό ενσωματώνονται στις περιβαλλοντικές πολιτικές. Το τρίτο μέρος αφορά στη συνεργασία με τη διεθνή κοινότητα, που είναι τα διεθνή περιβαλλοντικά ζητήματα, τα οποία αφορούν και στην Ελλάδα.
      Η παραπάνω έκθεση βεβαιώνει ότι η ποιότητα του περιβάλλοντος στην Ελλάδα δεν είναι αρίστη, όμως είναι –το μεταφέρω ακριβώς, όπως το λέει- σε γενικές γραμμές καλή. Σε ορισμένους σημαντικούς τομείς, όπου η ποιότητα του περιβάλλοντος είχε υποβαθμιστεί, η κατάσταση σήμερα έχει βελτιωθεί σημαντικά και στην ποιότητα του αέρα στην περιοχή της Αθήνας και στην αποκατάσταση αυτών που αναφέρατε, δηλαδή των μνημείων αρχιτεκτονικής και πολιτιστικής κληρονομιάς.
      Σε άλλους τομείς, όπως είναι η ποιότητα των υδάτων κολύμβησης, η έκθεση αναφέρει ρητά ότι έχουμε ξεπεράσει το στάδιο της υποβάθμισης που έτεινε να υπάρξει και έχουμε αποφύγει όλα αυτά τα δυσάρεστα φαινόμενα. 
      Στο μόνο σημείο που η Ελλάδα έχει ακόμα υψηλούς δείκτες, κύριοι συνάδελφοι, είναι οι τιμές των αερίων εκπομπών, δηλαδή αυτά τα σωματίδια που σας είπα του διοξειδίου του άνθρακα, του θείου –θειούχα σωματίδια- και του νατρίου, τα οποία πραγματικά δημιουργούν πρόβλημα και εκεί έχουμε ζήτημα, το οποίο προσπαθούμε να επιλύσουμε αναγνωρίζοντας αυτήν την επιβάρυνση. Γι’ αυτό, όπως όλοι σας γνωρίζετε, η Κυβέρνηση έφερε στη Βουλή το Πρωτόκολλο του Κιότο, το οποίο κυρώσαμε, που αντιμετωπίζει όλα αυτά τα ζητήματα των εκπομπών των αερίων.
      Σε αυτήν την έκθεση του ΟΟΣΑ που είναι σημαντική –και το αναφέρω, γιατί πολλοί από τους συναδέλφους αναφέρθηκαν σε αυτό το θέμα- αναγράφεται ότι η βελτίωση και η παραπέρα πρόοδος σε θέματα περιβάλλοντος στην Ελλάδα θα γίνουν γρήγορα πιο αισθητά λόγω της επιτυχούς μέχρι τώρα διαχείρισης κάποιων πολιτικών και κυρίως οικονομικών προσπαθειών που έχουν αρχίσει να γίνονται από τα μέσα της δεκαετίας του ’90. 
      Δηλαδή, καταβάλλονται πλέον χρήματα για το περιβάλλον από τον εθνικό και κοινοτικό κορβανά και οι περιβαλλοντικές πολιτικές της χώρας με την αποδοχή που έχουμε κάνει των διεθνών συνθηκών, αλλά και των συνθηκών της Ευρωπαϊκής Ένωσης και τις κυρώσεις στη Βουλή, την εθνική στρατηγική για τη βιώσιμη ανάπτυξη και τα χωροταξικά σχέδια δείχνουν ότι, αφ’ ενός, υπάρχει εκσυγχρονισμός του θεσμικού πλαισίου και, αφ’ ετέρου, ότι υπάρχει απόφαση και πολιτική βούληση για ενεργοποίηση της περιβαλλοντικής νομοθεσίας, έτσι ώστε να βελτιώσουμε την ποιότητα της ζωής και στα μεγάλα αστικά κέντρα, αλλά και στην περιφέρεια σαν μια –αν θέλετε- κυρίαρχη πολιτική της βιώσιμης ανάπτυξης.
      Αυτή η πολιτική και με νόμους στη Βουλή –γιατί αναφέρθηκαν οι κύριοι συνάδελφοι- τέθηκε πάρα πολύ έντονα, έτσι ώστε και οι επενδύσεις να γίνονται στην Ελλάδα. Γιατί η οριζόντια περιβαλλοντική πολιτική διαπερνά τις πολιτικές και η χωροταξία αυτό κάνει στην αναδιάρθρωση που γίνεται πλέον στην πολιτικοοικονομική –αν θέλετε- προοπτική της χώρας, έτσι ώστε να μπορέσουμε και την ανάπτυξη να επιτύχουμε με απλούστευση διαδικασιών, αλλά και το περιβάλλον να διασφαλίσουμε και τους ρύπους να μειώσουμε σε αυτήν την πολιτική.
      Η μεταρρύθμιση –λέει ο ΟΟΣΑ- που έχει γίνει στη χώρα μας με γρήγορους ρυθμούς τα τελευταία χρόνια επιβεβαιώνεται και τεκμηριώνεται ακριβώς από τις διυπουργικές μας συνεργασίες, τις αποφάσεις και τις αρμοδιότητες, κύριοι συνάδελφοι, στις οποίες αναφερθήκατε, που τις επικεντρώνουμε στους θεσμούς δημοκρατίας και αποκέντρωσης -στην τοπική εξουσία- έτσι ώστε να μην έρχεται για ένα οικοδομικό τετράγωνο μια τροποποίηση στον Υπουργό, να μη χρειάζεται προεδρικό διάταγμα με τις διαδικασίες του χρόνου και τις δυσκολίες της διαβούλευσης και των αναθεωρήσεων.
      Έτσι, λοιπόν, γίνεται μία μεταρρύθμιση όχι μόνο στο διοικητικό, χωροταξικό χάρτη της χώρας, στις χρήσεις γης και στην πολιτική γης, αλλά και σ’ εκείνους τους θεσμούς που θα πάρουν στα χέρια τους αυτά τα εργαλεία πολιτικής που η Κυβέρνηση υλοποιεί και θεσμοθετεί και θα τα εφαρμόσουν.
      Εμείς πιστέψαμε στην αποκέντρωση και στην αυτοδιοίκηση και γι’ αυτό συνεχώς αποκεντρώνουμε πόρους και αρμοδιότητες. Γι’ αυτό επιτελικά αλλά και νομοθετικά θωρακίζουμε τη βιώσιμη ανάπτυξη με εργαλεία που η Τοπική Αυτοδιοίκηση θα πάρει να τα εφαρμόσει έχοντας αποκεντρώσει αυτές τις αρμοδιότητες, ώστε να μην ταλαιπωρείται ο πολίτης. 
      Κύριοι συνάδελφοι, μετά από το θέμα του περιβάλλοντος, θα αναφερθώ στα γενικά πολεοδομικά σχέδια, γιατί είναι δομημένο περιβάλλον. Ελάτε να δούμε πόσοι από τους θεσμούς της Τοπικής Αυτοδιοίκησης αρχικά έκαναν έγκαιρα αιτήσεις στις προκηρύξεις που έγιναν από το ΥΠΕΧΩΔΕ για το τομεακό πρόγραμμα περιβάλλοντος που περιλαμβάνει τον πολεοδομικό σχεδιασμό και πόσοι είχαν τα τεχνικά δελτία έτοιμα αλλά και την επιλεξιμότητα. Ελάτε να δούμε πόσοι σε επίπεδο περιφέρειας θα έχουν αυτήν την ετοιμότητα. 
      Πώς θα προχωρήσει η ανάπτυξη σε όλα τα επίπεδά της –στον πρωτογενή, δευτερογενή και τριτογενή τομέα- χωρίς χρήσεις γης, χωρίς γενικές αρχές των γενικών πολεοδομικών σχεδίων, χωρίς πολεοδομικές μελέτες, οι οποίες θα εντάξουν τις περιοχές αυτές που λόγω των οικιστικών πιέσεων βγήκαν στην εκτός σχεδίου περιοχή και έτσι είναι επιβεβλημένη η ένταξή τους μέσα από κανόνες. 
      Ας μην υπάρχει διαχωρισμός. Άλλο είναι τα αυθαίρετα και άλλο η κανονική επιτάχυνση του χωροταξικού και πολεοδομικού σχεδιασμού, με τους νόμους και τους κανόνες, αλλά βεβαίως με μία απλούστευση και μία επιτάχυνση των διαδικασιών, γιατί δεν μπορεί –όπως σας είπα πριν- οι μελέτες να κρατούν οκτώ και δεκατέσσερα χρόνια. Πρέπει να υπάρξει μία απλούστευση της έκδοσης των οικοδομικών αδειών, γιατί, όπως σας είπα, η οικιστική ανάπτυξη -όπως και η οικοδομική δραστηριότητα- πρέπει να προχωρήσει. 
      Κύριοι συνάδελφοι, δεν φταίνε οι πολίτες, όταν δεν υπάρχουν αυτοί οι σχεδιασμοί στα επίπεδα που προβλέπονται και όταν για λόγους σκοπιμότητας οι θεσμοί που έχουν την αρμοδιότητα έρχονται και κάνουν «δρομάκια» μπροστά από τα σπίτια των ψηφοφόρων. Δεν είναι πολιτική ψηφοθηρία της Κυβέρνησης η κατάθεση ενός μεγάλου έργου -όπως είναι ο χωροταξικός σχεδιασμός- ούτε το Πρωτόκολλο του Κιότο ούτε η κύρωση της Συνθήκης της Βαρκελώνης ούτε τα δώδεκα χωροταξικά ούτε η εθνική στρατηγική για τη βιώσιμη ανάπτυξη. 
      Λυπάμαι, κύριοι συνάδελφοι, αλλά για όλα αυτά που ρωτήσατε σήμερα, για τα οποία δείξατε μία ανησυχία, σας δίνεται η ευκαιρία να πάρετε μία απάντηση όχι με λόγια απλά, όχι μόνο με το «επιθυμούμε» απλά, όχι με το «θα προσπαθήσουμε». Όλα αυτά τα κάναμε, τα υλοποιήσαμε και έχουμε ακόμα πολλή δουλειά μπροστά μας, γιατί η δυναμική της ανάπτυξης υπάρχει και η χώρα μας έχει μπει στην ιστορία των ισχυρών χωρών και των χωρών με τη μεγαλύτερη ευαισθησία σ’ αυτά τα θέματα. Ναι, εμείς ξέρουμε να πούμε «εδώ καθυστερήσαμε, γι’ αυτό, τρέχουμε να διορθώσουμε». Ξέρουμε, όμως, να επαινούμε αυτό που φέρνει μήνυμα αισιοδοξίας για τον πολίτη, ότι δηλαδή πραγματικά η Ελλάδα κατέχει αυτήν τη στιγμή μία θέση στη βιώσιμη ανάπτυξη, στην προοπτική, στο μέλλον, στις νέες γενιές, μία θέση ζηλευτή και από άλλες πολύ ανεπτυγμένες χώρες 
      Εσείς συχνά δημιουργείτε και στη Βουλή, αλλά και στην Ευρωβουλή, μία μιζέρια και μία εικόνα για τη χώρα που δεν συνάδει ούτε με το δομικό μας πολιτισμό ούτε με το φυσικό μας πολιτισμό ούτε με το φυσικό μας περιβάλλον ούτε με την ιστορία μας ούτε με το ανθρωπογενές περιβάλλον μας, μ’ αυτούς τους υπέροχους Έλληνες πολίτες που καλά κάνουν και διαμαρτύρονται και φωνάζουν, γιατί περιμένουν τόσο από εμάς -από την πολιτεία και τους θεσμούς- όσο και από την Αξιωματική Αντιπολίτευση να δίνει λύση στα θέματά τους και όχι στείρα πολιτική, με το να μηδενίζει απλά και εύκολα μία τεράστια προσπάθεια που δεν είναι της Κυβέρνησης, κύριοι συνάδελφοι, αλλά του ίδιου του ελληνικού λαού. 
      Στον ελληνικό λαό πρέπει να απαντήσετε με τα θέματα που θέτετε, γιατί και εσείς καθυστερήσατε. Πρέπει να απαντήσετε για το ν. 360 από τότε, από τη δεκαετία του 1960 και γιατί ατόνησαν όλα αυτά. Κύριοι συνάδελφοι, να απαντήσετε γιατί δεν ενεργοποιήσατε και το ν. 2508 ακόμα με δικές σας επερωτήσεις το 1997, το 1988 και το 2000.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
    Ευχαριστώ πάντως που μου δώσατε τη δυνατότητα να πω για το τεράστιο έργο που έγινε σε μικρό χρονικό διάστημα και να σας ευχαριστήσω θερμά και εσάς, κύριοι συνάδελφοι που δύο επερωτήσεις τώρα στη Βουλή δείχνουν ότι –έστω και αργά, ευτυχώς όμως- αποκτήσατε και εσείς ευαισθησία για το περιβάλλον, για τη δόμηση και για το σχεδιασμό, που ευτυχώς για μας ολοκληρώνεται.
      (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», σαράντα δύο μαθητές και μαθήτριες και τρεις συνοδοί - καθηγητές από το 2ο Γυμνάσιου Τιρνάβου Λαρίσης. 
    Η Βουλή καλωσορίζει τα παιδιά.
(Χειροκροτήματα από όλες τις πτέρυγες της Βουλής)
      Το λόγο έχει ο κ. Αλογοσκούφης. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, είχα κάθε διάθεση να παρακολουθήσω την απάντηση της κυρίας Υφυπουργού. Όμως δυσκολεύτηκα. Δυσκολεύτηκα να δω τι απαντήσεις έδωσε σε αυτά τα συγκεκριμένα θέματα, που της καταγγείλαμε και για τα οποία καταγγείλαμε την Κυβέρνηση. Δεν περιμένουμε εδώ να οχυρώνεσθε πίσω από τους Έλληνες πολίτες, όπως κάνατε στο τέλος, και να λέτε ότι «υπάρχει μεγάλη εθνική προσπάθεια και ότι είμαστε περήφανοι για τους πολίτες αυτής της χώρας». 
      Ασφαλώς, είμαστε περήφανοι για τους πολίτες αυτής της χώρας, αλλά για την Κυβέρνησή μας ντρεπόμαστε. Δεν ντρεπόμαστε για τους πολίτες αλλά για την αποτυχία της πολιτικής σας.
      Κυρία Υφυπουργέ, δεν είπατε τίποτα ουσιαστικό. Επειδή εμένα μου αρέσει να μιλάω με στοιχεία, θα σας παρουσιάσω τρεις δείκτες της ντροπής -γιατί είναι πραγματικά δείκτες της ντροπής αυτά που θα πω- που αφορούν την προστασία του περιβάλλοντος.
      Ο πρώτος δείκτης αφορά το τι κάναμε τα τελευταία δέκα χρόνια, που κυβερνάτε. Αναφέρομαι στις συνολικές εκπομπές αερίου θερμοκηπίων, σύμφωνα με τα στοιχεία που βρίσκονται στο site της EUROSTAT και τα οποία σήμερα το απόγευμα αναζήτησα και πήρα. Στην Ευρωπαϊκή Ένωση των δεκαπέντε, κατά την περίοδο 1991-2000, είχαμε μείωση κατά 4% στις συνολικές εκπομπές αερίου θερμοκηπίου, ενώ στην Ελλάδα είχαμε αύξηση 24%. 
      Αν αυτό δεν είναι ντροπή και δεν είναι καταδίκη της περιβαλλοντικής πολιτικής της Κυβέρνησης, τι άλλο μπορεί να είναι;
      Θέλετε να σας αναφέρω ένα δεύτερο δείκτη; Θα σας πω τα στοιχεία για την ποιότητα της ατμόσφαιρας στα αστικά κέντρα. Στην Ευρωπαϊκή Ένωση των δεκαπέντε το 20% του αστικού πληθυσμού εκτίθεται σε υπερβολική συγκέντρωση όζοντος. Στην Ελλάδα εκτίθεται το 80% του αστικού πληθυσμού. Δηλαδή, οκτώ στους δέκα Έλληνες, που ζουν σε αστικά κέντρα, εκτίθενται, σύμφωνα με αυτόν το δείκτη, σε υπερβολική συγκέντρωση όζοντος, όταν στην Ευρώπη εκτίθενται μόνον οι δύο στους δέκα. 
      Σας απασχολεί αυτό; Γιατί στην απάντησή σας δεν φαίνεται να σας απασχολεί.
      Ένας τρίτος δείκτης αφορά το τι ποσοστό παραγωγής και κατανάλωσης ηλεκτρισμού υπάρχει στην Ελλάδα από ανανεώσιμες πηγές ενέργειας. Είναι ένας τρίτος αντικειμενικός δείκτης. Το ποσοστό της Ελλάδα είναι μόλις 7,7%, περίπου 8%, ενώ στην Ευρωπαϊκή Ένωση είναι 15%, σχεδόν το διπλάσιο απ’ αυτό της Ελλάδας. 
      Δεν μας απασχολούν αυτά; Όμως, αυτοί είναι οι δείκτες της ντροπής και θα τους καταθέσω, γιατί φαίνεται ότι η κυρία Υπουργός στα θέματα της αρμοδιότητάς της δεν έχει συνείδηση της πραγματικής κατάστασης, του πού βρισκόμαστε σε σχέση με τους υπόλοιπους Ευρωπαίους. Καταθέτω, λοιπόν, αυτά τα στοιχεία και παρακαλώ να δοθούν και στην κυρία Υφυπουργό.
      (Στο σημείο αυτό ο Βουλευτής κ. Γεώργιος Αλογοσκούφης καταθέτει για τα Πρακτικά τα προαναφερθέντα στοιχεία, τα οποία έχουν ως εξής: 
      «Οι Δείκτες της «Ντροπής»
      - Συνολικές Εκπομπές Αερίων Θερμοκηπίου
      	Ε.Ε. των 15			1991-2000 μείωση κατά 4%
      	ΕΛΛΑΣ 			1991-2000 αύξηση κατά 24%
- Ποιότητα της Ατμόσφαιρας στα Αστικά Κέντρα
Ε.Ε. των 15	20% του αστικού πληθυσμού εκτίθεται σε υπερβολική συγκέντρωση όζοντος
      	ΕΛΛΑΣ 			80%                 “      “
- Ποσοστό παραγωγής (κατανάλωσης) Ηλεκτρισμού από Ανανεώσιμες Πηγές Ενέργειας
      	Ε.Ε. των 15			14,7%
      	ΕΛΛΑΣ 			7,7%
      ΠΗΓΗ: EUROSTAT
							Γ. ΑΛΟΓΟΣΚΟΥΦΗΣ
							04-03-2003»)
      ΓΕΩΡΓΙΟΣ ΑΛΟΓΟΣΚΟΥΦΗΣ:  Όλοι συμφωνούμε ότι επιθυμούμε να ζούμε σε ένα καλό περιβάλλον. Όλοι συμφωνούμε ότι επιθυμούμε να κληρονομήσουν τα παιδιά και τα εγγόνια μας ένα καλό περιβάλλον. Όλοι πιστεύουμε ότι ο αέρας που αναπνέουμε, το νερό που πίνουμε και το φαγητό που καταναλώνουμε δεν θα πρέπει να είναι μολυσμένα. Σε αυτά δεν διαφωνούμε. 
      Όλοι θέλουμε να αποφύγουμε την απειλή και την αβεβαιότητα των κλιματικών μεταβολών.
      Όλοι θεωρούμε πια -και το συνειδητοποιεί η μεγάλη πλειοψηφία των πολιτών- ότι το καθαρό και υγιές περιβάλλον είναι ζωτικό για την ποιότητα ζωής.
      Το ζήτημα, όμως, είναι τι κάνουμε. Το ζήτημα είναι αν η πολιτική, που εφαρμόζουμε, έχει αποτελέσματα.
Και εδώ σας κατήγγειλαν οι εισηγητές της Νέας Δημοκρατίας, ο κ. Τρυφωνίδης και οι υπόλοιποι συνάδελφοι, συγκεκριμένα πράγματα. Σας είπαν ότι υπάρχει αποτυχία και ελλείψεις στο χωροταξικό και στον περιβαλλοντικό σχεδιασμό και εδώ ήλθατε να μας παρουσιάσετε τώρα ότι μετά από είκοσι χρόνια ΠΑΣΟΚ έχουμε πια έναν εθνικό μπούσουλα. Ότι κάνετε δηλαδή κάποιον σχεδιασμό. Μα το πρόβλημα είναι ότι μετά από είκοσι χρόνια ΠΑΣΟΚ στα ζητήματα της προστασίας του περιβάλλοντος, ακόμη μπουσουλάμε. Μπούσουλα μπορεί να έχουμε, αλλά ακόμη μπουσουλάτε, όσον αφορά την εφαρμοσμένη πολιτική. Αυτό είναι το πρόβλημα, επειδή μιλήσατε δυο τρεις φορές για τον μπούσουλα. Άλλο ο μπούσουλας και άλλο το μπουσούλημα, διότι ακριβώς η πολιτική δεν εφαρμόζεται. Το ζήτημα δεν είναι αν φτιάχνουμε σχέδια επί χάρτου, το ζήτημα είναι να εφαρμόζουμε μια πολιτική και να φέρνουμε αποτελέσματα. Και σας παρουσίασα συγκεκριμένα στοιχεία που δείχνουν ότι δεν έχουμε αποτελέσματα. Χειροτέρευσε η ποιότητα του περιβάλλοντος αν δούμε τις συνολικές εκπομπές των δεικτών των αερίων του θερμοκηπίου. Δεν είχαμε βελτίωση, είχαμε χειροτέρευση. Είχαμε μία χειροτέρευση κατά 24% μέσα σε δέκα χρόνια, όταν οι υπόλοιποι παρουσίαζαν μείωση. Δεν σας απασχολεί αυτό και είσθε  ακόμη στον μπούσουλα; 
      Δεύτερον, σας καταγγείλαμε για ελλιπή εφαρμογή της εθνικής νομοθεσίας και των οδηγιών της Ευρωπαϊκής Ένωσης. Τι απαντήσατε σ’ αυτό; Τίποτα. Παραδεχτείτε ότι υπάρχουν δυσκολίες στον κρατικό μηχανισμό. Παραδεχτείτε ότι υπάρχουν δυσκολίες  στην εφαρμογή. Εσείς, όμως, δεν παραδέχεστε τίποτα, γιατί όλα τα κάνατε καλά. Όλα είναι μια σημαντική και μεγάλη εθνική προσπάθεια, Αδυναμίες δεν υπάρχουν; Αδυναμίες είπατε γενικά ότι υπάρχουν και μετά μας βρίσατε και από πάνω που σας κάναμε την επερώτηση, γιατί δεν έπρεπε να σας κάνουμε την επερώτηση. Είναι μηδενισμός να ρωτά η Αντιπολίτευση την Κυβέρνηση. Εδώ έχουμε φθάσει να ενοχοποιείται ο κοινοβουλευτικός έλεγχος. Κάθε φορά που κάνουμε κοινοβουλευτικό έλεγχο περίπου μας μέμφεσθε. Αντί να απαντάτε στην επερώτηση, αντί να συνειδητοποιείτε τις αδυναμίες της πολιτικής σας, έρχεσθε και μας κάνετε αντεπίθεση στη λογική του ότι η καλύτερη άμυνα είναι η επίθεση. Μα είναι πολιτική αυτή; Εάν δεν συνειδητοποιήσετε τις αδυναμίες της εφαρμοσμένης πολιτικής, θα μπορέσετε να διορθωθείτε ποτέ; Γι’ αυτό είσθε αδιόρθωτοι τόσα χρόνια.
      Τρίτον, επισημάναμε ότι υπάρχει αδυναμία των ελεγκτικών μηχανισμών να επιτελέσουν το έργο τους. Ούτε αυτό το παραδέχεστε. Διότι η πολιτική καλή είναι στα χαρτιά, αλλά δεν χρειάζεται πια να σχεδιάσουμε και καμία φοβερή πολιτική, διότι έχουμε κατευθύνσεις και άξονες από την Ευρωπαϊκή Ένωση, όπου όλοι συμφωνούμε ότι πρέπει η πολιτική αυτή να εφαρμοστεί και να προσαρμοστεί βεβαίως στις ιδιαιτερότητες της χώρας μας. Το ζητούμενο, όμως και αυτό που φέρνει τα αποτελέσματα είναι η εφαρμογή πολιτικής και εκεί είναι που πάσχουμε. Πάσχουμε στην εφαρμογή της περιβαλλοντικής νομοθεσίας. Δεν χρειαζόμαστε άλλους νόμους. Εσείς κάθε φορά που σας κάνουμε μια επερώτηση, μας λέτε θα φέρουμε έναν καινούριο νόμο ή ένα καινούριο σχέδιο. Σήμερα μας είπατε,  θα φέρουμε καινούριο μπούσουλα. Δεν χρειαζόμαστε άλλους μπούσουλες, αρκετούς έχουμε. Εφαρμογή πολιτικής χρειαζόμαστε.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Το εθνικό σχέδιο είναι…
      ΓΕΩΡΓΙΟΣ ΑΛΟΓΟΣΚΟΥΦΗΣ: Μα εθνικό σχέδιο μετά από είκοσι χρόνια;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ρωτήστε να σας πουν οι συνάδελφοι. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Καταλαβαίνω ότι ενοχλείσθε, αλλά έτσι είναι η ζωή.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν έχετε δίκιο. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Έτσι είναι η ζωή. Όταν δεν καταφέρνετε να εφαρμόσετε την πολιτική που πρέπει, θα ενοχλείσθε και θα σας ενοχλούμε. 
      Ένα άλλο ζήτημα είναι ότι δεν υπάρχει κανένας σχεδιασμός για την ένταξη περιβαλλοντικών πτυχών σε άλλες πολιτικές. Δηλαδή και ο ίδιος σας ο σχεδιασμός πάσχει. Διότι δεν έχει ενταχθεί η περιβαλλοντική πολιτική στο σύνολο της πολιτικής και για να αποδώσει η πολιτική της προστασίας του περιβάλλοντος πρέπει να αφορά όλες τις πτυχές της πολιτικής. Όχι μόνο στο χωροταξικό σχεδιασμό, αλλά παντού. Στη φορολογική πολιτική, στη ρυθμιστική πολιτική, στην αναπτυξιακή πολιτική, παντού. Πρέπει να υπάρχουν πτυχές προστασίας του περιβάλλοντος παντού. Είναι δυνατόν να έχουμε ενεργειακή πολιτική που δεν λαμβάνει υπόψη της την προστασία του περιβάλλοντος; 
      Σας παρουσίασα προηγουμένως κάποιους δείκτες για το τι ποσοστό ηλεκτρικής ενέργειας παράγεται από ανανεώσιμες πηγές ενέργειας. Είναι κάτω από το 8%, όταν στην Ευρώπη είναι στο 15% κατά μέσο όρο.
      Αυτό δεν πρέπει να μας απασχολήσει; Αυτό το έχετε προβλέψει; Έχετε προβλέψει τι θα κάνετε για αυτό;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εσείς ξέρετε;
      ΓΕΩΡΓΙΟΣ ΑΛΟΓΟΣΚΟΥΦΗΣ: Έχετε εφαρμόσει κάτι γι’ αυτό; 
      Ένα τρίτο σημείο, συνεργασία με την αγορά. Καμία πολιτική δεν μπορεί να εφαρμοστεί εάν δεν πεισθούν οι πολίτες και οι επιχειρήσεις να συνεργαστούν για την προστασία του περιβάλλοντος. Υπάρχουν ζητήματα πληροφόρησης και είναι σημαντικό να πληροφορούνται οι πολίτες για το τι συμβαίνει. Δεν μας δίνετε εδώ τους δείκτες για τη συγκέντρωση του όζοντος στην ατμόσφαιρα. Πρέπει να γίνει ολόκληρη εκστρατεία για να μάθουμε το τι γίνεται.
      Δεν υπάρχουν συστήματα κυρώσεων γι’ αυτούς, οι οποίοι μολύνουν το περιβάλλον, διότι δεν λειτουργεί ο κρατικός μηχανισμός, έχει καταρρεύσει. Και όταν σας μιλήσαμε για διαφθορά προηγουμένως, σε αυτό αναφερόμαστε. Διότι αν δεν υπάρχει ένας μηχανισμός που να επιβάλλει τις κυρώσεις που πρέπει, πώς θα προστατεύσουμε το περιβάλλον από αυτούς οι οποίοι για ίδιον συμφέρον δεν διστάζουν να τραυματίσουν το περιβάλλον; 
      Τέταρτον, δεν υπάρχουν κίνητρα προστασίας του περιβάλλοντος. Πρέπει να  ενεργοποιήσουμε και την αγορά. Πολλές φορές μας λέτε ότι δεν κάνουμε προτάσεις. Έχετε βρει αυτήν την καραμέλα τώρα. Σας κάνουμε προτάσεις. Πρώτον εφαρμόστε την περιβαλλοντική νομοθεσία. Δεύτερον εντάξτε την πολιτική για το περιβάλλον σε όλες τις πολιτικές. Τρίτον, συνεργαστείτε με την αγορά. Δημιουργείστε κίνητρα και κυρώσεις και μηχανισμούς πληροφόρησης. 
      Η χωροταξική πολιτική την οποία μας αναφέρατε, είναι ποτέ δυνατόν να μπορέσει να προστατεύσει το περιβάλλον όταν όλες οι οικονομικές δραστηριότητες συγκεντρώνονται στα αστικά κέντρα και έχουμε αγνοήσει την περιφέρεια; Δεν σχετίζεται η πολιτική για το περιβάλλον με την περιφερειακή πολιτική; 
      Είναι ή δεν είναι αλήθεια ότι η Ελλάδα, που είναι και από τις πιο αραιοκατοικημένες χώρες της Ευρωπαϊκής Ένωσης, έχει τη μεγαλύτερη συγκέντρωση στα αστικά κέντρα και τις χειρότερες επιδόσεις, όσον αφορά την περιφερειακή αποκέντρωση;
      Μπορούμε ποτέ χωρίς πολιτική για την αποκέντρωση και για την περιφερειακή ανάπτυξη να προστατεύσουμε το περιβάλλον; Μας είπατε κάτι γι’ αυτό; Δώσατε μία πειστική απάντηση για το τι σχεδιάζετε να κάνετε γι’ αυτό το πράγμα; 
      Χρόνια τώρα φωνάζουμε ότι δεν μπορεί η ανάπτυξη να είναι μόνο μέσα στα μεγάλα αστικά κέντρα και ότι πρέπει να πάμε στην περιφέρεια. Ποια είναι η επιτυχία της περιφερειακής πολιτικής; Οι απορροφήσεις του Γ΄ Κοινοτικού Πλαισίου Στήριξης, που είναι κάτω από το 10% μετά από τρία χρόνια; Δεν είναι το σύνολο της πολιτικής σας, που συνωμοτεί εις βάρος του περιβάλλοντος; 
      Γι’ αυτό σας επερωτούμε: Όσο και να σας στενοχωρούμε είναι υποχρέωσή μας να σας επερωτήσουμε, όπως είναι υποχρέωσή μας να ετοιμαζόμαστε –και ετοιμαζόμαστε, κυρίες και κύριοι συνάδελφοι- για το τι θα παραλάβουμε την επόμενη ημέρα μετά τις εκλογές. Διότι χρειάζεται να υπάρξει αλλαγή πολιτικής. Δεν μπορούμε να πάμε με αυτούς τους ρυθμούς, δεν μπορούμε να συνεχίσουμε να βλέπουμε την ποιότητα του περιβάλλοντος να χειροτερεύει και να μην κάνουμε τίποτα. Γι’ αυτό επερωτάσθε και γι’ αυτό καλά θα κάνετε στη δευτερολογία σας να δώσετε κάποιες πειστικές απαντήσεις και όχι απλώς να θεωρητικολογείτε. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κύριε Πρόεδρε.
      Πριν πω οτιδήποτε, ως μη ειδικός, κύριε Πρόεδρε, θεωρώ ότι στην Αίθουσα αυτή -επειδή η Νέα Δημοκρατία αναφέρθηκε στην ιστορία, στο παρελθόν και θα αναφερθώ και εγώ- δεν μπορεί να γίνεται συζήτηση για το παρελθόν σε ό,τι αφορά το περιβάλλον χωρίς εμείς οι νεότεροι να αναφερθούμε σε δύο ονόματα. Το ένα όνομα, κύριε Πρόεδρε, όπως ξέρετε καλά, είναι του Δοξιάδη και το δεύτερο όνομα είναι του Αντώνη Τρίτση. 
      Αισθάνομαι την ανάγκη να το κάνω αυτό για τον πρόσθετο λόγο ότι η Νέα Δημοκρατία αναφέρθηκε στο παρελθόν, όπως είπα και πριν, πήγε μέχρι το 1992, κάποιος συνάδελφος παρουσίασε και κάποιους τόμους εν είδει εργασίας που έγινε την περίοδο 1989-1993 που ήταν η Νέα Δημοκρατία κυβέρνηση και θα παρακαλούσα την κυρία Υπουργό –όχι αυτήν τη στιγμή- να φέρουμε τους άπειρους τόμους του Αντώνη Τρίτση για τη δουλειά που έκανε για το περιβάλλον.
      Και αυτό είναι πολύ περισσότερο αναγκαίο, κύριοι συνάδελφοι της Νέας Δημοκρατίας, γιατί ο Αντώνης Τρίτσης έγινε και Δήμαρχος της Αθήνας, αν θυμούμαι καλά και με τη δική σας υποστήριξη. Αλλά βέβαια, αφού πήρατε αυτό που θέλατε από τον Αντώνη Τρίτση, τώρα τον ξεχάσατε, δεν τον αναφέρετε καν.
      ΓΕΩΡΓΙΟΣ ΤΡΥΦΩΝΙΔΗΣ: Ανέφερα τον 1337.
      ΦΛΩΡΟΣ ΚΩΝΣΤΑΝΤΙΝΟΥ: Αφήστε, κύριε συνάδελφε. Ο 1337 είναι νόμος του Τρίτση, ήλθε εδώ μίλησε για τον αυθαίρετο οικιστή -που πρέπει να τον τιμήσει το ελληνικό κράτος- και άλλα πολλά τότε είπε και εσείς  -όχι προσωπικά εσείς- η Νέα Δημοκρατία κρυβόταν. Αυτό είναι το πρώτο που θέλω να πω, κύριε Πρόεδρε.
      Έρχομαι τώρα στο δεύτερο που νομίζω ότι πρέπει επίσης να υπογραμμίσω. Η Νέα Δημοκρατία, κύριε Πρόεδρε, τι συνέβη, γιατί έφερε αυτήν την επερώτηση; Πληροφορήθηκε ότι στο Υπουργικό Συμβούλιο συζητείται ο εθνικός χωροταξικός σχεδιασμός και θέλησε να επιδείξει –και αν αυτό δεν είναι μόνο λόγια, αλλά είναι και πράξη, το πιστεύει, είναι ακόμα καλύτερα και θα τη συγχαρώ δημοσίως γι’ αυτό- περιβαλλοντική ευαισθησία. Το θεωρώ, επαναλαμβάνω -αν και στην πράξη συμβαίνει- θετικό, διότι είναι θετικό ένα κόμμα της ιστορίας της Νέας Δημοκρατίας να έχει ευαισθησία και στο  περιβάλλον και σε κάθε άλλο θέμα που απασχολεί τη χώρα και τον ελληνικό λαό.  Το θεωρώ επαναλαμβάνω θετικό.
      Αλλά από όσα άκουσα, όσα πρόλαβα να σημειώσω και όσα στοιχεία παρουσιάστηκαν αλλά και με τον τρόπο που παρουσιάστηκαν, κάθε άλλο παρά κανείς μπορεί να είναι αισιόδοξος για την περιβαλλοντική ευαισθησία της Νέας Δημοκρατίας.
      Δεν πάω σε θέματα… Ακούσαμε από χρηματιστήριο μέχρι ό,τι θέλετε. Βέβαια τι σχέση έχουν αυτά με το περιβάλλον, ο καθένας μπορεί να το αντιληφθεί. Αλλά δεν μπορώ να μη σημειώσω ότι ακούστηκαν πράγματα -δεν ξέρω αυτά τα στοιχεία είναι καλό, είναι χρήσιμο για όλους μας να τα έχουμε και εμείς και γιατί όχι να στηρίξουμε τις απόψεις σας- ότι παραδείγματος χάρη ότι από τα δάση που καταστράφηκαν στη Βούλα υπάρχουν κέρδη 26 δισεκατομμυρίων από οικοπεδοποιήσεις, στην Πεντέλη 1,2 τρισεκατομμύρια κέρδη, ότι υπάρχει πλήθος καταδικαστικών αποφάσεων από την Ευρωπαϊκή Ένωση και ότι χρειαζόμαστε 2 τρισεκατομμύρια επιπλέον για το περιβάλλον. Μέχρι και το άλλο ακούστηκε ότι χίλιοι τριακόσιοι έως χίλιοι πεντακόσιοι άνθρωποι πεθαίνουν στο Λεκανοπέδιο κάθε χρόνο από το νέφος. Δεν ξέρω αν αυτά τα υποστηρίζετε σοβαρά ή έχετε τη διάθεση -σ’ αυτό που είπε η κυρία Υφυπουργός, της ισοπέδωσης και του μηδενισμού των πάντων- να προσθέτετε υπερβολές νομίζοντας ότι με αυτόν τον τρόπο προσφέρετε πολιτικά. Και αναφορικά μ’ αυτά τα στοιχεία που μας ανέφερε ο Κοινοβουλευτικός Εκπρόσωπος της Νέας Δημοκρατίας, που από πρώτη ματιά προκαλούν έτσι ερεθισμό στη σκέψη, για αύξηση ρύπων του φαινομένου του θερμοκηπίου κατά 24% στην Ελλάδα με μείωση ποσοστού στις χώρες της Ευρωπαϊκής Ένωσης, θα ήθελα να έχω τα απόλυτα μεγέθη για να αντιληφθούμε γιατί μιλάμε. Διότι το 24% στο 2 είναι άλλο πράγμα και η μείωση 3% στο 200 είναι άλλο πράγμα. Καλό είναι να μας τα τεκμηριώσετε αυτά με απόλυτα στοιχεία, πέραν της θέσης εκείνης που μεταδίδει η τηλεόραση ή για το ρεύμα από ανανεώσιμες πηγές ενέργειας. Είναι χρήσιμα λέγω αυτά τα στοιχεία να τα λέτε, για να ξέρουμε και ποιο είναι το ποσοστό και με ποιο τρόπο παράγουν π.χ. ηλεκτρικό ρεύμα στη Γερμανία ή στη Γαλλία από πυρηνικούς σταθμούς, γιατί έχουν ανάγκη ανανεώσιμων πηγών ενέργειας που δεν έχουμε εμείς τέτοιου είδους περιβαλλοντικά προβλήματα και καταστροφής του περιβάλλοντος που υπάρχει εκεί. 
      Οι απόλυτοι αριθμοί, όπως τους δίνετε, προκαλούν εντύπωση. Θα ψάξω να βρω τα στοιχεία που είπε ο κ. Αλογοσκούφης, αλλά φοβούμαι ότι περί αυτού πρόκειται. 
      Έρχομαι τώρα, κύριε Πρόεδρε, στη θέση που ανέπτυξε η Νέα Δημοκρατία, ότι το περιβάλλον είναι υπό διωγμό και άλλα τέτοια που είναι πομπώδη ή ότι χρειαζόμαστε 2% του ΑΕΠ για το περιβάλλον. Αυτά είναι ωραία λόγια. Τώρα το πόσο σχέση έχουν με την πραγματικότητα, μόνο όσοι το ισχυρίζονται μπορούν να το αποδείξουν.
      Πήρε, λοιπόν, απόφαση το Υπουργικό Συμβούλιο για τον εθνικό χωροταξικό σχεδιασμό. Αυτό είναι αναμφισβήτητο, είναι ένα βήμα θετικό, γίνεται βήμα προς τα εμπρός. Ήδη και οι ίδιοι οι συνάδελφοι της Νέας Δημοκρατίας ομολόγησαν ότι πέντε χωροταξικά περιφερειακά σχέδια είναι έτοιμα. Από εκεί και κάτω όμως, κύριοι συνάδελφοι της Νέας Δημοκρατίας, όταν πάμε σε επίπεδο νομού δεν είναι η Κυβέρνηση που αποφασίζει. Το αν θα γίνει ΧΥΤΑ σε μια περιοχή στην άλφα ή τη βήτα, και κάποιος συνάδελφος επικαλέσθηκε και την Αττική, εγώ θα μπορούσα να επικαλεσθώ και άλλους νομούς και άλλες περιφέρειες που γνωρίζουμε. Δεν φτάνει εδώ να λέτε για την αναγκαιότητα ορισμού των χωρών, χρειάζεται να πείτε τα κομματικά σας στελέχη, τους νομάρχες ή τους δημάρχους σας να καθήσουν και να συνεργαστούν ως αρμόδιοι φορείς για να οριστούν αυτές οι περιοχές. Δεν μπορείτε εδώ να εμφανίζεστε ως διαμαρτυρόμενοι, τα στελέχη σας στους δήμους ή τις νομαρχίες να αρνούνται συνεργασία ή να αρνούνται να οριστούν περιοχές ΧΥΤΑ στα όρια των δήμων ή των νομαρχιών τους. Πώς αντιλαμβάνεσθε ότι θα επιλυθούν αυτά τα προβλήματα στην πράξη; Το αντίθετο θέλετε στην πράξη να συμβεί, να μη λυθούν, ώστε αύριο να μπορείτε να λέτε ότι δεν λύθηκαν, ενώ η πραγματικότητα είναι εντελώς διαφορετική. 
      Έτσι, λοιπόν, κύριε Πρόεδρε, ο χρόνος δεν επαρκεί, επειδή άκουσα και διάφορα για την περιφέρεια Ηπείρου – Αττικής για τα στερεά και τα βιομηχανικά απόβλητα και όλα αυτά για τα οποία απάντησα γενικά πολιτικά, θέλω να επαναλάβω, θέλω να καταλήξω. ΄Ενας σχεδιασμός πρέπει να υπάρχει, μια κατεύθυνση είναι λογικό να υπάρχει αλλά αυτό που οι συνάδελφοι της Νέας Δημοκρατίας είτε δεν αντιλαμβάνονται είτε κάνουν πως δεν αντιλαμβάνονται, είναι ότι ο σχεδιασμός αυτός, τα βήματα αυτά, κάθε μέρα εμπλουτίζονται από νέα δεδομένα. Η απόφαση του Συμβουλίου Κορυφής στο Γκέτεμποργκ το 2000 παραδείγματος χάρη για την αειφόρο ανάπτυξη, επέβαλε στην Κυβέρνηση να ξαναδεί πολλά σχέδια, να τα εμπλουτίσει, διότι η ανάπτυξη πήρε πραγματικά μια νέα ολοκληρωμένη διάσταση. Αυτό το περίφημο που μας πρότεινε ο κ. Αλογοσκούφης, ως πρόταση της Νέας Δημοκρατίας από του Βήματος εκείνου της Βουλής, θα γνωρίζει, υποθέτω –αν δεν γνωρίζει πρέπει να τον ενημερώσουμε φυσικά- ότι αυτή είναι απόφαση του Συμβουλίου Κορυφής στο Γκέτεμποργκ το 2000. Δεν μας είπε τίποτε καινούριο ως πρόταση της Νέας Δημοκρατίας ο Κοινοβουλευτικός της Εκπρόσωπος. Γι’ αυτό καλά θα κάνει, να μη μέμφεται την Κυβέρνηση όταν η Κυβέρνηση ή εμείς οι Βουλευτές του ΠΑΣΟΚ ζητούμε από τη Νέα Δημοκρατία που μόνιμα κατηγορεί και μηδενίζει τα πάντα, να μας πει τις δικές της προτάσεις και επιπλέον να δούμε τα στελέχη της να συνεργάζονται στην πράξη, εκεί που είναι ο χώρος ευθύνης τους, ώστε να προχωρούν προβλήματα, θέματα περιβαλλοντικής ευαισθησίας.
      Εγώ δεν θέλω να πω ότι η Νέα Δημοκρατία δεν διαθέτει περιβαλλοντική ευαισθησία. Πάντως, τα στελέχη της, όπου καλούνται να συμβάλουν, δείχνοντας αυτήν την ευαισθησία, κάνουν κάθε τι άλλο παρά να προχωρούν θετικά τα θέματα του περιβάλλοντος.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Θα έλεγα, κατ’ αρχάς ότι είναι πολύ θετικό, έστω με κάποια καθυστέρηση, η Αξιωματική Αντιπολίτευση να επερωτά την Κυβέρνηση για την περιβαλλοντική της πολιτική στη χώρα μας, για ένα από τα πιο κρίσιμα ζητήματα της χώρας μας που όμως τα δύο κόμματα στην ουσία και στην πράξη δεν προτιμούν να ασχοληθούν και μόνο με γενικότητες τα προσεγγίζουν.
  Για εμάς, η απάντηση σε όλα τα ερωτήματα που έθεσε η επερώτηση της Νέας Δημοκρατίας, είναι μία: Η ελληνική Κυβέρνηση δεν έχει περιβαλλοντική πολιτική και ούτε φαίνεται να έχει πρόθεση να αποκτήσει. Παράλληλα, όμως διαπιστώνουμε ότι στο κείμενο της επερώτησης της Νέας Δημοκρατίας, τα ερωτήματα δεν συνοδεύονται όπως θα έπρεπε με προτάσεις για το περιεχόμενο και τον τρόπο άσκησης μιας αξιόπιστης περιβαλλοντικής πολιτικής, παρά μόνο επισημαίνονται τα προβλήματα κακοδιαχείρισης των πόρων και της αναποτελεσματικότητας στις παρεμβάσεις, ζητήματα που ούτως ή άλλως ανακύπτουν και για πολλά άλλα θέματα και ανακύπτουν και από τους ευρωπαϊκούς κανονισμούς και τη νομοθεσία και επιβάλλεται να επιλυθούν άμεσα.
      Θα θέλαμε η Νέα Δημοκρατία, μέσω της επερώτησής της, να καταθέσει τη δική της πρόταση ή έστω ένα μέρος από τις βασικότερες προτάσεις της που να αποδεικνύουν το ενδιαφέρον της για μία βιώσιμη περιβαλλοντολογική πολιτική στη χώρα μας και τον τρόπο και τα μέσα, με τα οποία θα κάνει αυτή την πολιτική πράξη. Οφείλω όμως να προσθέσω ότι ακούγοντας τον εισηγητή θα έλεγα ότι εκείνος επιχείρησε να διαμορφώσει προτάσεις. Και θα έλεγα ότι για αρκετές από αυτές εγώ τουλάχιστον αιφνιδιάστηκα, ευχάριστα αν αναλογιστώ κάποιες άλλες τοποθετήσεις σε κάποιες άλλες διατάξεις, οι οποίες δεν ήταν θετικές τοποθετήσεις με βάση αυτό που άκουγα από τη Νέα Δημοκρατία. 
      Είναι όμως πάρα πολύ δύσκολο, κύριοι συνάδελφοι, για τα δύο μεγάλα κόμματα, όσο και αν δεχθούμε –και το δέχομαι εγώ- ότι έχουν τις καλύτερες προθέσεις για την προστασία του περιβάλλοντος να τις κάνουν πράξη. Όταν έρχεται αυτή η ώρα, υποχωρούν και παραδίδονται στους όρους και στις προϋποθέσεις που επιβάλλουν οι νόμοι της αγοράς, δηλαδή σε μία διαδικασία ανάπτυξης της χώρας που θέτει ως κριτήριο τους οικονομικούς δείκτες και όχι την αειφορία και τη βιωσιμότητα και -το χειρότερο- σ΄ ένα εσωτερικό σύστημα της χώρας μας που κατευθύνεται από τα οργανωμένα συμφέροντα, με θεατή τη Δημόσια Διοίκηση ανήμπορη λόγω της ανεπάρκειας και των κομματικών παρεμβάσεων να προστατεύσει ως ύψιστο αγαθό το περιβάλλον και την ποιότητα ζωής. 
      Φθάσαμε έτσι η Κυβέρνηση –μόλις προχθές το έκανε- να ζητάει τη διακομματική συναίνεση και την άρση του τεκμηρίου κυριότητος του δημοσίου στα δάση και στις δασικές εκτάσεις εκτός σχεδίου δόμησης, να αλλάζει τον ορισμό του δάσους και της δασικής έκτασης κατά το δοκούν, προσπάθειες που καρποφόρησαν εν μέρει και κατά την Αναθεώρηση του Συντάγματος στο άρθρο 24. Έτσι, αποχαρακτηρίζονται εκτάσεις, παρέχονται μέσω των ιδιωτικοποιημένων εταιρειών του δημοσίου, όπως η ΕΤΑ, «φιλέτα» κοινόχρηστης δημόσιας γης στους ιδιώτες και επιβραβεύονται οι καταπατητές. Πολύ σύντομα εν ονόματι της προώθησης του χωροταξικού σχεδιασμού της χώρας θα παρέχονται κίνητρα στους ιδιώτες ακόμα και με νομιμοποίηση αυθαίρετης χρήσης και δόμησης, προκειμένου να αναλάβουν αυτοί, κύριοι συνάδελφοι, αντί για το κράτος την επίλυση του οξύτατου στεγαστικού προβλήματος των πολιτών που στενάζουν υπό το βάρος των οικονομικών δυσχερειών και των αδιέξοδων των στεγαστικών δανείων. Περιβάλλον, λοιπόν, και δημόσια γη προσφέρονται ως θυσία στο βωμό μιας ιδιότυπης κοινωνικής πολιτικής σ΄ ένα σύστημα νεοφιλελεύθερων επιλογών. 
      Ποιο συγκεκριμένα τώρα στα σημεία της επερώτησης, θα ήθελα να πω, κύριοι συνάδελφοι, ότι είναι γεγονός πως η Κυβέρνηση τις περισσότερες φορές σύρεται πίσω από τις επιταγές της Ευρωπαϊκής ΄Ενωσης και τις καταδίκες στο Ευρωπαϊκό Δικαστήριο. Αλλά και εκεί αποδεικνύεται ανεπαρκής. Κορυφαίο παράδειγμα είναι η υπόθεση του Κουρουπητού όπου ο Έλληνας φορολογούμενος πληρώνει την ανικανότητά της. Θα ακολουθήσει η υπόθεση της Ζακύνθου, αφού θα παραπεμφθεί για δεύτερη φορά.
      Η υποτιθέμενη περίοδος χάριτος της Ελληνικής Προεδρίας που ήλπιζαν οι υπεύθυνοι της Κυβέρνησης στο 2003 φαίνεται ότι δεν θα ισχύσει για το περιβάλλον, γιατί οι  υποχρεώσεις της χώρας παραμένουν ακόμα πολλές, ενώ οι παραβιάσεις συνεχίζονται αντί να αποκαθίστανται. Βέβαια το ΥΠΕΧΩΔΕ δεν έχει κάνει ακόμα τον κόπο να παρουσιάσει τις προτάσεις της Ελληνικής Προεδρίας ούτε στην αρμόδια επιτροπή της Βουλής, όταν μάλιστα τα προβλήματα που προστίθενται κατ’ αυτήν την Προεδρία είναι μεγάλα και τα ξέρουμε όλοι. Αναφέρομαι στην πορεία εφαρμογής του πρωτοκόλλου του Κιότο και στα αμφίσημα συμπεράσματα της Συνόδου Κορυφής του Γιοχάνεσμπουργκ.
      Με την απειλή της ευρωπαϊκής επιτροπής για την επιστροφή των χρημάτων από το Β΄ Κοινοτικό Πλαίσιο Στήριξης για τις προστατευόμενες περιοχές η Κυβέρνηση αποφάσισε να προχωρήσει στη σύσταση είκοσι πέντε φορέων διαχείρισης με υπουργικές αποφάσεις, λόγω του κατεπείγοντος, όπως πάντα κάνει, και ακύρωσε με σχετική τροπολογία σε άρθρο του ν. 3044/2002 τους δικούς της νόμους, το ν. 1650 και τον 2742, βάσει των οποίων τα παραπάνω οι διοικήσεις και η οριοθέτηση των περιοχών πρέπει να καθορίζονται με προεδρικά διατάγματα. 
      Και τελικά δεν έχει εκδώσει καμία τέτοια υπουργική απόφαση έστω και αν τις χρησιμοποίησε για το κατ’ επείγον της κατάστασης. Τι έκανε όμως; Πρόσθεσε –και έμεινε το κερασάκι αυτής της τροπολογίας- να δίδεται τελικά η δυνατότητα, με υπουργικές αποφάσεις, στις προστατευόμενες περιοχές να καθορίζονται χρήσεις γης και μάλιστα ξενοδοχειακές εγκαταστάσεις. Έτσι η προστασία της φύσης, της βιοποικιλότητας αντί να επισπεύδεται, οπισθοχωρεί και μάλιστα σε πολύ βασικά και ουσιαστικά θέματα, όπως είναι η αντικατάσταση της διαδικασίας των προεδρικών διαταγμάτων, με υπουργικές αποφάσεις.
      Επιπλέον, η παρακολούθηση της σύστασης των είκοσι πέντε φορέων διαχείρισης έστω και με το ν.3044, που καθυστερεί να εφαρμοστεί, είναι φορτισμένη με πλήθος προβλημάτων όπως: Η παρακολούθηση της λειτουργίας τους όταν με το καλό ιδρυθούν οι είκοσι τέσσερις φορείς, μια και ο μόνος που υπάρχει είναι της Ζακύνθου. Η εξασφάλιση της βιωσιμότητας των φορέων αυτών όταν είναι γνωστό ότι τα εγγεγραμμένα κονδύλια στο Γ΄ Κοινοτικό Πλαίσιο Στήριξης για την προστασία της φύσης είναι μόλις 45 εκατομμύρια ευρώ, όταν εκτιμάται από την Επίτροπο Περιβάλλοντος πως για τη διαχείριση του δικτύου των περιοχών NATURA απαιτούνται 2 δισεκατομμύρια ευρώ για την επόμενη δεκαετία κ.ο.κ.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Η εικόνα στα άλλα Υπουργεία; Στο Υπουργείο Γεωργίας, για παράδειγμα, δεν έχει απορροφηθεί δραχμή στα ολοκληρωμένα προγράμματα ανάπτυξης αγροτικού χώρου -άξονας 7- καθώς και στα προγράμματα Leader. 
      Τα μέτρα των ΠΕΠ που αφορούν στην ανάπτυξη της υπαίθρου, τους νέους αγρότες, έχουν σχεδόν μηδενική απορροφητικότητα. 
      Δεν μου φτάνει ο χρόνος να αναφερθώ στο ότι η αναθεώρηση της Κοινής Αγροτικής Πολιτικής θα στηριχθεί στο δεύτερο πυλώνα, που είναι για το περιβάλλον, θα μειώσει το εισόδημα των αγροτών και από κάπου αυτό πρέπει να αναπληρωθεί.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θέλω δύο, τρία λεπτά, κύριε Πρόεδρε. Θα τα πάρω από τη δευτερολογία μου.
      ΠΡΟΕΔΡΕΥΩΝ (Παναγιώτης Σγουρίδης): Δεν έχετε δευτερολογία, κυρία Ξηροτύρη. Θα σας δώσω ένα λεπτό.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Η Κυβέρνηση, όμως, είναι ανήμπορη να καλύψει αυτό το έλλειμμα έστω με μία άλλη πολιτική και διαχείριση γι’ αυτόν το δεύτερο πυλώνα της ανάπτυξης της υπαίθρου και της προστασίας του περιβάλλοντος.
      Οξύτατο θέμα η διαχείριση των αστικών και βιομηχανικών απορριμμάτων. Όλα αυτά βρίσκονται σταθερά στο κόκκινο. Πρόσφατα η Επίτροπος Περιβάλλοντος, που επισκέφθηκε τη χώρα μας, απάντησε ότι το μεγαλύτερο θέμα διαχείρισης που αντιμετωπίζει η Ελλάδα, όσον αφορά το περιβάλλον είναι οι χωματερές. Η Κυβέρνηση λέει ότι είναι δύο χιλιάδες. Ο οικολογικός χώρος λέει ότι είναι πέντε χιλιάδες. Εμείς, όμως, λέμε ότι και οι δύο χιλιάδες δεν είναι λίγες για να παραμείνουν έτσι. Και λέμε ότι μέχρι το 2007, που καταθέσατε εσείς το επιχειρησιακό πρόγραμμα στην Ευρωπαϊκή Ένωση, χρειάζεται πολύ σκληρή δουλειά για να το υλοποιήσετε. 
      Εγώ καταλαβαίνω και τα προβλήματα που προέρχονται από τη Νομαρχιακή Αυτοδιοίκηση. Και σας έχω κάνει σχετική ερώτηση με βάση το SOS που εκπέμπει η περιφέρεια κεντρικής Μακεδονίας. Αυτά, όμως, είναι δουλειά δική σας να τα καθοδηγήσετε και να τα στηρίξετε με σκληρή δουλειά και να τα επισπεύσετε. Δεν θα περιμένετε να γίνει από άλλους, ούτε θα μας μαλώνετε εμάς τους υπόλοιπους γιατί σας ρωτάμε γι’ αυτά τα πράγματα.
      Τελειώνοντας, κύριε Πρόεδρε, ήθελα να αναφερθώ σ΄ ένα πολύ σημαντικό θέμα, στο ότι η Ελλάδα δεν κάνει τίποτα για να προωθήσει τη βιολογική γεωργία και την κτηνοτροφία. Κατέχουμε ήδη το θλιβερό ρεκόρ να είμαστε οι τελευταίοι σε παραγωγή βιολογικών προϊόντων με ποσοστό 0,6% των καλλιεργούμενων εκτάσεων όταν η Αυστρία φτάνει στο 10% και  όταν η χώρα μας αποδεδειγμένα έχει τις καλύτερες περιβαλλοντικές συνθήκες γι’ αυτό το θέμα.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μισό λεπτό, κύριε Πρόεδρε.
       Κλείνοντας θέλω να υπογραμμίσω ότι ο Συνασπισμός θέλει και προσπαθεί με πολλή δουλειά να είναι το κόμμα της οικολογίας στην πολιτική σκηνή. Θέλει, όμως, να συνεργαστεί σε μία άλλη πολιτική κατεύθυνση για τη βιώσιμη ανάπτυξη.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, ευχαριστώ.
      Δύο λόγια μόνο, γιατί αναφέρθηκε από την κυρία Υπουργό ότι η Νέα Δημοκρατία δεν έχει προτάσεις και δεν δείχνει πνεύμα συνεργασίας. Εγώ θα αναφερθώ στη συζήτηση του ν.2742/1999. Εκεί η Νέα Δημοκρατία ήρθε με συγκεκριμένες προτάσεις τις οποίες απορρίψατε τότε. Και τώρα, δυστυχώς, σε αυτό το γενικό πλαίσιο αναγνωρίζετε ότι κάπως πρέπει να βελτιωθεί ο νόμος ο δικός σας, όσον αφορά τις αποφασιστικές αρμοδιότητες που πρέπει να έχει η Επιτροπή Χωροταξίας απ’ ό,τι φαίνεται από εδώ.
      Δηλαδή, για να καταλάβουν και οι συνάδελφοι, ο ν. 360 του 1976 της Νέας Δημοκρατίας είχε καθιερώσει το Συμβούλιο Χωροταξίας και Περιβάλλοντος να έχει αποφασιστικές αρμοδιότητες. Να προεδρεύει ο Πρωθυπουργός της χώρας για να εξασφαλίζεται η καλύτερη διυπουργική αντιμετώπιση των θεμάτων και να μπορούν να παίρνουν αποφάσεις. 
      Ο δικός σας νόμος, ο 2742, αναφέρεται σε μία επιτροπή, η οποία έχει μόνο συμβουλευτικό χαρακτήρα. Παρέχει γνώμη και μπορεί να διατυπώσει απόψεις. Όπως καταλαβαίνετε, δεν είναι τυχαίο που δεν έχετε χρόνο και δεν έχετε αποτέλεσμα. Αυτή ήταν μία βασική πρόταση της Νέας Δημοκρατίας, την οποίαν εσείς τότε δεν λάβατε υπόψη.
      Δεύτερον: Αναφέρατε ότι η Νέα Δημοκρατία δεν εφάρμοσε το ν. 360 του 1976. Αν ανατρέξετε στα φύλλα Εφημερίδας της Κυβερνήσεως θα δείτε πάρα πολλές παρεμβάσεις της Νέας Δημοκρατίας στη δεκαετία του 1970 που αναφέρονται στο ν. 360 του 1976. Και μάλιστα η Νέα Δημοκρατία –θα ήθελα να παρακολουθήσουν όλοι οι συνάδελφοι- ήταν το πρώτο κόμμα, η πρώτη κυβέρνηση στην Ευρωπαϊκή Ένωση που καθιέρωσε μ’ αυτόν το νόμο –τον 360 του 1976- τις μελέτες περιβαλλοντικών επιπτώσεων, όσον αφορά στις στρατηγικές επιλογές και τα μεγάλα έργα.
      Αυτήν την πολιτική της Νέας Δημοκρατίας στη δεκαετία του 1970 ήρθε η Ευρωπαϊκή Ένωση μετά από είκοσι χρόνια να εγκρίνει και να ενσωματώσει στη δική της ευρωπαϊκή νομοθεσία. Η δική μας, λοιπόν, ευαισθησία για το περιβάλλον είναι παλιά.
      Θα ήθελα να αναφερθώ και στον Κοινοβουλευτικό Εκπρόσωπο του κόμματός σας και να πω ότι τα στοιχεία που ανέφερα ότι στο λεκανοπέδιο Αττικής κάθε χρόνο πεθαίνουν χίλια διακόσια με χίλια πεντακόσια άτομα είναι μελέτη του Εργατικού Κέντρου της Αθήνας, η οποία δημοσιεύθηκε στον ημερήσιο Τύπο και συγκεκριμένα στην «ΑΠΟΓΕΥΜΑΤΙΝΗ» στις 7.11.2002. Και είπα ότι από βραχυπρόθεσμες επιπτώσεις στο νέφος χάνουμε τόσο κόσμο στο λεκανοπέδιο Αττικής.
     Αυτά δεν είναι φαντασιώσεις. Όπως αυτό που ανέφερα ότι δηλαδή για την υλοποίηση των δεσμεύσεων που έχουμε απέναντι στην Ευρωπαϊκή Ένωση χρειαζόμαστε περίπου το 2% του Ακαθάριστου Εθνικού Προϊόντος κάθε χρόνο. Ήδη η κ. Ξηροτύρη ανέφερε ότι από ευρωπαϊκές εκτιμήσεις μόνο για το NATURA  2000 χρειαζόμαστε 2 δισεκατομμύρια ευρώ τα επόμενα χρόνια. 
     Είναι  βαρύ το κόστος. Είναι βαρύ το έργο σας. Και αν σας μεμφόμαστε, σας μεμφόμαστε γιατί αφήσατε χρόνο να παρέλθει, όπως και τώρα. Ξεκινάμε αυτό το χωροταξικό πλαίσιο. Τι βγαίνει; Ενώ προχωράτε και καμαρώνετε ότι προχωράτε τα πέντε από τα δώδεκα περιφερειακά γενικά σχέδια, εδώ το γενικό λέει και προτείνει ότι πρέπει να κάνουμε σύμπτυξη των περιφερειών. Να φτιάξουμε μεγαλύτερες ενότητες, μέσα στις οποίες θα μπορέσει να εφαρμοστεί σωστή οικονομική και αναπτυξιακή πολιτική.
     Βλέπουμε δηλαδή ότι προχωρείτε αυτό που σας είπα προηγουμένως ασύνταχτα, πρωθύστερα. Όταν σας είπα ότι υπήρχε το νομικό πλαίσιο…
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αυτό που έχετε στα χέρια σας έχει εγκριθεί από το Εθνικό Συμβούλιο Χωροταξίας. Οι επιτροπές είναι άλλο πράγμα.
     ΠΡΟΕΔΡΕΥΩΝ (Παναγιώτης Σγουρίδης): Θα τα πείτε στη δευτερολογία σας, κυρία Υφυπουργέ.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Είναι πολλά, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης): Εντάξει, θα τα πείτε στη δευτερολογία σας. Πέντε λεπτά έχει ο συνάδελφος.
     ΓΕΩΡΓΙΟΣ ΤΡΥΦΩΝΙΔΗΣ: Στο δικό σας Συμβούλιο προεδρεύει ο Υπουργός ΠΕΧΩΔΕ. Όπως καταλαβαίνετε, συντονισμός με Πρόεδρο το ΥΠΕΧΩΔΕ στην επιτροπή δεν μπορεί να υπάρχει. Χάνετε χρόνο. 
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): (δεν ακούστηκε)
     ΓΕΩΡΓΙΟΣ ΤΡΥΦΩΝΙΔΗΣ: Κυρία Υπουργέ, θα μου απαντήσετε.
     Θα ήθελα ακόμα να αναφέρω το εξής: Σχετικά με την απόδοση που έχετε στις ζώνες οικιστικού ελέγχου. Τα δικά σας τα στοιχεία αναφέρουν ότι μέσο όρο το χρόνο εντάσσετε διακόσια εξήντα τετραγωνικά χιλιόμετρα. Για το 2004 αυτομάτως το πηγαίνετε στα δύο χιλιάδες τετρακόσια. Δηλαδή, περίπου δέκα φορές παραπάνω.
     Καταλαβαίνω το πρόβλημα που υπάρχει. Καταλαβαίνω ότι η Ελλάδα πρέπει να διατηρήσει το χαρακτήρα της.
Εμείς είμαστε πρόθυμοι να συνεργαστούμε σε θέματα περιβάλλοντος. Εκείνο, όμως, που θέλουμε, είναι να αφήσουμε το περιβάλλον μακριά από κομματικές εκμεταλλεύσεις και να κοιτάξουμε όλοι να το βοηθήσουμε, γιατί είναι μια μεγάλη πρόκληση να διατηρήσουμε τη φυσική και πολιτιστική μας κληρονομιά.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο Βουλευτής της Νέας Δημοκρατίας κ. Δημήτριος Σιούφας ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
      Το λόγο έχει ο κ. Καλογιάννης για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
      Η κυρία Υπουργός στην ομιλία της αμφισβήτησε την οικολογική ευαισθησία των Βουλευτών της Νέας Δημοκρατίας. Θα ήθελα να πω ότι σε αυτό το διάστημα που είμαστε στο Κοινοβούλιο δώσαμε και δίνουμε –εάν μας επιτρέπεται η έκφραση- μάχες καθημερινά για το περιβάλλον. Θα αναφέρω το άρθρο 24 του Συντάγματος. Θα αναφέρω την ορθολογική διαχείριση των υδάτινων πόρων. Θα αναφέρω τα μεταλλαγμένα. 
      (Θόρυβος στην Αίθουσα)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, προς τι αυτός ο διακομματικός θόρυβος «εις τα ορεινά»; Αφήστε τον κύριο συνάδελφο να πει τις απόψεις του.
      ΣΤΑΥΡΟΣ ΚΑΛΟΓΙΑΝΝΗΣ: Θα αναφέρω οπωσδήποτε τις ανανεώσιμες πηγές ενέργειας, όπου επέτρεψε η Κυβέρνηση με συνυπογραφή τριών Υπουργών τη χωροθέτηση έργων ανανεώσιμων πηγών ενέργειας εντός περιοχών NATURA 2000. 
      Και επειδή μιλήσατε για τη Συνθήκη RAMSAR, κυρία Υπουργέ, μου δίνετε την ευκαιρία να αναφερθώ στη λίμνη Κορώνεια. Το καλοκαίρι του 2001 το ΥΠΕΧΩΔΕ με πολυτελή φυλλάδια –θα τα καταθέσω και αυτά στη συνέχεια για τα Πρακτικά- διαφήμιζε την σύνταξη ενός master plan, το οποίο θα βοηθούσε στην αποκατάσταση της λίμνης Κορώνεια. Το master plan ήταν ολοκληρωμένο σχέδιο, κατά το ΥΠΕΧΩΔΕ, ανάκαμψης του οικοσυστήματος, το οποίο θα οδηγούσε σε περιβαλλοντική ισορροπία την Κορώνεια. Το αποτέλεσμα; Την επόμενη χρονιά η λίμνη Κορώνεια εξαφανίστηκε λόγω ανυπαρξίας μέτρων για τη διάσωσή της και λόγω της κακής διαχείρισης των υδάτων που ακολουθείτε. 
      Για να προλάβουμε άλλες τέτοιες περιπτώσεις και επειδή γνωρίζετε πολύ καλά ότι η λίμνη Παμβώτιδα των Ιωαννίνων αντιμετωπίζει παρόμοιο πρόβλημα –δεν θα πρέπει σε καμία περίπτωση οι τελευταίες βροχοπτώσεις να μας βάλουν στον ύπνο- θα πρέπει να παρθούν ριζοσπαστικά μέτρα στον τομέα της διαχείρισης των υδάτινων πόρων. 
      Για περισσότερα από δέκα χρόνια –γνωρίζει, κύριε Πρόεδρε, η κυρία Υπουργός- συζητάμε στα Γιάννενα για μεταφορά νερού στο λεκανοπέδιο Ιωαννίνων, για εμπλουτισμό της λίμνης, για ύδρευση των οικισμών, για άρδευση του λεκανοπεδίου. 
      Είμαι ένας εκ των συντακτών συγκεκριμένης πρότασης, κυρία Υπουργέ, που έχουμε καταθέσει στο Υπουργείο και η οποία επί δέκα χρόνια λιμνάζει στα συρτάρια του Υπουργείου. Ενώ υπάρχουν τα χρήματα από το Γ΄ ΠΕΠ Ηπείρου, γιατί αυτά τα 300.000 ευρώ δεν δίνονται επιτέλους ώστε να γίνει η μελέτη εφαρμογής και να γίνει αυτό το ουσιαστικό έργο για ολόκληρο το νομό, για ολόκληρη την Ήπειρο;
      Θα πρέπει, επειδή το Υπουργείο σας είναι συναρμόδιο, να φροντίσετε επιτέλους να οριοθετηθεί η λίμνη. Είναι αδιανόητο σήμερα, στον 21ο αιώνα, να έχουμε λίμνες, οι οποίες είτε εξαφανίζονται είτε απειλούνται από παράγοντες, όπως είναι η μη οριοθέτησή τους, ο μη εμπλουτισμός τους με καθαρό νερό.
      Σας ευχαριστώ.
      (Στο σημείο αυτό ο Βουλευτής κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Υπογράφτηκε πάντως αυτό.
      ΠΡΟΕΔΡΕΥΩΝ (Παναγιώτης Σγουρίδης): Η κ. Παπαδημητρίου έχει το λόγο.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κυρία Υπουργέ, μετά από είκοσι ένα χρόνια όπου υπήρξε μόνο μια τρίχρονη παρένθεση της Νέας Δημοκρατίας, δεν μπορεί κανείς σοβαρά να ισχυρίζεται ότι η Νέα Δημοκρατία δεν ανέλαβε πρωτοβουλίες για προεδρικά διατάγματα ή αποφάσεις για το ν.360. Έχει ομολογήσει ο προκάτοχος της κ. Παπανδρέου ότι στην τριετία μας αναλάβαμε πολύ καλές πρωτοβουλίες.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Εν πάση περιπτώσει, θα θυμάστε όλοι ότι λίγες ημέρες πριν παραιτηθεί η κυβέρνηση Μητσοτάκη –πριν τη ρίξουν, για να είμαι σαφέστερη- στο γυάλινο stand του Μαξίμου ανακοίνωσε την έναρξη λειτουργίας του Εθνικού Συμβουλίου Περιβάλλοντος. 
      Με καθυστέρηση οκτώ ετών –πάλι καλά, κάλλιο αργά παρά ποτέ- ήρθε το καινούριο Συμβούλιο και πιστεύω ότι ο ρόλος του είναι θετικός.
      Επειδή έχω μόνο δύο λεπτά, θέλω να θέσω δύο ερωτήσεις, στις οποίες θέλω να μου απαντήσετε. Το περιβόητο ΕΤΕΡΠΣ, το τάληρο της κακομοίρας της βενζίνας, που θεσπίστηκε για περιβαλλοντικούς λόγους και που έχει μείνει στον πάτο απ’ ό,τι έμαθα και σήμερα το πρωί, έδωσε 17 δεσεκατομμύρια στον Κεράνη, έδωσε από εδώ, έδωσε από εκεί, προικοδότησε άπορες νεανίδες και νεαρούς δημάρχους ημετέρους. Έχει καμία συμβατότητα με τους σκοπούς του κανονισμού του; Καμία. Ο τρόπος με τον οποίο διατίθεται το ΕΤΕΡΠΣ δεν είναι απλώς παράνομος, είναι ντροπή.
      Δεύτερη ερώτηση: Αυτά τα περιβόητα πρωτόκολλα συνεργασίας με τους δημάρχους με τι κριτήρια επιλέγονται; Πώς υλοποιούνται; Και ποιοι τα ελέγχουν; Μαθαίνω και γνωρίζω πάρα πολύ καλά –λάβετε υπ’ όψη σας- ότι οι αρμόδιες υπηρεσίες του Υ.ΠΕ.ΧΩ.Δ.Ε., οι οποίες και επάρκεια και εμπειρία και εντιμότητα διαθέτουν, δεν έχουν τίποτα να πουν για όσα γίνονται. 
      Στη Νίκαια, παραδείγματος χάρη, μπορείτε να μου πείτε τι ύψους πρωτόκολλα έχετε συνυπογράψει και ποιος ελέγχει αυτά τα έργα τσιμεντοποίησης όλου του περιβάλλοντος; Με ποια κριτήρια επιλέγονται οι συνεργάτες σε αυτά τα πρωτόκολλα που έχουν απορροφήσει το μέγιστο κομμάτι του ΕΤΕΡΠΣ, χωρίς να αποδώσουν τίποτα στην αναβάθμιση του περιβάλλοντος και δημιουργώντας «κιτς» γωνιές αντί για ανάπλαση και περιβαλλοντική αναβάθμιση; Ρίξτε μια ματιά τι γίνεται με το ΕΤΕΡΠΣ και εν πάση περιπτώσει προσπαθήστε για όσο καιρό είστε Κυβέρνηση να αναστρέψετε αυτό το χάλι.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Μπέζας.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, θέλω να τονίσω ότι παρακολουθώ την πορεία της κυρίας Υφυπουργού στο Υπουργείο και εκτιμώ την προσπάθεια που κάνει για να δώσει λύσεις στα μεγάλα προβλήματα που είναι ανοικτά.
      Αλλά πρέπει, κυρία Υφυπουργέ, να σας πω, ότι πραγματικά δεν αισθάνθηκα όμορφα παρακολουθώντας την τοποθέτησή σας. Πρώτα απ’ όλα δεν απαντήσατε σε τίποτα συγκεκριμένο από αυτά που θέσαμε στην επερώτησή μας. Δεν απαντήσατε σε τίποτα συγκεκριμένο από  αυτά που έθεσαν με τις τοποθετήσεις τους οι συνάδελφοι. Παρακολουθώντας την ανάλυσή σας, διαπίστωσα ότι τελικά επιβεβαιώνεται αυτό που εγώ είπα, ότι μοιάζετε με μία Κυβέρνηση ανεύθυνων θεατών που παρακολουθούν τα πράγματα από μακριά. Για όλα φταίνε οι άλλοι και εσείς δεν είστε υπεύθυνοι για τίποτα. Μα, εσείς κυβερνάτε και διαχειρίζεστε τα περιβαλλοντικά ζητήματα τα τελευταία είκοσι χρόνια. 
      Εσείς κυβερνάτε τα τελευταία είκοσι χρόνια και μας είπατε εδώ πριν από λίγο ότι φταίνε οι Βουλευτές της Νέας Δημοκρατίας, διότι δεν καταθέτουν προτάσεις για περιβαλλοντικά θέματα στα περιφερειακά συμβούλια, ότι φταίνε τα στελέχη της Νέας Δημοκρατίας, στις τοπικές κοινωνίες, γιατί δεν βοηθούν στην οριοθέτηση χώρων υγειονομικής ταφής, είπε ο Κοινοβουλευτικός Εκπρόσωπος του ΠΑ.ΣΟ.Κ.
      Εσείς κυβερνάτε τα τελευταία είκοσι χρόνια και μας είπατε ότι φταίνε οι Δήμαρχοι που επιδίδονται σε ψηφοθηρία και δεν τιμούν το θεσμικό τους ρόλο. Εσείς κυβερνάτε τα τελευταία είκοσι χρόνια και μας είπατε ότι φταίει η Ευρωπαϊκή Ένωση για το πρόβλημα που έχει δημιουργηθεί με τη χωροθέτηση των χώρων υγειονομικής ταφής, διότι άλλαξε κανονισμούς. Για όλα δηλαδή φταίνε οι άλλοι, ενώ εσείς κυβερνάτε όλα αυτά τα χρόνια. Τότε, θα μου επιτρέψετε να σας πω: Εάν εσείς είστε ανεύθυνοι, αφήστε να κυβερνήσουν αυτοί που είναι υπεύθυνοι.
      Έχετε κάνει πολύ λίγα σε σχέση με το χωροταξικό σχεδιασμό με αυτά που έπρεπε να κάνετε. Εγώ δεν μηδενίζω τα πάντα. Σίγουρα κάποια πράγματα έχουν προχωρήσει. Αλλά αυτά που έχετε κάνει είναι πολύ λίγα σε σχέση με αυτά που έπρεπε να έχετε κάνει. Γι΄ αυτό και εσείς μόνοι σας καταλήξατε στο συμπέρασμα -το είπε η κ. Παπανδρέου πριν από λίγες μέρες στο Υπουργικό Συμβούλιο- ότι μέχρι σήμερα δεν υπάρχει χωροταξικός σχεδιασμός στη χώρα μας.
      Εγώ θα βάλω και άλλη μία παράμετρο. Όλα αυτά τα πράγματα που είναι σε εξέλιξη έπρεπε να είχαν γίνει πριν από το Γ΄ Κοινοτικό Πλαίσιο Στήριξης. Αυτά έπρεπε να είχαν γίνει πριν προγραμματιστούν οι δράσεις και τα έργα του Γ΄ Κοινοτικού Πλαισίου Στήριξης, διότι οι δράσεις και τα έργα που έχουν ήδη προγραμματιστεί συμπαρασύρουν προς συγκεκριμένες κατευθύνσεις το χωροταξικό και τον πολεοδομικό σχεδιασμό.
      Έρχομαι τώρα στο θέμα των ΧΥΤΑ. Φταίνε οι Νομαρχιακές Αυτοδιοικήσεις που αστόχησε ο νομαρχιακός σχεδιασμός για χώρους υγειονομικής ταφής; Μα, εγώ γνωρίζω ότι η Περιφέρεια Ηπείρου ανέθετε για λογαριασμό των Νομαρχιακών Αυτοδιοικήσεων μελέτες για όλους τους νομούς, χωρίς να φροντίσει να υπάρχει συντονισμός μεταξύ αυτών των μελετών. Άρα δεν μπορείτε να μεταφέρετε τις ευθύνες στους άλλους. 
      Θέλουμε, κυρία Υφυπουργέ, συγκεκριμένες απαντήσεις για τους χώρους υγειονομικής ταφής. Πότε θα συσταθούν οι φορείς διαχείρισης και οι φορείς κατασκευής; Πότε θα γίνουν οι εντάξεις και οι υποβολές των προτάσεων στο Ταμείο Συνοχής; Πότε θα ολοκληρωθούν οι μελέτες; Πότε θα κατασκευαστούν τα έργα; Θέλουμε χρονοδιάγραμμα. Πότε θα πάψουν να υπάρχουν χώροι ανεξέλεγκτης εναπόθεσης απορριμμάτων στη χώρα μας; Θέλουμε συγκεκριμένες απαντήσεις. Έχετε εξαντλήσει όλα τα περιθώρια. Πρέπει να είστε αποτελεσματικοί. Δώστε λύσεις και μην αναλώνεστε σε επικοινωνιακά τεχνάσματα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσιγιάννης έχει το λόγο.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Φαίνεται κύριε Πρόεδρε ότι ο χωροταξικός σχεδιασμός τον τελευταίο καιρό έχει γίνει της μόδας και εμείς ιδίως στην περιφέρεια Αττικής το βιώνουμε καθημερινά τον τελευταίο καιρό. Όμως κυρία Υπουργέ δεν πρέπει να βαπτίζουμε οτιδήποτε ως χωροταξικό σχεδιασμό.
      Η απουσία όλες αυτές τις δεκαετίες ενός ολοκληρωμένου χωροταξικού σχεδιασμού είναι γεγονός ότι οδήγησε μέσα από λανθασμένες αντιλήψεις σε ατελή και πλέον παρωχημένα υποκατάστατα του χωροταξικού σχεδιασμού, όπως είναι οι Ζώνες Οικιστικού Ελέγχου. Αυτό το λέει και το Συμβούλιο της Επικρατείας, το λέμε όλοι και μάλιστα το λέει και το ΥΠΕΧΩΔΕ. Είδα πρόσφατα στην ιστοσελίδα του ΥΠΕΧΩΔΕ κείμενο που λέει, ότι οι Ζώνες Οικιστικού Ελέγχου δεν μπορούν να κατευθύνουν την οικιστική ανάπτυξη. Επιτέλους το παραδέχεστε. 
      Από εκεί και πέρα, όμως, θα μου επιτρέψετε να αμφιβάλω εάν αυτό που εσείς σήμερα βαπτίζετε εθνικό χωροταξικό σχεδιασμό ή περιφερειακό χωροταξικό σχεδιασμό είναι πράγματι έτσι. Και το λέω για τον εξής λόγο. Καταρχάς το σύστημα σχεδιασμού στη χώρα μας πάσχει κυρίως από τη διάσταση ανάμεσα στο φυσικό και στον οικονομικό, τον αναπτυξιακό σχεδιασμό. Και αυτό ακόμα δεν το έχει ενστερνιστεί το Υπουργείο ούτε και έχουν δημιουργηθεί οι απαραίτητες υποδομές προκειμένου να προχωρήσουμε σ’ ένα χωροταξικό σχεδιασμό που θα έχει και την αναπτυξιακή προοπτική μέσα του.
      Δεν μπορώ να πειστώ ότι το ρυθμιστικό σχέδιο της Αθήνας αποτελεί χωροταξικό σχεδιασμό όπως εννοείται κατά την επιστήμη ο χωροταξικός σχεδιασμός. Επιπλέον στην Αττική ποιος μπορεί να πειστεί ότι αυτά τα αποσπασματικά σχέδια αποτύπωσης της υπάρχουσας κατάστασης, οι ΖΟΕ όταν συντεθούν σ’ ένα χάρτη θα αποτελέσουν τον περιφερειακό σχεδιασμό της Αττικής; Δεν είναι δυνατόν κάτι τέτοιο.
      Τελειώνοντας θα ήθελα να σας υπενθυμίσω ότι από εδώ και πέρα για να είμαι Προμηθέας και όχι Επιμηθέας, θα έχουμε τεράστια προβλήματα ακριβώς λόγω της έλλειψης ουσιαστικού και ολοκληρωμένου χωροταξικού σχεδιασμού στην προώθηση του πολεοδομικού σχεδιασμού. Γνωρίζετε καλύτερα από εμένα την πρόσφατη απόφαση του Ε΄ Τμήματος του Συμβουλίου της Επικρατείας που θα μας οδηγήσει σε πάρα πολλές περιπέτειες στην κατεύθυνση του πολεοδομικού σχεδιασμού.
      Να πω και μια τελευταία φράση. Επειδή ειπώθηκε ότι η Νέα Δημοκρατία δεν έχει κάνει τίποτα στην κατεύθυνση του χωροταξικού σχεδιασμού ήθελα να σας υπενθυμίσω ότι στη δεκαετία του 1970 ήδη είχε ανατεθεί και τέλη της δεκαετίας είχε εκπονηθεί το Εθνικό Χωροταξικό Σχέδιο και πρόγραμμα της Ελλάδας που μετά το 1981 δεν του εδόθη η απαραίτητη σημασία. Και να σας θυμίσω έτσι ενδεικτικά ότι σε αυτό μέσα βρισκόντουσαν όλα τα μεγάλα έργα που σήμερα εκτελούμε. Και μάλιστα να πω ένα χαρακτηριστικό παράδειγμα. Σε αυτό μέσα προβλεπόταν ακόμα και η ζεύξη του Ρίου Αντιρρίου ως συγχρηματοδοτούμενο έργο, από τότε. Βέβαια μετά το 1981 στο ΥΠΕΧΩΔΕ επεκράτησαν λογικές όπου υπερίσχυσε ο πολεοδομικός σχεδιασμός του χωροταξικού σχεδιασμού και έτσι χάσαμε τεράστιες ευκαιρίες να έχουμε το εργαλείο που θα μας βοηθούσε να αξιοποιήσουμε τους πόρους των Κοινοτικών Πλαισίων Στήριξης ορθολογικά.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η Υφυπουργός Περιβάλλοντος, Χωροταξίας και Δημοσίων Έργων κ. Ζήση, έχει το λόγο. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, δεν υπήρχε καμία διάθεση, με την έννοια που το βάζετε, να αντιδικήσει κανείς. Δικό σας ήταν το πρόβλημα όταν εγκρίθηκε η εθνική μας οδηγία όπως σας είπα για τον παράκτιο χώρο και το εθνικό χωροταξικό σχέδιο. Ήταν δική σας επιλογή να καταθέσετε επερώτηση που να ρωτάει πότε θα γίνει χωροταξικό. 
      ΓΕΩΡΓΙΟΣ ΤΡΥΦΩΝΙΔΗΣ: Είχε προηγηθεί. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων):  Αν είχε προηγηθεί, εντάξει. Όμως, το εθνικό χωροταξικό σχέδιο και όλα αυτά τα εργαλεία  που αποτελούν τη βασική τεκμηρίωση της βιώσιμης ανάπτυξης, είναι μια εργασία που όσοι γνωρίζουν από σας –και άσχετα αν τώρα θέλουν να κάνουν αντιπολιτευτικές εντυπώσεις- θέλει χρόνο, συνεννόηση και διαβούλευση. Και τα λέω αυτά χωρίς να θέλω να θεωρητικολογήσω. Και ο σχεδιασμός δεν είναι δημόσια έργα, κύριοι συνάδελφοι, με τις διαδικασίες του διαγωνισμού. Ο σχεδιασμός είναι επίπονη δουλειά σκέψης και διαβούλευσης και επιστημοσύνης και νομολογίας. Δεν είναι κάτι εύκολο και το γνωρίζετε όσοι από σας έχετε ασχοληθεί. 
      Και δεν είναι σωστό που λέτε ότι έχουν περάσει οκτώ χρόνια από τότε που ψηφίστηκε ο νόμος. Το 1999 ψηφίστηκε ο νόμος και το 2003 έρχεται το γενικό χωροταξικό πλαίσιο. Αυτό δεν είναι κανένα ψέμα, άσχετα αν δεν θέλει να το παραδεχτεί ο Κοινοβουλευτικός σας Εκπρόσωπος. Τον κατανοώ. Έπρεπε, όμως, να τον είχατε ενημερώσει λίγο πριν ώστε να μην μπερδεύει τη χωροταξία με την πολεοδομία, τις εναλλακτικές μορφές ενέργειας κλπ. Και αυτό γιατί η χωροταξία δεν είναι απλά καταγραφή. 
      Η χωροταξία είναι πολιτική και είπα ότι διαρθρώνει οριζόντια και σε όλα τα επίπεδα όλες τις πολιτικές. Και η βιώσιμη ανάπτυξη είναι αυτό το τεκμήριο. Δεν ήθελα να πω τίποτα παραπάνω, ούτε να ευλογήσω τα γένια της Κυβέρνησης. Και ξέρετε πολύ καλά ότι δεν το κάνω αυτό, γιατί όσοι από σας έχουν το θάρρος και τη λεβεντιά να συζητήσουμε κάποια θέματα, συνεργαζόμαστε. Γι’ αυτό ζήτησα προτάσεις και γιατί τις έχουμε ανάγκη, τις έχει ανάγκη η κοινωνία. Υπάρχει βιώσιμη ανάπτυξη που είναι κατατεθειμένη εδώ και ένα χρόνο και επομένως έχει μέσα όλα αυτά που είπε ο Κοινοβουλευτικός σας Εκπρόσωπος. Και αναφέρεται οικονομικά, γιατί είναι οικονομία η χωροταξία, γιατί είναι προστασία η χωροταξία, γιατί είναι χρήση γης, γιατί είναι πολιτική γης, γιατί είναι οικονομική ανάπτυξη. 
      Και συμφωνώ μαζί σας και το έχω ξαναπεί –υπάρχει και μέσα στο site του Υπουργείου «Παρατηρητήριο Χωροταξίας»- ότι είναι παλιά εργαλεία οι ΖΟΕ και πρέπει να καταργηθούν. Σαφώς, όμως, πρέπει να προχωρήσουμε στα νέα εργαλεία τα χωροταξικά που είπαμε πριν και που σιγά-σιγά τα ολοκληρώνουμε για να μπορέσουμε να προχωρήσουμε στην ανάπτυξη. 
      Ξέρετε τι λέει πια το χωροταξικό; Δεν μπορεί κανείς να κάνει επένδυση, δεν μπορούν να απορροφηθούν χρήματα –και το ξέρετε πολύ καλά, κύριε Καλογιάννη- αν δεν υπάρχουν χρήσεις γης. Γι’ αυτό ευχαρίστησα το Συμβούλιο της Επικρατείας. Δεν θα συμφωνήσω δηλαδή με όλους τους άλλους. Και αυτό γιατί η νομολογία του Συμβουλίου της Επικρατείας είπε «Μη χάνεστε βρε παιδιά, φτιάξτε το χωροταξικό, ώστε να ξέρετε η κάθε επένδυση είτε ιδιωτική είτε δημόσια,  πού μπορεί να γίνει και με ποιους κανόνες». Και μπαίνουν όλες αυτές οι περιβαλλοντικές διαστάσεις.
      Βεβαίως, κύριοι συνάδελφοι, υπάρχει η πρότασή σας για τη λίμνη Παμβώτιδα. Και πρέπει να σας πω ότι είναι υπογεγραμμένη από μένα εδώ και πάρα πολύ καιρό και εκκρεμεί η υπογραφή των άλλων Υπουργείων. Δηλαδή υπάρχει μια διαδικασία που εκκρεμεί. Σήμερα νωρίς το απόγευμα, υπήρχαν ερωτήσεις συναδέλφων γιατί καθυστέρησε έξι-επτά μήνες. Καθυστέρησε έξι-επτά μήνες λόγω αλληλογραφίας μεταξύ κάποιων υπηρεσιών ή κάποιων Υπουργείων ή του νομάρχη και των γνωμοδοτήσεων. 
      Πάντως αν δεν ξέρει ο κ. Αλογοσκούφης ότι υπάρχει βιώσιμη ανάπτυξη για τις οριζόντιες πολιτικές και ότι ο γενικός χωροταξικός σχεδιασμός ακουμπά αυτά, δεν γίνεται συζήτηση. Η χωροταξία και η πολιτική πολεοδόμησης και περιβάλλοντος είναι μια ολόκληρη κουλτούρα, μια ολόκληρη διαδικασία, είναι μια διαπαιδαγώγηση. Δεν γίνεται στα πλαίσια μιας επερώτησης να εξαντλήσουμε όλες τις δυνατότητες. 
      Επειδή αναφερθήκατε σε κοινοτικές οδηγίες θα πω μερικά πράγματα. Έχω ετοιμάσει περίπου τριακόσιες σελίδες για να σας απαντήσω. Αν θέλετε θα τις καταθέσω. Όσον αφορά στην εναρμόνιση του Κοινοτικού Δικαίου από το 1985 μέχρι το 2001 έχουν εκδοθεί ενενήντα επτά νομοθετήματα. Από αυτά τα είκοσι στηρίζονται αποκλειστικά στις εξουσιοδοτήσεις του ν. 1650/86 περί περιβάλλοντος. Όλα αυτά τα προεδρικά διατάγματα και οι κοινές υπουργικές αποφάσεις θεσπίζουν μέτρα προστασίας του περιβάλλοντος σε εφαρμογή αμιγούς εθνικής πολιτικής και προτεραιοτήτων, ενώ τα εβδομήντα επτά έχουν νομοθετικό έρεισμα στο ν. 1650/86 αλλά και στον ν. 1337/83.
      Για την εφαρμογή του Κοινοτικού Δικαίου ενσωματώνουμε στην εθνική νομοθεσία το κοινοτικό κεκτημένο για την προστασία του περιβάλλοντος. Με τα εβδομήντα επτά νομοθετήματα ενσωματώθηκαν στην εθνική νομοθεσία εκατόν δέκα έξι κοινοτικές οδηγίες που αφορούν όλο το φάσμα των περιβαλλοντικών θεμάτων για την προστασία του αέρα, του νερού, του εδάφους κλπ. Από το 1985 μέχρι το 1993 εκδόθηκαν τριάντα τέσσερα νομοθετήματα με τα οποία ενσωματώθηκαν στην εθνική νομοθεσία άλλες εβδομήντα επτά κοινοτικές οδηγίες που αφορούσαν την ατμόσφαιρα, τα νερά,  τα απόβλητα κλπ.
      Από το 1994 μέχρι σήμερα εκδόθηκαν σαράντα τρία νομοθετήματα ανάμεσα στα οποία περιλαμβάνεται και η ενσωμάτωση στην εθνική νομοθεσία τριάντα εννέα κοινοτικών οδηγιών που αφορούν στα επικίνδυνα απόβλητα, στα νερά, στη βιοτεχνολογία, στην πληροφόρηση για το περιβάλλον, κλπ. Επίσης, έχουν εκδοθεί δώδεκα κοινές υπουργικές αποφάσεις καθορισμού διοικητικών συμβουλίων φορέων διαχείρισης οικοσυστημάτων. Βρίσκονται στο στάδιο της τελικής υπογραφής.
      Αναφερθήκατε στη λίμνη Κορώνεια. Βεβαίως, υπάρχουν πολλά προβλήματα. Εμείς λέγαμε στους αγρότες να πάνε να κάνουν αρδεύσεις γιατί πρέπει να ενδυναμωθεί και ο πρωτογενής τομέας. Οι αρδεύσεις, όμως, από την Κορώνεια χαλούσαν το περιβάλλον. Επίσης εύκολα τους μιλάμε για φυτοφάρμακα, φυτολιπάσματα και για επιδοτήσεις. Όμως, η κ. Βάλστρομ και όλοι οι επίτροποι και οι Υπουργοί Περιβάλλοντος είπαν όχι στις επιδοτήσεις γιατί κάνουν κακό στο περιβάλλον. Ποια είναι η πολιτική της Νέας Δημοκρατίας σ’ αυτό; 
      Υπάρχουν, λοιπόν, πάρα πολλά προβλήματα. Ελάτε να συνεργαστούμε για να τα δούμε και για να δούμε τι θα παραλάβατε όπως είπατε. Είναι ολόκληρη διαδικασία να θεσμοθετηθεί ένας φορέας διαχείρισης. ΄Εχουν θεσμοθετηθεί είκοσι πέντε, θα σας τα καταθέσω για να δείτε ότι είναι έτοιμα. 
      Αναφέρθηκε πολλές φορές στο θέμα των καταγγελιών. Δεν έχει τεθεί κανένα θέμα μείωσης από το ευρωπαϊκό ταμείο των χρηματοδοτήσεων λόγω μη εκπλήρωσης υποχρεώσεων της χώρας μας προς τις κοινοτικές οδηγίες. Αναφερθήκατε στον Κουρουπητό. Επεβλήθη αυτό το πρόστιμο και τελείωσε το 2001. Έγιναν όλες οι αποκαταστάσεις. Όσον αφορά τον περιφερειακό σχεδιασμό των ΧΥΤΑ προέκυψε μέσα από διάλογο. Συζητήσαμε με τον κ. Σότον  τους νέους κανόνες και κανονισμούς που ετέθησαν μέσα από αυτό το διάλογο για την ολοκλήρωση των έργων. Για την Αττική προβλέπονται δύο ΧΥΤΑ. 
      Υπάρχουν τα θέματα χωροθέτησης ακόμα θέματα διαφωνιών μεταξύ των δήμων. Σας ανέφερα μια πραγματικότητα.
      Πάντως, κύριε Αλογοσκούφη, καταλαβαίνω πολύ καλά τι θέλετε να πείτε. Εκεί που υπάρχει ευθύνη της Κυβέρνησης πράγματι υπάρχει ευθύνη. Εγώ δεν θα αντιλέξω σ’ αυτό. Πρέπει, όμως, να πούμε τις αδυναμίες που υφίστανται. Άλλο είναι ο σχεδιασμός και άλλο ο διαγωνισμός για ένα δημόσιο έργο. Τα θέματα της εναλλακτικής διαχείρισης, της ανακύκλωσης είναι μέσα απ’ αυτά που σας λέω. Τα νερά, είναι έτοιμη η εναρμόνιση που έχουμε κάνει με την κοινοτική οδηγία και θα έρθει στη Βουλή. Απλώς γίνονται νομοτεχνικές, με επιτροπές των πανεπιστημίων και είναι έτοιμα εδώ και οκτώ, εννιά μήνες. Με την Ευρωπαϊκή Ένωση συζητάμε αυτά τα θέματα που είναι έτοιμα αλλά δεν είναι απλά. 
      Κύριε Καλογιάννη, δεν είναι απλά τα θέματα και απευθύνομαι σε σας γιατί ξέρω ότι παρακολουθείτε κάποια θέματα και ξέρετε τι σημαίνει σχεδιασμός. Για να είμαι συγκεκριμένη θα σας πω ότι υπήρξαν εκατόν δέκα επτά καταγγελίες. Βέβαια καλυτερεύσαμε τη θέση μας γιατί ήμασταν υπόλογοι στις αρχές του 2000 για ενενήντα τέσσερις υποθέσεις. Απ’ αυτές τις είκοσι έξι τις βάλαμε στο αρχείο ενώ δεκαοκτώ υποθέσεις εξετάζονται από κλιμάκια που έρχονται καθημερινά και έχουμε μια επίσπευση της αποκατάστασης των ζημιών  που έχουν προκύψει. Σε κάποιες περιπτώσεις όπως στη Βάλια Κάλντα, στο νέο αεροδρόμιο, σε υδροηλεκτρικά έργα στην Εύβοια κλπ. δόθηκαν κάποιες εξηγήσεις μετά από τις πραγματογνωμοσύνες και έκλεισαν οριστικά. Για άλλες επτά καταγγελίες δόθηκε περιθώριο έως το Μάρτη του 2003 για να υποβληθούν πληρέστερα στοιχεία. Βέβαια για τον Κουρουπητό σας είπα ότι τελείωσε το Μάρτιο του 2001, εννιά μήνες υπήρξε αυτό το πρόστιμο, έκλεισε, ανεστάλη η καταβολή του αφού διενεργήθησαν επιτόπιες αυτοψίες. 
      ΓΕΩΡΓΙΟΣ ΤΡΥΦΩΝΙΔΗΣ: Είναι πρόβλημα. Δεν το λύσατε.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εγώ θα συμφωνήσω μαζί σας ότι για κάποια πράγματα καταφέραμε να τα βάλουμε στο αρχείο επειδή υπάρχουν δράσεις και ενέργειες και παρεμβάσεις στην αποκατάσταση και πρέπει να το παρακολουθούμε πολύ στενά.
      Με τον κ. Αλογοσκούφη θα συμφωνήσω στο σημείο των μηχανισμών ελέγχου. Όμως, για την εφαρμογή των νόμων προχώρησε το Υπουργείο ΠΕΧΩΔΕ στο θεσμό των επιθεωρητών περιβάλλοντος και τώρα προχωράει και στην Ευρωπαϊκή Ένωση. Αυτά για την κεντρική διοίκηση. Πάντως η εφαρμογή των μηχανισμών είναι σε άλλα επίπεδα, δεν κατηγορούμε κανέναν, πρέπει να ενεργοποιηθούν είτε είναι δημοτικές αστυνομίες είτε μηχανισμοί που υπάρχουν ή πολεοδομικά γραφεία, ορκωτοί μηχανικοί που θα υπάρξουν και όπου χρειάζεται ενίσχυση όπως τεχνικές υπηρεσίες, υπάλληλοι, ειδικοί επιστήμονες αυτό θα πρέπει να υπάρξει στην Τοπική Αυτοδιοίκηση για να επιτελέσει το έργο και του ελέγχου αλλά και της ενεργοποίησης αυτών των εργαλείων. 
      Οι πόροι στους οποίους αναφερθήκατε για το χωροταξικό σχεδιασμό, μην πισωγυρίζουμε. Είναι δυνατόν ένα τόσο σημαντικό θέμα που ίσως το βρίσκετε κυρίαρχο γι’ αυτό κάνατε και την επερώτηση να λέτε ότι καθυστέρησε; Βέβαια κάποιοι από σας και χάρηκα είπαν ότι παρ’ ότι καθυστέρησε έγιναν αυτά τα εργαλεία και είναι πέντε, δέκα, δεκαπέντε τα οποία θα βοηθήσουν. Οπωσδήποτε υπάρχουν ζητήματα σε κάποια υπόβαθρα αλλά δίνεται η δυνατότητα αναθεώρησης κάθε δύο χρόνια των περιφερειακών χωροταξικών όπως προβλέπεται από το νόμο. Το Εθνικό Συμβούλιο Χωροταξίας είναι θεσμοθετημένο μέσα από το νόμο. Δεν είναι μια επιτροπή. Παραπέμπει σε επιτροπές και συμμετέχουν όλοι οι θεσμοί της ανάπτυξης που ενδιαφέρουν τον κ. Αλογουσκούφη όπως ο ΣΕΒ, η ΚΕΔΚΕ, το Συμβούλιο της Επικρατείας και όλοι οι θεσμοί οι παραγωγικοί και οι επιστημονικοί οι οποίοι αποφασίζουν γι’ αυτό το θέμα.
      Ο μπούσουλας και το μπουσούλημα είναι έννοιες διαφορετικές. Εγώ μιλώ για μια πυξίδα που έγινε. Περιμένω να τη χαιρετίσουμε. Εσείς την βάλατε στον πυρήνα της ανησυχίας σας. Εγώ σας απαντώ και σας λέω: Ελάτε να το δούμε αυτό μαζί με τους θεσμούς και με το νόμο που ψηφίσαμε όλοι μαζί. 
      Και βεβαίως, θα το ξαναπώ. Εάν είχαμε χωροταξικό σχεδιασμό στο Α΄ και Β΄ Κοινοτικό Πλαίσιο Στήριξης, και πόροι δεν θα χάνονταν και θα γίνονταν πιο ορθολογική διαχείριση των φυσικών και των άλλων πόρων και βεβαίως θα είχαν ολοκληρωθεί κάποια ζητήματα και ίσως να μην είχαμε φτάσει σε κάποια σημεία. 
      ΠΡΟΕΔΡΕΥΩΝ (Κωνσταντίνος Βρεττός): Κυρία Ζήση, δεν έχετε άλλο χρόνο. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εντάξει, κύριε Πρόεδρε, αλλά θα ήθελα να σας παρακαλέσω να μου επιτρέψετε να απευθυνθώ σε σας για μισό λεπτό.
       ΓΕΩΡΓΙΟΣ ΑΛΟΓΟΣΚΟΥΦΗΣ: Έχετε ήδη παραβιάσει το χρόνο σας! Πόσο άλλο χρόνο να σας δώσει ο κύριος Πρόεδρος; 
      ΠΡΟΕΔΡΕΥΩΝ (Κωνσταντίνος Βρεττός): Ένα λεπτό, κυρία Υπουργέ, διότι εκτιθέμεθα. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν θέλω ούτε εσείς ούτε εγώ ούτε το Εθνικό Κοινοβούλιο να εκτεθεί στα θέματα του χρόνου. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Έχουμε ένα Κανονισμό που πρέπει να τηρήσουμε, για να γίνεται οργανωμένη συζήτηση. 
      ΠΡΟΕΔΡΕΥΩΝ (Κωνσταντίνος Βρεττός): Έχει δίκιο ο κύριος συνάδελφος. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ο κύριος συνάδελφος έχει δίκιο, γιατί ζητά το χρόνο για να παθιαστεί πάλι για τα θέματα για τα οποία παθιάστηκε.
      ΠΡΟΕΔΡΕΥΩΝ (Κωνσταντίνος Βρεττός): Ίση μεταχείριση ζητά, κυρία Υπουργέ, όταν ζητά τήρηση του Κανονισμού.  
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εγώ καταλαβαίνω ότι ο κ. Αλογοσκούφης δεν θέλει να πάρει κάποιες απαντήσεις επί της ουσίας και είπα ότι στον πολεοδομικό και χωροταξικό σχεδιασμό…
      ΓΕΩΡΓΙΟΣ ΑΛΟΓΟΣΚΟΥΦΗΣ: Είχατε δέκα λεπτά, κυρία Υπουργέ, και δεν δώσατε απαντήσεις. Τώρα θα απαντήσετε; Δεκαπέντε λεπτά μιλάτε! 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κυρία Ζήση. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Με συγχωρείτε, αλλά καταλαβαίνω ότι ο κ. Αλογοσκούφης και στην πρωτομιλία του, και πιστεύω και τώρα, θα κάνει το συγκεκριμένο σόου το οποίο δεν βοηθάει ούτε τους πολίτες ούτε και τη διαδικασία επερώτησης.
      ΠΡΟΕΔΡΕΥΩΝ (Κωνσταντίνος Βρεττός): Κυρία Υπουργέ, θα σας δώσω και μετά χρόνο. 
       ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Και αν το τυπικό ζήτημα του χρόνου είναι για εκείνον κυρίαρχο, για μένα είναι κυρίαρχη η ενημέρωση με σεβασμό όχι μόνο στους πολίτες, κύριε Αλογοσκούφη, αλλά στους ίδιους τους συναδέλφους της Νέας Δημοκρατίας. 
      Επιπλέον, πρέπει να σας πω ότι κάποιοι που επερωτούν έχουν και γνώση το τι σημαίνει χωροταξικός σχεδιασμός, άσχετα αν δεν σας ενημέρωσαν, και πολύ καλή συνεργασία και με την Κυβέρνηση και με το Υπουργείο. Θέλω να τους ευχαριστήσω ακριβώς γι’ αυτήν τη γνώση και γι’ αυτήν τη συνεργασία.  
      Σας ευχαριστώ θερμά.
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης, έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Παρεξετράπη και πάλι η κυρία Υφυπουργός.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν με αφήσατε ούτε ένα λεπτό, κύριε Αλογοσκούφη! 
       ΓΕΩΡΓΙΟΣ ΑΛΟΓΟΣΚΟΥΦΗΣ: Αυτά τα τελευταία που είπατε είναι απαράδεκτα και στη θέση σας θα τα έπαιρνα πίσω, διότι οι Υπουργοί δεν χρειάζονται επιδείξεις γνώσεων και ειδικά όταν εσείς δώσατε τον τόνο στην πρωτομιλία σας, εσείς που αντί να απαντήσετε σε επερώτηση κάνατε επίθεση στη Νέα Δημοκρατία. Και έρχεστε τώρα να μας πείτε ποιος ανεβάζει τους τόνους;
      Εγώ, όπως και οι συνάδελφοι, σας έθεσα συγκεκριμένα ερωτήματα. Και πάλι εσείς μας μιλάγατε για μπούσουλες. Το ζήτημα δεν είναι να φτιάξουμε ένα πλαίσιο το οποίο δεν έχει καν τη δυνατότητα εφαρμογής. Το ζήτημα είναι να εφαρμόσουμε πολιτική. Δεν υπάρχει καν το σχέδιο, το πλαίσιο για να εφαρμόσουμε πολιτική. Και αυτό το δείχνουν τα αποτελέσματα, διότι όλοι κρινόμαστε από τα αποτελέσματα.
      Πώς εξηγείτε εσείς ότι τα τελευταία δέκα χρόνια, όταν οι συνολικές εκπομπές των αερίων θερμοκηπίου στην Ευρωπαϊκή Ένωση έπεσαν κατά 4%, στην Ελλάδα ανέβηκαν κατά 24%; Μπορείτε να μου δώσετε μια εξήγηση γι’ αυτό; Πώς όλα αυτά τα πλαίσια και ο «πληθωρισμός» των νομοθετημάτων και των διαταγμάτων που μας αναφέρατε, δεν είχαν κανένα αποτέλεσμα; Αυτό είναι το ζητούμενο τελικά, διότι δεν κρινόμαστε από τον αριθμό των νομοθετημάτων. Κρινόμαστε από τα αποτελέσματα τα οποία αφορούν την ποιότητα της ζωής μας και η ποιότητα της ζωής μας έχει χειροτερέψει, διότι έχει ανέβει το σύνολο των εκπομπών αερίων θερμοκηπίου κατά 24%. Αυτά είναι τα στοιχεία της Ευρωπαϊκής Επιτροπής τα οποία πήραμε σήμερα από το internet. Δεν πρόκειται για στοιχεία που μπορείτε να τα αμφισβητήσετε. Και βεβαίως, υπάρχουν αντίστοιχα στοιχεία για όλες τις χώρες της Ευρωπαϊκής Ένωσης. 
      Όταν σας είπαμε ότι η ποιότητα της ατμόσφαιρας στα αστικά κέντρα είναι σε τέτοιο χάλι που οκτώ στους δέκα κατοίκους στα αστικά κέντρα εκτίθενται σε υπερβολική συγκέντρωση όζοντος -όταν στην Ευρώπη είναι δύο στους δέκα- αυτό είναι που αφορά τους πολίτες. Γι’ αυτό μην παρουσιάζεστε εδώ ως Δον Κιχώτης που θα ρίξει τους ανεμόμυλους. Η ουσία είναι να έχουμε αποτέλεσμα και η πολιτική σας δεν έχει αποτέλεσμα. Αυτό σας λέμε. Και η πολιτική σας δεν έχει αποτέλεσμα, διότι πάσχει και ο σχεδιασμός και η εφαρμογή.
      Όλα τα άλλα είναι περιττά. Να πείτε, θα διορθώσουμε τα κακώς κείμενα, κάναμε κάποια λάθη, να τα πείτε. Αλλά να μας παρουσιάζετε το πλαίσιο ως δεσμευτικό πρόγραμμα για το περιβάλλον, είναι δύο εντελώς διαφορετικά πράγματα. Η Ελλάδα είναι γνωστό ότι δεν έχει δεσμευτικό χωροταξικό σχεδιασμό. Είναι γνωστό ότι είναι αλαλούμ η κατάσταση με τις χρήσεις γης. Δεν χρειάζεται κανείς να είναι ειδικός, ούτε μηχανικός, για να ξέρει αυτά τα πράγματα. Απλός πολίτης να είναι, τα βλέπει.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Να ασχολείται. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Τι πάει να πει «να ασχολείται»; Ειδικότητα μας παρουσιάζετε τώρα; Ειδικότης αποκτηθείσα εν τω στρατεύματι τώρα είναι το ζήτημα; Τι ξέρατε πριν πάτε εσείς σ’ αυτό το Υπουργείο γι’ αυτά τα ζητήματα;
      Δεν είναι το ζήτημα οι γνώσεις μας. Γνώσεις έχουμε όλοι. Το ζήτημα στην πολιτική είναι αν έχουν αποτέλεσμα οι πρωτοβουλίες μας. Γι’ αυτό σας επερωτήσαμε, γι’ αυτό σας φέραμε συγκεκριμένα παραδείγματα. Γι’ αυτό και για άλλη μια φορά σας ζυγίσαμε και σας βρήκαμε ελλιποβαρή. 
      ΠΡΟΕΔΡΕΥΩΝ (Κωνσταντίνος Βρεττός): Η κυρία Υφυπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, νομίζω ότι δεν χρειάζεται να πούμε τίποτε άλλο. Πήγε πολύ καλά η επερώτηση. 
     Καταθέτω στα Πρακτικά είκοσι οκτώ σελίδες για τα θέματα ατμοσφαιρικής ρύπανσης, για την απάντηση μόνο. 
     (Στο σημείο αυτό η Υφυπουργός ΠΕΧΩΔΕ κ. Ροδούλα Ζήση καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ο κ. Αλογοσκούφης το μόνο θέμα που έβαλε είναι τρεις δείκτες που πήρε από το Internet, νομίζω, όπως είπε. Πάνω σ΄ αυτούς τους δείκτες εστίασε όλην την πολιτική. Σ΄ αυτό, λοιπόν, το ερώτημα του κ. Αλογοσκούφη με συγκεκριμένες δράσεις, μέτρα, χρηματοοικονομικά μέσα, εφαρμογές σε όλα τα επίπεδα κατέθεσα είκοσι οκτώ σελίδες στα Πρακτικά της Βουλής, για να τις δει ο κ. Αλογοσκούφης.
      Κύριε Πρόεδρε, κύριοι συνάδελφοι, νομίζω ότι πάντα ο κοινοβουλευτικός έλεγχος έχει να δώσει πολύ θετικά στοιχεία σε όλους και κυρίως στους πολίτες που μας ακούνε. Δεν πρόκειται για μια διαδικασία ρουτίνας ερωτήσεων και επερωτήσεων. Είναι πολύ σοβαρή υπόθεση ο κοινοβουλευτικός έλεγχος και ως τέτοια τη δέχομαι, όπως δέχομαι και την κάθε κριτική. Όπως είπα και πριν μπορώ να ζητήσω κάθε φορά συγγνώμη για οποιαδήποτε αδυναμία, αρκεί να εντοπίζεται εγκαίρως και με την εθελοντική προσφορά πάντα, χωρίς ούτε συμπλέγματα ούτε υπερφίαλο ύφος να προσπαθήσουμε όλοι να βοηθήσουμε, γιατί ο σχεδιασμός, οι υποδομές και τα υπόβαθρα, όπως είπαν οι κύριοι συνάδελφοι της Νέας Δημοκρατίας, είναι απαραίτητα για να χτίσουμε εκεί πάνω τα οικοδομήματα της όποιας ανάπτυξης. 
      Η Κυβέρνηση κάνει μια μεγάλη προσπάθεια μέσα στην Ευρωπαϊκή Ένωση με σεβασμό στο περιβάλλον, με σεβασμό στους θεσμούς, με σεβασμό στις συνεργασίες με την κοινωνία των πολιτών, με το οικολογικό κίνημα, χωρίς ούτε να καπηλεύεται ούτε να διεκδικεί το αλάθητο και το μονοπώλιο στην οικολογική ευαισθησία. Η οικολογική ευαισθησία φαίνεται στην πράξη. Φαίνεται την ώρα που ενώ ζητούμε όλοι συνάδελφοι να γίνει μια επιχείρηση, την ώρα που είναι να της βάλουμε πρόστιμο γιατί δεν έχει τα φίλτρα που χρειάζονται για να μην εκπέμπει ρύπους, τότε όλοι κάνουμε παρέμβαση για να μην της βάλουμε αυτές τις κυρώσεις. Άρα κρίνεται στην εφαρμογή όλων των θεσμών και στη δική μας πρακτική αυτή η ευαισθησία μας για το περιβάλλον. Πιστεύω ότι όλοι μας μέσα σ΄ αυτόν το χώρο έχουμε αυτήν την ευαισθησία. Ας την αυξήσουμε και στο σχεδιασμό και στην υλοποίηση και τότε κανείς μας δεν θα έχει να πει τίποτα. Γιατί η συνεργασία με τη διάθεση που θα έχουμε και με την προσφορά και της γνώσης, κύριοι συνάδελφοι, και της εμπειρίας –δεν είναι κακό αυτό- θα φέρει καλύτερα αποτελέσματα για τη χώρα.
      Νομίζω ότι το ζητούμενο, κύριε Πρόεδρε, και το δικό σας και όλων μας εδώ και της Νέας Δημοκρατίας, που κάνει την επερώτηση, και της Κυβέρνησης και όλων των κομμάτων είναι η βιώσιμη ανάπτυξη για τη χώρα μας και για όλη την Ευρωπαϊκή Ένωση, γιατί το περιβάλλον δεν έχει σύνορα και γιατί οι τραυματισμοί που κάνουν οι άναρχες παρεμβάσεις μας, είτε στη σκέψη μας είτε στην πράξη μας, γυρίζουν μπούμερανγκ για τον ίδιο τον πλανήτη, για όλους μας τελικά και για τον καθένα χωριστά.
      Εύχομαι και ελπίζω πραγματικά αυτή η επερώτηση –και σας ευχαριστώ, κύριοι συνάδελφοι- να είναι ένα καλό μήνυμα για περισσότερη δουλειά, περισσότερη συνεργασία, περισσότερες προτάσεις, περισσότερο εμπλουτισμό της σκέψης, γιατί η πολιτική έχει ανάγκη και από διεύρυνση της σκέψης και από διεύρυνση της πράξης.
      Σας ευχαριστώ θερμά, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχουν διανεμηθεί τα Πρακτικά της Δευτέρας 17 Φεβρουαρίου 2003 και της Τετάρτης 19 Φεβρουαρίου 2003 και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Δευτέρας 17 Φεβρουαρίου 2003 και της Τετάρτης 19 Φεβρουαρίου 2003 επικυρώθηκαν.
      Κηρύσσεται περαιωμένη η συζήτηση επί της υπ’ αριθμόν 38/16-1-2003 επερώτησης των Βουλευτών της Νέας Δημοκρατίας προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κυβερνητική πολιτική στον τομέα του περιβάλλοντος.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 21.35΄ λύεται η συνεδρίαση για αύριο ημέρα Τετάρτη 5 Μαρτίου 2003 και ώρα 10.30΄, με αντικείμενο εργασιών του Σώματος: νομοθετική εργασία: α) συζήτηση και ψήφιση συμβάσεων και β) συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών»: Μισθώσεις ακινήτων για στέγαση Δημοσίων Υπηρεσιών και άλλες διατάξεις «σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας  4/3/2003                               σελ. 1

