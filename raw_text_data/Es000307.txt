ΣΥΝΕΔΡΙΑΣΗ ΡΒ'
Τρίτη 7 Μαρτίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Τετάρτης 8 Μαρτίου 2000,
4. Συζήτηση αναφορών και ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με την αναλογία που θα οριστεί για τους υποψηφίους που θα εισαχθούν στα πανεπιστήμια με τις παλαιού τύπου εξετάσεις,
β) Προς τον Υπουργό Εργασίας και Κοινωνικών Ασφαλίσεων, σχετικά με τη χορήγηση επιδόματος τετραπληγίας, παραπληγίας και στους αναπήρους μυοπαθείς,
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για τη συνεργασία στους τομείς της παιδείας, των επιστημόνων και του πολιτισμού",
2. Ψήφιση στο σύνολο του σχεδίου νόμου του Υπουργείου Εθνικής
Παιδείας και Θρησκευμάτων: "Εκπαίδευση των ατόμων με ειδικές εκπαιδευτικές ανάγκες και άλλες διατάξεις",
3. Συζήτηση επί των τροπολογιών του σχεδίου νόμου του Υπουργείου
Πολιτισμού: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004 Α.Ε.", προστασία Ολυμπιακών Συμβόλων και Σημάτων και άλλες διατάξεις",
ΟΜΙΛΗΤΕΣ
Α. Επί των αναφορών και ερωτήσεων:
ΑΝΘΟΠΟΥΛΟΣ Ι.,
ΑΝΟΥΣΑΚΗ Ε.,
ΑΡΑΠΗ-ΚΑΡΑΓΙΑΝΝΗ Β.,
ΙΩΑΝΝΙΔΗΣ Φ.,
Β. Επί του σχεδίου νόμου του Υπουργείου Εθνικής Παιδείας και
Θρησκευμάτων:
ΑΝΘΟΠΟΥΛΟΣ Ι.,
Γ. Επί του σχεδίου νόμου του Υπουργείου Πολιτισμού:
ΑΓΓΟΥΡΑΚΗΣ Χ.,
ΒΕΖΔΡΕΒΑΝΗΣ Η.,
ΔΗΜΑΡΑΣ Ι.,
ΚΑΤΣΕΛΗ Ε.,
ΛΟΥΛΕ Α.,
ΠΑΠΑΔΗΜΗΤΡΙΟΥ Ε.,
ΠΑΠΑΝΔΡΕΟΥ Γ.,
ΣΑΛΑΓΚΟΥΔΗΣ Γ.,
ΣΠΥΡΙΟΥΝΗΣ Κ.,
ΣΦΥΡΙΟΥ Κ.,
ΦΛΩΡΙΔΗΣ Γ.,
ΦΟΥΡΑΣ Α.
Π Ρ Α Κ Τ Ι Κ Α    Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΡΒ'
Τρίτη 7 Μαρτίου 2000
-------------
Αθήνα, σήμερα στις 7 Μαρτίου 2000, ημέρα Τρίτη και ώρα 18.30' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του B' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από την  Βουλευτή Α' Αθηνών, κ. Αράπη Καραγιάννη Βασιλική τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 8 Μαρτίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν. Βουλής) 1. Η με αριθμό 721/3-3-2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με το άνοιγμα της εξόδου της οδού Κάλβου προς την Εθνική οδό Αθηνών-Λαμίας κλπ.
2. Η με αριθμό 720/3-3-2000 επίκαιρη ερώτηση του Βουλευτή της Νέας
Δημοκρατίας κ. Δημητρίου Σιούφα προς τον Υπουργό Γεωργίας, σχετικά με τον τρόπο κατανομής του εθνικού αποθέματος καπνού στους νέους παραγωγούς κλπ. 
3. Η με αριθμό 724/6-3-2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Υγείας και Πρόνοιας, σχετικά με την επίλυση αιτημάτων των εργαζομένων στον Οργανισμό κατά των Ναρκωτικών (ΟΚΑΝΑ).
4. Η με αριθμό 722/6-3-2000 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με την αναστολή έκδοσης οικοδομικών αδειών και εργασιών, στην περιοχή Πευκάκια Αγίας Παρασκευής. 
5. Η με αριθμό 727/6-3-2000 επίκαιρη ερώτηση του Βουλευτή του
Δημοκρατικού Κοινωνικού Κινήματος κ. Ιωάννη Αράπη προς τον Υπουργό Υγείας και Πρόνοιας, σχετικά με τη στελέχωση του Πανεπιστημιακού Νοσοκομείου Λάρισας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2&3 Καν.Βουλής)
1. Η με αριθμό 723/6-3-2000 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Μεταφορών και Επικοινωνιών, σχετικά με την καθυστέρηση δημοσιοποίησης της έκθεσης, για το αεροπορικό ατύχημα με το FALKON κλπ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε
στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές-ερωτήσεις πρώτου κύκλου:
Η πρώτη με αριθμό 4868/14-1-2000 ερώτηση του Βουλευτή του Πανελληνίου Σοσιαλιστικού Κινήματος, κ. Ιωάννη Καρακώστα προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων των αναπληρωτών καθηγητών διαγράφεται λόγω κωλύμματος του κυρίου Βουλευτή.
Η δεύτερη με αριθμό 4525/20-12-1999 ερώτηση του Βουλευτή της Νέας
Δημοκρατίας, κ. Γεωργίου Καλού προς τον Υπουργό Μεταφορών και Επικοινωνιών σχετικά με την έλλειψη συγκοινωνιακού σχεδιασμού για την εξυπηρέτηση των κατοίκων των Πειραϊκών συνοικιών, διαγράφεται ύστερα από συνεννόηση του κυρίου Βουλευτή  και του κυρίου Υπουργού.
Τρίτη είναι η με αριθμό 5115/26.1.2000 ερώτηση της Βουλευτού του
Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την αναλογία που θα οριστεί για τους υποψηφίους που θα εισαχθούν στα πανεπιστήμια με τις παλαιού τύπου εξετάσεις.
Η ερώτηση της κ. Καραγιάννη έχει ως εξής:
"Δεν έχει ακόμα οριστεί η αναλογία των υποψηφίων που θα εισαχθούν στα Ανώτατα Εκπαιδευτικά Ιδρύματα και στα Τεχνολογικά Εκπαιδευτικά Ιδρύματα με τις εξετάσεις του παλαιού τύπου και τις νέες.
Δεν έχει ξεκαθαριστεί εάν τα ποσοστά των εισαγομένων τελειοφοίτων του λυκείου θα είναι ταυτόσημα με την αριθμητική τους αναλογία σε σχέση με αυτούς του ενιαίου λυκείου. Αν, δηλαδή, οι υποψήφιοι με το παλαιό σύστημα είναι εβδομήντα χιλιάδες και οι υποψήφιοι του ενιαίου λυκείου είναι επίσης εβδομήντα χιλιάδες, τότε το ποσοστό θέσεων σε ΑΕΙ-ΤΕΙ θα είναι 50%-50% αντίστοιχα.
Ερωτάται ο κύριος Υπουργός:
Θα εφαρμοστεί στην προκειμένη περίπτωση η αρχή των ίσων ευκαιριών για τους υποψηφίους;
Θα αυξηθούν οι θέσεις των υποψηφίων κατά σχολή για το μεταβατικό
στάδιο 2000-2001;"
Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο τρία λεπτά για να πρωτολογήσει.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Ευχαριστώ, κύριε Πρόεδρε.
Είναι ήδη γνωστό, σύμφωνα με το άρθρο 7 του ν. 2525/97  ότι οι
υποψήφιοι για ΑΕΙ-ΤΕΙ με το παλαιό σύστημα των γενικών εξετάσεων θα έχουν το δικαίωμα να δώσουν επίσης εξετάσεις στα επόμενα δύο ακαδημαϊκά έτη.  Μία  για το τρέχον, το 2000 και μία για το επόμενο, το 2001. Το ποσοστό των θέσεων που θα διατεθούν γι'αυτούς θα καθοριστεί με υπουργική απόφαση. 
'Εχει γίνει ήδη γνωστό ότι ο Υπουργός Παιδείας διεξάγει αυτές τις
ημέρες διαπραγματεύσεις και συζητήσεις με τους πρυτάνεις και τους προέδρους των ΤΕΙ προκειμένου κατά σχολή να καθορισθεί ο αριθμός των θέσεων των εισαγομένων έτσι ώστε να επιτευχθεί και ο στόχος των ογδόντα 
πέντε χιλιάδων περίπου θέσεων, εισαγομένων στην τριτοβάθμια εκπαίδευση.      Εντός των ημερών πιθανόν να ανακοινωθεί. Οπωσδήποτε, όμως, θα ανακοινωθεί πριν από τις εκλογές.
Τώρα, εάν λειτουργεί η αρχή των ίσων ευκαιριών, όπως επίσης εάν λειτουργεί και η αρχή της μη περιαγωγής του διοικουμένου σε δυσμενέστερη
θέση σε σχέση με το παρελθόν από νέες ρυθμίσεις του παρόντος ή
του μέλλοντος, εγώ απαντώ καταφατικά  ότι πράγματι ισχύουν και λειτουργούν και οι δύο αρχές.
Θυμίζω, τι ίσχυε πριν από την εκπαιδευτική μεταρρύθμιση και το
ν. 2525.  Κάθε απόφοιτος λυκείου, που διεκδικούσε μία θέση σε τριτοβάθμια ιδρύματα της χώρας, είχε το δικαίωμα να δώσει τρεις φορές εξετάσεις και να διαγωνιστεί με άλλους για την κατάκτηση μιας εκ των σαράντα χιλιάδων περίπου θέσεων ετησίως, δηλαδή, στις τρεις φορές εκατόν είκοσι χιλιάδες περίπου θέσεις.
Υπενθυμίζω ότι είχε δοθεί πέρυσι ο αριθμός των εβδομήντα χιλιάδων θέσεων και επομένως, εάν θέλουμε να συγκριθούμε  με το παλαιό, με ό,τι ίσχυε δηλαδή πριν, θα πρέπει να δώσουμε στα επόμενα δύο ακαδημαϊκά έτη περίπου πενήντα χιλιάδες θέσεις στην τριτοβάθμια εκπαίδευση γι' αυτούς τους εναπομείναντες του παλαιού συστήματος των γενικών εξετάσεων.
Θα τηρηθεί επομένως, η αρχή της ίσης μεταχείρισης και δεν θα
περιέλθει κανείς εξ αυτών σε δυσμενέστερη θέση σε σχέση με το παρελθόν. Αντίθετα μάλιστα, ευελπιστούμε εμείς ότι θα έχουμε μεγαλύτερη προσφορά θέσεων και γι' αυτούς. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Καραγιάννη, έχετε
δύο λεπτά να αναπτύξετε την ερώτησή σας.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, εγώ δεν κατάλαβα πώς είναι δυνατόν τρεις μήνες πριν από τις εξετάσεις να μην ξέρουν οι μαθητές τα ποσοστά που θα πάρετε.  Είναι ένα σοβαρό θέμα και υπάρχει αβεβαιότητα
σε χιλιάδες παιδιά και γονείς.
Κύριε Υπουργέ, είναι σοβαρό το θέμα, γιατί δεν είναι μόνο το ποσοστό που θα πείτε εσείς, είναι και τι ποσοστό θα δώσει η κάθε σχολή.
Η ιατρική πόσους θα πάρει; Πέντε, δέκα; Δεν ξέρουν τίποτα τα παιδιά. Είναι και το τι θα πουν τα τμήματα.
Κύριε Υπουργέ, νομίζω ότι είναι αντιπαιδαγωγικό και αντιδεοντολογικό να λέτε λίγες μέρες πριν από τις εξετάσεις ότι θα κανονιστεί με υπουργική απόφαση.
Εγώ, κύριε Υπουργέ, θα σας αναφέρω ένα παράδειγμα. Είπατε ότι στείλατε στους πρυτάνεις να σας πουν κλπ. Αυτά, κύριε Υπουργέ, τα γνωρίζουμε. Τα γνωρίζω πολύ καλά και εγώ. Κάθε χρόνο με υπουργική απόφαση στέλνετε στα πανεπιστήμια, στο κάθε τμήμα ξεχωριστά, μία εγκύκλιο και ζητάτε να μάθετε πόσα παιδιά μπορούν να απορροφηθούν από τις εξετάσεις. Σας απαντούν εκείνοι ομόφωνα πενήντα και στέλνετε εκατόν πενήντα.
Αυτό, κύριε Υπουργέ, μη  μας το λέτε σαν κώλυμμα  ότι στείλατε να σας πουν, γιατί όπου μας βολεύει στέλνουμε περισσότερα παιδιά. Νομίζω ότι είναι εμπαιγμός να λέτε ότι περιμένετε τους πρυτάνεις να σας πουν κλπ. 
Κύριε Υπουργέ, είναι πολύ σοβαρό το θέμα. Πρόκειται για παιδιά τα
οποία είναι κοινωνικά ευαίσθητα -το είπατε και εσείς- και δίνουν μία, δύο και τρεις φορές εξετάσεις. Δεν βάλατε, κύριε Υπουργέ, καμία επιτροπή μέχρι τώρα να δείτε τι γίνεται με τα παιδιά αυτά; 'Εχουν περάσει ήδη δύο
χρόνια που λειτουργεί ο ν. 2525.
Ζητάνε, λοιπόν, την ποσόστωσή τους, αλλά όμως ανά σχολή και ανά τμήμα. Εσείς μπορεί να πείτε ότι παίρνετε τόσο τοις εκατό αλλά η κάθε σχολή τι ποσοστό θα αποφασίσει να πάρει;
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός είχε πει ότι θα καθοριστούν τα ποσοστά κατά σχολή.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αυτό ακριβώς είπα και στην πρωτολογία μου, κατά σχολή, και ανάλογα με τις σχολές για να μην υπάρχει και ίχνος αμφιβολίας...
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Και κατά τμήματα, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Και κατά τμήματα.
Ορίστε, κύριε Υπουργέ, έχετε το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα προσδιοριστεί το ποσοστό κατά σχολή. Γι' αυτό ακριβώς γίνονται οι συζητήσεις με προεδρεύοντα τον Ειδικό Γραμματέα Τριτοβάθμιας Εκπαίδευσης για τα πανεπιστήμια, τα πολυτεχνεία τον κ. Κλάδη. Θα ανακοινωθεί εντός των ημερών και δεν δικαιολογείται η αγωνία καθ'ην στιγμή το Υπουργείο Παιδείας διαβεβαίωσε άπαντες, δηλαδή, μηδενός εξαιρουμένου ότι δεν πρόκειται να αδικηθεί κανείς σε σχέση με αυτό που ίσχυε στο παρελθόν. 'Ημουν αρκετά αναλυτικός για να μην ξανακουράσω την Αίθουσα.
Εκείνο που θα ήθελα να πω είναι το εξής: Σε αυτό το ακαδημαϊκο έτος γίνεται μία επανάσταση. Και η επανάσταση είναι η ανοιχτή πρόσβαση στην τριτοβάθμια εκπαίδευση όσων θα πάρουν απολυτήριο λυκείου χωρίς άλλες εξετάσεις, όπως στο παρελθόν.
Οι θέσεις με την πολιτική της διεύρυνσης της τριτοβάθμιας εκπαίδευσης και την περιφερειακή διασπορά των ιδρυμάτων σε όλα τα μέρη της χώρας, η διεύρυνση αυτή έφθασε από έναν αριθμό σαράντα χιλιάδων περίπου το 1996 σε ογδόντα πέντε για το ακαδημαϊκό έτος 2000-2001. Είναι μεγάλος ο αριθμός, χωρούν όλοι και δεν θα αδικηθεί κανείς.
Ας μην ξεχνάμε ότι φέτος δεν είναι η μόνη φορά που θα δώσουν
εξετάσεις οι μαθητές του παλαιού συστήματος των γενικών εξετάσεων, αλλά είναι και το επόμενο ακαδημαϊκό έτος. Σ'αυτά τα δύο έτη θα αποδοθεί πλήρης δικαιοσύνη σ' αυτούς, σε σχέση με τα κεκτημένα δικαιώματά τους από το προϊσχύον σύστημα.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Αναφορές - ερωτήσεις δεύτερου
κύκλου:
Πρώτη είναι η με αριθμό 5208/29.1.2000 ερώτηση της Βουλευτού του
Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Εργασίας και Κοινωνικών Ασφαλίσεων, σχετικά με την χορήγηση επιδόματος τετραπληγίας - παραπληγίας και στους αναπήρους μυοπαθείς.
Η ερώτηση είναι η ακόλουθη:
"Στο άρθρο 22 του σχεδίου νόμου για την ανάπτυξη του Εθνικού
Συστήματος Κοινωνικής Φροντίδας, το οποίο ψηφίστηκε στη Βουλή, υπάρχει μία διάταξη, σύμφωνα με την οποία το επίδομα τετραπληγίας-παραπληγίας εκτείνεται και στα άτομα που έχουν αναπηρία λόγω μη αναστρέψιμης βλάβης των μυών. Δυστυχώς όμως παρά τις επίσημες ανακοινώσεις και τους νόμους, οι ανάπηροι μυοπαθείς που είναι ασφαλισμένοι στο ΙΚΑ, είναι οι μόνοι που δεν λαμβάνουν το επίδομα αυτό. Είναι τραγικό άνθρωποι που αδυνατούν να εργαστούν εξαιτίας ανυπέρβλητου προβλήματος υγείας, να διεκδικούν κεκτημένα δικαιώματά τους.
Ερωτάται ο κύριος Υπουργός Εργασίας και Κοινωνικών Ασφαλίσεων, με
ποιον τρόπο προτίθεται να επιλύσει το μεγάλο αυτό κοινωνικό πρόβλημα, που προσβάλλει την αξιοπρέπεια και την ευαισθησία πολλών συνανθρώπων μας".
Ο Υφυπουργός Εργασίας και Κοινωνικών Ασφαλίσεων κ. Φοίβος Ιωαννίδης
έχει το λόγο για τρία λεπτά.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, με την ερώτησή σας θίγετε ένα πολύ σοβαρό πρόβλημα, αλλά πρέπει να σας πω ότι δεν είναι τόσο απλό. 'Οσο σοβαρό είναι, άλλο τόσο επικίνδυνο, θα έλεγα, είναι να δημιουργήσει προβλήματα πολλαπλά με τη γενίκευση της εφαρμογής μιας διάταξης, η οποία έγινε μεν από το Υπουργείο Υγείας και Πρόνοιας για εκείνους που προνοιακά πρέπει να αντιμετωπιστούν με αυτόν τον τρόπο, αλλά τα ασφαλιστικά ταμεία ως γνωστό στηρίζονται στις εισφορές, που καταβάλλουν για διάφορους κλάδους, όπως για τον κλάδο ασθένειας, για τον κλάδο σύνταξης κλπ. οι ασφαλισμένοι.
Είναι γεγονός ότι γι' αυτόν ειδικά το λόγο δεν καταβάλλεται βεβαίως
αντίστοιχη εισφορά, διότι είναι προνοιακό επίδομα. Συνεπώς  υπάρχει ένα μείζον οικονομικό πρόβλημα για τους ασφαλιστικούς οργανισμούς από την τυχόν επέκταση της προνοιακής ρυθμίσεως σε όλους τους ασφαλιστικούς οργανισμούς και ιδίως στο ΙΚΑ, που έχει πεντέμισι εκατομμύρια ασφαλισμένους.
Δεν υπάρχει αμφιβολία ότι είναι ένα σοβαρό κοινωνικό πρόβλημα και
πρέπει να σας πω ότι έχω προβληματιστεί πολύ πάνω στο θέμα. Δεν μου 
λείπει η κοινωνική ευαισθησία, έχω δε και πολλές σχετικές οχλήσεις.                 Πραγματικά βλέπει κανείς περιπτώσεις τραγικές. 'Οπως έχει όμως μέχρι
σήμερα η νομοθεσία, δεν μπορούμε να τις καλύψουμε.
'Ενα από τα μεγάλα προβλήματα, που έχει το ασφαλιστικό μας σύστημα,
είναι η προνοιακή εκτροπή του, διότι το ασφαλιστικό σύστημα στηρίζεται σε
κάποιες αρχές, ενώ η πρόνοια είναι κάτι που πρέπει να ασκείται από το
Υπουργείο Υγείας και Πρόνοιας μέσω του κρατικού προϋπολογιασμού.
Η διάταξη στην οποία αναφέρεσθε, κυρία συνάδελφε, είναι καθαρώς
προνοιακή, η οποία όμως καλύπτει όλους τους ασφαλισμένους στους διάφορους οργανισμούς.
Υπάρχει όμως ένα θέμα. 'Οπως έχει σήμερα η νομοθεσία, με βάση το νόμο του 1981, που έκανε η Κυβέρνηση του ΠΑΣΟΚ, το επίδομα της τετραπληγίας, παραπληγίας χορηγείται στις περιπτώσεις τετραπληγίας, παραπληγίας, παραπάρεσης, τετραπάρεσης, σπαστική ημιπληγία και τριπληγία. Είναι ένα επίδομα που ισούται με είκοσι ημερομίσθια του ανειδίκευτου εργάτη, δηλαδή, μιλάμε για ένα ποσό της τάξεως περίπου των εκατόν τριάντα οκτώ χιλιάδων δραχμών μηνιαίως.
'Ολες αυτές οι παθήσεις, οι οποίες αναφέρθηκαν προηγουμένως,
προϋποθέτουν βλάβη του κινητικού νευρώνα κεντρικού ή και περιφερειακού.  Οποιαδήποτε άλλη μορφή κατάργησης ή περιορισμού της κινητικότητας, που οφείλεται σε βλάβη οστών, αρθρώσεων καθώς και σε φωκομέλειες, ακρωτηριασμούς άκρων κλπ., δεν καλύπτεται απ' αυτήν τη διάταξη.
Επομένως, για να μπορέσει, αν θέλετε, να χορηγήσει ένα τέτοιο επίδομα το ΙΚΑ και άλλοι ασφαλιστικοί οργανισμοί, χρειάζεται κατ' αρχήν και νομοθετική ρύθμιση. Είναι ένα απ' αυτά τα θέματα, τα οποίο βεβαίως θα συζητηθούν στα πλαίσια αυτού που αποκαλούμε εν συντομία και για να συνεννούμαστε, μεγάλου ασφαλιστικού, διότι είναι ένα πρόβλημα μεγάλης οικονομικής επιβάρυνσης, η οποία πρέπει να σταθμιστεί.
Ανθρωπίνως, όμως και θα έλεγα με την κοινωνική ευαισθησία που πρέπει να μας διακρίνει, πιστεύω -και αυτή είναι η προσωπική μου άποψη αν θέλετε- ότι θα πρέπει να βρεθεί τρόπος να καλυφθεί και από τους ασφαλιστικούς οργανισμούς αυτή η μεγάλη κοινωνική ανάγκη, τουλάχιστον για εκείνους που δεν έχουν υψηλό εισόδημα ή καθόλου εισόδημα, όπως συμβαίνει πραγματικά σε μερικές τραγικές περιπτώσεις.
Στη δευτερολογία μου θα σας πω περισσότερα.
ΠΡΟΕΔΡΕΥΩΝ (Παναγιώτης Σγουρίδης): Η κ. Ανουσάκη έχει το λόγο για δύο λεπτά να αναπτύξει την ερώτησή της.
ΕΛΕΝΗ ΑΝΟΥΣΑΚΗ: Συνήθως στη χώρα μας και σε όλες τις χώρες της Ευρωπαϊκής 'Ενωσης και αλλού, υπάρχουν επέτειοι: Ημέρα για το AIDS. Ημέρα των γυναικών. Ημέρα των παιδιών. 'Ετσι υπάρχει και η ημέρα των ατόμων με ειδικές ανάγκες.
Πιστεύω ότι εμείς, όλοι οι Βουλευτές -δεν είμαι μόνο εγώ εδώ η
ευαίσθητη, αλίμονο- προσπαθούμε έστω και αν υπάρχουν όλοι αυτοί οι φόβοι και η επιβάρυνση των προϋπολογισμών  ή του προϋπολογισμού, να δείξουμε την ευαισθησία μας. Εγώ εδώ αγγίζω ένα θέμα που πραγματικά θα έπρεπε να το είχατε δει πιο νωρίς.
Οι άνθρωποι αυτοί είναι σε δύσκολη θέση και έχουν ανυπέρβλητα εμπόδια.  Αυτός ο νόμος που ψηφίστηκε το 1999 στο άρθρο  22, όπως είπατε, αναφέρει για το επίδομα τετραπληγίας, παραπληγίας -μας τα εξηγήσατε πολύ καλά, τα ξέρουμε, εδώ μέσα τα ψηφίσαμε- και επεκτείνεται και στα άτομα που πάσχουν από ασθένειες που έχουν επιφέρει αναπηρία του ίδιου βαθμού ή της ίδιας μορφής, λόγω μη αναστρέψιμης βλάβης των μυών. Θέλω να επισημάνω ότι αυτή είναι μια διάκριση σ' αυτούς τους πολίτες. Καταλαβαίνετε ότι για να το φέρω τελευταίες μέρες στη Βουλή -δεν έχω οχλήσεις γιατί κανείς δεν με έχει ενοχλήσει ποτέ- έχω στεναχωρηθεί αφάνταστα. Δεν σας λέω τώρα μέσα 
από μια επίκαιρη ερώτηση, την άλλη βδομάδα να κάνετε νομοθετική ρύθμιση.  Εδώ είμαστε και θα το ψηφίσουμε. Αλλά πρέπει κάτι να γίνει. Πρέπει αυτό
το θέμα να το δούμε.
Είναι τραγικό γιατί είναι άνθρωποι που αδυνατούν να εργαστούν. Ξέρω
τι έχουμε κάνει για τα άτομα με ειδικές ανάγκες. Ξέρω σαν Κυβέρνηση τι έχετε κάνει, αλλά δεν φθάνει αυτό. Αυτοί οι άνθρωποι θέλουν να έχουν κεκτημένα δικαιώματα. Είναι σε σημείο απόγνωσης. 'Εχω πολλές επιστολές απ'αυτούς τους ανθρώπους που πάσχουν απ' αυτήν την ασθένεια, που έχουν αναπηρία λόγω μη αναστρέψιμης βλάβης των μυών. Να σας πω για παιδάκια; Να σας πω για μητέρες; Να σας πω για γυναίκες; Ξέρω ότι είσθε και εσείς ευαίσθητος όσο και εγώ. Αλλά πέστε μου, δεν θα έπρεπε να το είχατε προβλέψει;
Δεν τους ενδιαφέρει μέσα στον προϋπολογισμό πώς γίνεται η ασφάλιση.  Θέλουν να ζήσουν με αξιοπρέπεια και να ξέρουν ότι και οι Βουλευτές και τα κόμματα και όλοι δεν τους θυμούνται μόνο για να λένε ότι μιλάνε στα άτομα με ειδικές ανάγκες. Αυτό το σόου το έχω δει πολύ τον τελευταίο καιρό. 
Θέλω, λοιπόν, να σας πω να δεσμευθείτε, κύριε Ιωαννίδη. Ξέρω την
ευαισθησία σας την προσωπική σ' αυτά τα θέματα. Δεν το λέω επειδή είσθε από την Κρήτη. Και ειδικά επειδή είσθε από την Κρήτη, δεν θέλω να σας κάνω και κακή επισήμανση. Είσθε άνθρωπος σωστός. Δεν είσθε υποσχεσιολόγος.
ΠΡΟΕΔΡΕΥΩΝ (Παναγιώτης Σγουρίδης): Καλή θα ήταν η επισήμανση και
μάλιστα εν όψει των εκλογών. Κρητικός και ευαίσθητος!
ΕΛΕΝΗ ΑΝΟΥΣΑΚΗ: Χωρίς την Κρήτη, κύριε Σγουρίδη, και τον 'Εβρο δεν
γίνεται τίποτα, νίκες δεν παίρνονται.
Σας παρακαλώ πολύ, δεσμευθείτε τώρα έστω και μέσα από τα λόγια σας
εδώ. Πείτε μας "έχετε δίκιο, κυρία μου, καλά κάνετε και το φέρνετε και εγώ δεσμεύομαι και τα λεφτά θα βρεθούν". Εδώ βρίσκονται λεφτά για άλλα και για άλλα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, αποδέχθηκα ήδη ότι είναι και σοβαρό το πρόβλημα και πραγματικά δεν μας αφήνει αδιάφορους. Πρέπει να σας πω ότι εμείς επιχειρήσαμε να το λύσουμε και κάναμε σχετική πρόταση, αλλά το Υπουργείο Οικονομικών, που είναι υποχρεωμένο να λαμβάνει υπόψη του και άλλες παραμέτρους, δεν συμφώνησε σε νομοθετική ρύθμιση.
ΕΛΕΝΗ ΑΝΟΥΣΑΚΗ: Τι δίνει η Ευρώπη;
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν έχουμε παραιτηθεί αυτής της προσπάθειας και πιστεύω ότι δεν ήταν οικονομικά ευνοϊκή η συγκυρία, διότι, επαναλαμβάνω, πρόκειται καθαρά περί προνοιακού επιδόματος. Και αυτό πρέπει να βαρύνει τον κρατικό προϋπολογισμό. Η Διεύθυνση Αναπηρίας του ΙΚΑ, μετά από δικές μας παραινέσεις και παρεμβάσεις, έχει αποδεχθεί και έχει προτείνει να επεκταθεί αυτό το επίδομα στους πάσχοντες από βαριάς μορφής μυοπάθεια, που έχει προκαλέσει κατάργηση της κινητικότητας των κάτω άκρων, στους πάσχοντες από υψηλούς μηριαίους ακρωτηριασμούς, από φωκομέλεια κάτω άκρων και πάντα βέβαια με την προϋπόθεση που ισχύει και για τους τετραπληγικούς ότι θα έχουν αναπηρία διαπιστωμένη τουλάχιστον 67%.
Είναι στις προθέσεις μας να το λύσουμε. Το ότι δεν λύθηκε ακόμη το
πρόβλημα, το ότι δεν υπήρξε ικανοποίηση και αυτού του αιτήματος, οφείλεται στους λόγους που σας εξήγησα. Αλλά πιστεύω ότι στα πλαίσια της γενικότερης αναθεώρησης του ασφαλιστικού συστήματος, που πρόκειται να γίνει με πρόθεση και σκοπό τη βελτίωση της παρεχόμενης κοινωνικής προστασίας και όχι τη μείωσή της, είναι και αυτό ένα από τα θέματα που θα συμπεριληφθούν στις ρυθμίσεις αυτές. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Αν συμφωνήσουμε, να ορίσουμε μια
ημέρα ευαισθησίας του ελληνικού Κοινοβουλίου, θα τινάξουμε τον προϋπολογισμό μέσα σε μια μέρα στον αέρα!
Η δεύτερη με αριθμό 1829/3.12.99 αναφορά του Βουλευτή της Νέας
Δημοκρατίας κ. Αθανασίου Βαρίνου προς τον Υπουργό Εμπορικής Ναυτιλίας, σχετικά με τις προθέσεις της Κυβέρνησης για την επίλυση των αιτημάτων της Πανελλήνιας 'Ενωσης Ναυτών Εμπορικού Ναυτικού (Π.Ε.Ν.Ε.Ν.), διαγράφεται λόγω κωλύματος του κυρίου Υπουργού.
Ολοκληρώθηκε η συζήτηση των αναφορών και ερωτήσεων.
Θα διακόψουμε για δέκα (10) λεπτά.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επαναλαμβάνεται η
διακοπείσα συνεδρίαση.
Εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην
ημερήσια διάταξη.
Υπουργείου Εθνικής Παιδείας και Θρησκευμάτων.
Ψήφιση στο σύνολο του σχεδίου νόμου: "Εκπαίδευση των ατόμων με
ειδικές εκπαιδευτικές ανάγκες και άλλες διατάξεις".
Θα ψηφισθεί στη συνέχεια.
Υπουργείου Πολιτισμού.
Συνέχιση της συζήτησης επί των άρθρων και του συνόλου του σχεδίου
νόμου: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004 Α.Ε.", προστασία Ολυμπιακών Συμβόλων και Σημάτων και άλλες διατάξεις".
Θα συνεχισθεί η συζήτηση αυτού του νομοσχεδίου στη σημερινή συνεδρίαση.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κώδικας Συμβολαιογράφων".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Εθνικής Παιδείας και Θρησκευμάτων.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για τη συνεργασία στους τομείς της παιδείας, των επιστημών και του πολιτισμού". 
'Εχει συζητηθεί και ψηφιστεί ομοφώνως στη Διαρκή Επιτροπή.
Ερωτάται το Σώμα: Γίνεται δεκτό το παραπάνω νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εθνικής Παιδείας και Θρησκευμάτων "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για τη συνεργασία στους τομείς της παιδείας, των επιστημών και του πολιτισμού" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Επανερχόμεθα στην αρχή της ημερήσιας διάταξης
Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: "Εκπαίδευση των ατόμων με ειδικές εκπαιδευτικές ανάγκες και άλλες διατάξεις".
Ορίστε, κύριε Υφυπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Κύριε Πρόεδρε, έχω να κάνω κάποιες διορθώσεις.
Στο άρθρο 1 παράγραφος 20 περίπτωση ε', στίχος τρίτος, σελίδα 6, ο
αριθμός 10, γίνεται 11, που είναι η σωστή παράγραφος στην οποία παραπέμπεται η διάταξη.
Στο άρθρο 3, παράγραφος 1, στίχος πρώτος, σελίδα 13, μεταξύ των
λέξεων "θέσεις συμβούλων" προστίθεται η λέξη "σχολικών".
Στο άρθρο 4, παράγραφος 2, στίχος τέταρτος, σελίδα 17, πριν από τις
λέξεις "κενών οργανικών θέσεων" προστίθεται η λέξη "των".
Στο άρθρο 4, κεφάλαιο ΣΤ', παράγραφος 4, σελίδα 20, στο δέκατο τρίτο στίχο και μετά τις λέξεις "που υπηρετεί" προστίθενται οι λέξεις "στα ΚΔΑΥ", που παραλείφθηκαν κατά την αναδιατύπωση της παραγράφου στη συνεδρίαση της 23ης Φεβρουαρίου.
Στο άρθρο 5, παράγραφος 3 περίπτωση η', στίχος τελευταίος, σελίδα 21, ο αριθμός 22 γίνεται 23, που είναι η σωστή παράγραφος στην οποία παραπέμπει η διάταξη.
Στο άρθρο 9, παράγραφος 17, σελίδα 31: Στο δωδέκατο στίχο, της
περίπτωσης α', η λέξη "και" αντικαθίσταται με τη λέξη "χωρίς". Στον ενδέκατο στίχο της περίπτωσης β' η λέξη "και" αντικαθίσταται με τη λέξη "χωρίς". Η περίπτωση γ' της παραγράφου αυτής διαγράφεται.
Στο άρθρο 14, παράγραφος 29, περίπτωση θ' διαγράφονται οι λέξεις α) "καθώς και Προϊστάμενοι των Τμημάτων Εκπαιδευτικών Θεμάτων", από τους στίχους δέκατο και ενδέκατο, σελίδα 55 και β) "και Προϊστάμενοι των Γραφείων των νομών, αντίστοιχα", από τους στίχους δέκατο τρίτο και δέκατο τέταρτο, σελίδα 54, επειδή το θέμα της τοποθέτησης Προϊσταμένων των Τμημάτων Εκπαιδευτικών Θεμάτων ρυθμίζονται με τη διάταξη της περίπτωσης ιγ' της ίδιας παραγράφου.
Στο άρθρο 14, παράγραφος 37, περίπτωση α', τελευταίο εδάφιο, στίχος
έκτος, σελίδα  60, μετά τη λέξη "εξετάσεων" και πριν από τη λέξη "εγγραφής", προστίθεται η λέξη "και".
Στο άρθρο 15, παράγραφος 6, περίπτωση β', στίχος δεύτερος, σελίδα 66, το άρθρο "της" αντικαθίσταται με το άρθρο "την".
Στο άρθρο 10, παράγραφος 8, περίπτωση β', σελίδα 34, και στο τέλος
αυτής προστίθεται η φράση "και κατά τα δύο τρίτα αυτής για τους αναπληρωτές διευθυντές των Ι.Ε.Κ.".
(Στο σημείο αυτό ο Υφυπουργός Εθνικής Παιδείας και Θρησκευμάτων
κ.  Ανθόπουλος καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
"ΔΙΟΡΘΩΣΕΙΣ
Κατά την ψήφιση στο σύνολο του σχεδίου νόμου "Εκπαίδευση ατόμων με
ειδικές εκπαιδευτικές ανάγκες και άλλες διατάξεις"
"1. Στο άρθρο 1 παρ. 20 περ. ε' στίχος τρίτος (σελ.6, ο αριθμός 10
γίνεται 11 που είναι η σωστή παράγραφος στην οποία παραπάμπει η διάταξη. 2. Στο άρθρο 3 παρ. 1 στίχος πρώτος (σελ. 13), μεταξύ των λέξεων
"θέσεις συμβούλων" προστίθεται η λέξη "σχολικών".
3. Στο άρθρο 4 παρ. 2 στίχος τέταρτος (σελ. 17), πριν από τις λέξεις "κενών οργανικών θέσεων" προστίθεται το άρθρο "των".
4. Στο άρθρο 4 κεφ. ΣΤ' παρ. 4 (σελ. 20) στο δέκατο τρίτο στίχο και
μετά τις λέξεις "που υπηρετεί" προστίθενται οι λέξεις "στα ΚΔΑΥ", που παραλείφθηκαν κατά την αναδιατύπωση της παραγράφου στη συνεδρίαση της 23ης Φεβρουαρίου.
5. Στο άρθρο 5 παρ. 3 περ. η' στίχος τελευταίος (σελ. 21), ο αριθμός 22 γίνεται 23 που είναι η σωστή παράγραφος στην οποία παραπέμπει η διάταξη.
6. Στο άρθρο 9 παρ. 17 (σελ. 31):
α) Στο δωδέκατο στίχο της περ. α' η λέξη "και" αντικαθίσταται με τη
λέξη "χωρίς".
β) Στον ενδέκατο στίχο της περ. β' η λέξη "και" αντικαθίσταται με τη λέξη "χωρίς".
γ) Η περίπτωση γ' της παραγράφου αυτής διαγράφεται.
7. Στο άρθρο 14 παρ. 29 περ. θ', διαγράφονται οι λέξεις:
α) "καθώς και Προϊστάμενοι των Τμημάτων Εκπαιδευτικών Θεμάτων" από
τους στίχους δέκατο και ενδέκατο (σελ. 53) και
β) "και Προϊστάμενοι των Γραφείων των νομών, αντίστοιχα" από τους
στίχους δέκατο τρίτο και δέκατο τέταρτο (σελ. 54), επειδή το θέμα της τοποθέτησης Προϊσταμένων των Τμημάτων Εκπαιδευτικών Θεμάτων ρυθμίζονται
με τη διάταξη της περ. ιγ' της ίδιας παραγράφου.
8. Στο άρθρο 14 παρ. 37 περ. α' τελευταίο εδάφιο, στίχος έκτος (σελ.  60), μετά τη λέξη "εξετάσεων" και πριν από τη λέξη "εγγραφής" προστίθεται η λέξη "και".
9. Στο άρθρο 15 παρ. 6 περ. β' στίχος δεύτερος (σελ. 66), το άρθρο
"της" αντικαθίσταται με το άρθρο "την".
10. Στο άρθρο 10 παρ. 8, περ. β' (σελ. 34) και στο τέλος αυτής
προστίθεται η φράση "και κατά τα δύο τρίτα αυτής για τους αναπληρωτές διευθυντές των ΙΕΚ".).
ΠΡΟΕΔΡΟΣ (Απόστολος Κακλαμάνης): Υπάρχει κάποια παρατήρηση;
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, μου επιτρέπετε;
ΠΡΟΕΔΡΟΣ (Απόστολος Κακλαμάνης): Ορίστε, κυρία Καραγιάννη, έχετε το
λόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, υπάρχει ένας έντονος προβληματισμός, όσον αφορά τους εκπαιδευτικούς των τεχνικών ειδικοτήτων. 
ΠΡΟΕΔΡΟΣ (Απόστολος Κακλαμάνης): Κυρία Καραγιάννη, η διαδικασία αυτή
δεν είναι διαδικασία συζήτησης θεμάτων. Το ζήτημα είναι και ερωτάται το
Σώμα, εάν με τις νομοτεχνικές αυτές παρατηρήσεις του Υπουργού γίνεται δεκτό το νομοσχέδιο στο σύνολο. Εάν υπάρχει κάτι εδώ, το οποίο δεν έχει συζητηθεί, κακώς δηλαδή το προσθέτει ή το διορθώνει ο Υπουργός, εκεί θα μου πείτε ότι αυτό δεν συζητήθηκε, δεν ψηφίστηκε. Δεν είναι κάτι για να συζητήσουμε τώρα, αν υπάρχει άλλο θέμα, προβληματισμός ή οτιδήποτε άλλο. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Είναι ένα σοβαρό θέμα, κύριε Πρόεδρε! ΠΡΟΕΔΡΟΣ (Απόστολος Κακλαμάνης): Κυρία Καραγιάννη, ολοκληρώθηκε η
συζήτηση των θεμάτων και σήμερα είναι η ψήφιση στο σύνολο. Δεν συζητούμε θέματα ουσίας.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Να μην το πω, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): 'Οχι, γιατί θα ζητήσουν και άλλοι Βουλευτές να πουν για διάφορα ζητήματα, χωρίς να έχει και σημασία αυτό.  Διότι, αφού το Σώμα δεν πρόκειται να ψηφίσει κάτι διαφορετικό, δεν έχει αξία να γίνει συζήτηση.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Καλώς, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο με τις φραστικές και νομοτεχνικές διορθώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο, σύμφωνα με τις φραστικές και νομοτεχνικές διορθώσεις του κυρίου Υπουργού.
Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Εκπαίδευση των ατόμων με ειδικές εκπαιδευτικές ανάγκες και άλλες διατάξεις" έγινε δεκτό κατά πλειοψηφία, σε μόνη συζήτηση, κατ' αρχήν, κατ' άρθρον και στο σύνολο και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Συνέχιση της συζήτησης επί των άρθρων και του συνόλου του σχεδίου
νόμου του Υπουργείου Πολιτισμού: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ
2004 Α.Ε. ", προστασία Ολυμπιακών Συμβόλων και Σημάτων και άλλες διατάξεις".
Κύριοι συνάδελφοι, υπάρχει μια σειρά τροπολογιών. Υπάρχουν τροπολογίες που κατέθεσαν οι Υπουργοί και υπάρχουν και τροπολογίες εμπρόθεσμες και εκπρόθεσμες Βουλευτών.
Θα συζητήσουμε τις τροπολογίες που έχουν κατατεθεί από τους Υπουργούς και θα προχωρήσουμε.
Πρώτη τροπολογία είναι η με αριθμό 3741/210, με ημερομηνία κατάθεσης 1.3.2000, που αφορά τη μετάθεση κατά δύο μήνες αργότερα του χρονικού ορίου διενέργειας των τακτικών κρίσεων των αξιωματικών.
Υπάρχει αντίρρηση επ' αυτού;
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, μου επιτρέπετε;
ΠΡΟΕΔΡΟΣ (Απόστολος Κακλαμάνης): Ορίστε, κύριε Αγγουράκη, έχετε το
λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, εμείς είμαστε αντίθετοι με την προτεινόμενη ρύθμιση. Πιστεύουμε ότι αντίθετα από διακηρύξεις που κατά καιρούς έχουν γίνει και έχουν ακουστεί και πρόσφατα σ' αυτήν την Αίθουσα, με αυτήν τη ρύθμιση επιβεβαιώνεται τελικά ένα καθεστώς που επιτρέπει κυβερνητικές παρεμβάσεις σ' αυτόν τον ευαίσθητο χώρο. Δεν βλέπουμε κανένα λόγο να μη γίνουν οι κρίσεις κανονικά, εκτός και εάν πραγματικά υπάρχουν τόσο μεγάλες παρεμβάσεις και μπορεί να αλλοιωθεί το περιεχόμενο αυτών των κρίσεων.
Επειδή η τροπολογία δεν κάνει τίποτε άλλο από το να επιβεβαιώσει ένα κακό καθεστώς ενδεχομένως που υπάρχει, εμείς δεν συμφωνούμε.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η
υπ' αριθμόν 3741/1.3.2000 τροπολογία;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η υπ' αριθμόν 3741/1.3.2000 τροπολογία έγινε δεκτή, κατά πλειοψηφία.
Ακολουθεί η υπ' αριθμόν 3748 τροπολογία του Υπουργού Εθνικής Παιδείας και λοιπών, που αφορά τα θέματα του Οργανισμού Σχολικών Κτιρίων, μεταφοράς μαθητών, θέματα της ναυτικής εκπαίδευσης, ένα θέμα της Ακαδημίας Αθηνών κλπ.
Ο κ. Αγγουράκης έχει το λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε.
Εμείς, θα καταψηφίσουμε και αυτήν την τροπολογία. Κατ' αρχήν υπάρχουν πολλά ζητήματα που έρχονται πάλι με τη μορφή πολλών τροπολογιών και αυτό οπωσδήποτε δυσκολεύει την κατάσταση, αλλά, εν πάση περιπτώσει, κάπως πιο συγκεκριμένα.
'Οσον αφορά την πρώτη παράγραφο και όσον αφορά τον Ο.Σ.Κ. με την προτεινόμενη τροπολογία επιχειρείται ο Ο.Σ.Κ. να έχει μεσολαβητικό ρόλο, όσον αφορά ορισμένα έργα χρηματοδότησης από το Κοινοτικό Πλαίσιο Στήριξης και τους Ο.Τ.Α., που αφορούν βεβαίως την κατασκευή σχολείων. Εμείς είμαστε αντίθετοι μ' αυτόν τον μεσολαβητικό ενδιάμεσο φορέα, όπως λέγεται εδώ.  Θεωρούμε ότι αυτά τα έργα θα έπρεπε να είναι στην αρμοδιότητα του Ο.Σ.Κ.  και όχι ο Ο.Σ.Κ. να μετατρέπεται σε ένα μεσολαβητή.
Η δεύτερη παρατήρηση που είχα να κάνω στη συγκεκριμένη τροπολογία
αφορά το σημείο "3", όπου προβλέπεται μία ρύθμιση για το θέμα της μεταφοράς των μαθητών ως αποτέλεσμα της εφαρμογής του νόμου "ΚΑΠΟΔΙΣΤΡΙΑ". Βεβαίως αυτή η μεταφορά εναποτίθεται τώρα στη Νομαρχιακή Αυτοδιοίκηση. Με τους πόρους που έχει η Νομαρχιακή Αυτοδιοίκηση εμείς είμαστε αντίθετοι.
Με την ευκαιρία, κύριε Πρόεδρε, να μου επιτρέψετε να σημειώσω και ένα άλλο από τα προβλήματα που δημιούργησε η γνωστή μεταρρύθμιση.
'Οσον αφορά το σημείο "4" που σχετίζεται με ζητήματα που έχουν σχέση με τη ναυτική εκπαίδευση και εδώ θα διαφωνήσουμε. Θα διαφωνήσουμε πρώτα απ' όλα γιατί, κατά τη γνώμη μας, υπάρχουν πραγματικά πολύ σοβαρά προβλήματα στη ναυτική εκπαίδευση, που έχουν να κάνουν με το καθεστώς, που έχουν να κάνουν με τον πολύ άμεσο έλεγχο που ασκούν οι εφοπλιστές με ελλείψεις προσωπικού και σε βιβλία. Η τροπολογία δυστυχώς δεν αντιμετωπίζει τα προβλήματα αυτά. Αντίθετα, οξύνει ένα απαράδεκτο καθεστώς, κατά τη γνώμη μας, που έχει να κάνει με την επιδότηση των εφοπλιστών για κάθε σπουδαστή στη συγκεκριμένη σχολή. Δεν μεταφέρει τις ναυτικές σχολές στο Υπουργείο Παιδείας και επίσης υπάρχουν ρυθμίσεις εδώ πέρα, οι οποίες διευκολύνουν την αντιεκπαιδευτική μεταρρύθμιση που προωθεί η Κυβέρνηση, κυρίως όσον αφορά τα ζητήματα εξετάσεων αποφοίτων των Τ.Ε.Ε., προκειμένου να μπορέσουν να φοιτήσουν στις ναυτικές σχολές. 
'Οσον αφορά τα ζητήματα της μετακίνησης των μελών Δ.Ε.Π., ασφαλώς
εκεί που για αντικειμενικούς λόγους υπάρχει το πρόβλημα κατάργησης γενικού τμήματος Α.Ε.Ι. κανείς δεν θα μπορούσε να είναι αντίθετος με μια τέτοια ρύθμιση. Φοβόμαστε και, εν πάση περιπτώσει, θα ήθελα και μ' αυτήν την ευκαιρία να εκφράσω την αντίθεσή μας στην περίπτωση που η συγκεκριμένη τροπολογία αποσκοπεί στη διευκόλυνση της κατάργησης του Γενικού Τμήματος Δικαίου της Παντείου Σχολής.
Επειδή υπάρχει αυτός ο φόβος, επειδή υπάρχει μια τέτοια πρόθεση εκ
μέρους της Κυβέρνησης, καταψηφίζουμε και αυτό το σημείο.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Θέλει κανείς άλλος το λόγο επ' αυτής της τροπολογίας; Κανείς.
Ερωτάται το Σώμα: Γίνεται δεκτή η υπ' αριθμόν 3748/2.3.2000 τροπολογία;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η υπ' αριθμόν 3748/2.3.2000 τροπολογία έγινε δεκτή, κατά πλειοψηφία.
Επόμενη είναι η τροπολογία με γενικό αριθμό 3752 και ειδικό  220 της 3.3.2000  των Υπουργών Εθνικής Οικονομίας και Οικονομικών Ανάπτυξης και Δικαιοσύνης  για παράταση προθεσμίας  για την αύξηση του κεφαλαίου των υφισταμένων ανωνύμων εταιρειών κλπ.
Υπάρχει κάποιος κύριος συνάδελφος που θέλει το λόγο;
ΧΑΡΑΛΑΜΠΟΣ ΑΓΓΟΥΡΑΚΗΣ: Δεν έχουμε αντίρρηση  για τη συγκεκριμένη
τροπολογία.
ΠΡΟΕΔΡΟΣ (Απόστολος Κακλαμάνης): Υπάρχει κανείς άλλος κύριος
συνάδελφος;
Κανείς.
Συνεπώς κηρύσσεται περαιωμένη η συζήτηση επί της τροπολογίας αυτής
και εισερχόμεθα στην ψήφισή της.
Ερωτάται το Σώμα: Γίνεται δεκτή η τροπολογία με γενικό αριθμό 3752
και ειδικό 220;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ(Απόστολος Κακλαμάνης): Συνεπώς η τροπολογία με γενικό αριθμό 3752 και ειδικό 220 έγινε δεκτή, ομοφώνως.
Εισερχόμεθα στη συζήτηση της τροπολογίας με γενικό αριθμό 3751 και ειδικό  219, της 3.3.2000, των Υπουργών  Εξωτερικών, Εθνικής Οικονομίας και Οικονομικών και Πολιτισμού για τροποποίηση συγκρότησης επιτροπής, πιστοποίηση, αξιολόγηση των μην κυβερνητικών οργανώσεων  και σύνταξη επιτροπής για προξενικό κώδικα κλπ.
Υπάρχει κανείς συνάδελφος που θέλει να μιλήσει επ' αυτής της
τροπολογίας;
ΧΑΡΑΛΑΜΠΟΣ ΑΓΓΟΥΡΑΚΗΣ: Εγώ, κύριε  Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, κύριε Αγγουράκη, έχετε το
λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατ' αρχήν θέλω να πω ότι από το κείμενο που έχουμε μπροστά μας συζητάμε τέσσερα εντελώς διαφορετικά πράγματα μεταξύ τους, εκ των οποίων  η παράγραφος 3, κύριε Πρόεδρε, αφορά τροπολογία άρθρου νόμου  που ακόμη δεν ψηφίσαμε τελικά, να το πω έτσι. Αφορά τροπολογία  του άρθρου για το Ολυμπιακό Χωριό και για το οποίο θα επανέλθω, αλλά, εν πάση περιπτώσει, θεωρώ απαράδεκτη αυτή τη μεθόδευση. 
Τώρα όσον αφορά την πρώτη παράγραφο, εμείς είμαστε αντίθετοι με τη
ρύθμιση που προτείνεται. Είμαστε αντίθετοι γιατί, όπως φαίνεται, υπάρχει ένα μεγάλο πρόβλημα όσον αφορά όχι μόνο το θέμα της κατανομής διαφόρων προγραμμάτων, πρόβλημα που επιχειρεί η συγκεκριμένη τροπολογία να λύσει αφαιρώντας από την εν λόγω επιτροπή τις ελληνικές μη κυβερνητικές οργανώσεις, αλλά όπως είχαμε προβλέψει και στη συζήτηση του σχετικού νόμου υπάρχει πρόβλημα με το νόμο στο σύνολό του. Είναι ένας νόμος, δηλαδή, που μετατρέπει τις μη κυβερνητικές οργανώσεις σε κυβερνητικές οργανώσεις, επιτρέπει επιρροή και έλεγχο από το Υπουργείο Εξωτερικών  και γι' αυτόν το λόγο εμείς διαφωνούμε με αυτήν την πρώτη παράγραφο της συγκεκριμένης τροπολογίας.
Με τη δεύτερη παράγραφο δεν έχουμε κανένα πρόβλημα και συμφωνούμε.
Η τρίτη παράγραφος: Κύριε Πρόεδρε, επιτρέψτε μου την έκφραση αλλά πρόκειται για ρύθμιση σκανδάλου. Στο άρθρο 4  του νόμου για το Ολυμπιακό Χωριό γινόταν λόγος για ιδρύματα τα οποία θα αξιοποιηθούν  για πολιτιστικές ολυμπιάδες, έχουμε υπόψη μας ένα προσχέδιο νόμου στο συγκεκριμένο σχέδιο νόμου, που γινόταν λόγος για τη συγκεκριμένη ρύθμιση, που είναι φωτογραφική, για το  'Ιδρυμα Μείζονος Πολιτισμού και δεν μπορούμε να νομοθετούμε με αυτόν τον τρόπο.'Ομως πέρα από αυτό είναι απαράδεκτη και η ίδια η διατύπωση της συγκεκριμένης τροπολογίας.
Στην πραγματικότητα δίνει το δικαίωμα στο 'Ιδρυμα αυτό να προχωρήσει σε απαλλοτριώσεις χώρων γύρω απο το 'Ιδρυμα, δίνει τη δυνατότητα επέκτασης ενός πολυδύναμου πολιτιστικού κέντρου και όλα αυτά τη στιγμή που ούτε καν υπάρχει ρητή δέσμευση του Ιδρύματος ότι οι εγκαταστάσεις του θα χρησιμοποιηθούν ενδεχομένως για τις ανάγκες της Πολιτιστικής Ολυμπιάδας, αλλά, όπως λέει, προορίζεται να χρησιμοποιηθεί για τις ανάγκες της Πολιτιστικής Ολυμπιάδας. Εμείς δεν καταλαβαίνουμε γιατί θα έπρεπε για τις ανάγκες της Πολιτιστικής Ολυμπιάδας να γίνονται τέτοιες επεκτάσεις ιδρυμάτων, πολύ περισσότερο που στην προκειμένη περίπτωση ούτε καν δέσμευση υπάρχει  και κανείς δεν μπορεί να μας εξηγήσει  τι θα γίνει με το γενικό πολεοδομικό σχέδιο, με όλες αυτές τις εκτάσεις των οποίων, εν πάση περιπτώσει, με αυτήν τη ρύθμιση εκχωρείται το δικαίωμα απαλλοτρίωσής τους.
'Οσον αφορά την τέταρτη παράγραφο, που αφορά τους εργαζόμενους σε
μουσεία, αρχαιολογικούς χώρους, συμφωνούμε.
Συνολικά καταψηφίζουμε την τροπολογία.
ΠΡΟΕΔΡΟΣ (Απόστολος Κακλαμάνης): Υπάρχει κάποιος συνάδελφος που θέλει να μιλήσει επί της τροπολογίας αυτής;
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, θέλω να
συμπληρώσω κάτι.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το
λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Θέλω να κάνω μία ορθογραφική διόρθωση.
Στην παράγραφο 3, στην έκτη σειρά λέει: "... και μέχρι τις συγκεκριμένες οδούς Θέμιδος και Πολυκάρπου ..." το "Πολυκάρπου" είναι λάθος, γιατί είναι Πολυκράτους. Το "Πολυκάρπου" λοιπόν, θα αντικατασταθεί με το "Πολυκράτους".
ΠΡΟΕΔΡΟΣ (Απόστολος Κακλαμάνης): Καλώς.
Ερωτάται το Σώμα: Γίνεται δεκτή η τροπολογία με γενικό αριθμό 3751
και ειδικό 219, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 3751 και γενικό 219 έγινε δεκτή, όπως τροποποιήθηκε από τον κύριο Υπουργό, κατά πλειοψηφία.
Εισερχόμαστε στη συζήτηση της τροπολογίας με γενικό αριθμό 3753 και
ειδικό 221, της Υπουργού Πολιτισμού, για τον ΕΟΤ.
Επί της τροπολογίας αυτής θέλει κάποιος από τους κυρίους συναδέλφους να μιλήσει; Ουδείς.
Ερωτάται το Σώμα: Γίνεται δεκτή η τροπολογία με γενικό αριθμό 3753
και ειδικό 221;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.
ΙΩΑΝΝΗΣ ΔΗΜΑΡΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό
αριθμό 3753 και ειδικό 221 έγινε δεκτή, κατά πλειοψηφία.
Εισερχόμαστε στη συζήτηση της τροπολογίας με γενικό αριθμό 3754 και ειδικό 222 της Υπουργού Εσωτερικών, Δημόσιας Διοίκησης και Αποκέντρωσης, η οποία αφορά ρυθμίσεις θεμάτων Δημόσιας Διοίκησης κλπ.
Κύριε Υφυπουργέ, έχετε να κάνετε κάποια διόρθωση;
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Ναι, κύριε Πρόεδρε, έχω να κάνω μία προσθήκη.
ΠΡΟΕΔΡΟΣ (Απόστολος Κακλαμάνης): Ελπίζω ότι είναι κάποια φραστική
διόρθωση και όχι ολόκληρη διάταξη.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι μία προσθήκη, ως παράγραφος 10 στην τροπολογία, με την οποία ρυθμίζεται το ζήτημα του τι γίνεται με τις διαφημίσεις των υποψηφίων Βουλευτών, οι οποίες γίνονται αυτήν την
περίοδο και πριν την επίσημη έναρξη της προεκλογικής περιόδου.
Με την παράγραφο αυτή θέλουμε να ρυθμίσουμε την κατάσταση από την επίσημη έναρξη της προεκλογικής περιόδου και μετά, γιατί τώρα παρατηρείται μία διαφημιστική εκστρατεία αρκετών υποψηφίων παντού.
Το ερώτημα που ετέθη είναι τι θα γίνει με όλο αυτό το υλικό, το οποίο είναι σε δημόσιους χώρους κλπ. Με την παράγραφο αυτή θέλουμε να ρυθμίσουμε το ζήτημα πώς πρέπει να αποσυρθούν όλα αυτά τα οποία δεν είναι σύμφωνα με την ψηφισθείσα ήδη από τη Βουλή διάταξη για τον τρόπο διαφημίσεως των υποψηφίων των κομμάτων. Αυτή είναι η προσθήκη την οποία θέλουμε να κάνουμε στην τροπολογία.
ΠΡΟΕΔΡΟΣ (Απόστολος Κακλαμάνης): Ναι, το θέμα όμως είναι ότι αυτή
είναι μία διάταξη την οποία τουλάχιστον έπρεπε να είχατε διανείμει για να ξέρει το Σώμα ...
ΜΑΡΩ ΚΟΝΤΟΥ: Θα υπάρχουν νομικές κυρώσεις από εκεί και μετά. Τι
διάταξη είναι αυτή;
ΠΡΟΕΔΡΟΣ (Απόστολος Κακλαμάνης): Σας παρακαλώ!
Κύριε Φλωρίδη, θα παρακαλέσω να διανεμηθεί αυτή η προσθήκη, γιατί δεν είναι δυνατόν να νομοθετούμε κατ'αυτόν τον τρόπο. Να τη μοιράσετε, να λάβουν γνώση τα κόμματα, ώστε να διατυπώσουν τις απόψεις τους, αν συμφωνούν ή όχι.
Συνεπώς η τροπολογία με γενικό αριθμό 3754 και ειδικό 222 κρατείται
και θα συζητηθεί στη συνέχεια.
Εισερχόμαστε στη συζήτηση της τροπολογίας με γενικό αριθμό 3759 και
ειδικό 224, η οποία αφορά την καταβολή πάσης φύσεως αποδοχών στο προσωπικό του Οργανισμού Εργατικής Εστίας.
Επ' αυτής της τροπολογίας ποιος συνάδελφος θέλει να μιλήσει;
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Βεζδρεβάνη, έχετε το
λόγο.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, παρακολουθώ με θλίψη τόση ώρα εδώ μία πληθώρα τροπολογιών που δεν έχουν καμία σχέση με το Ολυμπιακό Χωριό και διερωτώμαι: Τώρα που κλείνει η Βουλή θα πρέπει να δώσουμε ένα ακόμη έναυσμα για δυσμενή κριτική κατά του κοινοβουλευτισμού σε κάποιους που δικαιολογημένα αυτήν την ώρα βλέπουν αυτήν την κατάσταση;
ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, σας παρακαλώ. Αυτό ίσως, χωρίς να το θέλετε βεβαίως, κάνετε αυτή τη στιγμή εσείς. 
Αυτές οι τροπολογίες έχουν κατατεθεί, είναι το τελευταίο
νομοσχέδιο...
ΗΛΙΑΣ ΒΕΖΔΡΕΒΑΝΗΣ: Είναι συναφείς;
ΠΡΟΕΔΡΟΣ (Απόστολος Κακλαμάνης): Παρακαλώ.
Για όλες αυτές τις τροπολογίες, γνωρίζετε ποια είναι η τακτική που
ακολουθείται. Εάν τα κόμματα δεν συμφωνούν, δεν συζητούνται καν τροπολογίες άσχετες, ερωτάται η Βουλή.
Λοιπόν, επειδή αυτό είναι το τελευταίο νομοσχέδιο -και γι' αυτό ήταν και είναι εδώ όλοι οι Υπουργοί, αλλά εσείς το θυμηθήκατε να μου το πείτε αυτό στην τελευταία τροπολογία...
ΗΛΙΑΣ ΒΕΖΔΡΕΒΑΝΗΣ: Δεν το θυμήθηκα, κύριε Πρόεδρε, σ' αυτήν την
τροπολογία. Παρακολουθώ τόση ώρα και θλίβομαι ειλικρινά.
ΠΡΟΕΔΡΟΣ (Απόστολος Κακλαμάνης): 'Οχι, να μη θλίβεσθε. Ακούστε σας παρακαλώ. Δεν υπάρχει λόγος αυτήν τη στιγμή να δημιουργούμε ζητήματα πρόσθετα. Εάν έστω και ένας προέβαλε αντίρρηση, εγώ θα απευθυνόμουνα στο Σώμα. Αυτό λέει ο Κανονισμός.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, σε ποιο Σώμα θα απευθυνθείτε αυτήν την ώρα;
ΠΡΟΕΔΡΟΣ (Απόστολος Κακλαμάνης): Στο Σώμα, αυτό που είναι, κύριε
Βεζδρεβάνη.
ΗΛΙΑΣ ΒΕΖΔΡΕΒΑΝΗΣ: Τέλος πάντων. Εγώ αυτήν την ώρα, κύριε Πρόεδρε,
θέλησα να καταγραφεί η δική μου τουλάχιστον αντίρρηση σ' αυτήν τη συμπεριφορά της Κυβερνήσεως σήμερα.
ΠΡΟΕΔΡΟΣ (Απόστολος Κακλαμάνης): Καλώς. Κάνατε, κύριε Βεζδρεβάνη, την παρατήρησή σας, δώστε το στη συνέχεια να το διαβάσουμε και στην εφημερίδα.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δεν το συνηθίζω...
ΠΡΟΕΔΡΟΣ (Απόστολος Κακλαμάνης): Μα, σας παρακαλώ, γιατί εμένα δεν
μου αρέσουν τα στραβά.
ΗΛΙΑΣ ΒΕΖΔΡΕΒΑΝΗΣ: Δεν το συνηθίζω, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): 'Οχι, κύριε Βεζδρεβάνη. Σας είπα
προχθές έναν καλό λόγο και τον διάβασα εναντίον του Σώματος και υπέρ υμών σε όλες τις εφημερίδες. Σας παρακαλώ. Δεν μου αρέσουν αυτά και το ξέρετε. 
ΗΛΙΑΣ ΒΕΖΔΡΕΒΑΝΗΣ: Δεν είναι θέμα δικό μου, αλλά να μην επιτρέπετε
αυτή...
ΠΡΟΕΔΡΟΣ (Απόστολος Κακλαμάνης): Λοιπόν, εσείς οφείλατε εάν έχετε
αντίρρηση ...
ΗΛΙΑΣ ΒΕΖΔΡΕΒΑΝΗΣ: Να μην επιτρέψετε αυτήν την αθλιότητα...
ΠΡΟΕΔΡΟΣ (Απόστολος Κακλαμάνης): Παρακαλώ, μη μιλάτε. Δεν σας έχω
δώσει το λόγο.
ΗΛΙΑΣ ΒΕΖΔΡΕΒΑΝΗΣ: Να μην επιτρέψετε αυτήν την αθλιότητα...
ΠΡΟΕΔΡΟΣ (Απόστολος Κακλαμάνης): Με ακούτε; Δεν θα γίνετε τιμητής εδώ. Σας παρακαλώ. Οφείλατε να κάνετε το καθήκον σας. Αντί να αγρεύετε 
εντυπώσεις εκ των υστέρων, να πείτε "στην πρώτη τροπολογία εγώ διαφωνώ".  Ούτε καν ζητήσατε το λόγο, παρά έρχεσθε στο τέλος να επικρίνετε.
ΗΛΙΑΣ ΒΕΖΔΡΕΒΑΝΗΣ: Γιατί ψήφισα καμία; Ψήφισα καμία τροπολογία;
ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, εγώ δεν σας άκουσα
να πείτε όχι. 'Ακουσα μόνον εκείνη την πλευρά.
Σας παρακαλώ. Επειδή είσθε παλαιός Βουλευτής πρέπει να ξέρετε πότε
παίρνουμε το λόγο και τι εντυπώσεις δημιουργούνται, εκτός εάν τις επιδιώκουμε.
Κύριοι συνάδελφοι, είναι το τελευταίο νομοσχέδιο. Εάν κανείς έχει αντίρρηση, τη διατυπώνει. Από εκεί και πέρα εκ των υστέρων πράγματα αυτονόητα να τα χρησιμοποιούμε και εμείς εναντίον εκείνων που λέει τώρα ο κ. Βεζδρεβάνης ότι βάλλουν κατά του κοινοβουλευτισμού, δεν το
καταλαβαίνω. Ωσάν να μη γνωρίζουμε ότι η χώρα είναι ουσιαστικά σε προεκλογική περίοδο, θέλουμε να είναι και οι τριακόσιοι εδώ και το ξέρουμε ότι δεν μπορούν να είναι. 'Οπως και κάποιοι από εμάς που το επισημαίνουμε, αν είχαμε το δικό μας λόγο, δεν θα ήμασταν εδώ. 'Οχι θέατρο, λοιπόν, σε βάρος του Κοινοβουλίου.
Κύριοι συνάδελφοι, η υπ' αριθμόν 3759 τροπολογία που αφορά, όπως είπα, τα θέματα τα οποία αναφέρονται σε αυτήν, του προσωπικού του Οργανισμού Εργατικής Εστίας κλπ.
Δεν καταλαβαίνω γιατί αν το Σώμα δεν έχει αντίρρηση να μην πληρωθεί
το προσωπικό του Οργανισμού Εργατικής Εστίας, που με μία απόφαση του παρέδρου του Ελεγκτικού Συνεδρίου δεν πληρώνεται τρεις μήνες. Δεν καταλαβαίνω γιατί θα πρέπει το προσωπικό να περιμένει να γίνουν οι εκλογές, να γίνει η νέα Βουλή, για να πάρει τις αποδοχές του.
Αν είναι κάποιο θέμα αρχής και έχετε διαφωνία, να τη διατυπώσετε.
ΗΛΙΑΣ ΒΕΖΔΡΕΒΑΝΗΣ: Μου επιτρέπετε, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Ορίστε, κύριε Βεζδρεβάνη.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, νομίζω ότι με παρεξηγήσατε. ΠΡΟΕΔΡΟΣ (Απόστολος Κακλαμάνης): Σας παρεξήγησα, αλλά και εσείς... ΗΛΙΑΣ ΒΕΖΔΡΕΒΑΝΗΣ: Με παρεξηγήσατε πάρα πολύ.
Ακούστε. Αυτήν τη στιγμή υπάρχει μία πληθώρα ρυθμίσεων σε ένα νομοσχέδιο, το οποίο είναι αυτό που είναι. Και είναι όλες αυτές οι ρυθμίσεις άσχετες προς το νομοσχέδιο. Βεβαίως είναι το τελευταίο νομοσχέδιο και δεν έχει περιθώριο η Κυβέρνηση να περάσει αυτές τις τροπολογίες. Πού ήταν όμως η Κυβέρνηση τόσο καιρό; Δεν μπορούσε να φέρει όλες...
ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, αυτά θα τα πείτε
στην περιφέρειά σας. Το να έρχεσθε τώρα εδώ για κάτι το οποίο όλοι κατανοούμε και που γνωρίζετε ότι κάποιοι άλλοι δεν κατανοούν...
ΗΛΙΑΣ ΒΕΖΔΡΕΒΑΝΗΣ: Δεν ξέρω, κύριε Πρόεδρε, σήμερα είσθε άδικος.
ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, να πείτε στην περιφέρειά σας ότι ξέρετε κάποια θέματα ήλθαν την τελευταία ημέρα, ότι ας πούμε το νομοσχέδιο το Υπουργείο Εργασίας που ήλθε προ διμήνου δεν είχε μια τέτοια διάταξη.
Ξέρετε ότι το Υπουργείο Εργασίας έχει πάρα πολλούς μήνες να νομοθετήσει. Κατά συνέπεια υπάρχει μία δικαιολογία, αλλά επαναλαμβάνω, αν υπάρχει ένα θέμα αρχής, εκεί να προβάλλει κάποιος την αντίρρησή του. Αν απλώς -και εκ των υστέρων μάλιστα- διατυπώνουμε αντιρρήσεις, νομίζω ότι δεν κάνουμε σωστά.
Επίσης υπάρχει το θέμα της αποζημίωσης του απολυθέντος προσωπικού του Πρακτορείου Διανομής Τύπου. Απολύθηκε όλο το προσωπικό και δεν θα πάρει την αποζημίωση που δικαιούται εκ του νόμου. Τι θα κάνουμε; Θα τους αφήσουμε όλους αυτούς να περιμένουν; Αν νομίζετε ότι πρέπει, να το κάνουμε.
Παρακαλώ, ποιος θα ήθελε το λόγο επί της τροπολογίας;
ΧΑΡΑΛΑΜΠΟΣ ΑΓΓΟΥΡΑΚΗΣ: Εγώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Αγγουράκης έχει το λόγο. ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, θα αρχίσω από το τελευταίο.
Εμείς συμφωνούμε με τη ρύθμιση, αν και θα έπρεπε να είχε ρυθμιστεί πολύ νωρίτερα, πολύ περισσότερο δε που δεν επιβαρύνεται καθόλου ο κρατικός προϋπολογισμός, αλλά όλη αυτή η ρύθμιση γίνεται από το δικό τους ταμείο. Εν πάση περιπτώσει, είναι θετική.
'Οσον αφορά την πρώτη παράγραφο, και με αυτή συμφωνούμε. Απλά θα
ήθελα να σημειώσω, κύριε Πρόεδρε, ότι παρόμοιο πρόβλημα αντιμετωπίζουν και οι εργαζόμενοι σε άλλους βρεφονηπιακούς σταθμούς, του ΙΒΣΑ παραδείγματος χάρη και καλό θα ήταν να υπήρχε μία ανάλογη ρύθμιση και γι' αυτούς.
'Οσον αφορά την παράγραφο 2 δεν συμφωνούμε.
ΠΡΟΕΔΡΟΣ (Απόστολος Κακλαμάνης): Η Κοινοβουλευτική Εκπρόσωπος του
Συνασπισμού κ. Λουλέ έχει το λόγο.
ΑΝΔΡΙΑΝΗ ΛΟΥΛΕ: Και εμείς, κύριε Πρόεδρε, συμφωνούμε με την πρώτη και την τρίτη παράγραφο και όπως πολύ σωστά είπε και ο κύριος συνάδελφος, θα έπρεπε να γίνει αυτό και σε άλλους οργανισμούς. Δεν συμβαίνει αυτό μόνο σ' αυτούς τους βρεφονηπιακούς σταθμούς.
Με την παράγραφο 2 δεν συμφωνούμε, άρα κατά πλειοψηφία ως προς αυτό. ΠΡΟΕΔΡΟΣ (Απόστολος Κακλαμάνης): Ο κ. Δημαράς έχει το λόγο.
ΙΩΑΝΝΗΣ ΔΗΜΑΡΑΣ:  Συμφωνούμε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν υπάρχει απ' ό,τι βλέπω καμία
αντίρρηση στην τροπολογία αυτή.
Ερωτάται το Σώμα: Γίνεται δεκτή η τροπολογία με γενικό αριθμό 3759/6.3.2000;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό
αριθμό 3759/6.3.2000 έγινε δεκτή ομοφώνως.
Εισερχόμεθα στη συζήτηση της τροπολογίας με γενικό αριθμό 3761/6.3.2000, που αφορά το προσωπικό του τομέα αποκατάστασης σεισμοπλήκτων.
Επ' αυτής παρακαλώ, ποιος θα ήθελε το λόγο; Ουδείς.
Ερωτάται το Σώμα: Γίνεται δεκτή η τροπολογία με γενικό αριθμό 3761/6.3.2000;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό
αριθμό 3761/6.3.2000 έγινε δεκτή, κατά πλειοψηφία.
Επανερχόμεθα στην τροπολογία του Υπουργείού Εσωτερικών με γενικό
αριθμό 3754 που αφορά τα θέματα της Γενικής Γραμματείας Δημόσιας Διοίκησης, στην οποία προσετέθη η παράγραφος 10. 'Εχει διανεμηθεί η παράγραφος αυτή. Την έχετε υπόψη σας, κυρίες και κύριοι συνάδελφοι; 
ΙΩΑΝΝΗΣ ΔΗΜΑΡΑΣ:'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Είναι η διάταξη που αναφέρεται σε
ήδη ψηφισθείσα διάταξη και προστίθεται εδώ η παράγραφος 10.
Ο κ. Φλωρίδης έχει το λόγο, για να μας εξηγήσει περί τίνος πρόκειται.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με την προσθήκη αυτή θέλουμε να ρυθμιστεί το ζήτημα της διαφήμισης που κάνουν οι υποψήφιοι και τα κόμματα, με τρόπο
που δεν επιτρέπεται, σύμφωνα με την ψηφισθείσα διάταξη. Θέλουμε δηλαδή με αυτό τον τρόπο, όλο αυτό το υλικό, το οποίο έχει τοποθετηθεί από την επίσημη έναρξη της προεκλογικής περιόδου, καθώς και οι εγκαταστάσεις, να αφαιρεθούν με την ευθύνη των ιδίων και με τις προβλεπόμενες από την ήδη ψηφισθείσα διάταξη ποινές.
ΠΡΟΕΔΡΟΣ (Απόστολος Κακλαμάνης): Προβλέπεται και πως θα ανακληθεί η διαφήμιση που έχει ήδη γίνει μέσω εκπομπών σε ραδιοτηλεοπτικούς σταθμούς; Διότι εφόσον ψήφισε η Βουλή, όπως εψήφισε, δηλαδή να μην βάζει κάποιος υποψήφιος στο χωριό του ή στη γειτονιά του ένα πανό, ή μία αφίσα, διότι αυτό είναι έγκλημα καθοσιώσεως, τι γίνεται με τους υποψηφίους που ήδη έχουν πάρει σβάρνα τα κανάλια και δίνουν συνεντεύξεις και προβάλλονται κλπ;
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Αυτό, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Αυτό είναι μείζον θέμα, δεν αφορά τη Βουλή.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Νομίζω ότι η ρύθμιση την οποία επιχειρούμε, αφορά ένα πολύ συγκεκριμένο ζήτημα. Πρέπει να τη διατυπώσω, κύριε Πρόεδρε.
Στην προτεινόμενη τροπολογία προστίθεται παράγραφος 10 στο δεύτερο άρθρο της που έχει ως εξής: "Στη διάταξη της παραγράφου 1α' του άρθρου 10 του νόμου 2429/96, όπως τροποποιήθηκε και ισχύει προστίθεται από την έναρξη ισχύος της εδάφιο που έχει ως εξής: Υλικό και Εγκαταστάσεις του προηγουμένου εδαφίου που έχουν αναρτηθεί, επικολληθεί ή εγκατασταθεί και συνθήματα που έχουν αναγραφεί σε εξωτερικούς ιδιωτικούς ή δημόσιους χώρους πριν από την έναρξη της προεκλογικής περιόδου αφαιρείται την πρώτη μέρα της προεκλογικής περιόδου και αποκαθίστανται οι χώροι στην προτέρα κατάστασή τους με ευθύνη και δαπάνες όσων προέβησαν στην ανάρτηση, επικόλληση ή αναγραφή ή διέθεσαν χώρους καθώς και του υποψηφίου Βουλευτή".
ΠΡΟΕΔΡΟΣ (Απόστολος Κακλαμάνης): Η κ. Παπαδημητρίου έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, γνωρίζω την ευαισθησία σας για τη σωστή λειτουργία του Κοινοβουλίου. Μίλησα με την Υπουργό -αναζήτησα τον κύριο Υφυπουργό, αλλά δεν τον βρήκα στις 3.00' η ώρα- και μου είπε ότι τελικά αποφάσισε να μη δεχθεί καμία τροπολογία Βουλευτών μεταξύ των οποίων μερικές θεωρώ ότι είναι επείγουσες και θα έπρεπε να γίνουν αποδεκτές, εν πάση περιπτώσει, όμως δικαίωμά της είναι και το αποδέχομαι και ότι θα υπάρξουν οκτώ μόνο τροπολογίες, όπως συνεννοήθηκα με τον
ειδικό γραμματέα και τις συζητήσαμε. Ακόμη μας μοιράζονται τροπολογίες. ΠΡΟΕΔΡΟΣ (Απόστολος Κακλαμάνης): Κυρία Παπαδημητρίου, αυτό είναι μια
προσθήκη στην τροπολογία του Υπουργείου Εσωτερικών, την οποία έχετε υπόψη σας.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Με συγχωρείτε την έχω υπόψη μου από τις
εφημερίδες, από πού την έχω υπόψη μου;
ΠΡΟΕΔΡΟΣ (Απόστολος Κακλαμάνης): Να σας εξηγήσω.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν μας έχει μοιραστεί, εισηγήτρια είναι η κ. Πετραλιά...
ΠΡΟΕΔΡΟΣ (Απόστολος Κακλαμάνης): 'Οχι, όχι με συγχωρείτε. Είσθε
Κοινοβουλευτική Εκπρόσωπος;
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μάλιστα.
ΠΡΟΕΔΡΟΣ (Απόστολος Κακλαμάνης): Εσείς είσθε επιμελεστάτη. Η τροπολογία για την οποία μιλάμε είναι η 3754 από τις 6-3-2000. 'Εχετε από τις 6 Μαρτίου την 3754, που αφορά θέματα της Γενικής Γραμματείας Δημόσιας διοίκησης και θέματα Τοπικής Αυτοδιοίκησης. 'Ολα αυτά τα γνωρίζετε. Οι τροπολογίες είναι ακριβώς οκτώ με αυτή, όπως το είπατε και τώρα ο κύριος Υπουργός στη συζήτηση αυτής της τροπολογίας έφερε μία διάταξη, η οποία αναφέρεται στην ήδη ψηφισθείσα τροπολογία, που αφορά την προβολή των υποψηφίων και τις προεκλογικές τους δαπάνες κλπ. Θέλει να ρυθμίσει με αυτό το τι θα γίνει για όσους ήδη παραβιάζουν αυτά, τα οποία αναφέρει περί μη επικόλλησης αφισών, περί μη αναρτήσεως πανό κλπ.
Το θέμα είναι εάν αυτήν τη διάταξη τώρα και την άλλη τροπολογία, που συζητούμε μαζί με αυτή, θα τις ψηφίσετε ναι ή όχι.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Επομένως δύναμαι να συμπεράνω, κύριε Πρόεδρε, το εξής. Ας συζητήσουμε αυτήν την προσθήκη, αλλά δεν θα συζητηθούν άλλες τροπολογίες που μπαίνουν σήμερα το βράδυ εδώ.
ΠΡΟΕΔΡΟΣ (Απόστολος Κακλαμάνης): 'Οχι, δεν βλέπω να υπάρχει άλλη τροπολογία αυτήν τη στιγμή. Υπάρχει άλλη τροπολογία; Αυτή είναι η τελευταία τροπολογία.
ΑΝΔΡΙΑΝΗ ΛΟΥΛΕ:  Των Υπουργών, όχι των Βουλευτών.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Υπάρχουν και άλλες δύο τροπολογίες που δεν
μου είχαν δοθεί μέχρι σήμερα το μεσημέρι.
ΠΡΟΕΔΡΟΣ (Απόστολος Κακλαμάνης): Κυρία Παπαδημητρίου, μήπως ήρθατε
τώρα;
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ναι.
ΠΡΟΕΔΡΟΣ (Απόστολος Κακλαμάνης): Λοιπόν, έχετε δίκιο. Τελείωσαν
πράγματι οι ερωτήσεις νωρίς και μπήκαμε στο νομοσχέδιο.
Οι τροπολογίες ήσαν οκτώ, όπως είπατε. Οι επτά έχουν ψηφιστεί. Η όγδοη, η οποία είναι και η σοβαρότερη, που αφορά θέματα του Υπουργείου Εσωτερικών, της Τοπικής Αυτοδιοίκησης και άλλα, κρατήθηκε, διότι κατά την εκφώνησή της ο κύριος Υφυπουργός ζήτησε να προστεθεί μία παράγραφος, που αφορά αυτό που σας προανέφερα.
Η παράγραφος αυτή έχει διανεμηθεί. Δείτε τη. Θα έχετε υπόψη σας και την τροπολογία αυτή, η οποία κατετέθη από τις 6 του μηνός και μπορείτε να τοποθετηθείτε. Εν τω μεταξύ, θα δώσω το λόγο σε κάποιον άλλο συνάδελφο για να δείτε αυτήν την τροπολογία.
Ο κ. Δημαράς έχει το λόγο.
ΙΩΑΝΝΗΣ ΔΗΜΑΡΑΣ: Κύριε Πρόεδρε, σ' αυτήν την προσθήκη-αναδιατύπωση και τροπολογία που ουσιαστικά, το ξέρετε και εσείς με την εμπειρία που διαθέτετε, είναι τόσο μεγάλη, που θα έπρεπε κανείς να μελετήσει... 
ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Δημαρά, επειδή
πρέπει να κατέβω από την 'Εδρα, γιατί έχω μια συνάντηση στο γραφείο μου, θα προεδρεύσει ο κ. Σγουρίδης, θέλω να πω το εξής στην κ. Παπαδημητρίου και τους υπολοίπους συναδέλφους. Τροπολογίες Βουλευτών, εφόσον κατά τον Κανονισμό της Βουλής μπορούν να συζητηθούν, θα συζητηθούν εκτός εάν ο Υπουργός δεν τις δέχεται, οπότε είναι θέμα των συναδέλφων, αν θέλουν να τις αναπτύξουν. 'Αλλες τροπολογίες που συνεπάγονται δαπάνες για τον κρατικό προϋπολογισμό κλπ. γνωρίζετε σχετικές διατάξεις, γι' αυτές αν δεν συναινεί ο Υπουργός, δεν μπορούν να συζητηθούν. 'Αλλες, όμως, Βουλευτών τροπολογίες, που δεν συνεπάγονται δαπάνες, μπορούν να αναπτυχθούν. 
Ορίστε, κύριε Δημαρά, συνεχίστε.
ΙΩΑΝΝΗΣ ΔΗΜΑΡΑΣ: Επί της τροπολογίας που συζητούμε, είναι τόσο έκδηλα πρόχειρος ο τρόπος που κατετέθη αυτή η τροπολογία, ώστε ακόμη και γραμματολογικά ή συντακτικά θα πρέπει να νιώθουν λίγο άσχημα εκείνοι, οι οποίοι τη διατύπωσαν. Τι λέει η προσθήκη-αναδιατύπωση; Λέει ότι υλικό και
εγκαταστάσεις του προηγουμένου εδαφίου. Υπάρχει κανένα εδάφιο, που να έχει υλικό και εγκαταστάσεις; Μπορεί να είναι μια λεπτομέρεια, αλλά δείχνει και αποδεικνύει τον πανικό με τον οποίο έρχονται εδώ στη Βουλή οι τροπολογίες για να ψηφισθούν σε μία από τις τελευταίες συνεδριάσεις. Δεν υπάρχει υλικό και εγκαταστάσεις κανενός εδαφίου. Δεν ξέρω ποτέ στη ζωή μου να έχει γίνει αυτό.
(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος
της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)
Προτείνω, λοιπόν, για να το διορθώσουν -επιτέλους πια- να πουν "υλικό και εγκαταστάσεις, που αναφέρονται στο προηγούμενο εδάφιο και που έχουν αναρτηθεί..." και να ακολουθήσει το υπόλοιπο. Δεν υπάρχουν άνθρωποι οι οποίοι να τους συμβουλεύσουν; Και θέλετε να έρθουμε εμείς εδώ για να επικυρώσουμε, έστω και αρνητικά μια και αυτός είναι ο θεσμικός μας ρόλος νομοσχέδια και τροπολογίες που έρχονται, τροπολογίες μάλιστα σε πολλές των περιπτώσεων αναδεικνύονται ως κορυφαία νομοσχέδια την τελευταία στιγμή μερικές μέρες πριν τις εκλογές; Είναι μια απορία, την οποία έχουμε. Τι να κάνουμε; Επειδή τελειώνει η Βουλή, δεν θα διατυπώσουμε την απορία και την ένστασή μας;
ΠΡΟΕΔΡΕΥΩΝ (Παναγιώτης Σγουρίδης): Η κ. Λουλέ έχει το λόγο.
ΑΝΔΡΙΑΝΗ ΛΟΥΛΕ: Η προσθήκη θα μπορούσε πράγματι να ψηφισθεί. 'Ομως, εμείς τουλάχιστον θα την καταψηφίσουμε για τους λόγους, που ανέφερε πριν και ο κ. Κακλαμάνης. Εντάξει γι'αυτούς που ρύπαναν τους τοίχους και τις μάντρες με εκείνους που κάθε μέρα κατακλύζουν τις τηλεοράσεις και τα ραδιόφωνα. Τι μέτρα έχει πάρει το Υπουργείο Εσωτερικών;
ΠΡΟΕΔΡΕΥΩΝ (Παναγιώτης Σγουρίδης): Η κ. Παπαδημητρίου έχει το λόγο. ΕΛΙΣΑΒΕΤ ΠΑΠΑΔΗΜΗΤΡΙΟΥ: Συμφωνώ με τον εκπρόσωπο του ΔΗ.Κ.ΚΙ. και
πραγματικά δεν αντιλαμβάνομαι πολύ καλά εκτός από άφεση αμαρτιών, τι άλλο σημαίνει αυτή η τροπολογία. Με τι έξοδα θα γινόταν η απομάκρυνση, δεν το καταλαβαίνω.
ΠΡΟΕΔΡΕΥΩΝ (Παναγιώτης Σγουρίδης): Και του υποψηφίου.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Αυτό είναι αυτονόητο. Τα έξοδα είναι των
υποψηφίων, έτσι και αλλιώς.
ΠΡΟΕΔΡΕΥΩΝ (Παναγιώτης Σγουρίδης): 'Οχι όμως η απομάκρυνση.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Εκείνο που θα ήθελα να πω είναι ότι από το Δεκέμβρη του 1997 υπάρχει μία σημαντική ενασχόληση των γραφείων της κυρίας Υπουργού και των εκπροσώπων των κομμάτων, που ασχολούνται με τα θέματα του Υπουργείου Πολιτισμού με μια σειρά ενδιαφερομένων υπαλλήλων που κοροϊδεύονται -συμπαθάτε με για τη λέξη, αλλά δε βρίσκω καμία ευπρεπέστερη- από το Υπουργείο Πολιτισμού για διευθέτηση προβλημάτων, που είναι και υπερήμερα προς λύση και λογικά.
Και αυτήν τη στιγμή βλέπουμε τον κ. Φούρα, στη Βουλή να μας δηλώνει
μη αρμόδιος να διαχειριστεί αυτά τα θέματα.
Θέλω να καταγγείλω, δηλαδή, ότι τελικά η απουσία της κ. Παπαζώη,
είναι για να υπάρξει αντικαταστάτης Υπουργός που να δηλώσει μη αρμόδιος. Δεν τιμά τη Βουλή αυτής της περιόδου να τελειώνει με αυτόν τον τρόπο. Είναι γεμάτα τα θεωρεία από ανθρώπους που δουλεύουν που έχουν θέματα και που θα φύγουν από αυτήν την Αίθουσα θεωρώντας ότι τους δουλεύουμε όλοι. 
Ποιο είναι το νόημα της κατάθεσης τροπολογιών; Είπε ο κύριος
Πρόεδρος, τον οποίο βαθύτατα τιμώ, ότι έχουμε το δικαίωμα να τις συζητήσουμε. Στις 3 η ώρα έμαθα ότι δεν συζητούνται, ότι δεν γίνονται αποδεκτές. Δηλαδή έχει κανένα νόημα να κάτσουμε εδώ και να πούμε, ψηφίστε εμάς, εμείς τις φέραμε υπογεγραμμένες από τα άλλα κόμματα;
ΠΡΟΕΔΡΕΥΩΝ (Παναγιώτης Σγουρίδης): Κυρία Παπαδημητρίου, δεν ομιλείτε όμως επί της υπουργικής τροπολογίας. Ομιλείτε γενικότερα. 'Οταν φθάσουμε στο θέμα των βουλευτικών τροπολογιών, τότε να πάρετε το λόγο και να πείτε αυτά που θέλετε.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Οι μεν θα κάνουν τους ήρωες και οι υπόλοιποι τους μη αρμοδίους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θεωρώ λίαν εύστοχη την προσθήκη που κάνει ο κύριος Υπουργός, ώστε τα πράγματα να πάρουν μία ομαλή είσοδο στην προεκλογική περίοδο, να σταματήσουν οι κίνδυνοι να μετατρέψουμε τις πόλεις σε παιδικές χαρές κλπ. 'Ηδη, αν συνεχιστεί η εικόνα, η επισήμανση που κάνει είναι λογικότατη, ανταποκρίνεται στα πράγματα. Οι πόλεις αρχίζουν και βρωμίζουν από πάσης φύσεως διαφημίσεις που δεν τιμούν ούτε το πολιτικό μας σύστημα ούτε το πολιτικό μας κόσμο.
'Ετσι, λοιπόν, ψηφίζω με όλη μου την καρδιά την πρόβλεψη και εκπέμπω και τη δική μου τη φωνή, επιτέλους η έννοια της λιτότητας δεν επιβαρύνει μόνο το λαό, αλλά επιβαρύνει όλους μας. Και η έννοια της ευθύνης και της πολιτικής αρετής δεσμεύει τους πάντες. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο. ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, τι νόημα έχει αυτή η προσθήκη;
Δεν μπορώ να τη καταλάβω. Διότι δεν αναφέρεται πουθενά σε κυρώσεις. Θα ψηφίσουμε δηλαδή ευχολόγιο;
Αναφέρεται εδώ ότι θα απομακρυνθεί! Και αν δεν το απομακρύνουν; Τι έγινε δηλαδή; Και έχω την εντύπωση ότι κανένας δεν θα φιλοτιμηθεί να το απομακρύνει, διότι άλλη θα είναι η δουλειά του υποψηφίου. Και νομίζω ότι εάν πιο μπροστά αναφέρεται  το νομοσχέδιο σε κάποιες κυρώσεις, θα έπρεπε να μνημονευθεί τουλάχιστον σ' αυτήν την προσθήκη ότι υπάρχουν αντίστοιχες κυρώσεις. Αλλιώς δεν έχει νόημα, διότι δεν είναι νόμος, αλλά ένα ευχολόγιο άνευ σημασίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγουράκης έχει το λογο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, κατ' αρχήν εμείς θα καταψηφίσουμε στο σύνολό της την τροπολογία που έφερε ο κύριος Υπουργός, η οποία έχει δέκα παραγράφους και θα μπορούσε να είναι όχι μόνο νομοσχέδιο του Υπουργείου Εσωτερικών, αλλά δεν ξέρω και εγώ πόσων άλλων Υπουργείων, κύριε Πρόεδρε.
'Εχουμε θέματα για τους σταθμούς των παιδιών, έχουμε για υπηρεσιακά συμβούλια, έχουμε για δημοτική αστυνομία. Δεν καταλαβαίνω. 'Ολα αυτά τα πράγματα είναι τόσο σημαντικά και τόσο επείγοντα, ώστε να τα λύσουμε την τελευταία στιγμή; Και βεβαίως θεωρώ τελείως απαράδεκτη την παράγραφο 10. 
Είναι μία άλλη προσπάθεια να περιοριστεί η διακίνηση των ιδεών, είναι
μία άλλη προσπάθεια ο προεκλογικός αγώνας να είναι κομμένος και ραμμένος στα μέτρα της Κυβέρνησης. Αν θέλετε, κύριε Πρόεδρε, είναι άλλη μία προσπάθεια περιφρόνησης της ίδιας της διακομματικής επιτροπής και των όποιων ρυθμίσεων έχουν γίνει πριν σ' αυτήν την Αίθουσα για τα θέματα αυτά.  Χώρια απ' αυτό, ξέρετε, κύριε Πρόεδρε, η συγκεκριμένη τροπολογία δεν μπορεί να εφαρμοστεί εκτός των άλλων, διότι θα γίνει, λέγει, ό,τι θα γίνει την πρώτη μέρα της προεκλογικής περιόδου. Δηλαδή τη δεύτερη και την τρίτη...  Δεν θα μπορεί κανένας να κάνει τίποτα;
Εν πάση περιπτώσει λέγω ότι από τη στιγμή που υπάρχει αυτή η απαράδεκτη κατάσταση στα ΜΜΕ, η απαράδεκτη κατάσταση όσον αφορά άλλα θέματα που έχουν να κάνουν πραγματικά με ισότιμους όρους διεξαγωγής του προεκλογικού αγώνα, τέτοιου είδους τροπολογίες δεν θα λύσουν κανένα απολύτως πρόβλημα, γιατί πρέπει να εξασφαλισθούν στοιχειωδώς κάποιες συνθήκες για την ελεύθερη διακίνηση των ιδεών. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός κ. Φλωρίδης έχει το
λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μόνο μια μικρή απάντηση θέλω να δώσω. 'Οσον αφορά τις προβλεπόμενες ποινές, επειδή ήδη ψηφίστηκε η σχετική διάταξη, η ενσωμάτωση αυτής της παραγράφου στην ψηφισθείσα διάταξη είναι πριν από τις προβλεπόμενες ποινές έτσι ώστε η γενική διάταξη περί ποινών να περιλαμβάνει και αυτήν τη διαδικασία. Δεν μπορούσαμε να τις επαναλάβουμε εδώ τις ποινές, αφού ήδη ενσωματώνεται σε ένα κείμενο το οποίο προβλέπει στο τέλος ποινές για όλες τις προηγούμενες παραγράφους.
Με την παρατήρηση του κ. Δημαρά, θα ήθελα να πω ότι δεν είναι τόσο νομοτεχνικά αδόκιμη αυτή η διατύπωση που κάνουμε εδώ, παρ' όλα αυτά, εγώ θα τον ευχαριστήσω για την παρατήρηση που μας έκανε. Και θέλω να πω ότι θα προχωρήσουμε στην αναδιατύπωση, όπως ακριβώς θα την πω τώρα, "υλικό και εγκαταστάσεις που αναφέρονται στο προηγούμενο εδάφιο". Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Με την τροποποίηση την οποία έκανε
ο κύριος Υπουργός, αποδεχόμενος την παρατήρηση του κ. Δημαρά, ερωτάται το Σώμα, γίνεται δεκτή η τροπολογία με γενικό αριθμό 3754 και ειδικό 222; 
ΙΩΑΝΝΗΣ ΔΗΜΑΡΑΣ: Κατά πλειοψηφία.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό
αριθμό 3754 και ειδικό 222 έγινε δεκτή κατά πλειοψηφία.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, είχα ζητήσει το λόγο επί της τροπολογίας. Και ενώ σας φώναζα, εσείς προχωρήσατε στην ψήφιση της τροπολογίας.
ΠΡΟΕΔΡΕΥΩΝ (Παναγιώτης Σγουρίδης): Δεν σας είδα, κύριε Γεωργακόπουλε.
Το Προεδρείο σας ζητάει συγνώμη. Τι να κάνουμε;
Κύριε Υπουργέ, κατ' αρχήν από τις εκπρόθεσμες τροπολογίες δεν κάνετε καμια δεκτή και συνεπώς, δεν συζητιέται καμιά εκπρόθεσμη τροπολογία.
Από τις εμπρόθεσμες τροπολογίες κάνετε καμιά δεκτή;
ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ποιος εκ των συναδέλφων Βουλευτών θέλει να μιλήσει;
Κύριε  Σφυρίου, έχετε το λόγο επί της τροπολογίας με γενικό αριθμό
3625 και ειδικό 176.
ΚΟΣΜΑΣ ΣΦΥΡΙΟΥ: Κύριε Υπουργέ, το θέμα το οποίο προσπαθούμε να ρυθμίσουμε μ' αυτήν τη διάταξη είναι ένα σφάλμα το οποίο έχει προκύψει κατά την ψήφιση της διαταξης του ν. 2741 το καλοκαίρι του 1999.
'Εχει καθιερώσει με το νόμο αυτό και συγκεκριμένα με την παράγραφο 19 του άρθρου 7 επίπεδο μισθωμάτων, για όλα τα ακίνητα που ανήκουν σε νομικά πρόσωπα δημοσίου δικαίου που είναι σε πολλές περιπτώσεις πολύ υψηλότερα απ' ό,τι επικρατεί στον ιδιωτικό τομέα, επειδή ο τρόπος με τον οποίο υπολογίζονται λαμβάνει υπόψη και την τιμή ζώνης που επικρατεί σε κάθε περιοχή, πολλαπλασιάζει και επί το  συντελεστή εμπορικότητας.  Διαμορφώνεται ένα επίπεδο απαράδεκτα υψηλό σε σχέση με τα επικρατούντα στον ιδιωτικό τομέα και προτείνετε με αυτήν τη ρύθμιση για όλες εκείνες τις ακραίες περιπτώσεις οι οποίες ξεπερνούν κάθε όριο λογικής με εικοσιπενταπλασιασμό ή τριακονταπλασιασμό των μισθωμάτων που υπάρχουν σήμερα να περιοριστούν σε λογικά επίπεδα, δηλαδή, στα επίπεδα που έχουν διαμορφωθεί στην ελεύθερη αγορά.
Τι λέμε λοιπόν; Λέμε, με τη διάταξη αυτή, αφ' ενός μεν να υπάρξει ένα πλαφόν το οποίο να είναι στο επίπεδο των επικρατουσών τιμών στον ιδιωτικό τομέα και από την άλλη πλευρά να υπάρξει μια σταδιακή προσαρμογή για να μην έχουμε μια εφάπαξ αύξηση της τάξης των δυόμισι χιλιάδων τοις εκατό ή των τρειών χιλιάδων τοις εκατό ή των δύο χιλιάδων τοις εκατό από τη μια μέρα στη άλλη και μάλιστα φθάνοντας σε επίπεδα πολύ ψηλότερα απ' ότι επικρατούν στον ιδιωτικό τομέα.
Το Υπουργείο, κύριε Υπουργέ, έχει κατανοήσει ότι πρέπει να γίνει
αυτό. Και είχα τη βεβαιότητα, σύμφωνα με αυτά που μου έχει πει ο Υπουργός, ότι θα έχει συνεννοηθεί με την Υπουργό, την κ. Παπαζώη, ώστε η διάταξη αυτή να γίνει αποδεκτή. Λυπούμαι που δεν είναι παρούσα η
κ. Παπαζώη και που δεν είστε εσείς ενήμερος επί του θέματος με αποτέλεσμα αυτήν τη στιγμή μια διάταξη η οποία είναι απόλυτα δίκαιη, είναι αποδεδειγμένα δεκτή από το Υπουργείο, να μην είστε σε θέση να την αποδεχθείτε.
Θα παρακαλέσω, κύριε Υπουργέ, να λάβετε υπόψη σας ότι αυτά τα οποία ισχυρίζομαι έχουν αντιστοίχηση με την πραγματικότητα και να αποδεχθείτε τη σχετική τροπολογία για να εκλογικεύσουμε το επίπεδο των μισθωμάτων με εκείνο που υπάρχει στον ιδιωτικό τομέα και να αποφύγουμε παράλογα και σε τέτοιο ύψος μισθώματα τα οποία δεν μπορούν να ερμηνευθούν με καμία απολύτως λογική, όταν μιλούμε για αυξήσεις του δυο χιλιάδες τοις εκατό, του δυόμιση χιλιάδες τοις εκατό ή του τρείς χιλιάδες τοις εκατό.  Πρόκειται ασφαλώς περί λάθους το οποίο νομίζω ότι η Κυβέρνηση πρέπει με την τελευταία ευκαιρία που έχει σήμερα να νομοθετεί πριν κλείσει η Βουλή, να σπεύσει να δείξει την απαραίτητη ευαισθησία και να το διορθώσει. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο επί
της τροπολογίας.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, η αρμοδία Υπουργός με ενημέρωσε ότι δεν γίνεται δεκτή η τροπολογία στην παρούσα φάση.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, θα ήθελα το λόγο ως Κοινοβουλευτική Εκπρόσωπος της Νέας Δημοκρατίας.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Παπαδημητρίου, έχετε το λόγο ως κοινοβουλευτική εκπρόσωπος της Νέας Δημοκρατίας.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, λυπάμαι που πρέπει να απευθυνθώ στον κ. Φούρα τον οποίο τιμώ και εκτιμώ και ο οποίος τελικά είναι ανεύθυνος γι' αυτήν τη διαδικασία.
Η Νέα Δημοκρατία αρνείται να παραμείνει στην Αίθουσα και να παρακολουθεί τους Βουλευτές να υπερασπίζονται κάτι που τελικά θα έχει ως απάντηση και επωδό, η αρμοδία κυρία Υπουργός δεν την κάνει αποδεκτή. 
Επαναλαμβάνω ότι είναι κάτι που από το 1997, το Δεκέμβρη μήνα, μέχρι
σήμερα συναινετικά συζητάμε μεταξύ των κομμάτων της Αντιπολίτευσης και
όλων των φορέων του Υπουργείου Πολιτισμού -και έχουν συζητήσει με τους αρμόδιους Υπουργούς, τους εναλλασσόμενους- και τελικά φθάσαμε στο τέλος της κοινοβουλευτικής περιόδου για να έχουμε Αναπληρωτή Υπουργό, την κυρία Υπουργό απούσα και τον κ. Φούρα να επαναλαμβάνει μονοσήμαντα σε δεκαπέντε τροπολογίες, μεταξύ των οποίων οι επτά της Νέας Δημοκρατίας και υπογραφής μου, ότι η αρμόδια Υπουργός λείπει. Καταγγέλλουμε, λοιπόν, αυτήν τη διαδικασία και απερχόμεθα, κύριε Πρόεδρε. Λυπάμαι που τελειώνει έτσι αυτό το νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κυρία Παπαδημητρίου. Είστε πολύ έμπειρη κοινοβουλευτικός και έχετε εκπροσωπήσει επάξια τη
Νέα Δημοκρατία σε πάρα πολλά νομοσχέδια αντίστοιχα και στο Υπουργείο Περιβάλλοντος, Χωροταξίας και Δημοσίων 'Εργων και στο Υπουργείο Πολιτισμού. Δεν είστε καινούρια μέσα στο Κοινοβούλιο. Αυτή η διαδικασία είναι πάγια και προβλέπεται από τον Κανονισμό.
Νομίζω τώρα ότι δεν είναι και λόγος αποχώρησης. Είναι η πρώτη, η
δεύτερη, η τρίτη ή η τελευταία φορά που έχουν συζητηθεί τροπολογίες όπου ο Υπουργός τις αρνείται, είτε λόγω του ότι δεν τις κάνει δεκτές είτε για το λόγο ότι δεν έχει την έκθεση του Γενικού Λογιστηρίου του Κράτους; 'Αρα, λοιπόν, υπάρχει λόγος σε αυτό το θέμα;
Η πάγια διαδικασία την οποία ακολουθούμε, κύριε Παπαδημητρίου, και το ξέρετε πολύ καλά αυτό, είναι ότι συζητιούνται. Είπε την άποψή του ο κ.  Σφυρίου, την κατέθεσε, μπήκε στα Πρακτικά. Ο κύριος Υπουργός μπορεί να μην την κάνει δεκτή, όμως μπορεί να τη λάβει υπόψη του σε ένα επόμενο νομοσχέδιο.
Νομίζω ότι το σωστό είναι να συζητηθούν όλες αυτές οι τροπολογίες, οι οποίες υπάρχουν στην ημερήσια διάταξη, οι εμπρόθεσμες, γιατί τις εκπρόθεσμες δεν τις κάνει δεκτές και από εκεί και πέρα, δεν υπάρχει άλλος λόγος.
Ορίστε, κυρία Παπαδημητρίου, έχετε το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, βρισκόμαστε στην τελευταία
εβδομάδα αυτής της Βουλής.
ΠΡΟΕΔΡΕΥΩΝ (Παναγιώτης Σγουρίδης): Είναι σχεδόν η τελευταία μέρα που νομοθετούμε.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Το να συζητάμε κάτι που υπόσχεται η πολιτεία προς εργαζομένους δυόμισι χρόνια, να καταγραφεί για να την φέρει ο Υπουργός αργότερα, δεν είναι πάγια πρακτική, είναι πάγια κοροϊδία. Και στο μέτρο που είμαι σίγουρη ότι θα κάθονται άλλοι Υπουργοί εκεί μετά τις επερχόμενες εκλογές, θεωρώ ότι η Νέα Δημοκρατία πρέπει να καταγγείλει την παγιοποίηση της κοροϊδίας και να απέλθει. Ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Σγουρίδης): Καλώς. Οφείλω όμως να σας πω και εγώ για τελευταία φορά, ότι βρίσκομαι στα έδρανα του Προεδρείου έξι χρόνια και ξέρω ότι πολλές φορές δεσμεύσεις, οι οποίες αναληφθήκανε, εκπληρωθήκανε σε επόμενα νομοσχέδια.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Από άλλη κυβέρνηση θα γίνει.
ΠΡΟΕΔΡΕΥΩΝ (Παναγιώτης Σγουρίδης): Καλώς.
(Στο σημείο αυτό αποχωρούν από την Αίθουσα οι Βουλευτές της Νέας
Δημοκρατίας)
Εισερχόμαστε στη συζήτηση της τροπολογίας 3680/182.
Θέλει κανείς εκ των κυρίων συναδέλφων να την αναπτύξει; Κανείς.
Εισερχόμαστε στη συζήτηση της τροπολογίας 3681/183.
Θέλει κανείς εκ των κυρίων συναδέλφων να την αναπτύξει; Κανείς.
Εισερχόμαστε στη συζήτηση της τροπολογίας 3682/184.
Θέλει κανείς εκ των κυρίων συναδέλφων να την αναπτύξει; Κανείς.
Εισερχόμαστε στη συζήτηση της τροπολογίας 3688/185.
Θέλει κανείς εκ των κυρίων συναδέλφων να την αναπτύξει; Κανείς.
Εισερχόμαστε στη συζήτηση της τροπολογίας 3690/186.
Θέλει κανείς εκ των κυρίων συναδέλφων να την αναπτύξει;
ΕΛΕΩΝΟΡΑ ΚΑΤΣΕΛΗ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Κατσέλη, έχετε το
λόγο.
ΕΛΕΩΝΟΡΑ ΚΑΤΣΕΛΗ: Δεν θα την κάνει που δεν θα την κάνει αποδεκτή ο
κύριος Υπουργός...
ΠΡΟΕΔΡΕΥΩΝ (Παναγιώτης Σγουρίδης): Αυτό το έχει δηλώσει εκ των
προτέρων, κυρία Κατσέλη.
ΕΛΕΩΝΟΡΑ ΚΑΤΣΕΛΗ: Με αυτήν την τροπολογία, εγώ και κάποιοι άλλοι συνάδελφοι ζητήσαμε τη μείωση του συντελεστή δόμησης και του ποσοστού
κάλυψης. Θεωρώ ότι είναι ένα δίκαιο και πάγιο αίτημα.
Κύριε Υπουργέ, στο σχέδιο νόμου είναι γνωστό ότι ο χώρος του ιπποδρόμου είναι ένας ελεύθερος δημόσιος χώρος. 'Ετσι, λοιπόν, αυτός ο δύσμοιρος Δήμος της Καλλιθέας, που είναι ένας από τους πολυπληθέστερους δήμους, πυκνοκατοικημένος και ευαίσθητος δήμος του Λεκανοπεδίου, ο οποίος έχει και τους χαμηλότερους δείκτες πρασίνου και ελεύθερου χώρου και διασχίζεται και χρησιμοποιείται για χιλιάδες χρήσεις, νοσοκομεία, κυκλοφοριακό, πανεπιστήμια, υπομένει μέχρι τώρα χωρίς καμία διαμαρτυρία. 
Ζητάμε, λοιπόν, ο ιππόδρομος, που είναι υπόσχεση της πολιτείας να
γίνει βελτίωση του δημόσιου χώρου, να παραμείνει χώρος περισσότερου πρασίνου, χώρος που να μπορούν να αναπνεύσουν οι κάτοικοι της Καλλιθέας.  Το βάλαμε σαν θέμα και στη Διαρκή Επιτροπή και δεν το δέχθηκε η κυρία Υπουργός.
Παρακαλώ να μου δώσετε μία απάντηση, για ποιο λόγο δεν γίνεται, όταν
είναι υπόσχεση της πολιτείας, να μειωθεί ο συντελεστής δόμησης και κάλυψης. Δεσμευθήκαμε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Φούρας έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, ήδη με το σχέδιο νόμου ο συντελεστής δόμησης από 0,5 πήγε στο 0,4 και το ποσοστό κάλυψης από 70% σε 35%. Στη συζήτηση κατ' άρθρο το 35% έγινε 30%.
Αυτά έχουν αλλάξει στο ίδιο το κείμενο και θα παρακαλούσα την αγαπητή
συνάδελφο να το δει, για να το διαπιστώσει, με την πρόσθετη δήλωση ότι αυτή η απαράδεκτη κατάσταση, την οποία εγώ ζω και λόγω εποπτείας του ιπποδρόμου, τελειώνει, γιατί από τον Αύγουστο του 2001 δεν θα υπάρχει πια ιππόδρομος στο μέσον της Αθήνας.
Επιτέλους, η Αθήνα θα αποκτήσει πρόσωπο στη θάλασσα, γιατί ο σχεδιασμός είναι τέτοιος ώστε η έκταση των διακοσίων ογδόντα στρεμμάτων του ιπποδρόμου να ενωθεί με την παραλιακή. Θα έχουμε υποβάθμιση της λεωφόρου Ποσειδώνος και θα υπάρξει μία ανάπτυξη της περιοχής τέτοια για
να μπορέσει να την χαρεί η Αττική. Αυτοί οι συντελεστές οι οποίοι μπήκαν δίνουν απάντηση στο πρόβλημα που έθεσε η συνάδελφος.
ΙΩΑΝΝΗΣ ΔΗΜΑΡΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Επί της τροπολογίας θέλετε να
μιλήσετε ή ως κοινοβουλευτικός εκπρόσωπος;
ΙΩΑΝΝΗΣ ΔΗΜΑΡΑΣ: Μία γενική παρατήρηση, θέλω να κάνω, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο ως
Κοινοβουλευτικός Εκπρόσωπος του Δημοκρατικού Κοινωνικού Κινήματος. ΙΩΑΝΝΗΣ ΔΗΜΑΡΑΣ: Πείτε το έτσι. Ούτως ή άλλως, οι λειτουργίες αυτής
της Βουλής τελειώνουν.
'Εχει διατυπωθεί ένα παράπονο από πολλούς συναδέλφους για το γεγονός ότι τελευταία στιγμή έρχονται υπουργικές τροπολογίες και εν τω άμα και τω θάμα, θα πρέπει εμείς να γνωρίζουμε και το περιεχόμενο και τις διατάξεις τους. Αυτό δεν είναι εύκολο. Μία εκ των τροπολογιών που ήρθε πριν από λίγο ουσιαστικά συνιστά ένα ολόκληρο νομοσχέδιο.
Θέλω να σας πω ότι και εμείς με απόλυτη συναίσθηση του καθήκοντος που έχουμε σε όλην τη διαδικασία του τελευταίου νομοσχεδίου αυτής της Βουλής, συναντηθήκαμε με εκπροσώπους εργαζομένων, υπογράψαμε κάποιες τροπολογίες, ελπίσαμε ότι θα μπορούσε η Υπουργός να συζητήσει τουλάχιστον επ'αυτών, αλλά σήμερα απουσιάζει. Τελικά, διαπιστώνουμε για μία ακόμη φορά ότι ο περίφημος αυτός Κανονισμός, τον οποίο σεβόμαστε, όπως θα έχετε διαπιστώσει, αν μη τι άλλο, δημιουργεί πολλά ερωτηματικά για την ομαλή διεξαγωγή των συζητήσεων στη Βουλή.
Υπάρχει ένα θέμα -το ξέρει ο κ. Φούρας πάρα πολύ καλά- που αφορά τους υπαλλήλους του ΟΠΑΠ. Σε παλαιότερη συζήτηση για τον αθλητικό νόμο, ότι θα το αντιμετωπίσει, θα προβληματιστεί και κάποια στιγμή η πολιτεία θα μπορέσει να ικανοποιήσει το δίκαιο αίτημά τους. Ούτε αυτό γίνεται, δύο ημέρες ουσιαστικά πριν διαλυθεί η Βουλή.
Εύχομαι η επόμενη Βουλή να μπορέσει να καταφέρει πολλά περισσότερα από αυτά που κατάφερε αυτή η Βουλή και εν πάση περιπτώσει να θεραπεύσει τις αδυναμίες που έχουν διαπιστωθεί σε σχέση με τη λειτουργία της και τον Κανονισμό.
Κύριε Πρόεδρε, έχοντας απόλυτη επίγνωση των όσων λέω, εύχομαι η επόμενη Βουλή να στέρξει να ακούσει περισσότερο και από πιο κοντά το
απλό παράπονο, το λόγο, την ένσταση του απλού 'Ελληνα πολίτη. Γιατί δυστυχώς, μέχρι σήμερα εκείνο το οποίο έχω διαπιστώσει είναι ότι η αλαζονεία της πλειοψηφίας δεν μπόρεσε να ξεπεραστεί από τις ενστάσεις των
Βουλευτών.
ΑΝΔΡΙΑΝΗ ΛΟΥΛΕ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Θέλετε το λόγο για γενική
παρατήρηση ή επί της τροπολογίας;
ΑΝΔΡΙΑΝΗ ΛΟΥΛΕ: Για γενική παρατήρηση, κύριε Πρόεδρε, γιατί θεωρώ ότι δεν έχει νόημα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΑΝΔΡΙΑΝΗ ΛΟΥΛΕ: Εγώ θα συμφωνήσω μαζί σας ότι έτσι είθισται να γίνεται, ο Υπουργός να λέει ότι δεν κάνει δεκτή καμία τροπολογία των Βουλευτών, όμως θέλω εδώ να σας πω κάτι που δεν ξέρετε και που μπορείτε 
να το δείτε στα Πρακτικά. Η κ. Παπαζώη -είναι εδώ ο Γενικός Γραμματέας κ. Καρτάλης και μπορεί να το βεβαιώσει- στην Επιτροπή Μορφωτικών Υποθέσεων έκανε δεκτές τροπολογίες και είπε "αυτό θα το κάνω δεκτό, το άλλο θα το κάνω δεκτό" και σήμερα δεν δέχεται καμία. Η μία αφορά τα δικαιώματα καλλιτεχνών κλπ., όπως θα θυμούνται οι κύριοι συνάδελφοι, η άλλη αφορά συντηρητές αρχαιοτήτων.
Δεν καταλαβαίνω τελικά τι γίνεται. Μας εμπαίζει η κυρία Υπουργός όταν
μιλάμε στην Επιτροπή και τώρα στέλνει έναν άλλον Υπουργό "να βγάλει το φίδι από την τρύπα"; Διότι αυτό γίνεται τούτη τη στιγμή.
Αντί να έρθει η ίδια να αντιμετωπίσει την κατάσταση και να πει έστω
εκ των υστέρων, ότι δεν τη δέχεται, στέλνει έναν άλλο συνάδελφό της και ακούει αυτός όσα θα έπρεπε να ακούσει εκείνη. Πρώτον, αυτό είναι απαράδεκτο και δεύτερον, πείτε μου πώς είναι δυνατόν να λέει στην επιτροπή "θα το κάνω δεκτό αυτό" και στη Βουλή να λέει "όχι". Πρέπει να μας δοθεί μία απάντηση. 'Ετσι είναι; Γιατί εγώ δεν ξέρω ότι υπάρχει και αυτό στον Κανονισμό της Βουλής. 'Εχει και αυτό το δικαίωμα δηλαδή; 
ΠΡΟΕΔΡΕΥΩΝ (Παναγιώτης Σγουρίδης): Οφείλω να απαντήσω στους δύο
συναδέλφους Βουλευτές για να μην δημιουργούνται εντυπώσεις μέσα στην Αίθουσα, ότι ουαί και αλίμονο, αν η Βουλή, χωρίς την έγκριση του Γενικού Λογιστηρίου του Κράτους και χωρίς τη διαδικασία αποδοχής από τους Υπουργούς, έκανε δεκτές τις οποιεσδήποτε τροπολογίες με μία απλή πλειοψηφία. Τότε σας πληροφορώ ότι δεν θα ήταν ούτε καν μέσα στον προϋπολογισμό του κράτους.
Κάποια πράγματα λειτουργούν μέσα από μία εμπειρία, η οποία έχει βγει από τις διαδικασίες που έχουν ακολουθηθεί από το παρελθόν. Αν είναι δυνατόν τώρα μια ευκαιριακή πλειοψηφία μέσα στη Βουλή να ψηφίζει την οποιαδήποτε τροπολογία! Αν ψηφίζαμε την οποιαδήποτε τροπολογία ευκαιριακά, τότε θα τινάζαμε τον προϋπολογισμό του κράτους στον αέρα.  Γι' αυτό υπάρχουν συγκεκριμένες διαδικασίες. Είναι σοφός ο Κανονισμός της Βουλής. 'Εχει συγκεκριμένες διαδικασίες και αυτές βαθαίνουν και πλαταίνουν τη δημοκρατία.
Κύριε Αγγουράκη, έχετε το λόγο επί των τροπολογιών σας. Δεν ξέρω αν
θέλετε να κάνετε γενική παρατήρηση.
ΧΑΡΑΛΑΜΠΟΣ ΑΓΓΟΥΡΑΚΗΣ: Θα αναφερθώ στις τροπολογίες μου με γενικό
αριθμό 3714 και 3740 η οποία αφορά κατηγορίες υπαλλήλων του ΟΠΑΠ. Θα ήθελα από τον παριστάμενο Υπουργό...
ΠΡΟΕΔΡΕΥΩΝ (Παναγιώτης Σγουρίδης): Κύριε Αγγουράκη, είναι
εκπρόθεσμη και δεν μπορούμε να την συζητήσουμε. Οι εμπρόθεσμες τροπολογίες που έχετε, είναι οι εξής: 3701/194, 3702/195, 3703/196, 3704/197 και 3705/198. Εξ' αυτών θέλετε να αναπτύξετε κάποια; 
ΧΑΡΑΛΑΜΠΟΣ ΑΓΓΟΥΡΑΚΗΣ: Σας ευχαριστώ για τη βοήθεια. Είναι
εμπρόθεσμες όπως είπατε, τις έχω καταθέσει από τις 28 Φλεβάρη 2000. 
Εδώ όχι απλώς δεν έχουμε έκθεση του Γενικού Λογιστηρίου του Κράτους,
αλλά ισχύει και αυτό που ειπώθηκε. Δεν καταλαβαίνω δηλαδή γιατί η κυρία Υπουργός δεν ήρθε να μας απαντήσει γιατί δεν τις κάνει δεκτές ή αν μπορεί να μας απαντήσει ο κύριος Υφυπουργός, μιας και οι πεντε αυτές τροπολογίες αφορούν υπερώριμα αιτήματα του προσωπικού του Υπουργείου Πολιτισμού. Είναι αιτήματα που τα προβάλλει ο σύλλογος των εργαζομένων.  Είναι αιτήματα που έχουν να κάνουν είτε με τους συντηρητές είτε με τους φύλακες αρχαιολογικών χώρων είτε με το προσωπικό που πρέπει να ενταχθεί στο Ταμείο Αρχαιοτήτων. Θα ήθελα να είχα μία απάντηση, γιατί η Κυβέρνηση δεν κάνει δεκτές αυτές τις προτάσεις, οι οποίες και υπερώριμες είναι και εν πάση περιπτώσει σας ξαναλέω, ότι είναι και απαιτήσεις του συλλόγου των εργαζομένων. Δεν είναι προτάσεις κάποιων μεμονωμένων εργαζομένων. Δεν αφορά κάποιους συγκεκριμένους που θέλουν να λύσουν κάποιο πρόβλημα. Και οι τέσσερις τροπολογίες έχουν γίνει με βάση τις προτάσεις, τις συζητήσεις
των εργαζομένων. Και εγώ θέλω μία απάντηση. Δεν αρκεί ότι δεν είναι εδώ η κυρία Υπουργός και επομένως δεν υπάρχει απάντηση. Εγώ θέλω μία συγκεκριμένη απάντηση γιατί η Κυβέρνηση δεν τις δέχεται.
ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν, αυτές οι τροπολογίες για να συζητηθούν σύμφωνα με το Σύνταγμα, όχι τον Κανονισμό της Βουλής, θα πρέπει να υπάρχει έκθεση του Γενικού Λογιστηρίου του Κράτους. Τέτοια έκθεση δεν υπάρχει.
ΧΑΡΑΛΑΜΠΟΣ ΑΓΓΟΥΡΑΚΗΣ: Μα, κύριε Πρόεδρε, δεν είναι δική μου ευθύνη. Εγώ έκανα την αίτηση και είναι ευθύνη της Κυβέρνησης είτε να δώσει μία απάντηση είτε να προωθήσει το θέμα στο Γενικό Λογιστήριο του Κράτους. 
ΠΡΟΕΔΡΕΥΩΝ (Παναγιώτης Σγουρίδης): Από τη στιγμή που το Γενικό
Λογιστήριο του Κράτους δεν συνοδεύει την τροπολογία με την ειδική έκθεση, επόμενο είναι ότι δεν μπορεί να συζητηθεί η τροπολογία.
ΧΑΡΑΛΑΜΠΟΣ ΑΓΓΟΥΡΑΚΗΣ: Οπότε και η κυρία Υπουργός θεώρησε ότι, εφόσον δεν υπάρχει και έκθεση του Γενικού Λογιστηρίου του Κράτους, δεν ήταν ανάγκη να έρθει σήμερα στη Βουλή και να μας πει κάτι τέλος πάντων για να λύσει το πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε επ' αυτών να πείτε κάτι;
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, πέραν του
τυπικού λόγου, τον οποίο ορθώς αναφέρατε στη Βουλή, υπάρχει ένας ουσιαστικός λόγος. Το νομοσχέδιο αυτό είναι το τελευταίο που συζητείται, γιατί η Βουλή σταματάει τις εργασίες της. Στις 9 Απριλίου έχουμε εκλογές, ο λαός θα αποφανθεί και μετά θα έχουμε μία νέα κυβέρνηση.
ΧΑΡΑΛΑΜΠΟΣ ΑΓΓΟΥΡΑΚΗΣ: Για τον κ. Εφραίμογλου δεν το κάνατε.
Φροντίσατε γι' αυτόν πριν τις εκλογές.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τα περισσότερα θέματα τα οποία έφεραν οι αγαπητοί συνάδελφοι στη Βουλή, είναι θέματα τα οποία έχουν και ενδιαφέρον και πρόκληση νομοθετικής ρύθμισης. Αλλά κανείς δεν μπορεί να ξεχάσει ότι η Κυβέρνηση βρίσκεται εν όψει εκλογών και δεν μπορεί να αποδεχθεί ότι νομοθετεί ρουσφετολογώντας ή λύνοντας ζητήματα τα οποία έχουν εκκρεμότητα χρόνων. Με αυτό το δεδομένο λειτουργούμε. Παραδείγματος χάρη υπάρχει μία τροπολογία συναδέλφων Βουλευτών που αναφέρεται στο προσωπικό του ΟΠΑΠ, που έχω και γνώση και επίγνωση και διάθεση επίλυσης, αλλά αυτό το πρόβλημα θα λυθεί αμέσως μετά τις εκλογές, με δική μας νομοθετική πρωτοβουλία και όχι προ εκλογών, ώστε να κατηγορείται η Κυβέρνηση ότι ρουσφετολογεί εν όψει εκλογών.
ΠΡΟΕΔΡΕΥΩΝ (Παναγιώτης Σγουρίδης): Προφανώς δεν υπάρχει άλλη
τροπολογία, διότι οι τροπολογίες της κ. Πετραλιά, του κ. Μεϊμαράκη, του 
κ. Δημαρά κλπ., δεν θα συζητηθούν. Επίσης, δεν είναι εδώ οι συνάδελφοι κ.  Θωμόπουλος και ο κ. Γεωργιάδης.
Ερωτάται το Σώμα: Γίνεται δεκτό το ακροτελεύτιο άρθρο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο
έγινε δεκτό κατά πλειοψηφία.
Το νομοσχέδιο του Υπουργείου Πολιτισμού "'Ιδρυση Εταιρίας "ΟΛΥΜΠΙΑΚΟ
ΧΩΡΙΟ 2004 Α.Ε.", προστασία Ολυμπιακών Συμβόλων και Σημάτων και άλλες διατάξεις" έγινε δεκτό κατ' αρχήν και κατ' άρθρο, κατά πλειοψηφία. Η
ψήφισή του στο σύνολο αναβάλλεται για άλλη συνεδρίαση.
'Εχουν διανεμηθεί τα Πρακτικά της πρωινής συνεδρίασης της Τετάρτης 23 Φεβρουαρίου 2000, της απογευματινής συνεδρίασης της Τετάρτης 23 Φεβρουαρίου 2000 και της Πέμπτης 24 Φεβρουαρίου 2000 και ερωτάται το Σώμα, αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της πρωινής
συνεδρίασης της Τετάρτης 23 Φεβρουαρίου 2000, της απογευματινής συνεδρίασης της Τετάρτης 23 Φεβρουαρίου 2000 και της Πέμπτης 24 Φεβρουαρίου 2000 επικυρώθηκαν.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 20.35' λύεται η συνεδρίαση για αύριο ημέρα Τετάρτη 8 Μαρτίου 2000 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση του σχεδίου νόμου: "Κώδικας Συμβολαιογράφων" αρμοδιότητας Υπουργείου Δικαιοσύνης, σύμφωνα με την
ημερήσια διάταξη.
Ο ΠΡΟΕΔΡΟΣ                        ΟΙ ΓΡΑΜΜΑΤΕΙΣ

