      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΜΖ΄
      Παρασκευή, 9 Ιανουαρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές: από το Δημοτικό Σχολείο της Ελληνογερμανικής Σχολής, το Δημοτικό Σχολείο Νίκαιας Πειραιά και το Ενιαίο Λύκειο Πεταλιδίου Μεσσηνίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Δευτέρας 12 Ιανουαρίου 2004, σελ.
      4. Συζήτηση επικαίρων ερωτήσεων:
      α) Προς τον Υπουργό Εργασίας και Κοινωνικών Ασφαλίσεων, σχετικά με τη στελέχωση του Ιδρύματος Κοινωνικών Ασφαλίσεων Νέων Μουδανιών Χαλκιδικής με το απαραίτητο ιατρικό και διοικητικό προσωπικό, σελ.
      β) Προς τον Υπουργό Υγείας και Πρόνοιας, i) σχετικά με τη λειτουργία Μονάδας Εντατικής Θεραπείας Παίδων στο Νοσοκομείο Αλεξανδρούπολης κλπ., σελ.
      ii) σχετικά με τις προμήθειες στα δημόσια νοσοκομεία κλπ., σελ.
      iii) σχετικά  με τη λειτουργία νέων κλινικών στο Νοσοκομείο Καλαμάτας, σελ.
      γ) Προς τον Υπουργό Μεταφορών και Επικοινωνιών, σχετικά με τις απεργιακές κινητοποιήσεις των ιπταμένων συνοδών και φροντιστών της Ολυμπιακής Αεροπορίας, σελ.
      δ) Προς τον Υπουργό Ανάπτυξης, σχετικά με την παραχώρηση της παραλίας του Δήμου Καλυβίων – Θορικού στην εταιρεία που εκμεταλλεύεται το ΞΕΝΙΑ στο Λαγονήσι, σελ.
      5) Συζήτηση επερώτησης προς τον Υπουργό Μακεδονίας και Θράκης, σχετικά με τη Διεθνή Έκθεση της Θεσσαλονίκης και τη HELEXPO, σελ.
      ΟΜΙΛΗΤΕΣ
      Επί των επικαίρων ερωτήσεων:
      ΓΕΩΡΓΑΚΟΠΟΥΛΟΣ Δ., σελ.
      ΚΑΡΑΤΖΑΦΕΡΗΣ Γ., σελ.
      ΝΑΣΙΩΚΑΣ ΕΚ., σελ.
      ΞΗΡΟΤΥΡΗ – ΑΙΚΑΤΕΡΙΝΑΡΗ Α., σελ.
      ΠΑΠΑΝΙΚΟΛΑΟΥ ΕΛ., σελ.
      ΠΑΠΑΣ Β., σελ.
      ΣΠΥΡΟΠΟΥΛΟΣ Ρ., σελ.
      ΣΤΕΡΓΙΟΥ Ι., σελ.
      ΣΤΡΑΤΑΚΗΣ ΕΜ., σελ.
      ΣΤΡΙΦΤΑΡΗΣ Σ., σελ.
      ΤΣΟΥΡΗ ΕΛ., σελ.
      Β) Επί της επερώτησης:
      ΚΑΛΑΦΑΤΗΣ ΣΤ., σελ.
      ΚΑΣΤΑΝΙΔΗΣ Χ., σελ.
      ΚΟΥΒΕΛΑΣ Σ., σελ.
      ΚΩΝΣΤΑΝΤΙΝΟΥ Φ., σελ.
      ΟΡΦΑΝΟΣ Γ., σελ.
      ΡΕΓΚΟΥΖΑΣ ΑΔ., σελ.
      ΣΑΛΑΓΚΟΥΔΗΣ Γ., σελ.
      ΣΠΗΛΙΟΠΟΥΛΟΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΜΖ΄
Παρασκευή 9 Ιανουαρίου 2004

	Αθήνα, σήμερα στις 9 Ιανουαρίου 2004, ημέρα Παρασκευή και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από το Βουλευτή Χαλκιδικής κ. Βασίλειο Πάππα τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Γιάννης Σμυρνάκης, κάτοικος Γλυφάδας Αττικής, ζητεί την αναγνώριση στη σύνταξή του του χρόνου απόλυσής του από το Υπ. Εθν. Άμυνας.
      2. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Ιωάννης Μαγιάτης, τέως κοινοτάρχης Αμπελακίων, ζητεί να του χορηγηθεί το ποσόν που δικαιούται μηνιαίως για τη θητεία του ως κοινοτάρχης.
      3. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Ιωάννης Ζάννος, καταγγέλλει δυσλειτουργία και αδυναμία εξυπηρέτησής του από τη Δ/νση Βιομηχανικών Επενδύσεων του Υπ. Ανάπτυξης.
      4. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Πανελλήνια Ομοσπονδία Προσωπικού ΕΚΑΒ ζητεί την άμεση ένταξη του επαγγέλματος των μελών της στα βαρέα και ανθυγιεινά.
      5. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Παράρτημα Βέροιας της Πανελλήνιας Ένωσης Αγωνιστών Εθνικής Αντίστασης ζητεί την επαναφορά του άρθρου 27 του Ν. 1813/88 για τη δικαίωση και των υπολοίπων αγωνιστών της Αντίστασης.
      6. Οι Βουλευτές κύριοι ΙΩΑΝΝΑ ΣΤΕΡΓΙΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία ο Σύνδεσμος Συνταξιούχων ΤΣΑ Αθηνών – Περιχώρων «Ο ΑΓ. ΧΡΙΣΤΟΦΟΡΟΣ» ζητεί την αύξηση των συντάξεων και των επιδομάτων του ΤΣΑ.
      7. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Φύλλου Καρδίτσας ζητεί την κατασκευή έργων άρδευσης στην περιοχή του.
      8. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί την έκδοση νέων αποτελεσμάτων για πρόγραμμα του ΟΑΕΔ στο Νομό Αρκαδίας.
      9. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Συνταξιούχων Κοινοτικών Υπαλλήλων Νομού Αρκαδίας ζητεί να μην υπάρξει αλλαγή του ασφαλιστικού καθεστώτος των κοινοτικών υπαλλήλων.
      10. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο κ. Γεώργιος Καραπαναγιώτης καταγγέλλει περιστατικό ξυλοδαρμού του, από αγνώστους, εντός της οικίας του και ζητεί την πρόσθετη λήψη μέτρων προστασίας των πολιτών από την ΕΛΑΣ.
      11. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία  ο Προοδευτικός Σύλλογος Βλυχού Ύδρας ζητεί την κατασκευή μικρού λιμενοβραχίονα στην θέση Βλυχός Ύδρας.
      12. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την εκπροσώπηση της τοπικής συνδικαλιστικής οργάνωσης στη σύνθεση, των τριμελών επιτροπών διοικητικής επίλυσης των φορολογικών διαφορών.
      13. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Συνομοσπονδία Επιχειρηματιών ενοικιαζομένων δωματίων – διαμερισμάτων Ελλάδος ζητεί τη ρύθμιση του ασφαλιστικού θέματος των μελών της.
      14. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Εκπαιδευτικών Π.Ε. Ν. Μαγνησίας ζητεί τη χορήγηση της σύνταξης του αποθανόντα συζύγου στη χήρα εργαζόμενη εκπαιδευτικό.
      15. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Σκοπέλου ζητεί την εκτέλεση έργων στο λιμάνι Γλώσσας Σκοπέλου προκειμένου να προσεγγίζουν άνετα συμβατικά πλοία και υδροπτέρυγα.
      16. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Γηροκομείον Βόλου ζητεί να του καταβληθούν από τον ΟΓΑ τα νοσήλεια που χρωστά για την περίθαλψη χρονίων πασχόντων.
      17. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Ναουσαίων Πάρου ζητεί να μην επιτρέπεται η κατασκευή ξενοδοχειακών συγκροτημάτων στη νήσο Πάρο, χωρίς την προΰπαρξη περιβαλλοντικής μελέτης.
      18. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Εργατικό Κέντρο Μήλου ζητεί να χαρακτηρισθεί ο δίαυλος Ψάθης Κιμώλου – Πολλωνίων Μήλου, ως προασπισμένη περιοχή.
      19. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολεγάνδρου ζητεί την επίλυση του προβλήματος ηλεκτροδότησης της νήσου Φολεγάνδρου.
      20. Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Ένωση Ποδοσφαιρικών Σωματείων Κοζάνης ζητεί την κατασκευή νέου γηπέδου ποδοσφαίρου με χλοοτάπητα. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 1845/19-8-03 και 1850/19-8-03 ερωτήσεις της Βουλευτού κ. Μαρία Κόλλια – Τσαρουχά δόθηκε με το υπ’ αριθμ. 81539/11-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 1845/19.803 και 1850/19.8.03 ερωτήσεις που κατατέθηκαν στη Βουλή από την Βουλευτή κα Μ. Κόλλια - Τσαρουχά, αναφορικά με την ποιότητα των πόσιμων νερών του Νομού Σερρών, σας γνωρίζουμε τα εξής:
      Όπως μας πληροφόρησε η Δ/νση Υγείας Νομ. Αυτ/σης Σερρών με σχετικό έγγραφό της, από τα στοιχεία που διατηρεί στο αρχείο της, αλλά και από τακτικές δειγματοληψίες που ενεργεί, διαπιστώνεται ότι η ποιότητα των πόσιμων νερών του Νομού Σερρών είναι σύμφωνη με τους όρους και τις προϋποθέσεις των σχετικών διατάξεων. Ειδικότερα οι τιμές των νιτρικών και νιτρωδών είναι μικρότερες από τις υψηλότερες αποδεκτές που ορίζονται στην Υ2/2600/2001 Κ.Υ.Α. 'Όπου υπήρχαν πηγές υδροληψίες με τιμές σε νιτρικά και νιτρώδη υψηλότερες από την ανώτερη παραδεκτή, έχουν καταργηθεί εδώ και αρκετά χρόνια.
      Ο Υφυπουργός
      Ε. ΝΑΣΙΩΚΑΣ»
      2. Στην με αριθμό 1796/19-8-03 και 1799/19-8-03 ερωτήσεις της Βουλευτού κ. Παρθένα Φουντουκίδου δόθηκε με το υπ’ αριθμ. 313/11-9-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσε η Βουλευτής κα. Π. Φουντουκίδου, για τα θέματα της αρμοδιότητάς μας, σας πληροφορούμε τα εξής:
      Τον Ιανουάριο του 2003 με την υπ' αριθμ. 90159/372/27-01-2003 Κοινή Υπουργική απόφαση που δημοσιεύτηκε στο Φ.Ε.Κ. 103/Β/30-01-2003, ως οργανισμός πληρωμής ορίστηκε ο ΟΠΕΚΕΠΕ. .
      - Με την Απόφαση αυτή άλλαξε ο τρόπος πληρωμής. Η αναγνώριση και εκκαθάριση της δαπάνης γίνεται πλέον από τα Δασαρχεία. Επομένως, ο τρόπος πληρωμής, που καθορίζεται στην νέα Απόφαση, απαιτεί ειδικές ρυθμίσεις έτσι ώστε να μπορέσουν να πληρωθούν οι υποχρεώσεις του προηγούμενου έτους. Τον Μάρτιο του 2003 άρχισαν να πληρώνονται οι εκκρεμότητες του προηγούμενου έτους μέχρι 31-12-02. Για τις πληρωμές των δικαιούχων μετά την ημερομηνία αυτή ακολουθείται η διαδικασία του νέου τρόπου πληρωμής -που ορίζεται στην παραπάνω, Απόφαση.
      - Όσον αφορά στο Νομό Πέλλας ο ΟΠΕΚΕΠΕ έχει πληρώσει στους δικαιούχους του Προγράμματος δάσωσης το ποσό των 996.540,44 €. Μέχρι σήμερα ο ΟΠΕΚΕΠΕ δεν έχει παραλάβει άλλους φακέλους πληρωμών που να αφορούν .δικαιούχους του Προγράμματος της δάσωσης.
      Σημειώνεται ότι ο ΟΠΕΚΕΠΕ εντός τριών εργάσιμων ημερών προωθεί στο λογιστήριο για .πληρωμή όλους τους φακέλους, που μετά από έλεγχο αποδείχθηκαν πλήρεις και σύμφωνοι με τους οικείους .Κανονισμούς, τις Αποφάσεις και Εγκυκλίους.
      Ο Υφυπουργός
      Φ. ΧΑΤΖΗΜΙΧΑΛΗΣ»
      3. Στην με αριθμό 1848/19-8-03 ερώτηση της Βουλευτού κ. Μαρία Κόλλια -Τσαρουχά δόθηκε με το υπ’ αριθμ. 320/12-9-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Μ. Κόλλια-Τσαρουχά, σας πληροφορούμε τα εξής:
      Η διαδικασία σύνταξης του Ελαιοκομικού και Αμπελουργικού Μητρώου ακολουθεί το καθορισμένο χρονοδιάγραμμα. Μέχρι σήμερα έχει συλλεχθεί το 98,15% των δηλώσεων ελαιοτεμαχίων και αμπελοτεμαχίων. σε όλη τη χώρο. Όσοι παραγωγοί δεν έχουν υποβάλει ακόμη δηλώσεις μπορούν να το κάνουν, αφού η συλλογή δηλώσεων συνεχίζεται και κατά τη φάση της ανάρτησης.
      Πρέπει να τονίσουμε ότι η κατάρτιση των Μητρώων θα έχει ολοκληρωθεί εγκαίρως, προκειμένου να χρησιμοποιηθούν στην πληρωμή των επιδοτήσεων των παραγωγών.
      Στο Νομό Σερρών η συλλογή των δηλώσεων έχει ολοκληρωθεί και ήδη έχουν ξεκινήσει αναρτήσεις σε 17 ΟΤΑ. Κατά τη διάρκεια των αναρτήσεων υπάρχει συνεργείο από την ανάδοχο εταιρεία για τη συλλογή νέων δηλώσεων, προκειμένου να ελεγχθούν και να καταχωρηθούν στο σύστημα. Οι αναρτήσεις θα ολοκληρωθούν τέλος Σεπτεμβρίου, οπότε η παράδοση των στοιχείων στο Υπουργείο Γεωργίας αναμένεται να γίνει τον Οκτώβριο.
      Ο Υφυπουργός
      Φ. ΧΑΤΖΗΜΙΧΑΛΗΣ»
      4. Στην με αριθμό 1856/19-8-03 ερώτηση της Βουλευτού κ. Μαρίας Κόλλια -Τσαρουχά δόθηκε με το υπ’ αριθμ. 148/15787/12-9-03 έγγραφο από την Υπουργό Ανάπτυξης η ακόλουθη απάντηση:
      «Σε απάντηση της υπ’ αριθμ 1856/19.8.03 ερώτησης που κατατέθηκε στη Βουλή από την ως άνω Βουλευτή, σας διαβιβάζουμε συνημμένα, το υπ’ αριθ.Γ.ΔΝΣ/2941/11-9-03  έγγραφο της ΔΕΗ, το οποίο καλύπτει αναλυτικά το θέμα που μας αφορά.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 1887/20-8-03 ερώτηση της Βουλευτού κ. Μαρίας Δαμανάκη δόθηκε με το υπ΄ αριθμ. 154/15791/12-9-03 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ’ αριθμ 1887/20-8-03 ερώτησης που κατατέθηκε στη Βουλή από την ως άνω Βουλευτή σας διαβιβάζουμε συνημμένα το υπ’ αριθ. Γ.ΔΝΣ/2944/11.9.2003 έγγραφο της ΔΕΗ. το οποίο καλύπτει αναλυτικά το θέμα που μας αφορά.
     Ο  Υπουργός
     Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 2126/26-8-03 ερώτηση του Βουλευτή κ. Ευάγγελου Μπασιάκου δόθηκε με το υπ΄ αριθμ. 207/18-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Δημοσίων Έργων (ΔΔΕ) Περιφέρειας Στερεάς Ελλάδας τα εξής:
     1. Στα πλαίσια του Β΄ ΚΠΣ κατασκευάσθηκε το τμήμα της οδού Θήβας - Λιβαδειάς από χ.θ. 118 έως χ.θ. 109, εκτός μήκους περίπου 600 μ. περί την είσοδο Λιβαδειάς, λόγω κατολισθήσεων που εμφανίσθηκαν κατά την διάρκεια των εκσκαφών.
     2. Υποβλήθηκε Τεχνικό Δελτίο και αναμένεται η ένταξη στο Γ΄ ΚΠΣ της αντιμετώπισης κατολίσθησης στην είσοδο Λιβαδειάς, μήκους 600 μ. περίπου, για την ολοκλήρωση της παραπάνω εργολαβίας.
     3. Δημοπρατήθηκε στις 27-8-2003 το τμήμα της οδού Θήβας - Λιβαδειάς από χ.θ. 3+500 έως χ.θ. 9+000, προϋπολογισμού 5.130.000,00 ευρώ.
     4. Εκπονείται μελέτη κόμβων και γεφυρών Ε.Ο. Θήβας - Λιβαδειάς από χ.θ. 2+000 έως χ.θ. 3+500 και από χ.θ. 9+000 έως χ.θ. 12+829,65 στα πλαίσια της οποίας έχει εκπονηθεί η προκαταρκτική μελέτη των κόμβων και γεφυρών και έχουν σταλεί στην ΔΜΕΟ αρμόδια για έγκριση. Ο χρόνος εκπόνησης της μελέτης ορίζεται σε εκατό (100) ημέρες, αφαιρουμένων των χρόνων εγκρίσεων των επιμέρους σταδίων. Μετά την ολοκλήρωση των παραπάνω μελετών θα συνταχθεί Τεχνικό Δελτίο για την ένταξη των έργων από χ.θ. 2+000 έως χ.θ. 3+500 και από χ.θ. 9+000 έως χ.θ. 12+829,65 στο Γ΄ ΚΠΣ.
     5. Εκπονείται μελέτη οδοποιίας στο τμήμα κόμβου Μουρικίου - Θήβα - Γέφυρα Καναβάρι, στα πλαίσια της οποίας έχουν εκπονηθεί και εγκριθεί αναγνωριστική μελέτη οδοποιίας, αναγνωριστική γεωλογική, προμελέτη περιβαλλοντικών επιπτώσεων, ενώ οι Τοπογραφικές εργασίες αναμένεται να υποβληθούν μέχρι 30-9-2003. Ο χρόνος εκπόνησης των υπολοιπομένων σταδίων ορίζεται σε δώδεκα (12) μήνες, μη συμπεριλαμβανομένων των χρόνων εγκρίσεων των επιμέρους σταδίων.
     6. Εκπονείται μελέτη κατασκευής κατά τμήματα της οδού Θήβας - Λιβαδειάς - Δελφών, τμήμα παράκαμψη Αλιάρτου, στα πλαίσια της οποίας έχουν εκπονηθεί αναγνωριστική μελέτη οδοποιίας, αναγνωριστική γεωλογική καθώς και προμελέτη περιβαλλοντικών επιπτώσεων η οποία επεστράφη από την ΕΥΠΕ του ΥΠΕΧΩΔΕ λόγω διαφωνιών των Αρχαιολογικών Υπηρεσιών. Επίσης έχει εκφραστεί προφορική διαφωνία από τον Δήμαρχο Αλιάρτου για την επιλεγείσα. χάραξη και δεν έχουν δοθεί εντολές για τη συνέχιση της μελέτης.
     7. Έχουν εκπονηθεί τοπογραφικά και κτηματολόγια για το τμήμα από παράκαμψη Αλιάρτου μέχρι την χ.θ. 118, ενώ θα πρέπει να συνταχθούν μελέτη οδοποιίας, λοιπές υποστηρικτικές μελέτες καθώς και πράξεις αναλογισμού για τα οποία δεν υπάρχει σύμβαση.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      7. Στην με αριθμό 2260/28-8-03 ερώτηση των  Βουλευτών  κυρίων Παναγιώτη Λαφαζάνη και Ασημίνας Ξηροτύρη δόθηκε με το υπ’ αριθμ. 217/18-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές ότι το θέμα που θίγεται στην ερώτηση είναι αρμοδιότητας του Υπουργείου Μεταφορών και Επικοινωνιών, το οποίο είναι συναποδέκτης της ερώτησης.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      8. Στην με αριθμό 2179/27-8-03 ερώτηση των Βουλευτών κυρίων  Τάκη Τσιόγκα και Αντώνη Σκυλλάκου δόθηκε με το υπ’ αριθμ. 212/18-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΕΥΔΕ/ΒΟΑΚ τα εξής:
     1. Στις 03.09.2003 δημοπρατήθηκε στα πλαίσια του Γ΄ ΚΠΣ το τμήμα Αυχήν Αγκαθιάς - Χαμέζι - Σητεία του ΒΟΑΚ εντός Ν. Λασιθίου προϋπολογισμού 7,5 δις δρχ. ή 22.010,46 ευρώ.
     2. Προωθείται προς δημοπράτηση εντός του έτους πάντα στα πλαίσια του Γ΄ ΚΠΣ το τμήμα του ΒΟΑΚ Άγιος Νικόλαος - Καλό Χωριό προϋπολογισμού 13 δις δρχ. ή 38.151.137,20 ευρώ.
     3. Έχει ενταχθεί (υπογραφή σύμβασης lούλιος 2003) εκπόνηση μελέτης στο τμήμα Παχειά Άμμος - Αυχήν Αγκαθιάς (Ν. Λασιθίου) προϋπολογισμού 150 εκατ. δρχ. ή 440.205,43 ευρώ και έχει προκηρυχθεί επίσης για το ίδιο τμήμα και μελέτη προϋπολογισμού 350 εκατ. δρχ. ή 1.027.146 ευρώ (υποβολή εκδήλωσης ενδιαφέροντος εντός τρέχοντος έτους.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      9. Στις με αριθμό 2231/28-8-03 και 2232/28-8-03 ερώτηση του Βουλευτή κ. Κωνσταντίνου Τσιπλάκη δόθηκε με τα υπ’ αριθμ. 213 και 214/18-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι το θέμα που θίγεται στις Ερωτήσεις είναι αρμοδιότητας της Νομαρχιακής Αυτοδιοίκησης Σερρών και κατ΄ επέκταση του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο κοινοποιούνται οι ερωτήσεις.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     10. Στην με αριθμό 2247/28-8-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 91067/ΙΗ/17-9-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2247/28-8-03 την οποία κατέθεσε ο Βουλευτής κ. lορδ. Τζαμτζής και η οποία αναφέρεται στις πιστώσεις που διατέθηκαν για την κάλυψη των λειτουργικών δαπανών των σχολείων του Νομού Πέλλας, σας γνωρίζουμε τα ακόλουθα:
     Η χρηματοδότηση των σχολείων για την αντιμετώπιση των λειτουργικών τους δαπανών γίνεται από πιστώσεις του Υπουργείου Εσωτερικών Δημόσιας Διοίκησης και Αποκέντρωσης και με τη φροντίδα του Υπουργείου αυτού, σύμφωνα με τις διατάξεις της παρ. 6β του άρθρου 55 του ν.1946/91 και ως εκ τούτου το ΥΠΕΠΘ δεν έχει τη νομική κάλυψη, αλλά ούτε και πιστώσεις για το σκοπό αυτό.
     Οι πιστώσεις που διατέθηκαν για τις λειτουργικές δαπάνες των σχολείων το έτος 2003 είναι 123.000.000 ΕΥΡΩ έναντι 110.000.000 ΕΥΡΩ που διατέθηκαν το έτος 2002.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
      11. Στην με αριθμό 2347/1.9.03 ερώτηση του Βουλευτή κ. Ηλία Φωτιάδη δόθηκε με το υπ’ αριθμ. 92090/ΙΗ/17.9.03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2347/1-9-03 την οποία κατέθεσε ο Βουλευτής κ. Ηλ. Φωτιάδης και η οποία αναφέρεται στη χορήγηση ειδικού επιδόματος ύψους 176,00 ΕΥΡΩ του Ν. 3016/2002 και στους εκπαιδευτικούς, σας πληροφορούμε ότι οι αυξήσεις στις αποδοχές των εκπαιδευτικών είναι θέμα γενικότερης εισοδηματικής και Κυβερνητικής πολιτικής και δεν μπορεί να αντιμετωπισθεί μονομερώς από το ΥΠΕΠΘ.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      12. Στην με αριθμό 2592/5.9.03 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. 256/18.9.03 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΣΕΡΑ τα εξής:
      Α) Εκπόνηση κυκλοφοριακή ς μελέτης για το οδικό δίκτυο των παρόδιων Δήμων της Δυτικής Περιφερειακής Λεωφόρου Υμηττού
      1. Ο σχεδιασμός της Αττικής Οδού ως κλειστού αυτοκινητοδρόμου αποσκοπεί στην εξυπηρέτηση των μεγάλων αποστάσεων του Λεκανοπεδίου. Ο στόχος της Αττικής οδού δεν ήταν η κατασκευή ενός επιπλέον αστικού δρόμου, αλλά ενός Περιφερειακού Δακτυλίου ταχείας κυκλοφορίας.
      2. Από την μέχρι σήμερα κυκλοφορία της Δυτικής Περιφερειακής Λεωφόρου Υμηττού παρατηρήθηκε σαφής ελάφρυνση της κυκλοφορίας του οδικού δικτύου των παρόδιων Δήμων. Τούτο σαφώς οφείλεται στη μείωση της διαμπερούς (υπερτοπικής) κυκλοφορίας από τους εν λόγω Δήμους, αφ’ ενός λόγω της λειτουργίας της παραπάνω Λεωφόρου και αφ’ ετέρου λόγω της μείωσης της κυκλοφορίας στη Λεωφ. Μεσογείων. Οπωσδήποτε το Θέμα παρακολουθείται και Θα γίνουν σχετικές παρεμβάσεις σε συνεννόηση με τους αντίστοιχους Δήμους.
      Ωστόσο και σύμφωνα με τους περιβαλλοντικούς όρους κατασκευής της Αττικής Οδού που εγκρίθηκαν με το Ν.2338/95, έχει ήδη εκπονηθεί μελέτη «Κυκλοφοριακή Οργάνωση Βασικού Οδικού Δικτύου Δήμων Αγίας Παρασκευής, Παπάγου, Χολαργού - Επιπτώσεις Δυτικής Περιφερειακής Λεωφόρου Υμηττού», η οποία έχει εγκριθεί από τον Οργανισμό Ρυθμιστικού Σχεδίου Αθήνας και έχει προωθηθεί αρμοδίως, ώστε να ληφθεί υπόψη στον προσδιορισμό του Πρωτεύοντος Οδικού Δικτύου και στα Γενικά Πολεοδομικά Σχέδια (ΓΠΣ) των Δήμων.
      Β) Επιβολή διοδίων στην Αττική Οδό.
      1 . Η παραχώρηση του δικαιώματος επιβολής διοδίων στον ανάδοχο, καθώς και η ευθύνη εφαρμογής της πολιτικής διοδίων από αυτόν, αναφέρονται στη Σύμβαση Παραχώρησης του έργου: «Μελέτη — κατασκευή — αυτοχρηματοδότηση και εκμετάλλευση της Ελεύθερης Λεωφόρου Ελευσίνας — Σταυρού — Α/Δ Σπάτων και Δυτικής Περιφερειακής Λεωφόρου Υμηττού», η οποία κυρώθηκε από τη Βουλή με το Νόμο 2445/96 (ΦΕΚ 274Α/16.12.1996).
      2. Ειδικότερα:
      α. Η επιβολή διοδίων στην Αττική Οδό προβλέπεται από τις διατάξεις των άρθρων 8.2 και 10.1.4.1(2) της Σύμβασης Παραχώρησης (ΣΠ). Επίσης από το συνδυασμό των προβλεπομένων στις διατάξεις των άρθρων 48.7, 32.3.4(1), 49.7 και 50.2 της Σύμβασης Παραχώρησης, προβλέπεται η επιβολή διοδίων και με τη λειτουργία αυτοτελών τμημάτων της Αττικής Οδού.
      Οι προαναφερόμενες προβλέψεις των άρθρων της Σύμβασης Παραχώρησης περιλαμβάνονται στα Τεύχη Δημοπράτησης του Έργου ήδη από το 1992 επί Κυβερνήσεως Νέας Δημοκρατίας.
      β. Το έργο έχει κατασκευαστεί με την πρόβλεψη των Τευχών Δημοπράτησης του 1 992 για επιβολή ενιαίου διοδίου ανεξαρτήτως χιλιομετρικής απόστασης, γι’ αυτό το λόγο οι σταθμοί διοδίων έχουν τοποθετηθεί στις εισόδους της Αττικής Οδού και δεν έχουν προβλεφθεί, ούτε κατασκευαστεί σταθμοί διοδίων στις εξόδους από την Αττική Οδό.
      γ. Η Αττική Οδός έχει σκοπό την εξυπηρέτηση κυρίως των κατοίκων του Λεκανοπέδιου και των διερχομένων προς άλλες κατευθύνσεις μέσω του εθνικού οδικού δικτύου και όχι την εξυπηρέτηση της τοπικής κυκλοφορίας.
      δ. Παρά το γεγονός της πρόβλεψης πολύ μεγαλύτερου τέλους διοδίου (3,4 ECU σε τιμές 1994) στα Τεύχη Δημοπράτησης του 1992, η Σύμβαση Παραχώρησης του 1996 προβλέπει ότι το ανώτερο επιτρεπόμενο ύψος διοδίων που μπορεί να επιβάλει ο Ανάδοχος είναι 1,56 € χωρίς ΦΠΑ σε σταθερές τιμές 1994, το οποίο αναπροσαρμοζόμενο σε σημερινές τιμές μπορεί να ανέλθει σε 2,93 €, συμπεριλαμβανομένου του ΦΠΑ. Υπενθυμίζεται στον κ. Βουλευτή ότι οι συμμετέχουσες στο Διαγωνισμό ανταγωνίστριες κοινοπραξίες είχαν προσφέρει μέγιστο επιτρεπόμενο τέλος διοδίου 1,95 ECU και 3 ECU χωρίς ΦΠΑ σε τιμές επίσης 1994.
      3. Παρά τις ανωτέρω συμβατικές προβλέψεις και υποχρεώσεις του Αναδόχου, όπως και δημόσια δήλωσε η Υπουργός ΠΕ.ΧΩ.Δ.Ε., δόθηκε εντολή στον Ανάδοχο να μελετήσει ένα σύστημα διοδίων, το οποίο θα λαμβάνει υπ’ όψη του και τη χιλιομετρική απόσταση. Στα πλαίσια αυτής της μελέτης Θα εξετασθεί η διαφοροποίηση του διοδίου ανάλογα με την διανυόμενη χιλιομετρική απόσταση από τους χρήστες και με τη συχνότητα χρήσης της Αττικής οδού.
      4. Στις 3 Σεπτεμβρίου 2003 παραδόθηκαν σε κυκλοφορία τα 12 από τα 13,4 χιλιόμετρα της Δυτικής Περιφερειακής Λεωφόρου Υμηττού χωρίς ουδεμία αύξηση της τιμής των διοδίων, τα οποία παραμένουν σε 1,80 € για το σύνολο των 44 χιλιομέτρων της Αττικής Οδού, που βρίσκονται σήμερα σε κυκλοφορία.
      Η Υπουργός
      ΒΑΣΩ ΠΑΠΑΝΔΡΕΟΥ»
      13. Στην με αριθμό 2214/28.8.03 ερώτηση της Βουλευτού κ. Ζέττα Μακρή δόθηκε με το υπ’ αριθμ. 117687/0092/12.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή η Βουλευτής κ. Ζέττα Μακρή και αναφορικά με τα θέματα που εμπίπτουν στην αρμοδιότητα του Υπουργείου Οικονομίας και Οικονομικών, σας γνωρίζουμε τα εξής:
      1) Με τις διατάξεις της περ. γ’ της παρ. 17 του άρθρου 2 του ν. 3075/2002 αναπροσαρμόστηκε το κατώτατο όριο πολεμικής σύνταξης, το οποίο διαμορφώθηκε στο ύψος της σύνταξης του ανάπηρου πολέμου οπλίτη με ποσοστό ανικανότητας 35% (από 30% που ήταν), αναδρομικά από 1-1-2002, και ανέρχεται σε 320,68 Ευρώ.
      2) Το ύψος των πολεμικών συντάξεων συναρτάται με το ποσοστό αναπηρίας του δικαιούχου και κυμαίνεται από το προαναφερθέν ποσό των 320,68 Ευρώ όταν το ποσοστό αναπηρίας του δικαιούχου είναι 10-35% μέχρι του ποσού των 916,24 Ευρώ όταν το ποσοστό είναι 100%, πλέον τυχόν επιδομάτων σε περιπτώσεις βαριάς αναπηρίας (λ.χ. Παραπληγίας 461,90 Ευρώ, Τυφλότητας και Ακρωτηριασμών 384,92 Ευρώ, Τυφλότητας μη οφειλόμενης στη υπηρεσία 192,46 Ευρώ κ.λπ.).
      3) Μετά τα παραπάνω καθίσταται σαφές ότι η Κυβέρνηση επιδεικνύει πάντοτε την ιδιαίτερη φροντίδα της προς τους πολεμικούς συνταξιούχους.
      Ο Υφυπουργός
      ΝΙΚΟΣ ΦΑΡΜΑΚΗΣ»
      14. Στην με αριθμό 2220/28.8.03 ερώτηση των Βουλευτών των κυρίων Αντώνη Μπέζα, Σταύρου Καλογιάννη, και Ανέστη Αγγελή δόθηκε με το υπ’ αριθμ. 117688/0092/12.9.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσαν στη Βουλή οι Βουλευτές κ.κ. Αντ. Μπέζας, Στ. Καλογιάννης και Αντ. Αγγελής σας γνωρίζουμε τα εξής:
      1) Ύστερα από μελέτη όλων των αιτημάτων των αγωνιστών Εθνικής Αντίστασης από ειδική ομάδα εργασίας που λειτούργησε στο Υπουργείο Οικονομικών και στην οποία συμμετείχε και εκπρόσωπος του Υπουργείου Εθνικής Άμυνας, ψηφίστηκε ο ν. 2320/95, με τον οποίο επαναχορηγήθηκαν οι συντάξεις που προβλέπονταν από το άρθρο 27 του ν. 1813/1988 για τους αγωνιστές - συνταξιούχους του ΟΓΑ, οι οποίες είχαν καταργηθεί με το άρθρο 7 του ν.1976/91 (άρθρο 6 ν.2320/1995).
      Η επαναχορήγηση περιορίστηκε μόνο στα πρόσωπα στα οποία καταβάλλονταν οι συντάξεις αυτές καθώς και στα πρόσωπα για τα οποία είχαν εκδοθεί πράξεις ή αποφάσεις των αρμοδίων οργάνων.
      2) Με τις διατάξεις του ν. 2703/99 προβλέπεται η χορήγηση σύνταξης και σε εκείνους τους αγωνιστές - συνταξιούχους του ΟΓΑ των οποίων οι αιτήσεις είχαν υποβληθεί στο Γ.Λ. Κράτους μέχρι την έναρξη ισχύος του ν.1976/1991 και για τις οποίες δεν είχε εκδοθεί πράξη κανονισμού σύνταξης, εφόσον πληρούνται οι προϋποθέσεις που απαιτούνταν κατά το χρόνο της υποβολής τους.
      Τροποποίηση ή επέκταση των ανωτέρω ρυθμίσεων και σ’ άλλες κατηγορίες αντιστασιακών δεν αντιμετωπίζεται από το Υπουργείο Οικονομικών.
      Ο Υφυπουργός
      Ν. ΦΑΡΜΑΚΗΣ»
      15. Στην με αριθμό 2185/27-8-03 ερώτηση του Βουλευτή κ. Λευτέρη Παπαγεωργίου δόθηκε με το υπ’ αριθμ. Τ/9504/12-8-03 έγγραφο από τον Υφυπουργό Ανάπτυξης η ακόλουθη απάντηση:
      «Σχετικό: Η με αριθ. 2185/27.8.03 ερώτηση του Βουλευτή κ. Λ. Παπαγεωργόπουλου
      Σε απάντηση της παραπάνω ερώτησης που κατατέθηκε στην Βουλή από τον ως άνω βουλευτή, σας γνωρίζουμε ότι το περιεχόμενό της είναι έξω από το πλαίσιο της ρυθμιστικής αρμοδιότητας του Τομέα Τουρισμού του Υπουργείου Ανάπτυξης και υπάγεται στην αρμοδιότητα του υπουργείου Περιβάλλοντος Χωροταξίας και Δημοσίων Έργων.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      7. Στην με αριθμό 2055/25-8-03 ερώτηση της Βουλευτού κ. Φάνης Πάλλη Πετραλιά δόθηκε με το υπ’ αριθμ. Τ/9135/18-9-03 έγγραφο από τον Υφυπουργό Ανάπτυξης η ακόλουθη απάντηση:
      «Σε. απάντηση της παραπάνω ερώτησης, που κατατέθηκε στην Βουλή από τον ως άνω βουλευτή, και κατά το τμήμα της που εμπίπτει στην αρμοδιότητα του τομέα Τουρισμού του Υπουργείο Ανάπτυξης, σας γνωρίζουμε τα ακόλουθα:
      Διευκρινίζουμε ότι οποιοδήποτε ζήτημα έχει σχέση με την φιλοξενία της «Ολυμπιακής Οικογένειας» σε επίπεδο διαδικαστικό (όχι νομοθετικό/ρυθμιστικό) ανήκει στην αποκλειστική ευθύνη και αρμοδιότητα της Οργανωτικής Επιτροπής Ολυμπιακών Αγώνων «ΑΘΗΝΑ 2004». Επομένως τα ερωτήματα με αριθμό (1), (2) και (6) θα πρέπει να απαντηθούν από την «Ο.Ε.Ο.Α ΑΘΗΝΑ 2004» και από το συνερωτώμενο Υπουργείο Πολιτισμού.
      - Σε ό,τι αφορά την εκτίμηση/πρόβλεψη για τον αριθμό των επισκεπτών της Αθήνας:
      Σύμφωνα με την διαμορφωμένη από προηγούμενους Ολυμπιακούς αγώνες εμπειρία και σύμφωνα με τα διεθνή δεδομένα, δεν είναι δυνατό να υπάρξει ασφαλής εκτίμηση για τον αριθμό των θεατών/επισκεπτών νωρίτερα των έξι μηνών προ της έναρξης των αγώνων. Πάντως, σε σχετικό πόρισμα επιτροπής εμπειρογνωμόνων (που υποβλήθηκε στις 13-3-2002) ο εκτιμώμενος αριθμός θεατών/επισκεπτών ανά ημέρα υπολογίζεται σε 96.000 - 157.000 περίπου, ανάλογα με το πρόγραμμα των αγώνων. Ο αριθμός αυτός προκύπτει με την υπόθεση πώλησης του 75% των εισιτηρίων των αγώνων επί συνόλου 5.000.000 εισιτηρίων περίπου ενώ υπολογίζεται ποσοστό θεατών/επισκεπτών που έχουν ανάγκη καταλύματος κατά μέσο όρο 50% επί του συνόλου των θεατών και χρησιμοποίηση ενός εισιτηρίου ανά ημέρα.
      Σε ό,τι αφορά τις διαθέσιμες κλίνες στην περιοχή της Αττικής και των όμορων νομών.
      Σύμφωνα, πάντοτε με πιο πάνω πόρισμα, οι διαθέσιμες κλίνες για θεατές/επισκέπτες στην περιοχή της Αττικής και των γειτονικών νομών (αν αφαιρεθούν οι κλίνες που θα χρησιμοποιηθούν για τις ανάγκες της Ολυμπιακής Οικογένειας) υπολογίζονται σε 58.000 περίπου και περιλαμβάνουν ξενοδοχειακά καταλύματα, επιπλωμένα δωμάτια και διαμερίσματα. Ειδικότερα για τις υψηλές κατηγορίες ξενοδοχείων απομένουν για τους θεατές/επισκέπτες 3.500 κλίνες σε ξενοδοχεία της Αττικής (lux και Α΄) και 4.500 κλίνες στους όμορους νομούς. Το διαμορφούμενο έλλειμμα κλινών καλύπτεται σε σημαντικό βαθμό από νέες ή επαναλειτουργούσες ξενοδοχειακές μονάδες στην περιοχή της Αττικής (μετά την άρση του κορεσμού) αλλά και από χρησιμοποίηση ιδιωτικών κατοικιών στον νομό Αττικής (εκτιμάται ότι σήμερα στην Αττική υπάρχουν περίπου 60.000 δευτερεύουσες/εξοχικές κατοικίες).
      - Σε ό,τι αφορά την ενοικίαση κατοικιών
      Οι μισθώσεις κατοικιών με ειδικό καθεστώς για την περίοδο των Ολυμπιακών αγώνων (Ολυμπιακές μισθώσεις) πραγματοποιούνται με δύο διαφορετικές διαδικασίες. Αφ’ ενός δια μέσου των δύο μεγάλων αναδόχων που αναδείχθηκαν από τον σχετικό διαγωνισμό και συμβάλλονται με την «Ο.Ε.Ο.Α ΑΘΗΝΑ 2004» και αφ’ ετέρου μέσω των κτηματομεσιτικών γραφείων αλλα. και των γραφείων γενικού τουρισμού. Με κοινή υπουργική απόφαση (υφυπουργοί Οικονομίας και Οικονομικών και Ανάπτυξης) καθορίστηκε στις 30 Ιουλίου 2003 το ύψος της εγγυητικής επιστολής και των παραβόλων για τις ολυμπιακές μισθώσεις και ο ΕΟΤ, ως εντεταλμένο νομικό πρόσωπο, θα εποπτεύσει την σχετική διαδικασία και θα ελέγχει την συνδρομή των προϋποθέσεων και την συμμόρφωση με τις προδιαγραφές που έχουν τεθεί για τις προς μίσθωση κατοικίες.
      - Σε ό,τι αφορά την επιδοτούμενη ανακαίνιση των ξενοδοχείων μικρών κατηγοριών
      Η Πολιτεία επιθυμώντας να βοηθήσει την Οργανωτική Επιτροπή Ολυμπιακών Αγώνων «ΑΘΗΝΑ 2004» για να υπερβεί τις δυσχέρειες που αντιμετωπίζει στον τομέα της φιλοξενίας των μελών της «ολυμπιακής οικογένειας» (που έχει υπολογιστεί σε περίπου 23.000 μέλη), νομοθέτησε σχετικά στο πλαίσιο του νόμου 3057/2002, με επισπεύδον υπουργείο το Υπουργείο Πολιτισμού.
      Η διάταξη της παραγρ. 17 του άρθρου 82 (σχετικά με θέματα ολυμπιακής προετοιμασίας) αφορά ουσιαστικά μόνο ξενοδοχεία Β΄ και Γ΄ κατηγορίας και αποσκοπεί στην με ειδική και λιγότερο χρονοβόρα διαδικασία (δηλαδή εκτός πλαισίου του αναπτυξιακού νόμου 2601/1998 και επιχειρησιακών προγραμμάτων του Γ΄ Κ.Π.Σ.) ενίσχυση εκείνων των ξενοδοχείων που θα καλύψουν τις ανάγκες φιλοξενίας των μελών της μελών της ολυμπιακής οικογένειας, ώστε αυτά να εκσυγχρονισθούν έγκαιρα και να είναι ευπρόσωπα.
      Γι’ αυτό, άλλωστε, και στην πιο πάνω διάταξη τίθεται ως απαραίτητη προϋπόθεση για την χορήγηση της ενίσχυσης η προηγούμενη σύναψη σύμβασης με την Ο.Ε.Ο.Α «ΑΘΗΝΑ 2004» για δέσμευση του συνόλου ή μέρους των δωματίων του (επιχορηγούμενου) ξενοδοχείου.
      Επομένως, στον βαθμό που η Ο.Ε.Ο.Α «ΑΘΗΝΑ 2004» καλύπτει τα κενά της και τις ανάγκες της και δεν επιθυμεί να συνάψει άλλες (πέραν των συναφθεισών) συμβάσεις, δεν τίθεται περαιτέρω ζήτημα εφαρμογής της διάταξης της παραγρ. 17 του άρθρου 82 του ν. 3057/2002, αφού φυσικά θα λείπει η βασική προϋπόθεση για την εφαρμογή της.
      Έτσι λοιπόν -σύμφωνα με τα μέχρι τώρα δεδομένα- τα ξενοδοχεία που δεν έχουν συμβληθεί ή δεν θα συμβληθούν με την Ο.Ε.Ο.Α. «ΑΘΗΝΑ 2004» έχουν την δυνατότητα να ενισχυθούν είτε στο πλαίσιο του υφιστάμενου αναπτυξιακού νόμου 2601/1998, είτε με ένταξή τους στα επιχειρησιακά προγράμματα του Ε.ΠΑΝ., είτε τέλος με ένταξή τους στα Π.Ε.Π..
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ
      17. Στην με αριθμό 2105/26-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Τ/9499/17-9-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ανωτέρω σχετική ερώτηση που κατατέθηκε στη Βουλή από την βουλευτή κ. Μαρία Δαμανάκη, σας γνωρίζουμε ότι:
      Εξεδόθη η υπ’ αριθμ. Τ/7973/28.7.03 εγκύκλιός μας, στην οποία επισημαίνεται η έλλειψη σε ορισμένα ξενοδοχεία, μέτρων υγιεινής και ασφάλειας στις κολυμβητικές δεξαμενές τους, καθώς και η απουσία εποπτών - ναυαγοσωστών.
      Η εγκύκλιος απευθύνεται στις Δ/νσεις Τουρισμού των Περιφερειών, στον Ε.Ο.Τ. και στις συναρμόδιες Υπηρεσίες (ΥΠ.ΕΣ.Δ.Δ.Α., Υπουργείο Δημόσιας Τάξης, Υπουργείο Υγείας Πρόνοιας), για συνεργασία και επιβολή κυρώσεων και καταμηνύσεις των παραβατών. Άμεσα τα προαναφερόμενα Υπουργεία προώθησαν την εγκύκλιο στις Υπηρεσίες τους και σε συνεργασία με τις δικές μας διενεργούν ελέγχους, τα αποτελέσματα των οποίων θα έχουμε σύντομα, καθώς επίσης τον αριθμό των κολυμβητικών δεξαμενών και αυτών που λειτουργούν νόμιμα, στοιχεία τα οποία έχουν ζητηθεί με το Τ/8992/28-8-03 σχετικό έγγραφό μας από τις Δ/νσεις Τουρισμού Περιφερειών.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      18. Στην με αριθμό 2155/27-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Τ/9500/15-8-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε ο Βουλευτής κ. Σπ. Σπηλιωτόπουλος σας γνωρίζουμε τα εξής:
      Εκπρόσωποι του Δήμου Αιγίου επισκέφθηκαν πριν λίγους μήνες την Υπηρεσία μας εκδηλώνοντας ενδιαφέρον για τη δημιουργία τουριστικού λιμένα στη περιοχή. Από την πλευρά μας, τους ενημερώσαμε για το θεσμικό πλαίσιο που διέπει τη δημιουργία-λειτουργία τουριστικών λιμένων καθώς και για τις μελέτες-δικαιολογητικά που θα πρέπει να υποβληθούν, προκειμένου το σχετικό αίτημα να εξετασθεί από την αρμόδια Διυπουργική Επιτροπή. Επίσης μηχανικός της Υπηρεσίας μας μετέβη τον περασμένο Αύγουστο στο Αίγιο και συναντήθηκε με εκπροσώπους του Δήμου, προκειμένου να επιλεγεί η πλέον κατάλληλη θέση για τη δημιουργία του τουριστικού λιμένα.
      Μέχρι σήμερα δεν έχει υποβληθεί στην Υπηρεσία μας εκ μέρους του Δήμου Αιγίου ή άλλου φορέα, γραπτό αίτημα συνοδευόμενο με τα απαιτούμενα εκ του νόμου δικαιολογητικά για δημιουργία τουριστικού λιμένα στην περιοχή.
      Σχετικά με τη χρηματοδότηση του έργου, οι ενδιαφερόμενοι έχουν ήδη ενημερωθεί ότι στο πλαίσιο του Γ΄ Κ.Π.Σ (Επιχειρησιακό Πρόγραμμα Ανταγωνιστικότητα. Περιφερειακά Προγράμματα) επιλέξιμα έργα, αποτελούν τα αγκυροβόλια και καταφύγια τουριστικών σκαφών, που προτείνονται στη μελέτη ΕΣΥΛΑ (Εθνικό Σύστημα Λιμένων Αναψυχής).
      Οι τουριστικοί λιμένες (Μαρίνες) ενισχύονται μέσω του αναπτυξιακού νόμου 2601/98 όπως τροποποιήθηκε και ισχύει.
      Ο Υφυπουργός
      Δ. ΓΕΩΡΓΑΚΟΠΟΥΛΟΣ»
      19. Στην με αριθμό 2096/26-8-03 ερώτηση του Βουλευτή κ. Αναστασίου Σπηλιόπουλου δόθηκε με το υπ’ αριθμ. 793/17-9-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 2096/26-8-2003 ερώτηση που κατέθεσε στη Βουλή των Ελλήνων ο Βουλευτής κ. Α. Σπηλιόπουλος σας γνωρίζουμε ότι οι διαδικασίες για το έργο της μηχανοργάνωσης του Υποθηκοφυλακείου Θεσσαλονίκης υλοποιούνται κανονικά σύμφωνα με τα χρονοδιαγράμματα που προκαθορίστηκαν.
      Ήδη, μετά από δημόσιο διαγωνισμό, το έργο προκηρύχθηκε και ανατέθηκε σε ανάδοχο (1-9-2003).
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      20. Στην με αριθμό 2187/27-8-03 ερώτηση του Βουλευτή κ. Αναστασίου Σπηλιόπουλου δόθηκε με το υπ’ αριθμ. 795/17-9-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 2187/27-8-2003 ερώτηση που κατέθεσε στη Βουλή των Ελλήνων ο Βουλευτής κ. Α. Σπηλιόπουλος σας γνωρίζουμε ότι εντός του Οκτωβρίου θα έχουν ολοκληρωθεί οι εργασίες κατασκευής του νέου Μεγάρου του Διοικητικού Πρωτοδικείου και εντός του Νοεμβρίου υπολογίζεται ότι θα είναι δυνατή η μεταστέγαση των υπηρεσιών του.
      Με τη μεταστέγαση του Διοικητικού Πρωτοδικείου θα απελευθερωθούν από το κτίριο όπου σήμερα στεγάζεται χώροι συνολικής επιφάνειας 750 τ.μ., με αποτέλεσμα τη βελτίωση των συνθηκών εργασίας δικαστών, δικηγόρων και υπαλλήλων και προς όφελος των πολιτών που προσφεύγουν στις υπόλοιπες στεγαζόμενες δικαστικές υπηρεσίες.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      21. Στην με αριθμό 2278/29-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 800/17-9-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 2278/29-8-2003 ερώτηση που κατέθεσε στη Βουλή των Ελλήνων ο Βουλευτής κ. Κ. Τσιπλάκης σας γνωρίζουμε τα εξής:
      Στο πλαίσιο του Γ΄ ΚΠΣ και στο Επιχειρησιακό Πρόγραμμα  «Κοινωνία της Πληροφορίας» το Υπουργείο Δικαιοσύνης πρότεινε έργα της τάξεως των 210 εκ. ευρώ.
      Οι πρώτες προσκλήσεις κατένειμαν στο Υπουργείο Δικαιοσύνης ποσό 40 εκ. ευρώ.
      Έχουν υποβληθεί προς έγκριση στη Διαχειριστική Αρχή της ΚτΠ τεχνικά δελτία έργων ύψους 31 εκ. ευρώ που αφορούν στα παρακάτω έργα.
- ΕΓΚΑΤΑΣΤΑΣΗ ΠΛΗΡΟΦΟΡΙΑΚΩΝ ΣΥΣΤΗΜΑΤΩΝ ΚΑΙ ΕΚΣΥΓΧΡΟΝΙΣΜΟΣ ΥΠΗΡΕΣΙΩΝ
      ΠΟΙΝΙΚΟΥ ΜΗΤΡΩΟΥ ΕIΣΑΓΓΕΛΙΩΝ ΠΡΩΤΟΔΙΚΩΝ 6 ΟΛΥΜΠΙΑΚΩΝ ΠΟΛΕΩΝ
      Έχει εγκριθεί το τεχνικό δελτίο έργου από την Διαχειριστική Αρχή της ΚτΠ, έχει συνταχθεί το τεύχος διακήρυξης, έχει ολοκληρωθεί η ανοικτή διαβούλευση και η προκήρυξη του έργου θα δημοσιευθεί άμεσα.
      - ΕΚΣΥΓΧΡΟΝΙΣΜΟΣ ΠΛΗΡΟΦΟΡΙΑΚΟΥ ΣΥΣΤΗΜΑΤΟΣ ΣΥΜΒΟΥΛΙΟΥ ΤΗΣ ΕΠΙΚΡΑΤΕΙΑΣ
      Έχει συνταχθεί και έχει υποβληθεί το τεχνικό δελτίο έργου προς έγκριση στην Διαχειριστική Αρχή της ΚτΠ. Είναι υπό κατάρτιση το τεύχος της διακήρυξης.
      - ΕΚΣΥΓΧΡΟΝΙΣΜΟΣ ΚΑΙ ΕΓΚΑΤΑΣΤΑΣΗ ΟΛΟΚΛΗΡΩΜΕΝΩΝ ΠΛΗΡΟΦΟΡΙΑΚΩΝ ΣΥΣΤΗΜΑΤΩΝ ΕΛΕΓΚΤΙΚΟΥ ΣΥΝΕΔΡΙΟΥ
      Έχει εγκριθεί το τεχνικό δελτίο έργου, έχει συνταχθεί το τεύχος διακήρυξης και αναμένεται να γίνει ανοικτή διαβούλευση εντός του Σεπτεμβρίου.
      - ΕΚΣΥΓΧΡΟΝΙΣΜΟΣ ΚΑΙ ΕΓΚΑΤΑΣΤΑΣΗ ΟΛΟΚΛΗΡΩΜΕΝΩΝ ΠΛΗΡΟΦΟΡΙΑΚΩΝ ΣΥΣΤΗΜΑΤΩΝ ΔΙΟΙΚΗΤΙΚΩΝ ΔΙΚΑΣΤΗΡίΩΝ
      Έχει συνταχθεί και έχει υποβληθεί το τεχνικό δελτίο έργου προς έγκριση στη Διαχειριστική Αρχή της ΚτΠ. και έχει ξεκινήσει η σύνταξη του τεύχους διακήρυξης που αναμένεται να ολοκληρωθεί εντός του Οκτωβρίου. Στο έργο συμπεριλαμβάνονται Διοικητικά Πρωτοδικεία και Διοικητικά Εφετεία.
      - ΕΡΓΑ ΠΛΗΡΟΦΟΡΙΚΗΣ ΓΙΑ ΤΗΝ ΠΑΡΟΧΗ ΗΛΕΚΤΡΟΝΙΚΩΝ ΥΠΗΡΕΣΙΩΝ ΕΞΥΠΗΡΕΤΗΣΗΣ ΤΟΥ ΠΟΛΙΤΗ ΣΤΗΝ ΕΙΣΑΓΓΕΛΙΑ ΠΡΩΤΟΔΙΚΩΝ ΑΘΗΝΩΝ ΚΑΙ ΣΤΑ ΠΡΩΤΟΔΙΚΕΙΑ ΑΘΗΝΩΝ, ΘΕΣ/ΝΙΚΗΣ ΚΑΙ ΠΕΙΡΑΙΩΣ.
      Έχουν συνταχθεί και έχουν υποβληθεί τα αναθεωρημένα τεχνικά δελτία έργων προς έγκριση στην Διαχειριστική Αρχή της ΚτΠ. από την εταιρεία ΚτΠ Α.Ε που έχει ορισθεί τελικός δικαιούχος για την υλοποίηση των έργων αυτών.
      Για το υπόλοιπο ποσό των 9 εκ. ευρώ είναι υπό σχεδιασμό και άλλα έργα για τα οποία υπάρχει διαδικασία συνεννόησης με τη Διαχειριστική Αρχή του Προγράμματος.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      22. Στην με αριθμό 3328/22-9-03 ερώτηση του Βουλευτή κ. Μανώλη Κεφαλογιάννη δόθηκε με το υπ’ αριθμ. Β13-456/16-10-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 3328/22-9-03 ερώτησης, που κατέθεσε στη Βουλή των Ελλήνων ο Βουλευτής κ. Μανώλης Κεφαλογιάννης, με θέμα «Η μεθόδευση του αποκλεισμού των Ελληνικών Κλωστοϋφαντουργικών Επιχειρήσεων από τις προμήθειες των Ολυμπιακών Αγώνων 2004», σας γνωστοποιούμε ότι σύμφωνα με το άρθρο 1 του Κανονισμού «Για την Προμήθεια, Παράδοση και Παραλαβή Αγαθών, Υλικών και Προϊόντων και για τη σύναψη και εκτέλεση των Σχετικών Συμβάσεων της Εταιρίας «Οργανωτική Επιτροπή Ολυμπιακών Αγώνων- Αθήνα 2004 Α.Ε. », που εγκρίθηκε με την υπ’ αριθμ. 72/25-11-1999 Π.Υ.Σ. (ΦΕΚ Α 276/13-12-1999), και τροποποιήθηκε με την 866/31-1-2001 Π.Υ.Σ. (ΦΕΚ 123/Β/7-2-2001), η «Οργανωτική Επιτροπή Ολυμπιακών Αγώνων-Αθήνα 2004 Α.Ε. » διενεργεί η ίδια τη διαδικασία προμήθειας των κάθε φύσεως αγαθών, υλικών και προϊόντων για τις ανάγκες οργάνωσης και διεξαγωγής των Ολυμπιακών Αγώνων.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      23. Στην με αριθμό 3341/22-9-03 ερώτηση των Βουλευτών κυρίων Ηλία Καλλιώρα, Νικολάου Νικολόπουλου, Αδάμ Ρεγκούζα και Θεόδωρου Σκρέκα, δόθηκε με το υπ’ αριθμ. –ΤΚΕ/Φ2/19859/15-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 3341/22-9003 ερώτησης που κατέθεσαν στη Βουλή οι Βουλευτές κύριοι Ηλίας Καλλιώρας, Νικόλαος Νικολόπουλος, Αδάμ Ρεγκούζας και Θεόδωρος Σκρέκας, σας πληροφορούμε ότι:
      Έχει δημοσιευθεί Σχέδιο Νόμου για το «πόθεν έσχες» εδώ και πολλές εβδομάδες, και σύντομα πρόκειται να κατατεθεί στη Βουλή προς ψήφιση.
      Στο συγκεκριμένο Νομοσχέδιο δίνονται απαντήσεις σε όλα τα ζητήματα που θέτουν οι ερωτώντες Βουλευτές.
      Ο Υφυπουργός
      ΝΙΚΟΣ ΜΠΙΣΤΗΣ»)
    ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 12 Ιανουαρίου 2004.
    A. EΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν.Βουλής)
      1. Η με αριθμό 333/7-1-2004 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την κάλυψη των αυξημένων αναγκών σε ηλεκτρική ενέργεια το καλοκαίρι του 2004 κλπ.
     2. Η με αριθμό 326/7-1-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με τη στελέχωση του Νοσοκομείου Αγία Όλγα με το απαραίτητο ιατρικό και διοικητικό προσωπικό κλπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4. Καν. Βουλής)
     1. Η με αριθμό 332/7-1-2004 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Εμπορικής Ναυτιλίας, σχετικώς με το φετινό διαγωνισμό των Δοκίμων Αξιωματικών του Λιμενικού Σώματος.
     2. Η με αριθμό 327/7-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Ανάπτυξης, σχετικώς με τη λήψη των αναγκαίων μέτρων για την ακρίβεια στην αγορά κλπ.
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμεθα στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου.
    Πρώτη είναι η με αριθμό 335/7-1-2004 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Εργασίας και Κοινωνικών Ασφαλίσεων, σχετικώς με τη στελέχωση του Ιδρύματος Κοινωνικών Ασφαλίσεων Νέων Μουδανιών Χαλκιδικής με το απαραίτητο ιατρικό και διοικητικό προσωπικό.
    Η επίκαιρη ερώτηση του κ. Πάππα, έχει ως εξής:
    «Στο απροχώρητο έφθασε η κατάσταση που επικρατεί στο ΙΚΑ Νέων Μουδανιών νομού Χαλκιδικής όσον αφορά τη λειτουργία του, η οποία στηρίζεται στις φιλότιμες προσπάθειες των εναπομεινάντων υπαλλήλων του. Αναφερόμαστε δε σε μια πολυπληθή περιοχή με εντονότατη εμπορική, οικονομική δραστηριότητα και ανάπτυξη.
    Ακόμη απαράδεκτη είναι η κατάσταση που επικρατεί στα πολυιατρεία του Υποκαταστήματος ΙΚΑ των Ν. Μουδανιών λόγω της μεγάλης εξόδου προσωπικού (λόγω συνταξιοδότησης ή μετάταξης) από την Υπηρεσία με αποτέλεσμα τα ιατρεία του ΙΚΑ να λειτουργούν με ελλιπές διοικητικό αλλά και ιατρικό προσωπικό στις βασικές ειδικότητες. Με αποτέλεσμα να μην πραγματοποιούνται – ελλείψει γραμματέως- οι προγραμματισμένες Α/θμιες Υγειονομικές Επιτροπές (Συντάξεις Αναπηρίας κ.λπ.). Έτσι δικαιολογημένη είναι η αγανάκτηση προσωπικού, ασφαλισμένων και δη συνταξιούχων της ευρύτερης περιοχής του ανωτέρου Υποκαταστήματος.
    Ερωτάται ο κύριος Υπουργός:
    Εάν και πότε θα στελεχωθεί το ΙΚΑ Ν.Μουδανιών Χαλκιδικής με το απαιτούμενο προσωπικό (διοικητικό και ιατρικό), ώστε να υπάρξει αφ΄ενός εύρυθμη λειτουργία στις Υπηρεσίες του και αφ’ ετέρου η άμεση εξυπηρέτηση των ασφαλισμένων και συνταξιούχων της περιοχής καθώς και βελτίωση της θέσης των εκεί εργαζομένων.»
    Το λόγο έχει ο Υφυπουργός Εργασίας και Κοινωνικών Ασφαλίσεων κ. Σπυρόπουλος.
    ΡΟΒΕΡΤΟΣ ΣΠΥΡΟΠΟΥΛΟΣ  (Υφυπουργός Εργασίας και Κοινωνικών Ασφαλίσεων): Κύριε συνάδελφε, απαντώντας στην επίκαιρη ερώτησή σας, σας κάνω γνωστό ότι ήδη με την προηγούμενη διανομή των πεντακοσίων είκοσι θέσεων διοικητικών υπαλλήλων, δώδεκα εξ αυτών πανεπιστημιακής εκπαίδευσης έχουν τοποθετηθεί στο υποκατάστημα του ΙΚΑ Μουδανιών. Ακόμη τοποθετήθηκαν εκεί τρεις τεχνολογικής εκπαίδευσης.
      Επίσης ένας διοικητικός υπάλληλος από το ΙΚΑ Κασσάνδρας έχει μετατεθεί στο ΙΚΑ Μουδανιών και ένας άλλος διοικητικός υπάλληλος έχει αποσπαστεί από το ΙΚΑ Μουδανιών σε μονάδα υγείας. Βέβαια, βλέποντας ότι οι ανάγκες δεν έχουν καλυφθεί πλήρως, υπάρχει πρόβλεψη για το νέο διαγωνισμό ο οποίος είναι σε εξέλιξη -ήδη η προκήρυξη θα γίνει από το ΑΣΕΠ προσεχώς- και από αυτήν τη δεξαμενή του νέου προσωπικού θα οδηγηθεί, με την αναλογία που αντιστοιχεί, στο ΙΚΑ Μουδανιών το ανάλογο προσωπικό. 
      Επίσης θέλω να σας κάνω γνωστό ότι σε ό,τι αφορά την πλήρωση των θέσεων της μονάδας υγείας, ήδη σήμερα το υπηρετούν προσωπικό στη μονάδα υγείας είναι δεκαέξι συνολικά γιατροί από επτά που προβλέπονται στην οργανική της σύνθεση. Ωστόσο αναγνωρίζοντας, όπως και εσείς σωστά εντοπίζετε, τις ανάγκες της περιοχής, υπάρχει διπλασιασμός των υπηρετούντων γιατρών από την προβλεπόμενη οργανική τους σύνθεση. 
      Ακόμη εντός των ημερών –μπορείτε να πληροφορήσετε και τους ενδιαφερόμενους ασφαλισμένους της περιοχής- έχουν δρομολογηθεί και θα ολοκληρωθούν οι τοποθετήσεις ενός γιατρού ουρολόγου, ενός γαστρεντερολόγου και ενός πνευμονολόγου, δεδομένου ότι έχουν διαπιστωθεί ελλείψεις για την πλήρωση αυτών των ειδικοτήτων, προκειμένου να βελτιωθεί ο χρόνος αναμονής γι’ αυτές τις ειδικότητες. 
      Θέλω να σας γνωστοποιήσω ότι το πρόβλημα για την εξυπηρέτηση των εργαζομένων δεν είναι μόνο αριθμητικό. Η διοίκηση του οργανισμού και το Υπουργείο προωθούν το μηχανογραφικό εκσυγχρονισμό του ιδρύματος και όπως γνωρίζετε, ήδη αυτός ο μηχανογραφικός εκσυγχρονισμός έχει συντελεστεί σ΄ ένα σημαντικό βαθμό στις μονάδες υγείας και θα ολοκληρωθεί μέσα στην επόμενη χρονιά για όλα τα υποκαταστήματα, προκειμένου πια με τους ίδιους υπαλλήλους ή με πιο καλά πληροφορημένους υπαλλήλους να μπορεί να παρέχεται διπλάσιο και τριπλάσιο έργο. 
      Η προσπάθεια, λοιπόν, που καταβάλλουμε είναι διπλή και έγκειται στο να προσλάβουμε το κατάλληλο και ανάλογο προσωπικό -όχι περισσότερο από αυτό που θα χρειαστούμε στο μέλλον- αλλά και παράλληλα μέσα από το μηχανογραφικό εξοπλισμό να μπορούν να ικανοποιούνται οι ανάγκες των ασφαλισμένων με το προσωπικό που υπάρχει σήμερα. 
      Ευχαριστώ πολύ. 
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Πάππας.
      ΒΑΣΙΛΕΙΟΣ ΠΑΠΠΑΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, πραγματικά η κατάσταση στο ΙΚΑ Νέων Μουδανιών είναι τραγική με όλη τη σημασία της λέξεως και αυτό δεν είναι κάτι το θεωρητικό αλλά το διαπιστώνει κανείς στην πράξη όταν επισκεφτεί τους χώρους και συγχρόνως εισπράττει τα παράπονα των ιατρών, του διοικητικού προσωπικού, των ασφαλισμένων και γενικά όλων όσων συναλλάσσονται με το ΙΚΑ Μουδανιών. 
      Το παραπάνω υποκατάταστημα, το ΙΚΑ Μουδανιών, μαζί με αυτό της Κασσάνδρας και της Καλλικράτειας εξυπηρετούν ένα πολύ μεγάλο τμήμα της Χαλκιδικής, πυκνοκατοικημένο και συγχρόνως τουριστικό, με τεράστια ξενοδοχεία, με συναφείς επιχειρήσεις και επαγγέλματα. Η οικοδομική δραστηριότητα είναι ανεπτυγμένη, τόσο σε νόμιμα όσο και σε αυθαίρετα έργα, τα οποία χρήζουν συχνής παρακολούθησης με επιτόπιους ελέγχους οι οποίοι στην πράξη δεν γίνονται. 
      Η εισφοροδιαφυγή ανέρχεται στο 80%, διότι δεν γίνεται κανένας επιτόπιος έλεγχος ελλείψει υπαλλήλου. Δεν υπάρχουν διοικητικοί υπάλληλοι σε νευραλγικά σημεία του υποκαταστήματος, όπως στο Τμήμα Μητρώου Παροχών και στο Τμήμα Συντάξεων. Συνολικά, έπρεπε να υπηρετούν δεκαπέντε διοικητικοί υπάλληλοι και υπηρετούν μόνο εννέα. Γιατί δεν ενισχύετε το παράρτημα ΙΚΑ Κασσάνδρας, αφού στα χαρτιά έχει γίνει υποκατάστημα εδώ και χρόνια; 
      (Στο σημείο αυτό την Προεδρική Έδρα καταλαμβάνει ο A’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Στο σημείο αυτό, θα ήθελα να πω δυο λόγια για το πολυϊατρείο του υποκαταστήματος ΙΚΑ Μουδανιών. Ελλείψει γραμματέως των υγειονομικών επιτροπών, μέχρι τώρα δεν πραγματοποιούνταν οι επιτροπές αναπηριών, με αποτέλεσμα να καθυστερεί η έκδοση τόσο των αναπηρικών συντάξεων όσο και η ανανέωση των ήδη υπαρχόντων, εφόσον έληξαν (οι παρατάσεις), με αποτέλεσμα να δημιουργούνται εύλογα προβλήματα μεταξύ γιατρών και ασφαλισμένων που είναι άτομα με σοβαρά προβλήματα υγείας. Μόλις τώρα, με εισήγηση της ίδιας της διευθύντριας του ΙΚΑ Μουδανιών, απεσπάσθη ένας υπάλληλος από το ΙΚΑ Καλλικράτειας –τώρα, δηλαδή, σ’ αυτό το ΙΚΑ υπάρχει ένας λιγότερος υπάλληλος- και άρχισαν να λειτουργούν οι παραπάνω επιτροπές.
      Ανάλογη θα έλεγα ότι είναι και η κατάσταση και στα άλλα ΙΚΑ Χαλκιδικής και ιδιαίτερα της πρωτεύουσας του Πολυγύρου. Υπάρχουν, κύριε Υπουργέ, καθημερινά διαμαρτυρίες, όταν επισκέπτεται κάποιος το υποκατάστημα και βεβαίως κανείς δεν μιλάει. Όλοι στηρίζονται στη φιλοπατρία και στην ευσυνειδησία, θα έλεγα, των ήδη υπηρετούντων. Νομίζω ότι εν έτει 2004 οι άνθρωποι αυτοί χρήζουν μιας καλύτερης περίθαλψης και μιας καλύτερης μεταχείρισης. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε συνάδελφε, θέλω να σας κάνω γνωστό ότι με μεγαλύτερη επιμέλεια θα είχα απαντήσει στα ερωτήματά σας, αν τα θέματα τα οποία θέτετε τα είχατε διατυπώσει έστω και με ένα συμπληρωματικό σας έγγραφο στην επίκαιρη ερώτησή σας. 
      Θέλω να σας διαβεβαιώσω, χωρίς να αμφισβητώ την ευαισθησία σας, προκειμένου να αναβαθμιστούν οι δημόσιες υπηρεσίες της περιοχής σας, ότι στο ΙΚΑ έχουν δρομολογηθεί σημαντικές εξελίξεις, οργανωτικές και λειτουργικές, που είναι ορατές. Δεν ξέρω αν τα Νέα Μουδανιά είναι μία περιοχή στην οποία δεν έχουν γίνει αισθητές αυτές οι αλλαγές. Έχει ολοκληρωθεί η διαδικασία των ραντεβού μέσα από το 184. Ένα μεγάλο τμήμα των διοικητικών πράξεων γίνεται με μηχανογραφικό τρόπο. Έχουν ελαφρυνθεί σημαντικά οι δημόσιες υπηρεσίες από το νέο σύστημα υποβολής των αναλυτικών δηλώσεων. Η εισφοροδιαφυγή υπάρχει σε γενική κλίμακα ωστόσο, όμως, την προηγούμενη χρονιά μειώθηκε σημαντικά. Από τη μείωση της εισφοροδιαφυγής ουσιαστικά μπορούμε να προσμετρήσουμε και το για δεύτερη χρονιά πλεονασματικό προϋπολογισμό του ΙΚΑ. Θα συμφωνήσω μαζί σας ότι υπάρχουν προβλήματα τα οποία πρέπει να διορθωθούν. 
      Όμως σας θέτω ένα κρίσιμο ζήτημα. Δεν είναι μόνο θέμα πλήθους προσωπικού. Με τη νέα λειτουργική κατάσταση που οικοδομείται στο ΙΚΑ, μέσα από τη συνολική αναμόρφωση του έργου του με τη μηχανογράφηση, το πρόβλημα πια δεν θα είναι αριθμητικό αλλά ποιοτικό. Με ποια έννοια; Ότι η νέα γενιά των υπαλλήλων θα μπορεί να ανταποκρίνεται στις νέες απαιτήσεις που έχει η εργασία της. Άρα η πολιτική που ακολουθούμε, είναι ορθές προσλήψεις με τα ανάλογα προσόντα. 
      Θα πρέπει να καταλάβουμε ότι επειδή θα ολοκληρωθεί αυτή η υποδομή το 2004, δεν θα ήταν σκόπιμο να αντιμετωπίσουμε το πρόβλημα με κάποιες προσλήψεις, που η κάθε κυβέρνηση θα ήθελε να κάνει, που μετά την αναδιοργάνωση και αναδιάρθρωση ενδεχομένως αυτοί οι άνθρωποι θα έπρεπε να μεταταγούν ή να αποσπαστούν σε άλλες δημόσιες υπηρεσίες. 
      Σας καλώ, λοιπόν και μέσω υμών -αν θέλετε- και τους ασφαλισμένους, να δείξετε κατανόηση. Το 2004 η ολοκλήρωση κυρίως της μηχανογραφικής αναδιοργάνωσης του ΙΚΑ θα δώσει απαντήσεις σ΄ όλα αυτά τα θέματα. Ο δρόμος που ακολουθούμε νομίζω είναι ο πιο ορθός και για τα οικονομικά του ΙΚΑ και για τα λειτουργικά.
      ΠΡΟΕΔΡΕΥΩΝ (Κωνσταντίνος Γείτονας): Η υπ’ αριθμόν 329/7.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Πολιτισμού, σχετικώς με τη λήψη των αναγκαίων μέτρων για τη δημιουργία ενιαίου πάρκου υψηλού πρασίνου στο Γουδί κλπ., διαγράφεται λόγω κωλύματος του κυρίου Βουλευτή. 
      Τρίτη είναι η με αριθμό 331/7.1.2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη – Αικατερινάρη προς τον Υπουργό Υγείας και Πρόνοιας, σχετικώς με τη λειτουργία Μονάδας Εντατικής Θεραπείας Παιδιών στο Νοσοκομείο Αλεξανδρούπολης κλπ.
      Η επίκαιρη ερώτηση της κ. Ασημίνας Ξηροτύρη – Αικατερινάρη έχει ως εξής:
      «Η δραματική έλλειψη υποδομών και προσωπικού που παρουσιάζουν τα νοσοκομεία της περιφέρειας της χώρας μας στον τομέα της εντατικής θεραπείας και ιδιαίτερα σε ό,τι αφορά τις μονάδες παίδων επανήλθε στην επικαιρότητα κατά τη διάρκεια των εορτών με το περιστατικό των δίδυμων αγοριών από την Αλεξανδρούπολη. Έχουμε επισημάνει πολλές φορές το πρόβλημα με ερωτήσεις και τοποθετήσεις μας στη Βουλή, ιδιαίτερα για τη Μακεδονία και τη Θράκη. Από τα τέσσερα νοσοκομεία της Θράκης κανένα δεν διαθέτει ΜΕΘ Παίδων. Τα περιστατικά διακομίζονται στη Θεσσαλονίκη, που όμως κι εκεί υπάρχουν μόλις οκτώ κλίνες στη μοναδική μονάδα του Ιπποκράτειου Νοσοκομείου, που εξυπηρετεί όλη τη Βόρειο Ελλάδα και που σε καμία περίπτωση δεν ανταποκρίνεται στις ανάγκες. Και αυτό τη στιγμή που στην Αλεξανδρούπολη λειτουργεί σύγχρονο νοσοκομείο και παρά τη θετική εισήγηση της Γενικής Συνέλευσης εδώ και μία δεκαετία δεν έχει δημιουργηθεί ΜΕΘ. Κάθε χρόνο από τα νοσοκομεία της Θράκης διακομίζονται κατά μέσο όρο τριάντα παιδιά, αριθμός αρκετά μεγάλος, σύμφωνα με τους ειδικούς, διανύοντας πάνω από διακόσια χιλιόμετρα προκειμένου να εισαχθούν σ΄ ένα από τα οκτώ κρεβάτια της ΜΕΘ Θεσσαλονίκης. Σύμφωνα δε με τους γιατρούς οι διακομιδές και ιδιαίτερα οι αεροδιακομιδές ασθενών σε αυτήν την ηλικία είναι εξαιρετικά επικίνδυνες, ενώ οι ελλείψεις σε εξειδικευμένο νοσηλευτικό προσωπικό έχουν άμεση επίπτωση στην υγεία των ασθενών.
    Μετά από αυτά ερωτάται ο κύριος Υπουργός: 
    Πρώτον, προβλέπεται να λειτουργήσει άμεσα ΜΕΘ παίδων στο Νοσοκομείο της Αλεξανδρούπολης και αν ναι πώς έχει εξασφαλιστεί η χρηματοδότησή της; 
    Δεύτερον, πώς προβλέπεται να οργανωθεί η επείγουσα μεταφορά ασθενών ώστε να μην κινδυνεύουν ανθρώπινες ζωές και μάλιστα παιδιών εξαιτίας της καθυστέρησης στη μεταφορά τους στις μονάδες Θεσσαλονίκης και Αθήνας;» 
    Ο Υφυπουργός Υγείας και Πρόνοιας κ. Νασιώκας έχει το λόγο.
    ΕΚΤΩΡΑΣ ΝΑΣΙΩΚΑΣ (Υφυπουργός Υγείας και Πρόνοιας):  Ευχαριστώ, κύριε Πρόεδρε.
    Η κυρία συνάδελφος θέτει με την ερώτησή της το θέμα των μονάδων εντατικής θεραπείας γενικότερα και των μονάδων εντατικής θεραπείας παίδων ειδικότερα σ΄ όλη την Ελλάδα και στην περιφέρεια της ανατολικής Μακεδονίας και της Θράκης. Βέβαια το θέτει πάντα με τις υπερβολικές εκφράσεις που συνήθως εκφράζεται για την υγεία η Αντιπολίτευση. Μιλάει για δραματικές ελλείψεις και βεβαίως παραβλέπει μια σημαντική προσπάθεια που γίνεται γενικότερα στην υγεία και ειδικότερα σ’ αυτόν τον τομέα όλα αυτά τα χρόνια και ιδιαίτερα τα τελευταία χρόνια. 
    Θέλω να πληροφορήσω και την κυρία συνάδελφο και εσάς όλους ότι υπάρχει ένας σημαντικός προγραμματισμός που υλοποιείται και ολοκληρώνεται σύμφωνα με τον οποίο αυξάνονται και τα κρεβάτια μονάδων παίδων και στην Αθήνα και στη Θεσσαλονίκη αλλά ολοκληρώνεται στο αμέσως μετά χρονοδιάστημα και σ΄ όλη την Ελλάδα ένας προγραμματισμός ανάπτυξης μονάδων παίδων. ΄Ηδη ξεκίνησε εδώ και δύο χρόνια στο Ηράκλειο, εδώ και αρκετούς μήνες στη Λάρισα, αυτές τις μέρες ξεκινάει η μονάδα στην Πάτρα, είναι έτοιμα όλα στα Χανιά, στα Γιάννενα σε δύο, τρεις μήνες ξεκινάει υπό μορφή ΜΕΘ παίδων και βεβαίως για την Αλεξανδρούπολη που είναι και η δική μας προτεραιότητα, εκεί πρέπει να πούμε δύο πράγματα παραπάνω. Το νέο πανεπιστημιακό νοσοκομείο που λειτουργεί περίπου ένα χρόνο διαθέτει όλες τις απαραίτητες υποδομές και υπερσύγχρονο εξοπλισμό προκειμένου να καλύψει τις ανάγκες της τριτοβάθμιας περίθαλψης όλης της περιφέρειας. Οι τεχνικές προδιαγραφές του νέου νοσοκομείου για τη λειτουργία ΜΕΘ παίδων είναι επαρκείς. Όμως το κυρίως ιατρικό προσωπικό -και εδώ μιλάμε για το πανεπιστημιακό προσωπικό γιατί είναι πανεπιστημιακό το νοσοκομείο- δεν ήταν ως τώρα έτοιμο. Τώρα γίνονται όλες οι διαδικασίες γιατί λόγω της στενότητας ανάπτυξης της σχολής στο παλιό νοσοκομείο δεν προβλεπόταν εκεί και έτσι δεν είχε καλυφθεί η θέση καθηγητών και των άλλων βαθμίδων για τη μονάδα παίδων.
    Τώρα, λοιπόν, είμαστε σε πλήρη συνεργασία με την Ιατρική Σχολή. ‘Ηδη εκπαιδεύεται το νοσηλευτικό προσωπικό. Ελπίζουμε σήμερα ότι θα ολοκληρωθεί και το ιατρικό προσωπικό από την Ιατρική Σχολή και πολύ σύντομα θα ξεκινήσει - είτε σαν ΜΑΦ στην αρχή και μετά σαν ΜΕΘ- και στο Πανεπιστημιακό Νοσοκομείο Αλεξανδρούπολης μονάδα για τα παιδιά. ΄Ηδη λειτουργεί στο Πανεπιστημιακό Νοσοκομείο της Αλεξανδρούπολης ΜΕΘ νεογνών δυναμικότητας οκτώ κλινών.
    Δύο κουβέντες για τις αεροδιακομιδές οι οποίες γίνονται σύμφωνα με τις προδιαγραφές που προβλέπουν οι διεθνείς στατιστικές, οι διεθνείς προδιαγραφές, τα διεθνή στάνταρς και όπως ακριβώς το ΚΕΣΥ και η πανεπιστημιακή κοινότητα και η ιατρική κοινότητα προβλέπει. Αεροδιακομιδές γίνονται όταν χρειάζεται, όπως χρειάζεται, με τη συνοδεία που χρειάζεται. Όπως ξέρετε τώρα το κάνει αυτό, μέχρι να δημιουργηθεί ο ενιαίος φορέας, το Υπουργείο ΄Αμυνας στο οποίο έχουμε δώσει εμείς και τα τρία ελικόπτερα τα οποία και πετάνε. 
    Ευχαριστώ πολύ.
    ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, νομίζω ότι ενδεχομένως η λέξη «δραματική» να φαίνεται ότι είναι έντονη αλλά η ερώτησή μου είναι πέρα για πέρα αντικειμενική ιδιαίτερα για την κατάσταση που παρουσιάζεται στις ΜΕΘ στη Βόρεια Ελλάδα, στη Θεσσαλονίκη, όπου έχει το βάρος το Ιπποκράτειο Νοσοκομείο με οκτώ μόλις κλίνες να αντεπεξέλθει στις ανάγκες από το Βόλο μέχρι την Αλεξανδρούπολη και στη συνέχεια για την τεράστια καθυστέρηση που υπάρχει για τα νοσοκομεία και ιδιαίτερα για το Νοσοκομείο της Αλεξανδρούπολης, προκειμένου επιτέλους να εξοπλιστούν και κυρίως να στελεχωθούν ούτως ώστε να αντεπεξέλθουν στις ανάγκες.
      Επομένως μέχρι στιγμής η κατάσταση στο ήμισυ σχεδόν και περισσότερο της χώρας είναι δραματική, κύριε Υπουργέ. Δεν είναι διαφορετικά τα πράγματα. Και από την άλλη πλευρά ακόμη μου απαντάτε ότι στην Αλεξανδρούπολη θα κάνουμε, θα φτιάξουμε κ.τ.λ.. Πρώτα θα κάνουμε τις Μονάδες Αποκατάστασης Θεραπείας (ΜΑΘ) και μετά τις Μονάδες Εντατικής Θεραπείας (ΜΕΘ) κ.ο.κ.. Επανειλημμένα σας έχουμε ρωτήσει και γι’ αυτό και το έχουμε επισημάνει. Δεν μπορείτε να φτάσετε στις Μονάδες Εντατικής Θεραπείας; Κάντε τουλάχιστον πρώτα τις μονάδες αποκατάστασης, για να μην υπάρχουν αυτά τα συσσωρευμένα τεράστια προβλήματα. 
      Σας έχω ρωτήσει επανειλημμένα για το Ιπποκράτειο Νοσοκομείο της Θεσσαλονίκης. Δεν μπορεί να αντέξει με τις οκτώ κλίνες μόνο. Μου απαντήσατε πριν από ένα χρόνο ότι εξετάζετε την περίπτωση της σύστασης μιας θέσης ειδικού γιατρού γι’ αυτά τα θέματα. Δεν λύνονται έτσι τα προβλήματα. Και θέλω να σας πω κάτι: Νοσοκομεία έχουν γίνει στη χώρα και το Νοσοκομείο της Αλεξανδρούπολης είναι όντως σύγχρονο. Πόσες φορές, όμως, κύριε Υπουργέ, έχει δημιουργηθεί το πρόβλημα με τη στελέχωση και με την ανεπάρκεια της λειτουργίας τους; 
      Είχατε πριν από κάποιο χρόνο το νευροχειρουργικό περιστατικό στην Αλεξανδρούπολη. Έχετε ένα σωρό περιστατικά. Είχατε πει κάποια στιγμή ότι θα τα καλύψετε με τους στρατευμένους γιατρούς. Δεν είναι προγραμματισμός αυτός! Δεν υπάρχει αποτελεσματικότητα σ΄ αυτά τα θέματα!
      ΠΡΟΕΔΡΕΥΩΝ (Κωνσταντίνος  Γείτονας): Καλώς. 
      Το λόγο έχει ο κύριος Υπουργός. 
      ΕΚΤΩΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μια διόρθωση θέλω να κάνω. Μιλάμε για Μονάδες Αυξημένης Φροντίδας (ΜΑΦ) που στην ουσία είναι ΜΕΘ και όχι για Μονάδες Αποκατάστασης. 
      Στην Αλεξανδρούπολη, λοιπόν, είμαστε στην τελική φάση, για να έχουμε ουσιαστικά μια μονάδα παίδων σε κάθε πανεπιστημιακό μας νοσοκομείο, δηλαδή σε κάθε περιφέρεια. Και νομίζουμε ότι μ΄ αυτόν τον προγραμματισμό καλύπτουμε τις βασικές μας ανάγκες αντιμετώπισης των παιδιών. 
      Στην ερώτηση αναφέρετε ότι γίνονται πολλές διακομιδές τώρα που πραγματικά δεν λειτουργεί ακόμη η ΜΕΘ ή η ΜΑΦ παίδων στην Αλεξανδρούπολη. Τα στοιχεία λένε ότι είναι πέντε ετησίως και από Αλεξανδρούπολη μεταφέρονται στη Θεσσαλονίκη και δεκαπέντε περίπου από την Ανατολική Μακεδονία και Θράκη. 
      Να προσθέσω, όμως, ακόμη κάτι: Ποτέ δεν κρύψαμε ότι στην υγεία πάντα χρειαζόμαστε περισσότερο προσωπικό -ιδιαίτερα νοσηλευτικό- και πάντα θα λέμε ότι όσο προσωπικό και να έχουμε πάντα θέλουμε αυτό να είναι καλύτερα εκπαιδευμένο και ότι ποτέ δεν θα φθάσουμε εκεί που θέλουμε. Αυτή η προσπάθεια γίνεται τώρα συντονισμένα. Αυτό φαίνεται και από το εξής, επειδή θέσατε στην ερώτησή σας γενικότερα το θέμα των μονάδων: 
      Στην Ανατολική Μακεδονία και Θράκη, πέρα από τη μονάδα που λέμε ότι θα ξεκινήσει τώρα και πέρα και από τη νεογνολογική μονάδα που ήδη λειτουργεί, λειτουργεί μονάδα ενηλίκων στο Διδυμότειχο, στην Αλεξανδρούπουλη, στην Κομοτηνή, στη Δράμα. Τώρα ξεκινάει στην Καβάλα και μας μένει μόνο η Ξάνθη, όπου ήδη λειτουργούν δύο κρεβάτια στα πλαίσια της χειρουργικής. Αυτό, λοιπόν, σημαίνει ότι γίνεται σημαντική προσπάθεια. 
      Μου είπατε πριν για το Ιπποκράτειο. Πραγματικά θέλουμε να αναπτύξουμε περισσότερο τα κρεβάτια και στη Θεσσαλονίκη. Αυτό είναι το πρώτο. 
      Μιλήσατε και για το νευροχειρουργικό περιστατικό. Τώρα, όμως, όλα αυτά μπορούμε και τα αντιμετωπίζουμε. Εντάξει, ξέρετε κάτι; Στην εξέλιξη που υπάρχει στην υγεία, στις καινούργιες συνθήκες, στον καινούργιο ανοσολογικό χάρτη πάντα θα χρειαζόμαστε πολύ περισσότερα. Αν είχαμε περισσότερο χρόνο, θα σας μιλούσα για μονάδες αποκατάστασης, που είναι τώρα ο μεγάλος μας προγραμματισμός και ο οποίος μας βοηθάει πάρα πολύ. 
      Κλείνοντας λέμε το εξής: Πρέπει να νιώθουν ασφάλεια όλοι οι Έλληνες πολίτες -όπου και αν κατοικούν- και για την επείγουσα ιατρική αλλά και για τις μονάδες αυτές και για τα νοσοκομεία μας, για τα οποία θα κάνουμε συνεχώς μεγάλη προσπάθεια. Δεν σημαίνει ότι θα είναι ποτέ τέλεια, γιατί δεν θα είναι ποτέ. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος  Γείτονας): Κύριοι συνάδελφοι, εισερχόμαστε στη συζήτηση των επικαίρων ερωτήσεων δεύτερου κύκλου. 
      Θα συζητηθεί η με αριθμό 334/7-1-2004 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Υγείας και Πρόνοιας, σχετικώς με τη λειτουργία νέων κλινικών στο Νοσοκομείο Καλαμάτας. 
	Η επίκαιρη ερώτηση του κ. Παπανικολάου έχει ως εξής:
      «Κύριε Υπουργέ, κατά την τελευταία επίσκεψη του κυρίου Πρωθυπουργού στη Μεσσηνία και κατά την διάρκεια επισκέψεώς σας μετά του Πρωθυπουργού στο Νομαρχιακό Νοσοκομείο Καλαμάτας ανακοινώθηκε υπό του κυρίου Πρωθυπουργού η ίδρυση νέων κλινών στο Νοσοκομείο και γενικότερα ετέθησαν διάφορα θέματα που αφορούσαν την υγεία στο νομό μας. 
	Δέκα μήνες μετά η κατάσταση παραμένει η ιδία και αγωνία και ανησυχία διακατέχει τους Μεσσηνίους συμπατριώτες μου οι οποίοι λόγω μη λειτουργίας των κλινικών μεταναστεύουν για να βρουν την «γιατρειά τους» είτε σε νοσοκομεία ομόρων νομών είτε στην Πάτρα και φυσικά στην Αθήνα. 
	Κατόπιν των ανωτέρω ερωτάται ο αρμόδιος Υπουργός.
	Πρόκειται να υλοποιηθούν οι εξαγγελίες – δεσμεύσεις του κυρίου Πρωθυπουργού;».
	Θα απαντήσει ο Υφυπουργός Υγείας και Πρόνοιας κ. Νασιώκας. 
	ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
	Ο προγραμματισμός ανάπτυξης και λειτουργίας του νέου νοσοκομείου της Καλαμάτας, ενός πολύ σύγχρονου νοσοκομείου που κάνει πάρα πολύ σημαντική δουλειά σαν πρότυπο νοσοκομείο,  προχωράει  και υλοποιείται. Δεν μπορούμε παρά να πούμε και εμείς εδώ ότι θα θέλαμε αυτός ο προγραμματισμός να ολοκληρώνεται πιο γρήγορα.  Δηλαδή παρατηρούμε και εμείς μία υστέρηση σ΄ αυτό που θα θέλαμε. Υπάρχουν δύο σημαντικοί λόγοι. Ο ένας είναι οι καθυστερήσεις που γίνονται μέσω του ΑΣΕΠ για κάποια θέματα κρίσεων και ο δεύτερος είναι μία δύσκολη διαδικασία ολοκλήρωσης του νέου οργανισμού. Και εκεί καθυστερήσαμε αρκετά. Ευτυχώς ολοκληρώσαμε τώρα ως προς το δικό μας Υπουργείο και είναι θέμα συνυπογραφής των άλλων Υπουργείων, ούτως ώστε να αναπτύξουμε πλέον το νοσοκομείο με ογδόντα τρεις κλίνες με διακόσιες πενήντα οκτώ θέσεις παραπάνω. 
      Ήδη η υλοποίηση προχωράει.  Προχωράει ιδιαιτέρως το πρώτο κομμάτι που έχει να κάνει με τον ψυχιατρικό τομέα και την ψυχιατρική μεταρρύθμιση, όπου λειτουργεί το «ΨΥΧΑΡΓΩΣ» και επίκειται εγκατάσταση στο νέο κτίριο.  Έγιναν οι εγκρίσεις για να γίνουν προκηρύξεις για τη στελέχωση και τη λειτουργία της ψυχιατρικής κλινικής του νοσοκομείου και του Κέντρου Ψυχικής Υγείας. 
      Ακόμα έχουμε κρατήσει ήδη τέσσερις θέσεις για την ανάπτυξη των άλλων κλινικών που αμέσως με την έγκριση του Οργανισμού θα τις προκηρύξουμε. Ήδη λειτουργεί ο μαστογράφος και το Τμήμα Φυσιοθεραπείας. Έχουν προσληφθεί τα τελευταία χρόνια εννέα γιατροί, έχουν καλυφθεί δεκατέσσερις θέσεις νοσηλευτικού προσωπικού, τέσσερις θέσεις παραϊατρικού, τέσσερις θέσεις διοικητικού, τέσσερις θέσεις τεχνικού προσωπικού και έχει προσληφθεί και ένας ικανός αριθμός με σχέση ιδιωτικού δικαίου και εκκρεμεί στο ΑΣΕΠ ένας σημαντικός αριθμός που θα μας βοηθήσει στο να υλοποιήσουμε τον προγραμματισμό για την ανάπτυξη των νέων κλινικών. 
	Όπως είπα και στην αρχή, είμαστε πίσω από τον προγραμματισμό που θα θέλαμε, αλλά ο προγραμματισμός προχωράει και θα ολοκληρωθεί. 
Ευχαριστώ. 
	ΠΡΟΕΔΡΕΥΩΝ (Κωνσταντίνος Γείτονας):  Ο κ. Παπανικολάου έχει το λόγο. 
	ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευχαριστώ, κύριε Πρόεδρε. 
	Χαίρομαι γιατί ο κύριος Υφυπουργός είναι και μαχόμενος γιατρός και γνωρίζει ότι έχει καθυστερήσει ανεπίτρεπτα και το οργανόγραμμα και το επιχειρησιακό σχέδιο. Πριν από δεκαέξι μήνες ο τέως Πρόεδρος του ΠΑΣΟΚ κ. Σημίτης με κλιμάκιο Υπουργών επισκέφθηκε τη Μεσσηνία. Υποσχέσεις, ευχολόγια άνευ προηγουμένου. Αν από τα υπεσχημένα είχαν εφαρμοστεί πολύ λίγα, η Μεσσηνία θα ήταν σε πολύ διαφορετική θέση.  Σήμερα όμως η Μεσσηνία κύριε Πρόεδρε, είναι νότος του νότου, είναι η τελευταία σε Ελλάδα και Ευρωπαϊκή ‘Ενωση. 
	Συνέχισε ο κ. Σημίτης τις υποσχέσεις, όταν επισκέφθηκε το νοσοκομείο με τους αρμόδιους Υπουργούς. Υποσχέθηκε τη δημιουργία νέων κλινικών, μονάδα εντατικής θεραπείας, διαβητολογικό ιατρείο, ογκολογικό ιατρείο και την πολύ μεγάλη λέξη «πιλοτικό» νοσοκομείο. Όμως δεν έχει γίνει απολύτως τίποτα και τα καραβάνια ασθενών από τη Μεσσηνία μεταναστεύουν στη Μέκκα – Αθήνα για να βρουν τη γιατρειά τους. 
      Δεν αντιλαμβάνεστε, κύριε Υφυπουργέ, ότι ο όρος «πιλοτικό» καταντά κενός περιεχομένου και μας εμπαίζετε; αφού ο ασθενής –γιατρός είστε- με το απλό νόσημα «λοιμώδη μονοπυρήνωση» πρέπει να διακομισθεί σε άλλο νοσοκομείο; Όλα τα Μεσσηνιάκια για τη συρραφή ενός τένοντα, για μία σκωληκοειδεκτομή, για μία αμυγδαλεκτομή αναγκάζονται να διακομίζονται σε άλλα νοσοκομεία. Τι «πιλοτικό» νοσοκομείο τσαμπουνάτε; Γιατί κοροίδεύετε; 
      Πρέπει να σοβαρευτούμε και οι δύο σε αυτήν την Αίθουσα και να μιλάμε υπεύθυνα και να ενημερώνουμε γιατί ο λόγος μας γίνεται ξύλινος. Και είδατε την απαξίωση που υπάρχει σήμερα στο πολιτικό σύστημα από τον ελληνικό κόσμο. Είναι γνωστό ότι οι διακομιδές δημιουργούν ψυχικό στρες στους ασθενείς και χάνονται χρήματα και εργατοώρες. Γιατί ταλαιπωρείτε αναξιοπαθούντες συνανθρώπους μας; Τουλάχιστον υλοποιείστε αυτά που υποσχεθήκατε. Χάνονται ασθενείς δίχως λόγο στο δρόμο. 
      Στις 5 Δεκεμβρίου πέρυσι, κύριε Νασιώκα, μας λέγατε άλλα πράγματα, ότι δηλαδή σ΄ ένα μήνα θα δημοσιοποιηθεί το υπηρεσιακό σχέδιο και το οργανόγραμμα για το οποίο έχει χυθεί πολύ μελάνι. Δεν έγινε, όμως, τίποτα. Μας είπατε πέρυσι εδώ, στις 5 Δεκεμβρίου, ότι θα διοριστούν δεκαπέντε ειδικοί ιατροί και είκοσι πέντε εξειδικευμένα άτομα. Δεν έγινε απολύτως τίποτα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μιλήσατε, γιατί σας είχα φέρει το θέμα εδώ, για το Κέντρο Υγείας Αγίου Νικολάου και Γαργαλιάνων. Δεν έγινε τίποτα. Ένας γέρος, ένας συνταξιούχος, ένας ανήμπορος παππούς από το Κέντρο Υγείας Αγίου Νικολάου πρέπει να διανύσει εβδομήντα τρία χιλιόμετρα για να κάνει μία απλή εξέταση. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. Δεν έχετε άλλο χρόνο.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κύριε Πρόεδρε. Είναι σοβαρά αυτά τα θέματα. 
      Αυτά γίνονται με όλα τα περιφερειακά νοσοκομεία που τόσο διαφημίζετε. Εμφανίζετε στην τηλεόραση μια καταχωρημένη, πληρωμένη διαφήμιση, που προπαγανδίζει τόσο χονδρά και ασύστολα ότι όλα πάνε μέλι γάλα στο νοσοκομείο Καλαμάτας και στα άλλα νοσοκομεία. 
      Υπάρχει πρόβλημα. Χθες ο κύριος Στεφανής συνεδρίαζε επί οκτάωρο με τους γιατρούς του Νοσοκομείου Χαϊδαρίου…
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο, κύριε συνάδελφε. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, είναι σημαντικά αυτά που λέω. 
      ΠΡΟΕΔΡΕΥΩΝ (Κωνσταντίνος Γείτονας): Δεν μπορώ να σας δώσω άλλο χρόνο. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δώσατε και σε άλλους… 
      ΠΡΟΕΔΡΕΥΩΝ (Κωνσταντίνος Γείτονας): Δεν μπορώ να σας δώσω άλλο χρόνο!
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: ….και τους πίεζε επί ώρες να εφημερεύσουν στο νοσοκομείο Χαϊδαρίου ενώ δεν είναι έτοιμο.
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μην γράφεται τίποτα στα Πρακτικά. 
      Το λόγο έχει ο κύριος Υπουργός. 
      ΕΚΤΩΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, παρατηρώ έναν ανεξήγητο εκνευρισμό. 
      Κύριε συνάδελφε, τοποθετηθήκατε για την υγεία στη Μεσσηνία. Με τον τρόπο που τοποθετηθήκατε, γιατί εγώ περιέγραψα ακριβώς όπως έχει η  κατάσταση, μειώνετε μια μεγάλη προσπάθεια που γίνεται στην περιοχή, μια μεγάλη προσπάθεια που κάνουν οι γιατροί της Μεσσηνίας, μια μεγάλη προσπάθεια που κάνουν οι εργαζόμενοι στις μονάδες υγείας της Μεσσηνίας. Και, δεν είναι σωστό αυτό. Δημιουργείτε ακόμα και στους πολίτες της Μεσσηνίας μια επιπλέον αγωνία για την ποιότητα των υπηρεσιών υγείας. Δεν είναι έτσι. 
      Θα σας πω, λοιπόν, ότι αυτά τα χρόνια ξεκίνησαν όλα τα κέντρα υγείας στην περιοχή, συμπληρώθηκαν αρκετές θέσεις, συντονίστηκαν οι υπηρεσίες και τώρα  λειτουργούν πολύ καλύτερα. Λειτουργεί πολύ καλύτερα το σύστημα μετακίνησης των επειγόντων περιστατικών και προχωράει επακριβώς ως προς το περιεχόμενο, δυστυχώς με λίγη υστέρηση ως προς το χρόνο, η υλοποίηση του προγραμματισμού ανάπτυξης των νέων μονάδων. 
      Σας είπα ποιο προσωπικό προσελήφθη, ποιο είναι για κρίση, πού βρίσκεται ο οργανισμός και ποια είναι τα επόμενα βήματα. Εγώ θεωρώ ότι το αμέσως επόμενο διάστημα αυτόν το ρυθμό θα τον επιταχύνουμε. Δυστυχώς πολλά νοσοκομεία αυτόν τον καιρό έμπαιναν σε λειτουργία. Είχαμε ανάγκη να στηρίξουμε την Κυπαρισσία εξίσου, που ήταν στον ίδιο νομό. Είχαμε ανάγκη να στηρίξουμε το καινούργιο νοσοκομείο του Πύργου με μεγαλύτερη ένταση. Έπρεπε να στηρίξουμε τη μονάδα της Τριπόλεως που αποτελεί τη βασική μονάδα, όπως και η μονάδα της Κορίνθου, μέχρι να είμαστε σε θέση να ξεκινήσουμε και την μονάδα της Καλαμάτας. 
      Τα κάνουμε όλα αυτά μαζί και είναι στον τελικό προγραμματισμό. Και ο οργανισμός βρίσκεται στην τελική έγκριση και οι προσλήψεις στην τελική φάση. Το νοσοκομείο της Καλαμάτας ήδη επιτελεί πολύ σημαντικό έργο. Αναβαθμίζονται οι υπηρεσίες και θα έχει την ανάπτυξη που έχουμε προγραμματίσει. 
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί στη συνέχεια η με αριθμό 328/7-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Μεταφορών και Επικοινωνιών, Εργασίας και Κοινωνικών Ασφαλίσεων, σχετικώς με τις απεργιακές κινητοποιήσεις των ιπταμένων συνοδών και φροντιστών της Ολυμπιακής Αεροπορίας κλπ.
	Η επίκαιρη ερώτηση του κυρίου συναδέλφου έχει ως εξής:
      «Οι ιπτάμενοι συνοδοί και φροντιστές της Ολυμπιακής Αεροπορίας βρίσκονται σε συνεχείς κινητοποιήσεις γιατί η Κυβέρνηση με την πολιτική της όχι μόνον δεν εξασφαλίζει τις θέσεις εργασίας αυτών των εργαζομένων, αφού μειώνει τις συνθέσεις των πληρωμάτων, αλλά και αυξάνει τις ώρες εργασίας τους και μειώνει τις αποδοχές τους.
	Επιπλέον, ένα όργιο εκφοβισμού, παραπληροφόρησης και εκβιασμών σε βάρος τους ασκείται από τη Διοίκηση και την Κυβέρνηση, για να αναγκαστούν οι εργαζόμενοι να υποκύψουν στις απαράδεκτα βλαπτικές συνέπειες στο ωράριο εργασίας, τις αμοιβές και τις θέσεις εργασίας τους. 
	Ερωτώνται οι κύριοι Υπουργοί:
	Είναι στις προθέσεις της Κυβέρνησης να ικανοποιήσει τα αιτήματα των ιπτάμενων συνοδών και φροντιστών;
	Θα σταματήσει να ποινικοποιεί τις απεργίες των εργαζομένων και να στέλνει τελεσίγραφα για λύση της σύμβασης εργασίας, επειδή οι εργαζόμενοι απεργούν για δίκαια αιτήματα;»
	Το λόγο έχει ο Υφυπουργός Μεταφορών και Επικοινωνιών κ. Στρατάκης.
	ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
	Κυρίες και κύριοι συνάδελφοι, απαντώντας στην ερώτηση του αγαπητού συναδέλφου θέλω να τονίσω για άλλη μια φορά ότι η Κυβέρνηση έχει αποδείξει στην πράξη –και το λέω αυτό πραγματικά με πλήρη συναίσθηση των λεγομένων μου- ότι κάνει κάθε δυνατή προσπάθεια να επιλύσει τα προβλήματα και να ικανοποιήσει τα αιτήματα των εργαζομένων, βέβαια πάντα στα πλαίσια του επιτρεπτού. Αυτό το αποδείξαμε ακόμη και χθες που υπήρξε μια εκ νέου συνάντηση με την Ένωση Ιπταμένων Συνοδών και Φροντιστών και πράγματι δείξαμε ότι έχουμε αυτή την πρόθεση και προβαίνουμε σε ενέργειες και διαδικασίες που εκτιμούμε ότι μπορούν, αν υπάρχει καλόπιστος διάλογος, να συνεισφέρουν σ’ αυτό που θέλουμε όλοι μας να κάνουμε.
      Ψηφίσαμε ένα νόμο στη Βουλή, για να διασώσουμε την Ολυμπιακή Αεροπορία μέσα από τη λειτουργία των Ολυμπιακών Αερογραμμών, οι οποίες ανέλαβαν το πτητικό έργο. Σ’ αυτό χρειαζόμαστε τη συνδρομή όλων. Γιατί διαφορετικά, αν ακούγαμε ιδιαίτερα τις φωνές της Αξιωματικής Αντιπολίτευσης, θα έπρεπε σήμερα να μην υπάρχει η Ολυμπιακή Αεροπορία. Κι εμείς θέλουμε να υπάρχει, θέλουμε να διασφαλιστούν οι θέσεις των εργαζομένων -όχι μόνο αυτών που επιτελούν το πτητικό έργο αλλά και όλων των υπόλοιπων εργαζομένων στην Ολυμπιακή Αεροπορία- και προς αυτήν την κατεύθυνση τείνουν οι προσπάθειές μας, προς αυτήν την κατεύθυνση έχουμε αγωνία. Διότι ασφαλώς δεν συμβαίνουν αυτά τα οποία αναφέρονται στην ερώτηση, ούτε υπάρχει εκμετάλλευση εργαζομένων, όταν μάλιστα είναι γνωστό ότι υπάρχει ανώτατο πλαφόν απασχόλησης που διαιρούμενες δια των σαράντα οκτώ εβδομάδων οι χίλιες οκτακόσιες ώρες είναι τριανταεπτάμισι ώρες την εβδομάδα, –και είναι απασχόλησης, όχι σε πτητικό έργο- όσες ακριβώς είναι οι ώρες απασχόλησης και των υπολοίπων εργαζομένων κι όταν γνωρίζουμε ότι οι αμοιβές των εργαζομένων σε παρεμφερείς, σε παρόμοιες επιχειρήσεις ανέρχονται στα 20.761 ευρώ και εμείς δίνουμε 29.400 ευρώ περίπου. Ασφαλώς δεν μπορούμε να υποχωρήσουμε στο αίτημα που υπάρχει για να δώσουμε 38.000 ευρώ ως μηνιαίες απολαβές στους εργαζόμενους. Και βέβαια τηρούμε τις δεσμεύσεις και όχι μόνο τις δεσμεύσεις αλλά και τις υποχρεώσεις που υπάρχουν από πλευράς διεθνών οργανισμών σε σχέση με την απασχόληση κάποιων συνοδών στα αεροσκάφη. Και πάνω σ’ αυτό το σημείο ακόμη δεχθήκαμε να αυξήσουμε σε τέσσερα άτομα το προσωπικό, παρ’ όλο που προβλέπονται τρία άτομα σ’ αυτά τα αεροπλάνα, στα «747» και δεχθήκαμε να πάμε και στα πέντε άτομα εφόσον η πληρότητα υπερβαίνει το 70% ή είναι περίπου γύρω στο 70%. 
      Άρα στην πράξη αποδεικνύουμε ότι έχουμε την καλή πρόθεση να λύσουμε αυτή την κατάσταση. Και βέβαια είναι γνωστό ότι η νέα εταιρία λειτουργεί στα πλαίσια μιας συμφωνίας που έγινε με τα πέντε από τα έξι σωματεία των εργαζομένων και αυτό δείχνει ότι πραγματικά υπάρχει μια βούληση, μια πρόθεση από τη μεγάλη πλειοψηφία των εργαζομένων να συνεχίσει η παλιά Ολυμπιακή Αεροπορία και σήμερα οι Ολυμπιακές Αερογραμμές να εκτελούν το πτητικό έργο που θέλουμε να πιστεύουμε ότι με τη συνδρομή όλων θα το διατηρήσουμε αναβαθμισμένο και θα αυξήσουμε ακόμη περισσότερο την ποιότητά του. 
      Σ’ αυτά τα πλαίσια κινείται η Κυβέρνηση. Δεν έχει την πρόθεση να εκμεταλλευτεί κανέναν και θέλω να πιστεύω ότι όλοι θα κατανοήσουμε πως πρέπει να συμβάλουμε σ’ αυτήν την προσπάθεια καλώντας από κάθε πλευρά τους εργαζόμενους να συνεισφέρουν σ’ αυτόν το διάλογο και σ’ αυτήν τη διαδικασία. 
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
      Ακούγοντας τον Υφυπουργό νομίζω ότι ή δεν ξέρει τι έχει κοινοποιηθεί από τη διοίκηση της Ολυμπιακής στους συγκεκριμένους εργαζόμενους που απεργούν εδώ και σαράντα μέρες και παραπάνω ή εσκεμμένα το κρύβει. Η σύμβαση που τους λέει να υπογράψουν είναι μέσος όρος 19.000 ευρώ το χρόνο, κύριε Υφυπουργέ, και αυτή τη στιγμή ο μέσος μισθός που παίρνουν είναι 23.500 ευρώ. Δεν μιλά κανείς για 39.000. Δώστε τους τα 24.000 ευρώ που έπαιρναν μέσο όρο και θα πάνε για δουλειά. Και μην μου λέτε ότι τα βρήκατε με τα άλλα σωματεία. Πώς τα βρήκατε; Πληρώσατε τους παλιούς χειριστές και ρίξανε τους νέους, επειδή αυτοί δεν δέχονται να ρίξουν τους συναδέλφους τους που τους λέτε πραγματικά «πάρτε εσείς 30.000 ευρώ και οι άλλοι να πάρουν 14.000;» Αυτήν την τακτική ακολουθείτε;
      Έτσι θα σώσετε την Ολυμπιακή και έτσι θα την πουλήσετε; Και ποιος θα την πάρει με εξαρχής εχθρικό το προσωπικό; Γιατί, κύριε Υπουργέ, δεν σκύβετε σαράντα μέρες τώρα σε αυτά τα απλά που σας ζητάνε; Είναι μισθός με δεκαέξι χρόνια υπηρεσία τα 1012 ευρώ, που πήρε το Δεκέμβρη η απεργοσπάστρια ή 917 που πήρε η διευθύντρια;
      Και παρ’ όλες τις μεθοδεύσεις της διοίκησης, παρ’ όλο που λέτε ότι θα λυθούν οι συμβάσεις υπαιτιότητά τους, αν δεν πάνε να εργαστούν –που απεργούν νόμιμα- πώς εξηγείται και με ποιοι δικαίωμα η διοίκηση απειλεί ότι θα λύσει σε βάρος τους τις συμβάσεις; Απεργούν νόμιμα. Μία απεργία κρίθηκε παράνομη και καταχρηστική. Οι άλλες δεν κρίθηκαν. Γι’ αυτό σας λέω ότι και το όργιο εκφοβισμού που κάνετε δεν απέδωσε σαράντα μέρες τώρα.
      Δεν απέδωσαν όμως ούτε οι διασπαστικές ενέργειες, που κάνετε και απόδειξη γι’ αυτό είναι ότι στους πεντακόσιους εβδομήντα περίπου απεργούς, απεργοσπάστες φτιάξατε μόνο είκοσι έναν. Καταλαβαίνετε ότι δεν σας τιμά να λέτε ψέματα εδώ στη Βουλή.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Το λόγο έχει ο κύριος Υπουργός.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κάθε άλλο παρά ψέματα λέμε, κύριε συνάδελφε, και το γνωρίζετε πολύ καλά, αλλά απλώς μπερδεύετε τα νούμερα. Διότι όταν μιλάτε για 19.000 ευρώ, μπερδεύετε τα 19.000 ευρώ με τα 19.000.000 ευρώ, που είναι για το σύνολο των εργαζομένων και που προβλεπόταν να δοθούν για εξακόσια πενήντα άτομα κι όμως δίνονται για πεντακόσια σαράντα τρία. Μπορείτε, λοιπόν, να κάνετε τους υπολογισμούς σας, για να δείτε ποιο νούμερο βγαίνει μετά από αυτήν τη διαίρεση.
      Εμείς δεν έχουμε σε καμιά περίπτωση πρόθεση να έρθουμε σε αντιπαράθεση με τους εργαζόμενους. Αυτά που λέτε είναι πέρα από τη σφαίρα της πραγματικότητας, γιατί, ενώ η απεργία έχει κριθεί παράνομη και καταχρηστική, εμείς δεν προχωρήσαμε σε ενέργειες, που θα μπορούσαμε να έχουμε προχωρήσει. Το ότι δεν προσφύγαμε στη δικαιοσύνη για να χαρακτηριστούν και οι υπόλοιπες απεργίες παράνομες και καταχρηστικές δείχνει αυτή ακριβώς την πρόθεση της Κυβέρνησης να λυθεί ένα μείζον ζήτημα.
      Και δεν είναι τόσο μείζον ζήτημα όσο το λέτε, γιατί οι «Ολυμπιακές Αερογραμμές» λειτουργούν, προσφέρουν υπηρεσίες, εξυπηρετούν τους πολίτες και αυτό ίσως θέλετε να το αγνοείτε. Δεν έχουμε όμως καμία πρόθεση να επιβαρύνουμε ακόμη περισσότερο τον ελληνικό λαό και να πληρώνει ο φορολογούμενος σε βάρος άλλων αναγκών της οικονομίας και της χώρας κάποιους, που δεν πρέπει να τους πληρώνει τόσο μόνο επειδή έτσι συνέβαινε στο παρελθόν.
      Θα ακολουθήσουμε, λοιπόν, τη διαδικασία που προβλέπεται –γιατί γνωρίζετε πολύ καλά ότι στα πλαίσια του ανταγωνισμού αυτό δεν επιτρέπεται- και θα είμαστε στα πλαίσια της νομιμότητας, ώστε να υλοποιήσουμε αυτήν τη μεγαλόπνοη εξέλιξη που σχεδιάσαμε για την «Ολυμπιακή Αεροπορία». Γιατί διαφορετικά θα είχε ήδη κλείσει και το γνωρίζετε κι εσείς καλύτερα από τον οποιονδήποτε άλλο.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
      Θα συζητηθεί η με αριθμό 330/7-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Ανάπτυξης, σχετικώς με την παραχώρηση της παραλίας του Δήμου Καλυβίων – Θορικού στην εταιρεία που εκμεταλλεύεται το ΞΕΝΙΑ στο Λαγονήσι.
      Η επίκαιρη ερώτηση της κυρίας συναδέλφου έχει ως εξής:
      «Πριν ένα χρόνο η ΕΤΑ ΑΕ έχει ξεκινήσει τη διαδικασία μίσθωσης των ακτών του Δήμου Καλυβίων – Θορικού Αττικής. Μετά από παρέμβαση με ασφαλιστικά μέτρα κατά της μίσθωσης αυτής, ο Δήμος σταμάτησε αυτήν τη διαδικασία.
      Ο Δήμαρχος, μετά από συνάντηση με τον κύριο Υπουργό Ανάπτυξης το Νοέμβριο του 2002, πήρε τη διαβεβαίωση ότι η παραλία στη θέση ΚΙΤΕΖΑ (40ο έως 42ο χιλιόμετρο) της παραλιακής λεωφόρου Αθηνών – Σουνίου θα παραχωρηθεί στο Δήμο.
      Αντί αυτού έχει ήδη προσυμφωνηθεί η παραχώρηση από την ΕΤΑ ΑΕ της παραλίας αυτής στην ΑΤΤΙΚΟΣ ΗΛΙΟΣ ΑΕ, που εκμεταλλεύεται το χώρο του ΞΕΝΙΑ – ΛΑΓΟΝΗΣΙ.
      Η παραλία αυτή είναι από τις λίγες ελεύθερες από το Φάληρο μέχρι το Σούνιο και εξυπηρετεί όχι μόνο τους κατοίκους του παραπάνω Δήμου, που δεν έχουν άλλη πρόσβαση στην παραλία, αλλά και της Αθήνας (δέχεται τουλάχιστον 30 πούλμαν ημερησίως) και είναι απαράδεκτη η παραχώρησή της σε ιδιώτη, που ευθύνεται και για μεγάλες πολεοδομικές υπερβάσεις και αυθαιρεσίες που έχουν γίνει στο χώρο του Λαγονησίου και έχει καταργήσει ουσιαστικά το χειμέριο κύμα.
      Ερωτάται ο κύριος Υπουργός
      Θα τηρήσει την υπόσχεσή του για να παραμείνει η παραλία ελεύθερη στους δημότες και κατοίκους, όπως ήταν όλα τα χρόνια και με τι τρόπο δεσμεύεται να το κάνει;»
      Θα απαντήσει ο Υφυπουργός Ανάπτυξης κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Πρόεδρε, η σύμβαση εκμίσθωσης της παρακείμενης έκτασης για την οποία αναφέρεται η σχετική ερώτηση αποτελούσε υποχρέωση βάση του νόμου περί αιγιαλού. Τα δε  ασφαλιστικά μέτρα στα οποία προσέφυγε ο δήμος δεν δικαίωσαν το δήμο, δικαίωσαν την ΕΤΑ. Η σύμβαση μίσθωσης της κυρίως χερσονησίδας Λαγονησίου ελέγχθηκε από το Ελεγκτικό Συνέδριο και κρίθηκε νόμιμη. ΄Εχω το πόρισμα του Ελεγκτικού Συνεδρίου εδώ και μπορώ να σας το καταθέσω. 
      Κατά συνέπεια θέματα νομιμότητας του τμήματος και τιμήματος δεν υπάρχουν. Η εν λόγω έκταση, όπως γνωρίζετε, διέπεται από το προεδρικό διάταγμα περί Λαυρεωτικής στο οποίο προβλέπει αποκλειστικά –τονίζω τη λέξη αποκλειστικά- εγκαταστάσεις εξυπηρέτησης λουομένων και ναυταθλητικές εγκαταστάσεις. Επομένως οι ισχυρισμοί περί επέκτασης της ξενοδοχειακής μονάδας δεν είναι αληθείς. 
      Τέλος, με την 7/12/03 επιστολή της η ΕΤΑ δεσμεύεται προς το Δήμο Καλυβίων ότι εξασφαλίζεται η ελεύθερη πρόσβαση των κατοίκων στην παραλία και η πλήρης ανάπλαση της παραθαλάσσιας ζώνης με δαπάνη της ΕΤΑ και του επενδυτή σε συνεργασία με το δήμο, η οποία περιλαμβάνει: Την ανάπλαση της παραλίας, τη διαμόρφωση των χώρων πρασίνου, τη δημιουργία ναυταθλητικών εγκαταστάσεων, οι οποίες θα ανήκουν στον υπό σύσταση ναυτικό όμιλο, στη δημιουργία στον ίδιο χώρο αλιευτικού καταφυγίου για την εξυπηρέτηση των αλιέων -και των  αλιέων θα έλεγα εγώ- της περιοχής. Το σχέδιο ανάπτυξης θα διαμορφωθεί στα πλαίσια του προεδρικού διατάγματος περί του Οργανισμού Ρυθμιστικού Σχεδίου της Αθήνας και περί Λαυρεωτικής, το οποίο εξασφαλίζει την απόλυτη προστασία του περιβάλλοντος και του πρασίνου.
      Επιπλέον η ΕΤΑ συμφώνησε να αποδίδει τα 160.000 ευρώ το χρόνο πλέον των τελών παρεπιδημούντων, τα οποία θα εισπράττει ο δήμος στο δήμο για έργα ανάπλασης. 
      ΄Οσον αφορά τα άλλα θέματα έχουμε να παρατηρήσουμε τα εξής σύμφωνα με την ερώτηση την οποία διαβάσατε, κύριε Πρόεδρε: Ο αιγιαλός καθορίζεται από ανεξάρτητη επιτροπή. Δεν τον καθόρισε η ΕΤΑ. Είναι από επιτροπή η οποία συστήνεται στη νομαρχία και από τις πολεοδομίες και δεν την ελέγχει η Κυβέρνηση. Όπως ξέρετε οι νομαρχίες πλέον είναι ανεξάρτητα νομικά πρόσωπα δημοσίου δικαίου. 
      Επίσης είπατε ότι έχουν γίνει πάρα πολλές παρανομίες από τις πολεοδομικές παραβάσεις που κάνει η εταιρεία «ΑΤΤΙΚΟΣ ΗΛΙΟΣ». Γνωρίζετε πολύ καλά ότι με διαταγή του εισαγγελέως αναστέλλεται η εκτέλεση της διακοπής των εργασιών. Δηλαδή ο ίδιος ο εισαγγελέας έρχεται και λέει, μπορείτε να συνεχίσετε τις εργασίες σας, δηλαδή το δικαστήριο κρίνει ότι οι εργασίες εκτελούνται νόμιμα και η πράξη διακοπής του νομάρχη κρίνεται παράνομη. 
      Καταλαβαίνετε, λοιπόν, ότι μετά απ’ όλα αυτά δεν γνωρίζω πού είναι η βάση της ερώτησης, την οποία κάνατε. Διάβασα επιπλέον εδώ που λέτε ότι υπάρχει μια υπόσχεση του Υπουργού … κ.λπ.. Τέτοια υπόσχεση έγγραφη δεν υπάρχει.
      ΠΡΟΕΔΡΕΥΩΝ (Κωνσταντίνος Γείτονας): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Κύριε Πρόδρε, θα ξεκινήσω από το τελευταίο, από την υπόσχεση του Υπουργού. Υπήρχε υπόσχεση  του Υπουργού γιατί η απόφαση να απαλλοτριωθεί η παραλία είναι από το 1970. ΄Ηταν επί χούντας και μέχρι τώρα δεν είχε τολμήσει καμιά κυβέρνηση να παραχωρήσει σε ιδιώτες αυτήν τη παραλία. Είναι η μοναδική προσβάσιμη παραλία του Δήμου Καλυβίων. Δεν έχουν άλλη δυνατότητα οι κάτοικοι και οι παραθεριστές τους Δήμου Καλυβίων, να μην πούμε και της Αθήνας γιατί το αναφέρω και στην ερώτηση, που μπορούν να χρησιμοποιήσουν. Ο δήμος την έχει αξιοποιήσει, έχει φτιάξει θέατρο, έχει φτιάξει και γήπεδο. Και σας ρωτάω και απαντήστε μου αν μπορείτε: Εφόσον παραχωρείται στην ΕΤΑ με αυτό το εξευτελιστικό τίμημα, η ΕΤΑ την παραχωρεί στην «ΑΤΤΙΚΟ ΗΛΙΟ» για 15.000 ευρώ ετησίως. Είναι σαράντα στρέμματα έκταση. Μιλάμε, λοιπόν, για ένα αστείο ποσό και λέτε ότι αυτά θα τα δίνει στο δήμο. 
      Σας ρωτάω και εγώ: Η εταιρεία «ΑΤΤΙΚΟΣ ΗΛΙΟΣ» γιατί θα τα κάνει όλα αυτά, δηλαδή τις μαρίνες και όλα τα άλλα έργα; Θα τα κάνει γιατί θα βάλει εισιτήριο. Θα αντιμετωπίσει δηλαδή διαφορετικά τους κατοίκους των Καλυβίων, όπως μας λέτε εδώ; Γιατί αυτό είναι ένα μεγάλο σκάνδαλο. Θα πηγαίνει δηλαδή με πιστοποιητικό ότι είναι κάτοικος Καλυβίων για να περάσει χωρίς τίμημα; 
Μέσα σ’ αυτόν το χώρο θα βάλει τίμημα. Ήδη έχουν φτιάξει συρματοπλέγματα και έχουν κάνει κάποιες εργασίες που απ’ ό,τι φαίνεται θα κλείσουν το χώρο. Θα τον αξιοποιήσει η ιδιωτική εταιρεία προς όφελός της. Θα έχουμε επέκταση της παραλίας του ξενοδοχείου και μη μας λέτε τώρα ότι αυτό θα λειτουργεί ελεύθερα. Ποιο θα είναι το «ελεύθερα»; Για την ψυχή του πατέρα τους δηλαδή, θα κάνει η «ΑΤΤΙΚΟΣ ΗΛΙΟΣ» αυτήν την αξιοποίηση της παραλίας; Και αυτό πέρα από τις πολεοδομικές παραβάσεις, που σαφώς δεν είναι δικό σας θέμα και δεν θέλω να σταθώ εδώ. Θα έρθουμε με άλλη ερώτηση για το σκάνδαλο που γίνεται εκεί στο Λαγονήσι, για το ότι όλες αυτές οι ξενοδοχειακές μονάδες, μετά την καινούργια παραχώρηση που τους έγινε το 1998, είναι κτισμένες όλες χωρίς άδεια. Υπάρχει και αυτή η απόφαση …
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
      ΙΩΑΝΝΑ ΣΤΕΡΓΙΟΥ: Από την Κτηματική Εταιρεία του Δημοσίου καταργήθηκε ουσιαστικά το όριο του αιγιαλού. Υπάρχουν τρομερά σκάνδαλα. 
      Μας λέτε τώρα ότι θα παραχωρηθεί στο λαό και τους κατοίκους των Καλυβίων. Αυτό είναι ψέμα, κύριε Υπουργέ, και πραγματικά απορώ πώς έρχεστε εδώ πέρα και λέτε αυτό το πράγμα. Θεωρούμε, δηλαδή, ότι κοροϊδεύετε τόσο εμάς εδώ μέσα όσο και τους κατοίκους που την Κυριακή θα κατέβουν για δυναμικές κινητοποιήσεις και μαζί τους θα κατέβουν και άλλες πόλεις, γιατί με τον ίδιο τρόπο πάτε να ξεπουλήσετε όλη τη δημόσια περιουσία ...
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο, κυρία συνάδελφε.
      ΙΩΑΝΝΑ ΣΤΕΡΓΙΟΥ: …τις ακτές, τα δάση και όλα αυτά μέσα από την ΕΤΑ που τόσο τη διαφημίσατε για την παραχώρηση που γίνεται στους ιδιώτες.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κυρία συνάδελφε ολοκληρώσατε.
      Ο κύριος Υπουργός έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Πρόεδρε, δεν έχει δίκιο η κυρία συνάδελφος, γιατί αν με είχε ακούσει καλά θα ήξερε ότι είπα ότι η παραλία θα είναι ελεύθερη. Θα υπάρχει προσβασιμότητα και αναπλάθεται η περιοχή εκεί. Βεβαίως δεν είναι 15.000, είναι 159.000 το τίμημα, το οποίο μάλιστα η ΕΤΑ παραχωρεί προς το δήμο. Αυτήν τη στιγμή νομίζω ότι πρέπει να γίνει η ανάπλαση των παραλιών, αν θέλουμε να έχουμε τουρισμό κι αν θέλουμε από την άλλη μεριά να έχουμε και υψηλής ποιότητας υπηρεσίες.
      Σας επαναλαμβάνω ότι οι παραλίες, όπως γνωρίζετε από το Σύνταγμα, δεν κλείνονται. Δεν θα φράξουν αυτήν την παραλία, έτσι ώστε οι κάτοικοι να μπορούν να πηγαίνουν εκεί. Εάν όμως οι κάτοικοι κάνουν χρήση των υπηρεσιών που μπορεί να προσφέρει το ξενοδοχείο, τότε αυτές οι υπηρεσίες ασφαλώς θα πληρώνονται. Εάν δεν θέλουν να κάνουν χρήση, δεν θα τους υποχρεώνει κανένας να πληρώνουν τίποτα. Αυτό σας λέμε και δεν εννοείτε να το καταλάβετε. 
      Σας είπα οτιδήποτε κάνει εκεί θα πρέπει να είναι σύμφωνα με το νόμο και επίσης, να συμφωνεί και η ΕΤΑ. Δηλαδή δεν μπορεί να κάνει ό,τι θέλει. Διαβάστε τη σύμβαση να δείτε ότι πρέπει να είναι σύμφωνα με τη γνώμη της ΕΤΑ.
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 325/7.1.2004 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Υγείας και Πρόνοιας, σχετικώς με τις προμήθειες στα δημόσια νοσοκομεία κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Όσοι γνωρίζουν τι συμβαίνει με τις προμήθειες στα δημόσια νοσοκομεία της χώρας μιλάνε για όργια συμβάσεων που μπορούν να αποδοθούν μόνο με τη λέξη «μπάχαλο».
      Απευθείας αναθέσεις δισεκατομμυρίων ευρώ, κατακυρώσεις κατ’ εκτίμηση και με επίκληση αναγκών που εφευρίσκονται εκ των υστέρων. Τα 250 δισεκατομμύρια δραχμές σε απευθείας αναθέσεις δείχνουν το βαθμό εκμαυλισμού στη Δημόσια Διοίκηση και το άνοιγμα των νοσοκομείων κατά 420 δισεκατομμύρια σε χρέη του τελευταίου δωδεκάμηνου επιβεβαιώνουν αυτό το «μπάχαλο»»...
      Εσείς έχετε πλούσιο λεξιλόγιο. Τώρα πού βρήκατε αυτήν τη λέξη;
      ΓΕΩΡΓΙΟΣ ΚΑΡΑΤΖΑΦΕΡΗΣ: Είναι λέξη από τον καθηγητή κ. Καμά. 
      ΠΡΟΕΔΡΕΥΩΝ (Κωνσταντίνος Γείτονας): Υπάρχουν και καλύτερες ελληνικές λέξεις! 
      «Ερωτάται ο κύριος Υπουργός
      Ποια μέτρα σκοπεύει να λάβει για να επανέλθει η εύρυθμη λειτουργία στα νοσοκομεία και να απομακρυνθούν οι μεσάζοντες και οι μεσίτες;
      Πώς θα καλυφθούν οι οφειλές προηγούμενων ετών προς τους προμηθευτές φαρμάκων και άλλων αναλώσιμων ειδών;».
      Θα απαντήσει η Υφυπουργός Υγείας και Πρόνοιας κυρία Τσουρή. 
      Ορίστε, έχετε το λόγο.
      ΕΛΠΙΔΑ ΤΣΟΥΡΗ  (Υφυπουργός Υγείας και Πρόνοιας):  Κύριε συνάδελφε, πρέπει να σας διαβεβαιώσω ότι το Υπουργείο Υγείας και Πρόνοιας δίνει συστηματικά, μεθοδικά και επίμονα πιθανόν και κουραστικά μερικές φορές ιδιαίτερη έμφαση στην τήρηση και στην πιστή εφαρμογή των διατάξεων του νόμου περί δημοσίων προμηθειών και σύναψης και εκτέλεσης των συμβάσεων του δημοσίου εν γένει. 
      Για μας η τήρηση του καθεστώτος της διαφάνειας κατά τη διενέργεια προμηθειών στο χώρο της δημόσιας υγείας αποτελεί βασική προτεραιότητα.
      Προς την κατεύθυνση αυτή η ψήφιση του ν. 2955/2001 και στη συνέχεια η έκδοση μιας σειράς αποφάσεων κανονιστικού χαρακτήρα για την υλοποίηση των προβλέψεων του προαναφερθέντος νόμου αποτελεί μία θεσμική παρέμβαση θεμελιώδους χαρακτήρα, προκειμένου να επιτευχθεί η ορθολογικοποίηση των δαπανών και η σύννομη και διαφανής εκτέλεση των προμηθειών στο χώρο της δημόσιας υγείας.
     Ενδεικτικά θα μπορούσα να αναφέρω τη δημιουργία μητρώου επιτρεπόμενων ιατροτεχνολογικών προϊόντων, την πληρωμή οφειλών του ΠΕΣΥΠ και των νοσοκομείων μέσω τραπεζικού αλληλόχρεου λογαριασμού, τη δυνατότητα προμήθειας εξοπλισμού και αναλώσιμων ειδών με την οικονομικά επωφελή για το δημόσιο μέθοδο της προσφοράς τιμής ανά εργαστηριακή εξέταση ή πράξη, τη ρητή απαγόρευση παράτασης συμβάσεων κ.λ.π.
     Παράλληλα το Υπουργείο Υγείας και Πρόνοιας ασκεί διαρκή εποπτικό έλεγχο στα ΠεΣΥΠ και στα νοσοκομεία, προκειμένου να τα ενημερώνει και να τα ελέγχει για τις ισχύουσες απαιτήσεις του νόμου, να παρακολουθεί τις διαδικασίες διενέργειας προμηθειών και να προλαμβάνει οποιαδήποτε απόκλιση από τα προβλεπόμενα, όπως οι απευθείας αναθέσεις, πέραν βέβαια των περιπτώσεων όπου αυτό επιτρέπεται ρητά από ευρωπαϊκές ή εθνικές διατάξεις.
     Όλες αυτές οι ενέργειες, η παρακολούθηση των διαδικασιών και η επεξεργασία των σχετικών στοιχείων αποδεικνύουν ότι η κατάσταση του χώρου των προμηθειών απέχει μακράν από τους προβαλλόμενους στην επίκαιρη ερώτηση ισχυρισμούς. Η νομιμότητα και η διαφάνεια αποτελούν τον κανόνα. Οι απευθείας αναθέσεις αποτελούν την εξαίρεση και η συντριπτική πλειοψηφία τους υπάγεται στις διατάξεις των περιπτώσεων που επιτρέπονται από το νόμο.
     Όσο για το οικονομικό άνοιγμα των νοσοκομείων θα πρέπει να πούμε για μια ακόμα φορά ότι αυτό οφείλεται κυρίως στην άσκηση κοινωνικής πολιτικής, προκειμένου να παράξουμε υπηρεσίες υγείας σε άπορους, ανασφάλιστους και οικονομικούς μετανάστες. Φαντάζομαι ότι κανείς σε αυτήν την Αίθουσα δεν θα μπορούσε να ισχυριστεί βάσιμα ότι στο όνομα των όποιων οικονομικών στόχων θα πρέπει να θυσιάσουμε αυτό το θεμελιώδη, ανθρώπινο και κοινωνικό χαρακτήρα του ελληνικού κράτους.
     Από την άλλη πλευρά, από την πλευρά του Υπουργείου Υγείας, το βάρος δίνεται, όχι μόνο στην τήρηση των νομίμων διαδικασιών, αλλά και στην καθαρά οικονομική πλευρά του θέματος. Από τον Ιούλιο 2003 βρίσκεται σε εξέλιξη μελέτη μακροσκοπικής διερεύνησης της εξέλιξης των δαπανών των νοσοκομείων του ΕΣΥ για την προμήθεια ιατρικού και φαρμακευτικού υλικού. 
     ΠΡΟΕΔΡΕΥΩΝ (Κωνσταντίνος Γείτονας): Κυρία Υφυπουργέ, τα υπόλοιπα στη δευτερολογία σας.
     Έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα «Κρήτη, 90 χρόνια από την Ένωσή της με την Ελλάδα», τριάντα τέσσερις μαθητές και δύο συνοδοί δάσκαλοι από το Δημοτικό Σχολείο της Ελληνογερμανικής Σχολής.
     Τους καλωσορίζουμε στο Κοινοβούλιο.
     (Χειροκροτήματα από όλες τις πτέρυγες της Βουλής
      Ο κ. Καρατζαφέρης έχει το λόγο.
     ΓΕΩΡΓΙΟΣ ΚΑΡΑΤΖΑΦΕΡΗΣ: Ευχαριστώ, κύριε Πρόεδρε.
     Ενοχληθήκατε από τη λέξη «μπάχαλο». Δεν είναι δική μου. 
     ΠΡΟΕΔΡΕΥΩΝ (Κωνσταντίνος Γείτονας): Δεν ενοχλήθηκα. Υπάρχουν και άλλες λέξεις στο ελληνικό λεξιλόγιο, για να εκφράσετε αυτό που ενδεχομένως θέλετε. Γιατί κολλήσατε εκεί; 
     ΓΕΩΡΓΙΟΣ ΚΑΡΑΤΖΑΦΕΡΗΣ: Υπάρχει, κύριε Πρόεδρε, και η αναγκαιότητα να μεταφέρω το μέγεθος, δανειζόμενος και αντιγράφοντας θέσεις του καθηγητή κ. Καμά. Από εκεί πήρα, λοιπόν, και την ερώτηση. Αν θέλετε, λοιπόν, να ψέξετε κάποιον, ψέξτε τον καθηγητή του Πανεπιστημίου και όχι εμένα.
     Ατυχήσατε, κυρία Υφυπουργέ. Ήλθατε στην Αίθουσα και είπατε ενώπιον της Ολομελείας ότι δεν υπάρχουν διάτρητοι διαγωνισμοί. Δικό σας έγγραφο είναι αυτό. Εσείς το ομολογείτε.
     Δανείζομαι το κείμενο από το περιοδικό «FOCUS”, όπου λέτε: «Διάτρητοι διαγωνισμοί, απευθείας αναθέσεις, ληγμένες νομικά προθεσμίες στις συμβάσεις». Εσείς σε έγγραφο που στείλατε τα ομολογείτε. Λέτε: «Εκτός από ελάχιστες εξαιρέσεις διακηρύξεων των διαγωνισμών δεν αναφέρονται προδιαγραφές. Οι διακηρύξεις περιέχουν συνήθως γενικούς όρους, οι οποίοι σε συνδυασμό με σκόπιμη ασάφεια και επιμέρους περιγραφή φωτογραφίζουν φιλικές εταιρείες. Χρησιμοποιούνται εμπορικά σήματα που περιορίζουν την ευρύτητα της συμμετοχής σε διαγωνισμό. Πολύ σπάνια ένας διαγωνισμός ολοκληρώνεται μέσα στις νόμιμες χρονικά προθεσμίες. Οι ενστάσεις που κατατίθενται ποτέ δεν απαντώνται επί της ουσίας και σχεδόν πάντοτε απορρίπτονται. Σχεδόν σε όλες τις περιπτώσεις, η τεχνική αξιολόγηση γίνεται με βάση την οικονομική προσφορά. Οι κατακυρώσεις γίνονται κατ’ εκτίμηση και κατ’ επίκληση αναγκών που διατυπώνονται εκ των υστέρων».
     Εσείς τα ομολογείτε αυτά με έγγραφό σας. Προδοθήκατε σήμερα μέσα στην Αίθουσα. Άλλα μας είπατε, άλλα στέλνετε με έγγραφα. Και έρχεται ο δικός σας που εσείς διορίσατε, ο κ. Καναβάκης, αναπληρωτής διοικητής του Νοσοκομείου της Κρήτης και λέει: «Εμείς μόνο κάναμε 7,2 δισεκατομμύρια αναθέσεις σε 129 νοσοκομεία». Άρα οι αναθέσεις που γίνονται είναι 250 δισεκατομμύρια δραχμές, 250 δισεκατομμύρια σε αναθέσεις. Το καταλαβαίνετε αυτό;
      Ο καθηγητής, ο κ. Καμάς, συνεχίζει στο άρθρο του, λέγοντας ότι ήδη έχετε άνοιγμα 500 δισεκατομμυρίων σε μία χρονιά, αμέσως μετά τη ρύθμιση. Δηλαδή, έχετε άνοιγμα 500 δισεκατομμυρίων σε φάρμακα και αναλώσιμα. 
      Τι είναι αυτό; Έρχεσθε και ομολογείτε μέσα στην Αίθουσα ότι υπάρχει αυτό το άνοιγμα των 500 δισεκατομμυρίων που γράφει ο καθηγητής, γιατί παρέχετε περίθαλψη στους λαθρομετανάστες. Καλά κάνετε, αλλά πείτε στο λαό ότι έχουμε και αυτό το βάρος των 500 δισεκατομμυρίων. Εσείς είπατε ότι αυτή είναι η δικαιολογία του ανοίγματος. 
      Κύριοι συνάδελφοι, μιλάμε για τραγελαφικά πράγματα, για λοβιτούρες, για μίζες, αν και ο τομέας της υγείας είναι ένας ευαίσθητος τομέας. Δεν είναι τα δημόσια έργα ή το Υπουργείο Εθνικής Άμυνας, που κατά κόρον έχουν ακουσθεί εδώ μέσα ότι  και εκεί γίνονται τέτοια πράγματα, αλλά όλα αυτά είναι εις βάρος της υγείας των πολιτών, εις βάρος της περίθαλψης και της ανάρρωσης. 
      Κυρία Υφυπουργέ, μόλις το ομολογήσατε εδώ και πρέπει να επαναλάβω ότι κανένα στοιχείο δεν είναι δικό μου. Διάλεξα την επιστολή του δικού σας Υπουργείου, πήρα την αναφορά που σας έκανε ο κ. Καναβάκης και πήρα τα στοιχεία που γράφει ο καθηγητής, ο κ. Καμάς. Αυτά σας φέρνω μέσα σ’ αυτήν την Αίθουσα. 
      Εσείς, αντί να απολογηθείτε επί αυτών των θεμάτων, μας λέτε ότι ο χώρος των διαγωνισμών των νοσοκομείων είναι αγγελικά πλασμένος. Ε, όχι, δεν είναι έτσι. Τα πράγματα είναι τελείως διαφορετικά. Υπάρχουν λοβιτούρες σ΄ ένα χώρο που δεν μπορούμε να παίζουμε, γιατί πραγματικά δεν μπορούμε να παίζουμε με την υγεία του ελληνικού λαού. Είναι απαράδεκτο να γίνονται αυτά τα πράγματα, δηλαδή να γίνονται αναθέσεις, οι οποίες κοστίζουν τη ζωή ανθρώπων. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κυρία Υπουργός.
      ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Κύριε Πρόεδρε, ήμουν σαφής στην τοποθέτησή μου. Είπα συγκεκριμένα ότι η νομιμότητα και η διαφάνεια αποτελούν τον κανόνα. Οι απευθείας αναθέσεις αποτελούν εξαίρεση και η συντριπτική πλειοψηφία αυτών υπάγεται στις επιτρεπόμενες από το νόμο περιπτώσεις. 
      Κύριε συνάδελφε, το έγγραφο που επικαλεσθήκατε και έχω απευθύνει στα ΠεΣΥΠ και στις διοικήσεις των νοσοκομείων, αφορά αυτές τις εξαιρέσεις και τις περιπτώσεις που υπάρχουν οι οποίες, όσο ελάχιστες και αν είναι και όσο μικρό ποσοστό και αν αντιπροσωπεύουν, κατά την άποψή μας και σύμφωνα με μία πολύ έντονη συστηματική προσπάθεια που κάνουμε, πρέπει να εκλείψουν. 
      Κανένας δεν είπε ότι η κατάσταση στο χώρο των προμηθειών είναι τέλεια. Το αντίθετο. Όμως, πρέπει να συγκρίνουμε καταστάσεις και να μην αρνούμαστε τη βελτίωση που αδιαμφισβήτητα έχει υπάρξει. 
      Θα ήθελα να σας θυμίσω ότι σ΄ ένα όχι τόσο μακρινό παρελθόν η κατάσταση, που επικρατούσε στο χώρο, ήταν η διενέργεια τύποις διαγωνισμών, με όρους αμφίβολης νομιμότητας, και η κατά σύστημα εφαρμογή πρακτικών, όπως η πολλαπλή κατακύρωση ή η κατακύρωση χωρίς συγκεκριμένη πρόβλεψη και αναφορά συγκεκριμένων ποσοτήτων των προς προμήθεια ειδών. Αυτές οι πρακτικές –αυτό είπα και επαναλαμβάνω- που αντέβαιναν τις στοιχειώδεις αρχές του Ευρωπαϊκού Δικαίου περί δημοσίων συμβάσεων, έχουν ουσιαστικά εκλείψει. 
      Κύριοι συνάδελφοι, για να σας απαντήσω με στοιχεία, θα πρέπει να σας πω ότι το ποσό των προμηθειών με απευθείας ανάθεση είναι υποπολλαπλάσιο του αναφερομένου στην ερώτηση. Το φθινόπωρο του 2003 η συνολική αξία των απευθείας αναθέσεων ανερχόταν σε 42.675.792 ευρώ, ένα ποσό το οποίο βέβαια, όπως καταλαβαίνετε, απέχει πολύ από τα 250 δισεκατομμύρια, στα οποία αναφέρεσθε. Οι όποιες παρεκκλίσεις έχουν υπάρξει, οφείλονται στο ότι σε ορισμένα νοσοκομεία, εξαιτίας των ενστάσεων και των προσφυγών, δεν έγινε δυνατή η έγκαιρη ολοκλήρωση της διαδικασίας με τους νέους διαγωνισμούς. 
      Συνεπεία των ανωτέρω, τα νοσοκομεία εξακολούθησαν να προμηθεύονται με έκτακτες διαδικασίες τα απολύτως απαραίτητα για την απρόσκοπτη και αδιάκοπη λειτουργία τους υλικά σε τιμές ως επί το πλείστον χαμηλότερες των ισχυουσών σήμερα και για την κάλυψη αναγκών εντελώς περιορισμένου χρονικού διαστήματος έως ότου τεθούν σε ισχύ οι νέες συμβάσεις.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 20/5/13-11-2003 επερώτηση των Βουλευτών της Νέας Δημοκρατίας κυρίων Σωτηρίου Κούβελα, Γεωργίου Ορφανού, Αναστασίου Σπηλιόπουλου, Αδάμ Ρεγκούζα, Γεωργίου Σαλαγκούδη και Σταύρου Καλαφάτη προς τους Υπουργούς Οικονομίας και Οικονομικών και Μακεδονίας και Θράκης, σχετικώς με τη Διεθνή Έκθεση της Θεσσαλονίκης (ΔΕΘ) και τη HELEXPO. 
      Για τη συζήτηση της επερώτησης ορίζεται ως Κοινοβουλευτικός Εκπρόσωπος από τη Νέα Δημοκρατία ο Βουλευτής Β΄ Θεσσαλονίκης κ. Γεώργιος Σαλαγκούδης και από το Συνασπισμό ορίζεται η Βουλευτής Α΄ Θεσσαλονίκης κ. Ασημίνα Ξηροτύρη-Αικατερινάρη.
      Το λόγο έχει ο πρώτος των επερωτώντων, ο κ. Κούβελας.
    ΣΩΤΗΡΙΟΣ ΚΟΥΒΕΛΑΣ: Κυρία και κύριοι συνάδελφοι, κύριε Πρόεδρε, κύριε Υπουργέ, πολλά είναι τα ερείπια και τα δεινά που αφήνει πίσω της η απερχόμενη Κυβέρνηση του ΠΑΣΟΚ. 
    Η οικονομία είναι καταχρεωμένη και όπως αποδείχτηκε στη συζήτηση του προϋπολογισμού είναι αδύνατον να καλύψει στοιχειωδώς τις ανάγκες του ελληνικού λαού. 
    Η υγεία και το σύστημα υγείας είναι χρεοκοπημένα, η παιδεία υποβαθμισμένη και από δωρεάν παιδεία έχει καταντήσει σε άγος δυσβάσταχτο για τις οικογένειες των μαθητών. 
    Ένα από τα πολλά θύματα της κυβερνητικής πολιτικής είναι η Διεθνής Έκθεση Θεσσαλονίκης, αυτό το «παιδί» της Θεσσαλονίκης που το καμάρωνε όχι μόνο η πόλη μας, αλλά και ολόκληρη η Ελλάδα. Όλη η Ελλάδα στήριξε και αγάπησε την Έκθεση της Θεσσαλονίκης, γιατί έβλεπε μέσα από αυτή μία δυναμική στήριξη των επιδιώξεων των πρωτοβουλιών του αγώνα του ελληνικού λαού. 
     Η Διεθνής Έκθεση Θεσσαλονίκης με μία ιστορία εβδομήντα πέντε ετών ξεκίνησε από την πόλη που με το δυναμισμό της και την ιστορία της στον τομέα των διεθνών σχέσεων, του εμπορίου και της επικοινωνίας των λαών, είχε αναδειχθεί φυσικός φορέας τέτοιων δραστηριοτήτων. 
    Η Θεσσαλονίκη και οι εκπρόσωποί της, οι οργανισμοί της, η τοπική αυτοδιοίκηση στήριξαν την Έκθεση με κάθε τρόπο. Προσέφεραν χώρο, προσέφεραν οικονομική βοήθεια, προσέφεραν ανθρώπους που δούλεψαν ανιδιοτελώς, αλλά και η ελληνική πολιτεία εξίσου απλόχερα ενίσχυσε την Έκθεση και την κατέστησαν, όλες αυτές οι προσπάθειες, έναν αξιοζήλευτο θεσμό. 
    Το 1977, όταν είχαν ωριμάσει οι συνθήκες για τη λειτουργία της Έκθεσης, για τους σκοπούς της Έκθεσης, για τους ανθρώπους που τη στήριζαν και για τις προοπτικές της, στον καινούργιο αναμορφωμένο νόμο για τη λειτουργία της που δημοσιεύτηκε τότε, δηλαδή πριν τριάντα περίπου χρόνια, προσδιορίστηκε ο σκοπός της Έκθεσης πρώτα, ότι είναι η βιτρίνα και ο υπεύθυνος για την προβολή της ελληνικής οικονομίας, της προσπάθειες του ελληνικού λαού για ένα καλύτερο μέλλον. 
    Αυτός ο νόμος περιλαμβάνει μέσα ότι η Έκθεση έχει σκοπό να στηρίζει την αγροτική οικονομία, τη βιομηχανική παραγωγή και την προσπάθεια των εμπόρων, οι οποίοι προωθούν τα ελληνικά προϊόντα στο εσωτερικό και στο εξωτερικό. Στους σκοπούς προβλέπεται η στήριξη και η προβολή του ελληνικού τουρισμού, προβλέπεται η ανάπτυξη σχέσεων φιλίας και συνεργασίας με γειτονικές και άλλες χώρες του εξωτερικού και προσδιορίζεται ότι η Διεθνής Έκθεση Θεσσαλονίκης είναι ο μοναδικός δημόσιος εκθεσιακός φορέας. Δηλαδή το ελληνικό κράτος, μέσα από αυτήν την προσπάθεια θα εντατικοποιήσει όλες τις δράσεις του για την προβολή της ελληνικής οικονομίας και των επί μέρους τομέων, όπως προσδιορίζονται στο σκοπό.
	Mάλιστα, από τότε αναπτύχθηκαν πρωτοβουλίες και χαράχθηκαν προγράμματα για να επεκταθεί η Έκθεση Θεσσαλονίκης και σε άλλες περιοχές, εκεί όπου έπρεπε να στηρίξουμε τις επιμέρους δράσεις. Ένα πρώτο βήμα ήταν να αποκτήσει στην Αθήνα μία γερή βάση και από κει και ύστερα να αναπτύξει παραρτήματα και δραστηριότητες στην υπόλοιπη Ελλάδα.
	Έτσι προχώρησε η Έκθεση με αξιοσημείωτα αποτελέσματα και με κύριο χαρακτηριστικό ότι προχώρησε σε εκθέσεις κατά κατηγορίες, κατά κλάδους, οι οποίες κάλυπταν ουσιαστικά ολόκληρη τη χρονιά. Ενώ αρχικά είχε ξεκινήσει σαν μία γενική έκθεση του Σεπτεμβρίου, που κρατούσε τρεις εβδομάδες ή και λίγο παραπάνω, στη συνέχεια αναπτύχθηκαν επιμέρους εκθέσεις για τους διάφορους κλάδους της παραγωγής και της οικονομίας και έφθασαν να γίνονται ετησίως είκοσι δύο με είκοσι τρεις κλαδικές εκθέσεις, μερικές από τις οποίες ήταν εξίσου μεγάλες με τη γενική έκθεση, αφού καταλάμβαναν χώρο σε εκθέματα και προσέλκυαν αριθμό εκθετών και επισκεπτών εξίσου πολυάριθμο όπως η γενική έκθεση του Σεπτεμβρίου.
	Ενώ, λοιπόν, η Έκθεση βρισκόταν σ’ αυτήν την αναπτυξιακή προσπάθεια και στηριζόταν απ’ όλη την Ελλάδα, ενώ διοικούνταν από γνήσιους αντιπροσώπους και τοπικούς της περιοχής, αλλά και του κέντρου, δηλαδή εκπροσώπους της Κυβερνήσεως, ξαφνικά η Κυβέρνηση του ΠΑΣΟΚ ήλθε προ πενταετίας και έφερε «τα πάνω-κάτω». Κατάργησε το σκοπό της Έκθεσης, απέβαλε από μέσα τους εκπροσώπους της Θεσσαλονίκης που διοικούν την Έκθεση, διέσπασε την Έκθεση σε δύο κομμάτια, διακήρυξε ότι το κάνει αυτό «για να της δώσει φτερά» και για να την αναπτύξει, διακήρυξε ότι το κάνει αυτό για να βοηθήσει και τον ιδιωτικό τομέα να μπει μέσα και να συνεργαστεί δήθεν με το δημόσιο για καλύτερα αποτελέσματα. 
      Η συνέπεια και το αποτέλεσμα ήταν ακριβώς τα αντίθετα από εκείνα που διακήρυσσε η Κυβέρνηση, γιατί, έτσι όπως ήταν στημένη η κατάσταση, εκεί θα οδηγούσε.
	Πρώτον, σε ό,τι αφορά τη διοίκηση, ενώ στη Διεθνή Έκθεση προβλέπονταν στο συμβούλιο να συμμετέχουν τρεις εκπρόσωποι της Κυβερνήσεως που διορίζονται από τον Υπουργό Οικονομικών και ένας εκπρόσωπος της Κυβερνήσεως πάλι που διορίζονταν από το νομάρχη –γιατί τότε ο νομάρχης ήταν κυβερνητικός- από κει και ύστερα οι υπόλοιποι ήταν τοπικοί φορείς που «πονούσαν» και την Έκθεση και τους σκοπούς της. Ήταν ο Δήμαρχος Θεσσαλονίκης, ήταν δύο εκπρόσωποι του Εμπορικού και Βιομηχανικού Επιμελητηρίου, ήταν ένας εκπρόσωπος του Συνδέσμου Εξαγωγέων, ήταν ένας εκπρόσωπος του Δικηγορικού Συλλόγου, ήταν εκπρόσωποι των Επιμελητηρίων (Τεχνικού, Βιοτεχνικού, Επαγγελματικού), ήταν ένας εκπρόσωπος της ΠΑΣΕΓΕΣ, ήταν ένας εκπρόσωπος των Εμπορικών Αντιπροσώπων, ήταν ένας εκπρόσωπος του Εργατικού Κέντρου. Καθένας, δηλαδή, από τους παραγωγικούς τομείς εξέφραζε όχι απλώς το ενδιαφέρον και την αγωνία του, αλλά συμμετείχε στα πράγματα της Έκθεσης. Όλα αυτά καταργήθηκαν.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Η Έκθεση, λοιπόν, διασπάται σε δύο οργανισμούς. Ο ένας παίρνει τα περιουσιακά στοιχεία και κρατάει τον τίτλο «Διεθνής Έκθεση Θεσσαλονίκης ΑΕ». Ουσιαστικά γίνεται ένα «μουσείο», το οποίο μακροπρόθεσμα είχε ο νομοθέτης στόχο, θα υπέγραφε μία σύμβαση που θα ανέθετε και θα διέθετε τους χώρους και τις δυνατότητες, το όνομα που είχε η Έκθεση, την αξιοπιστία που είχε η Έκθεση. Όλα αυτά θα τα διέθετε στη δεύτερη εταιρεία, η οποία θα ανέπτυσσε δραστηριότητες και θα συνέχιζε –υποτίθεται- το έργο της Διεθνούς Εκθέσεως Θεσσαλονίκης. 
      Όμως αυτή  η συνέχεια θα γίνονταν κατά διαφορετικό τρόπο. Δεν θα υπηρετούσε τους σκοπούς, που ανέφερα προηγουμένως, στήριξης της ελληνικής παραγωγής, της ελληνικής οικονομίας, του ελληνικού τουρισμού, των διεθνών σχέσεων της χώρας. Αυτά έφυγαν από τους σκοπούς.
    Δεύτερον, δεν θα είχε μέσα στα συμβούλια εκπροσώπους της Θεσσαλονίκης, αλλά τόσο στη μια εταιρεία, που κρατούσε τα περιουσιακά στοιχεία όσο και στη δεύτερη εταιρεία που εννοείται ότι θα αναλάμβανε τις δράσεις και θα διοργάνωνε τις εκθέσεις, όλοι, το σύνολο των διοικούντων διορίζονται από την Κυβέρνηση, σύμφωνα με το νόμο και σύμφωνα με τα καταστατικά, τα οποία δημοσιεύτηκαν στη συνέχεια.
    Όλη η εξουσία στην ουσία δίνεται στη δεύτερη εταιρεία, στη HELEXPO, γιατί και εκείνη που θεωρητικά είχε κρατηθεί για την πρώτη εταιρεία, δηλαδή η γενική έκθεση του Σεπτεμβρίου διά του καταστατικού και αυτή μεταβιβάστηκε στη δεύτερη εταιρεία, στη HELEXPO.
    Η πρώτη εταιρεία, λοιπόν, κρατά την περιουσία. Θεωρητικά θα μπορεί να διοργανώνει εκθέσεις στο εξωτερικό και εκτός της Θεσσαλονίκης, στην περιφέρεια. Πώς όμως θα τις διοργανώνει αυτές τις εκθέσεις, όταν πια δεν έχει υποδομή, όταν δεν έχει κατάλληλο προσωπικό. Απόδειξη ότι τέτοια δραστηριότητα δεν είδαμε πουθενά.
    Η δεύτερη εταιρεία, η οποία θα αποκτούσε δήθεν φτερά, η HELEXPO, με την είσοδο και τη συνεργασία του ιδιωτικού τομέα, οδηγήθηκε ακριβώς στην αντίθετη κατεύθυνση. Έγινε ένας γραφειοκρατικός οργανισμός κυβερνητικός, κρατικός και ενώ ήταν μια συμμετοχική, συλλογική προσπάθεια της πόλης και της Ελλάδας ολόκληρης η Έκθεση, μετατράπηκε σ’ ένα γρανάζι της αποτυχημένης κρατικής γραφειοκρατίας. 
    Είναι δραματικά τα όσα ο διευθύνων σύμβουλος της Έκθεσης, ο κ. Αβραμόπουλος, σε έκθεσή του ανέφερε πριν από δυο μήνες και που αυτά έγιναν αφορμή να έρθουν τα πάνω κάτω, να αλλάξουν οι διοικούντες στην Έκθεση, όμως να μην αλλάξει τίποτα στην Έκθεση. Εκεί, λοιπόν, ο κ. Αβραμόπουλος καταγγέλλει δυσλειτουργίες, καταγγέλλει ατασθαλίες, καταγγέλλει διαμάχες με το προσωπικό, καταγγέλλει διεκδικήσεις χώρων που είχε η Έκθεση από το Δήμο Εχεδώρου στην περιοχή Καλοχωρίου, καταγγέλλει –διευθύνων σύμβουλος, άνθρωπος της Κυβέρνησης, μέσα στην έκθεση τα λέει αυτά- ότι καταντήσαμε να μην μπορούμε να εκδώσουμε φορολογική ενημερότητα, γιατί δεν είμαστε εντάξει στην εφορία, καταγγέλλει ακόμη ότι η HELEXPO δεν έχει καμιά προοπτική, διότι ούτε καν πρόγραμμα έχει συντάξει για το σχεδιασμό και την ανάπτυξή της. Και καταλήγει λέγοντας ότι πρέπει να επανέλθουμε στο προηγούμενο καθεστώς, που ήταν ένα καθεστώς αγωνίας και δημιουργίας.
    Ακούσαμε διάφορα από πλευράς Κυβερνήσεως, που σχολίασαν αυτήν την έκθεση και τη διαμαρτυρία του διευθύνοντος συμβούλου.
    Ο κύριος Υπουργός Ανάπτυξης, εννοείται αρμόδιος ως ένα σημείο για το αντικείμενο, είπε ότι κακώς κάναμε τις δυο εταιρίες, ότι ήταν καλύτερο το προηγούμενο καθεστώς. Ο κ. Μαγκριώτης δήλωσε ότι καλώς κάναμε τις εταιρείες, αλλά δεν τις λειτουργήσαμε σωστά. Ο κύριος Υπουργός Μακεδονίας-Θράκης ο σημερινός, ο κ. Καστανίδης, είπε ότι όλα τα κάναμε καλά. Τώρα θα διορίσουμε και καινούργιους διοικητές και θα πάνε ακόμη καλύτερα!
      Και διόρισε εις μεν την εταιρεία ΔΕΘ, αυτή που έχει τα ακίνητα, ένα δικό του άνθρωπο –καλά έκανε- όμως το παρασκήνιο λέει ότι δεν δέχονταν άλλα στελέχη και στελέχη του ΠΑΣΟΚ να αναλάβουν αυτό το φορτίο εκεί που είχε καταντήσει η έκθεση, εις δε την HELEXPO διόρισαν τον καθηγητή, Αντιπρύτανη του Πανεπιστημίου Θράκης κ. Χατζηκωνσταντίνου, ο οποίος ων αντιπρύτανης, ων καθηγητής στο Πανεπιστήμιο Θράκης λογικά και φυσιολογικά είναι και κάτοικος Κομοτηνής ή Θράκης εν πάση περιπτώσει.
      Πώς, λοιπόν, αυτά που δεν μπόρεσαν να κάνουν τόσα χρόνια εκείνοι που ήταν κάτοικοι Θεσσαλονίκης, αυτά που δεν μπόρεσε να κάνει η Κυβέρνηση ολόκληρη που επαγγέλθηκε ότι θα βρει προγράμματα, χρηματοδότηση, ιδιώτες και με την καινούργια νομοθεσία της θα τα έκανε σαν καινούργια κατάσταση και σαν καινούργια πρακτική, πώς θα τα κάνει τώρα ο κ. Χατζηκωνσταντίνου, ο οποίος θα πρέπει να κοπεί σε τρία κομμάτια; Το ένα να είναι καθηγητής, το άλλο να είναι αντιπρύτανης και το άλλο να είναι Πρόεδρος της HELEXPO.
      Κύριοι συνάδελφοι, δεν περιμένουμε τίποτα από την Κυβέρνηση, όπως δεν περιμέναμε έτσι όπως έστρωσε το χαλί να έχει ως αποτέλεσμα. Δεν περιμένουμε τώρα τίποτα γιατί η Κυβέρνηση φεύγει. Όμως οφείλουμε να αναδείξουμε και να καταδείξουμε την πολιτική, τη νοοτροπία και τον τρόπο με τον οποίο αντιμετωπίζουν τόσο ευαίσθητους τομείς και τους Θεσσαλονικείς. Γιατί δεν είναι μόνο αυτά, είναι και άλλα στα οποία θα αναφερθούν οι συνάδελφοι και θα αναφερθώ και εγώ στη δευτερολογία μου αν χρειαστεί, όπως ότι έκοψαν τα φτερά της έκθεσης, κατάργησαν το εκθεσιακό κέντρο στο Μαρούσι, το έκαναν γραφεία για το 2004, τους χώρους στο παλιό Ελληνικό Αεροδρόμιο τους δώσαμε σε ανταγωνιστές της ‘Εκθεσης. Ποια έκθεση, λοιπόν, παραδίδετε, κύριε Υπουργέ, τώρα που φεύγετε; Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, η δεκαετής πορεία της Διεθνούς Εκθέσεως Θεσσαλονίκης από το 1993 και μετά, χαρακτηρίζεται από μία αποτυχημένη προσέγγιση στο χώρο των εκθέσεων, τόσο σε τοπικό επίπεδο στο εσωτερικό της χώρας όσο και στο εξωτερικό όπου προεβλέπετο ότι θα κινηθεί και θα κινηθεί επιθετικά, η διοίκηση της τότε Διεθνούς Εκθέσεως Α.Ε. 
      Αφού η Κυβέρνηση το 1999 αναγνώρισε ότι υπάρχει ένα τεράστιο πρόβλημα, καθώς η Διεθνής Έκθεση Θεσσαλονίκης κάλυπτε μόλις το 25% του χώρου των εκθέσεων στο εσωτερικό της χώρας, προχώρησε στο γνωστό διαχωρισμό της αρχικής εταιρείας σε δύο ανώνυμες εταιρείες όπως περιγράφηκαν προ ολίγου με τη δεύτερη εταιρεία την HELEXPO Α.Ε., να έχει στη στόχευσή της την επέκταση των δραστηριοτήτων της, τόσο στο εσωτερικό, κυρίως στο Λεκανοπέδιο, όσο και στο εξωτερικό, τις περιοχές τις οποίες είχαμε ως στόχους, Νοτιοανατολική Ευρώπη, Παρευξείνιες χώρες, Ανατολική Μεσόγειος.
      Η πρόσφατη αντικατάσταση των διοικήσεων της ΔΕΘ Α.Ε. και HELEXPO A.E., στην ίδια πρακτική «πονάει κεφάλι, κόβει κεφάλι» και με τον ίδιο εντυπωσιακό τρόπο που επιχειρείται και η αλλαγή αρχηγού στο ΠΑΣΟΚ τις τελευταίες ημέρες, αποτελεί αναγνώριση αποτυχίας της όλης πολιτικής από την πλευρά της Κυβέρνησης και αφ’ ετέρου της οικονομικής αποτυχίας και της κακής πορείας των δύο παραπάνω εταιρειών. 
      Η ΄Εκθεση Θεσσαλονίκης πλέον ακολουθεί με ευθύνη των Κυβερνήσεων του ΠΑΣΟΚ πτωτική πορεία. Έχει χάσει τεράστιο έδαφος στην εκθεσιακή αγορά, αδυνατεί να εφαρμόσει μία δυναμική εκθεσιακή εθνική πολιτική, που θα διευρύνει τους ορίζοντές της σε όλη την ΝΑ Ευρώπη, εμφανίζεται ανίκανη να προσελκύσει νέους εκθέτες, να προσεγγίσει τις αναπτυσσόμενες αγορές της ευρύτερης περιοχής, να καταστήσει κέντρο εξελίξεων στον εκθεσιακό τομέα τη Θεσσαλονίκη.
      Η ανικανότητα αυτή εμφανίζεται με ιδιαίτερα εντυπωσιακό τρόπο στις επανειλημμένες αποτυχημένες προσπάθειες για μετοχοποίηση της HELEXPO ΑΕ και στην τραγική αποτυχία να προχωρήσει στοιχειωδώς σε νέες κινήσεις υπέρβασης της μίζερης κατάστασης που έχει διαμορφωθεί. Η απώλεια του εκθεσιακού χώρου της Κηφισίας και η άρνηση της Κυβερνήσεως να δώσει λύση στο Ελληνικό –μάλιστα προχωρώντας στην αντίθετη κατεύθυνση, δίνοντας χώρους στους ανταγωνιστές της Εκθέσεως Θεσσαλονίκης- απεμάκρυναν την HELEXPO ΑΕ από την Αθήνα προς όφελος συμφερόντων που κινούνται στον ίδιο χώρο.
      Να υπενθυμίσω ότι η χρήση του 2000 και του 2001 ισοσκελιζόταν, επειδή ακριβώς η παρουσία της HELEXPO ΑΕ στην Αθήνα έδινε θετικά αποτελέσματα. Γεγονός είναι ότι δεν υπήρξε ένα σχέδιο δράσεως και παρά το ότι επανειλημμένως προς τα έξω διακινήθηκε ότι ετοιμάζεται ένα master plan για το πώς θα λειτουργήσουν οι δυο εταιρείες, ένας σχεδιασμός για επιθετικές κινήσεις, τελικά δεν τις είδαμε.
      Θεωρούμε ως Νέα Δημοκρατία απαραίτητο εργαλείο για την ανάπτυξη τόσο της ΔΕΘ ΑΕ όσο και της HELEXPO ΑΕ την απόδοση μετά τους Ολυμπιακούς Αγώνες του Διεθνούς Κέντρου Τύπου στη Διεθνή Έκθεση, ώστε να αναπτύξει εκ νέου δραστηριότητες στο Λεκανοπέδιο. Η ανάπτυξη επιθετικής εκθεσιακής πολιτικής στις χώρες της ευρύτερης περιοχής που ανέφερα, Νοτιανατολική Ευρώπη, παρευξείνιες χώρες, Ανατολική Μεσόγειο, είναι προαπαιτούμενο για τη νέα θετική πορεία των δύο εταιρειών.
      Εμείς ως Νέα Δημοκρατία πέρα από τα θέματα κριτικής, παρά το γεγονός ότι η ιστορία με την ΕΧΡΟ 2008 ξεκίνησε κατ’ αρχήν ως ένα θέμα πυροτέχνημα  και στη συνέχεια κομματικής εκμετάλλευσης και η πραγματικότητα είναι ότι μόλις τελευταία έχει μπει σε μια θετική πορεία στηρίζουμε με όλες μας τις δυνάμεις αυτήν την προοπτική. Εκτιμούμε ότι αποτελεί ένα κίνητρο για την επαναφορά της λειτουργίας της ΔΕΘ και της ΗELEXPO AE στη σωστή της πορεία και αποτελεί και έναν κεντρικό στόχο της πολιτικής ανάπτυξης της Θεσσαλονίκης και της ευρύτερης περιοχής, μια και θεωρούμε ότι αυτό θα λειτουργήσει συνολικά ως ένας οδηγός για όλη την πόλη.
      Είναι φανερό, κύριε Πρόεδρε, ότι όλα αυτά τα χρόνια η Κυβέρνηση άφησε απ’ έξω από τον πυρήνα των αποφάσεων για την εκθεσιακή πολιτική τις δυνάμεις της πόλης, είτε αυτές είναι Τοπική Αυτοδιοίκηση είτε είναι επιμελητήρια είτε είναι όλοι εκείνοι οι οποίοι μέχρι σήμερα συνέβαλαν με την παρουσία τους θετικά στο σχεδιασμό των δράσεων της εκθέσεως. Η εκτίμησή μας είναι ότι, αν δεν αναθεωρήσει την όλη πολιτική που ακολουθείται μέχρι σήμερα, η Διεθνής Έκθεση Θεσσαλονίκη θα παρουσιάσει χειρότερα στοιχεία από αυτά που παρουσιάστηκαν φέτος, όπως ανεγνώρισε τόσο η διοίκηση δια του κ. Αβραμόπουλου όσο και όταν ο Πρόεδρος της Νέας Δημοκρατίας, ο κ. Καραμανλής, έκανε την ετήσια επίσκεψη νωρίς το φθινόπωρο, όπου ο πρόεδρος της ΔΕΘ ΑΕ και HELEXPO ΑΕ, κ. Κουρτέσης, ανέφερε τα στοιχεία της συγκεκριμένης λειτουργίας.
      Εμείς, λοιπόν, είμαστε εδώ με βασικό στόχο, πέρα από την κριτική την οποία ασκούμε στην Κυβέρνηση, να πούμε ότι βάζουμε και τις δυνάμεις της Νέας Δημοκρατίας στο βασικό στόχο να ξαναβρεί το ρόλο της. Η ΔΕΘ ως ο οδηγός της χώρας όσον αφορά την εκθεσιακή πολιτική. Γνωρίζουμε τα θέματα ανταγωνισμού, αλλά μπορεί να παίξει έναν ευρύτερο ρόλο ούτως ή άλλως. Εκτιμούμε ότι ο τρόπος με τον οποίο λειτουργεί δεν είναι ο κατάλληλος. Άρα, η Κυβέρνηση θα πρέπει, όσο θα είναι σ’ αυτήν τη θέση και αν προλαβαίνει, να εκθέσει την καινούργια δική της θέση δια του παρισταμένου Υπουργού.
Και βέβαια εκείνο το οποίο εμείς βάζουμε στο τραπέζι είναι ότι θα πρέπει οι δυνάμεις της πόλης να μετέχουν ενεργά: Τοπική Αυτοδιοίκηση, επιμελητήρια.
      Εκτιμούμε ότι αυτό που χάσαμε όλα αυτά τα χρόνια μπορούμε να το αναπροσαρμόσουμε, εάν σχεδιάσουμε και δράσουμε γρήγορα.
     Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιόπουλος έχει το λόγο.
     ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, ένας διακεκριμένος οικονομολόγος, ο Κότλερ, αναφέρει ότι υπάρχουν τριών ειδών επιχειρήσεις: Αυτές που κάνουν τα πράγματα να συμβούν. Αυτές που βλέπουν τα πράγματα να συμβαίνουν και τέλος αυτές που αναρωτιούνται τι συμβαίνει.
     Δυστυχώς οι ανίκανες διορισμένες διοικήσεις της ΔΕΘ και της HELEXPO που αποπέμφθηκαν –και καλώς- διάλεξαν συνειδητά κατά την άποψή μου τον τρίτο δρόμο προκαλώντας τεράστια ζημιά στο θεσμό, αδιαφορώντας βεβαίως για το ότι ο θεσμός αυτός είναι συνδεδεμένος με τη νεότερη ιστορία και την οικονομία της Θεσσαλονίκης και της ευρύτερης περιοχής. Ελπίζεται –από τη δική μου πλευρά τουλάχιστον- ότι οι νέες διορισμένες διοικήσεις στον ελάχιστο χρόνο που τους απομένει μέχρι τις εκλογές δεν θα θελήσουν να συνδέσουν την παρουσία τους με αποφάσεις που θα τραυματίσουν ακόμη περισσότερο το θεσμό της Έκθεσης. Γιατί το ζητούμενο από όλους μας φαντάζομαι σ’ αυτές τις περιπτώσεις είναι όχι οι αλλαγές προσώπων και μάλιστα προσώπων που δεν έχουν αντικειμενικά το χρόνο να προσφέρουν –ακούσαμε για ποιους λόγους- αλλά η αλλαγή πολιτικής.
     Κύριε Υπουργέ, οι πρόσφατες αποκαλύψεις, του Διευθύνοντος Συμβούλου της Έκθεσης, του κ. Αβραμόπουλου, σχετικά με τα έργα και τις ημέρες των διορισμένων διοικήσεων της HELEXPO και της ΔΕΘ που οδήγησαν στην αποπομπή τους και στο διορισμό νέων διοικήσεων, έφεραν στην επικαιρότητα την παθογένεια του θεσμού με τη σημερινή του μορφή συνολικά, που τον οδηγεί σε μία πορεία φθίνουσα με ολέθριες συνέπειες. Σ’ αυτό όλοι συμφωνούν.
     Επισημαίνεται ότι τα νέα συμβούλια που διορίστηκαν στις 12 Νοεμβρίου έχουν σαφή κομματικό προσανατολισμό και υπηρεσιακό χαρακτήρα, ενώ αξιοσημείωτο είναι ότι σ’ αυτά δεν συμμετέχει κανένα μέλος που να διαθέτει τεχνογνωσία ή εμπειρία σε εκθεσιακά θέματα. Αυτό είναι πάρα πολύ σοβαρό. Ένα κρίσιμο ερώτημα επίσης που αφορά τα συμβούλια αυτά είναι αν θα τολμήσουν ή αν πήραν εντολή να αναζητήσουν από τα προηγούμενα ευθύνες για σειρά πράξεων και παραλείψεών τους, με τις οποίες ζημίωσαν απίστευτα τις δύο εταιρείες.
     Για να γίνω πιο σαφής: Μετά την απόφαση διεκδίκησης της EXPO 2008 η φιλοσοφία της HELEXPO θα έπρεπε να έχει ως βασικό στρατηγικό στόχο την ανάπτυξη της εταιρείας αφ’ ενός μεν μέσω της παρουσίασης νέων προϊόντων –αυτό ο καθένας το αντιλαμβάνεται- και αφ’ ετέρου μέσω της σταθεροποίησης της θέσεώς της ως εκθεσιακού ηγέτη στην εκθεσιακή βιομηχανία της Νοτιοανατολικής Ευρώπης και όχι μόνο. Δυστυχώς, ο στόχος αυτός δεν υιοθετήθηκε, με συνέπεια την εμπορική και θεσμική απαξίωση της εταιρείας. Τι θα γίνει προς την κατεύθυνση αυτήν; Είναι ένα κρίσιμο ερώτημα.
     Δεύτερον, μέχρι σήμερα η διαχειριστική πολιτική της εταιρείας ήταν απαράδεκτη: προσωπικές επιδιώξεις, κομματικοί αποκλεισμοί, διορισμοί στα Δ.Σ. ανθρώπων χωρίς εμπειρία και τεχνογνωσία, αλλά και σωρεία κακών επιλογών εμπόδισαν τη λήψη στρατηγικών αποφάσεων και τη σοβαρή οργάνωση της εταιρείας. Ενδεικτικά αναφέρεται η αναγκαστική απομάκρυνση μέσω μετατάξεων εξειδικευμένου προσωπικού ως υπεράριθμου, όταν την ίδια στιγμή παρανόμως κατά το ΑΣΕΠ –έχω στα χέρια μου όλη τη σχετική αλληλογραφία- οι διορισμένες διοικήσεις προσλάμβαναν ανθρώπους χωρίς εμπειρία, χωρίς ειδικές γνώσεις, χωρίς γνώση ξένων γλωσσών. Μόνον τρεις από τους νεοπροσληφθέντες γνωρίζουν αγγλικά σε μια τέτοια εταιρεία. Τα στοιχεία είναι επίσημα. Και μάλιστα προσλάμβαναν ανθρώπους για το ΕΣΚΑ, για το Κέντρο του Αμαρουσίου, όταν το κέντρο αυτό ήδη είχε παραχωρηθεί βάσει της συμφωνίας που υπάρχει στον «Αθήνα 2004».
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Για ποιους νεοπροσληφθέντες μιλάτε;
     ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Θα σας δώσω τα στοιχεία. Τα έχω.	
     ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Σε ποια περίοδο αναφέρεστε;
     ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Η σύμβαση παραχώρησης υπεγράφη το Φεβρουάριο του 2000. Σας πληροφορώ πως οι προσλήψεις έγιναν τον Οκτώβριο, ενώ είχε παραχωρηθεί το ΕΣΚΑ. Μιλώ, λοιπόν, για τις πέντε προσλήψεις που έγιναν υποτίθεται για τις ανάγκες του Κέντρου του Αμαρουσίου.
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Μιλάτε για το 2000;
     ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Βεβαίως για το 2000.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα πάρω και το χρόνο της δευτερολογίας μου, κύριε Πρόεδρε.
     Επίσης αναφέρομαι στο θέμα της πρόσληψης ως εποχικών μέσω εταιρείας φύλαξης με προτάσεις του διορισμένου αντιπροέδρου της εταιρείας.
     Τρίτον, η παραχώρηση του Κέντρου στο Μαρούσι έγινε με όρους που κατά την άποψή μας δεν διασφαλίζουν τη λειτουργία αυτού του Κέντρου, με τις επικατασκευές που έγιναν, ως εκθεσιακού κέντρου.
Εγώ δεν θα πω περισσότερα για το θέμα αυτό. Όμως, κάτι τέτοιο θα ήταν καταστροφικό για την πορεία την έκθεσης.
      Επίσης η δέσμευση για παραχώρηση στη HELEXPO ανταποδοτικής έκτασης στο πρώην ανατολικό αεροδρόμιο στο Ελληνικό για την κατασκευή και λειτουργία διεθνούς εκθεσιακού και ταυτόχρονα συνεδριακού κέντρου, παραπέμπεται, σύμφωνα με τις απαντήσεις που πήρα από τον αρμόδιο Υπουργό Ανάπτυξης, στις καλένδες, απλώς δίνεται τη δυνατότητα συμμετοχής στη δεύτερη φάση του σχετικού διαγωνισμού, αν και εφόσον κριθεί σκόπιμο. Αυτό αναφέρει ο Υπουργός Ανάπτυξης.
      Η συμμετοχή στις διοικήσεις των εταιρειών φυσικών προσώπων που έχουν επιχειρησιακές ευθύνες και εκτελεστικές αρμοδιότητες, ήταν τραγικό λάθος, που οδήγησε σε δυσλειτουργίες και σε τεράστια προβλήματα. Τα παραδείγματα της τριπλής προεδρίας ΔΕΘ, HELEXPO, INTEREXPO, του κ. Κουρτέση και μάλιστα με συνολικές αποδοχές που αποτελούν πρόκληση –έχω τα στοιχεία και θα τα καταθέσω στη Βουλή- και ξεπερνούν τα σαράντα εκατομμύρια το χρόνο και με εταιρικές κάρτες για κάθε ένα από τα διορισμένα μέλη, το ύψος της οποίας ήταν 900 ευρώ το μήνα και βεβαίως σε όλα αυτά τα έσοδα δεν συμπεριλαμβάνονται τα έξοδα παραστάσεως. Έχουμε αποδείξεις στα χέρια μας για ανθρώπους που ενώ είχαν σπίτια στη Θεσσαλονίκη, έμεναν στο ΜΑΚΕΔΟΝΙΑ ΠΑΛΛΑΣ, όλα τα παραπάνω ήταν και παραμένουν παραδείγματα προς αποφυγή και προκλήσεις.
      Επίσης η παραχώρηση χώρων με αποφάσεις των διοικητικών συμβουλίων σε ιδιώτες, αγγίζει τα όρια του σκανδάλου. Παραχωρήθηκε τεράστια έκταση για γραφείο στη γνωστή INTERSAT του εξίσου γνωστού κ. Μπατατούδη χωρίς διαγωνισμό ο οποίος πλήρωσε ενοίκια μόνο στα δύο πρώτα χρόνια από εκεί και πέρα δεν έχει δώσει δραχμή. Ακόμη νοικιάστηκαν χώροι, οι οποίοι λειτουργούν ως κέντρα αναψυχής, ως μπουζουξίδικα. Παραχωρήθηκαν χώροι σε συγγενείς και φίλους, σε ημετέρους, σε απίστευτες εταιρείες που δεν έχουν καμία σχέση με την αποστολή της Διεθνούς Έκθεσης.
      Για όλα αυτά τα ζητήματα δεν υπάρχουν ευθύνες; Εμείς λέμε ότι υπάρχουν. 
      Την ίδια περίοδο υπήρξε ένα πρωτοφανές έλλειμμα της HELEXPO στο διεθνές μάρκετινγκ και στη διεθνή δικτύωσή της. Σας θυμίζω ότι άνθρωπος της Διεθνούς Έκθεσης συμμετείχε με την ιδιότητα του προέδρου στην Ευρωπαϊκή Ένωση Εκθέσεων. Δεν σας άρεσε η κομματική του ταυτότητα, δεν σας άρεσε το πρόσωπό του, τον αντικαταστήσατε, χάνοντας βεβαίως και τη θέση του προέδρου από ένα τέτοιο διεθνή φορέα, με κάποιο κομματικό σας φίλο.
      Αυτό δεν είναι ένα ζήτημα;
      Η απαξίωση του θεσμού, για την οποία εμείς ανησυχούμε, αποτυπώνεται ανάγλυφα και στη συρρίκνωση κατά τα τελευταία χρόνια των αποτελεσμάτων της HELEXPO. Υπάρχει μια δραματική μείωση του αριθμού των επισκεπτών, που από τριακόσιες πενήντα χιλιάδες έφτασε στις εκατόν ενενήντα χιλιάδες. Υπάρχει μία δραματική μείωση των διεθνών συμμετοχών και βεβαίως αυτό που διαπιστώνεται τα τελευταία χρόνια είναι η ολοένα διευρυνόμενη παρουσία επιχειρήσεων του ευρύτερου ή στενότερου δημοσίου τομέα. 
      Ουσιαστικά μετατρέψατε την Έκθεση, ξεφεύγοντας από τους κύριους στόχους που υπήρχαν, σ’ ένα εκθετήριο του κυβερνητικού έργου. Αυτό το είδαμε και στην τελευταία Διεθνή Έκθεση Θεσσαλονίκης.
      Όσον αφορά στη σχέση της HELEXPO με το 2008, δυστυχώς μέχρι σήμερα και παρά τις περί του αντιθέτου δεσμεύσεις του Πρωθυπουργού, η HELEXPO παραμένει θεατής των εξελίξεων. Το γεγονός αυτό σε συνδυασμό με την ανυπαρξία οργανωτικής δομής της διεκδίκησης, δημιουργεί πελώρια ερωτηματικά. 
      Πώς είναι δυνατόν ο μοναδικός εκθεσιακός φορέας και τα τεχνοκρατικά του στελέχη να αγνοούνται στη διοργάνωση μιας τέτοιας προσπάθειας; Το παράδειγμα της HEXPO στη Λισσαβόνα θα έπρεπε να σας παραδειγματίσει, εάν φυσικά είχατε ασχοληθεί. Θέλω να πιστεύω ότι θα ασχοληθείτε, γιατί το εγχείρημα είναι πάρα πολύ σοβαρό και μας ενδιαφέρει όλους, ενδιαφέρει τη Θεσσαλονίκη, την ευρύτερη περιοχή, τη χώρα μας ολόκληρη. Τότε θα βλέπατε ποια είναι τα δευτερογενή και τριτογενή οφέλη αυτής της περιοχής από την HEXPO.
      Δεν απαντήσατε ακόμα τι θα γίνει με το χώρο όπου θα εγκατασταθεί η HEXPO δίπλα στο ΤΕΙ. Το ΤΕΙ σας ρωτά, γιατί του υποσχεθήκατε ότι οι εγκαταστάσεις που θα γίνουν, θα χρησιμοποιηθούν για τις δικές του ανάγκες. 
      Τι θα γίνει με τις εγκαταστάσεις στο Καλοχώρι; Τελική ποια είναι η απόφασή σας για την μετεγκατάσταση της έκθεσης;
      Εμείς τα λέμε όλα αυτά με αγωνία, γιατί πιστεύουμε ότι πρέπει να απαντηθούν. Πρέπει να αναζητηθούν ευθύνες από τα νέα διοικητικά συμβούλια όσο καιρό θα παραμείνουν σε αυτήν τη θέση. Χάθηκε πολύτιμος χρόνος να απαντήσουμε στο τι θα γίνει με τη Διεθνή Έκθεση ως μοναδικού –εμείς έτσι αντιλαμβανόμαστε το ρόλο της- εθνικού εκθεσιακού φορέα. Όλα δεν μπορεί να αρχίζουν και να τελειώνουν στο Λεκανοπέδιο. Χάνεται το ΕΣΚΑ, χάθηκε το Στάδιο Ειρήνης και Φιλίας, λόγω της κατασκευής των έργων, χάθηκαν οι εγκαταστάσεις της Έκθεσης στο ΟΑΚΑ, χάνεται το Ελληνικό. Τελικά τι θα απομείνει στη Διεθνή Έκθεση Θεσσαλονίκης; Εμείς ανησυχούμε. Πρέπει να πάρετε θέση στα ερωτήματα αυτά.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Ρεγκούζας.
      ΑΔΑΜ ΡΕΓΚΟΥΖΑΣ: Κύριε Πρόεδρε, η πρόκληση της σημερινής συζήτησης από τους Βουλευτές του Νομού Θεσσαλονίκης δεν έχει συναισθηματικό χαρακτήρα ούτε βεβαίως έχει συμπλεγματικό χαρακτήρα. Ο συναισθηματικός χαρακτήρας υπάρχει βεβαίως, γιατί υπάρχει αυτός ο δεσμός με την ιστορία της Θεσσαλονίκης και τους Θεσσαλονικείς, αλλά ο συμπλεγματικός χαρακτήρας δεν υφίσταται, γιατί δεν έχουμε τίποτα να χωρίσουμε με την Αθήνα, γιατί πολλές φορές μας καταλογίζουν και τέτοιες προθέσεις. 
      Προκλήθηκε γιατί πραγματικά πιστεύουμε εμείς ότι υπάρχουν τεράστιες πολιτικές ευθύνες της σημερινής Κυβέρνησης για το στάδιο που κατέληξε να βρίσκεται σήμερα η Διεθνής Έκθεση, κυρίως με τις πρωτοβουλίες που είχε η Κυβέρνηση και που δημιούργησαν τεράστια προβλήματα. Η μία προσπάθεια προέρχεται από τους κυβερνητικούς πειραματισμούς και την ανικανότητα της Κυβέρνησης. Η άλλη πλευρά προέρχεται από τα υποβόσκοντα οικονομικά συμφέροντα που υποβλέπουν το περιουσιακό φιλέτο της σημερινής ΔΕΘ. 
      Εξηγούμαι, λοιπόν, και στα δύο: Η Κυβέρνηση με το επιχείρημα της δήθεν ιδιωτικοποίησης, που κακοποιεί στην πράξη την πολιτική της ιδιωτικοποίησης, επιχείρησε με τρεις διαφορετικούς τρόπους να προχωρήσει σε αυτήν την ιδιωτικοποίηση για να εξασφαλίσει πόρους για να καλύψει τα δημοσιονομικά ελλείμματα που η ίδια δημιουργεί και επαυξάνει. Από την άλλη μεριά υπήρχε η πίεση των οικονομικών συμφερόντων για αυτό το περιουσιακό φιλέτο, το οποίο συνεχίζεται ακόμα και σήμερα, ύστερα μάλιστα από τη συνεχή απαξίωση της σημερινής ΔΕΘ ή Helexpo. 
      Πολλές φορές, λοιπόν, από την αρχή, όταν η Κυβέρνηση έφερε την πρώτη ρύθμιση εδώ, είχαμε διαμαρτυρηθεί όλοι ότι ήταν πολύ μεγάλο λάθος να αφαιρεθεί από την παλιά ΔΕΘ η αποκλειστική αντιπροσώπευση της εκθεσιακής πολιτικής της χώρας, που έχει σαν στόχο να προωθεί τα ελληνικά προϊόντα μέσω των διεθνών εκθέσεων και όχι κατ’ ανάγκη να μεγιστοποιεί το κέρδος από αυτήν τη δραστηριότητά της. Δεν μας άκουσε η Κυβέρνηση. Μας έλεγε: «Όχι, δεν αφαιρείται η αποκλειστικότητα αυτή από την ΔΕΘ». Τελικά είδαμε να γίνεται πράξη αυτό.
      Το δεύτερο είναι ότι η απαξίωση ακριβώς της ΔΕΘ έρχεται από τη μείωση πλέον ακόμη και των εσόδων της ΔΕΘ, ύστερα μάλιστα από τις απαράδεκτες παρεμβάσεις που έγιναν στο εκθεσιακό κέντρο της Αθήνας,όπου κτίστηκε το κτήριο για να καλύψει τις ανάγκες των Ολυμπιακών Αγώνων για τους δημοσιογράφους χωρίς οικοδομική άδεια, κατά παράνομο τρόπο δηλαδή, και πάρα τις διαμαρτυρίες ακόμη και της διορισμένης τότε διοίκησης της ΔΕΘ και που βεβαίως δημιουργεί ορισμένα τετελεσμένα γεγονότα και για μετά τους Ολυμπιακούς Αγώνες. Γιατί όταν στήνεται ένα κτήριο μπροστά στην είσοδο του εκθεσιακού κέντρου, ένα κτήριο που δεν είναι προκατασκευασμένο για να το καταστρέψουμε και να φύγει από μπροστά, ακριβώς ακυρώνουμε και το ρόλο που έπαιζε η ΔΕΘ μέχρι τώρα. 
      Πέραν των άλλων, είναι τα έσοδα που χάνονται αυτό το διάστημα. Ενώ στην αρχή είχε ειπωθεί ότι θα είναι είκοσι τέσσερις μήνες, τελικά θα υπερβεί τους τριάντα έξι μήνες. Έχουν δημιουργήσει αντίθετη πτώση των εσόδων ακόμη και σήμερα στη λειτουργία της Έκθεσης. Ο μεγάλος δεύτερος παράγοντας που απαξιώνει ουσιαστικά την Έκθεση είναι ο αποκλεισμός της ΔΕΘ από το νέο εκθεσιακό κέντρο που πρόκειται να γίνει στις παλιές εγκαταστάσεις του αεροδρομίου της Αθήνας. Η Έκθεση αποκλείστηκε επιμελώς από εκεί. Έρχεται ο τρίτος παράγοντας, ο αποκλεισμός στη διαχείριση και στη λειτουργία της Έκθεσης των τοπικών αρχών της πόλης, όπως η Τοπική  Αυτοδιοίκηση και άλλοι.
      Οι Κυβέρνηση έχει τεράστιες ευθύνες για αυτήν την κατάσταση και βέβαια το περιουσιακό φιλέτο εξακολουθεί να πιέζει, γιατί ακριβώς βλέπει την ώρα να έρχεται να τελειώνει. Η σημερινή μορφή που από τον ένα Υπουργό, τον κ. Μαγκριώτη, χαρακτηρίστηκε ως νέα πρωτοβουλία, ως μία τομή στη λειτουργία της ΔΕΘ, έρχεται μετά ο κ. Τσοχατζόπουλος, ο οποίος λέει ότι ήταν λάθος αυτό το σχήμα που δημιουργήθηκε, και βέβαια η ανάγκη του διαχωρισμού της διοίκησης από το σημερινό Υπουργό κ. Καστανίδη, επιβεβαιώνει την ανακολουθία και το αλαλούμ της Κυβερνητικής στρατηγικής που εφαρμόστηκε σε αυτόν τον τομέα.
      Αν έρθουμε τώρα και στο άλλο σκέλος της σημερινής λειτουργίας της Έκθεσης, θα καταλήξουμε ότι η ΔΕΘ με τη σημερινή της μορφή μετατρέπεται ουσιαστικά σε μία επιτροπή διαχείρισης περιουσιακών στοιχείων, η οποία -ερρήσθω εν παρόδω- με την απομάκρυνση όλων των εκθεσιακών εργασιών και την αποδυνάμωση της HELEXPO θα καταντήσει στο τέλος μια διαχειριστική επιτροπή που θα μελετάει τρόπους να παραχωρήσει ή να ζητήσει νέους τρόπους εκμετάλλευσης αυτών των εγκαταστάσεων, γιατί η σχέση της αποτίμησης της περιουσίας με την απόδοση που θα δίνει σε λίγο θα είναι αντιοικονομική. Θα αναζητείται, λοιπόν, μια τέτοια λύση.
    Αυτό θέλουν αυτά τα συμφέροντα που υπονομεύουν ακριβώς αυτό το περιουσιακό φιλέτο. Δηλαδή, από τη μια μεριά να είναι αντιοικονομική η λειτουργία της σημερινής ΔΕΘ -των περιουσιακών στοιχείων- και από την άλλη μεριά η σημερινή HELEXPO αφού έχει χάσει όλες τις αποκλειστικότητες, όλες της τις συμμετοχές εκεί που πρέπει με το νέο status που διαμορφώθηκε ύστερα από την αφαίρεση της αποκλειστικότητας, να είναι μια εταιρεία μικρών κερδών, που θα χρησιμοποιείται ως βήμα για τα εγκαίνια του Σεπτεμβρίου κάθε χρόνο, όπου θα εξαγγέλλεται η εισοδηματική πολιτική της εκάστοτε κυβέρνησης. 
    Οι ευθύνες της Κυβέρνησης γι’ αυτό το κατάντημα της Έκθεσης που ήταν το καμάρι της Θεσσαλονίκης, είναι πολύ μεγάλες. Οι πειραματισμοί και οι ανακολουθίες στη φιλοσοφία της πολιτικής της Κυβέρνησης, δεν μπορούν να θεραπεύσουν την κατάσταση. Η αποχώρηση της Κυβέρνησης, σε λίγο θα είναι ένα πραγματικό γεγονός, αλλά η απαξίωση της ΔΕΘ θα συνοδεύει τη ζωή των πολιτών. Οι πολιτικές ευθύνες βέβαια, θα έχουν και πρόσωπο, δηλαδή τους Βουλευτές της Θεσσαλονίκης διότι με τη δική τους ψήφο και με την πλειοψηφία τους,  διαμόρφωσαν αυτήΝ την κατάσταση. Οι ευθύνες τους θα τους συνοδεύουν διαχρονικά έναντι των πολιτών της Θεσσαλονίκης.
    ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαφάτης έχει το λόγο.
    ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κύριοι συνάδελφοι, η ιστορία και το έμψυχο δυναμικό, η προοπτική, η δυναμική της Θεσσαλονίκης, η γεωγραφική της θέση, μέσα σ΄ένα περιβάλλον όπως αυτό διαμορφώνεται στη διεθνή οικονομία, προσδιορίζουν γι’ αυτήν ένα ρόλο καθαρά πρωταγωνιστικό. Το δυστύχημα είναι ότι η Κυβέρνηση όλα αυτά τα χρόνια δεν έκανε τίποτα για να υποστηρίξει και να ενισχύσει αυτό τον πρωταγωνιστικό ρόλο που οφείλει να διαδραματίσει η Θεσσαλονίκη, όχι μόνο μέσα στα στενά γεωγραφικά όρια της Ελλάδας, αλλά και μέσα στο ευρύτερο πεδίο της νοτιοανατολικής Ευρώπης.
    Πέρα από τις εξαγγελθείσες και μη πραγματοποιηθείσες κορώνες που έπληξαν σε μεγάλο βαθμό τη βάση της ανάπτυξης και της υποδομής της πόλης της Θεσσαλονίκης –αναφέρομαι στο μετρό, στην υποθαλάσσια αρτηρία, στα τριάντα τρία πάρκιν- η πόλη της Θεσσαλονίκης υφίσταται και ένα ακόμη πλήγμα. Αυτό αφορά τη Διεθνή Έκθεση Θεσσαλονίκης, η οποία αποτελεί παραδοσιακά ένα θεσμικό πυλώνα ανάπτυξης για την πόλη και για την ευρύτερη περιοχή. Αυτός ο πυλώνας βάλλεται από συγκεκριμένες πολιτικές συμπεριφορές της Κυβέρνησης.
    Είναι θεσμικός πυλώνας για δύο κυρίως λόγους. Ο πρώτος, είναι καθαρά συμβολικός. Για εβδομήντα πέντε χρόνια αποτελούσε τον επίσημο εθνικό φορέα εκθεσιακής πολιτικής της κάθε κυβέρνησης. Ο δεύτερος είναι γιατί αποτελεί ένα μοχλό ανάπτυξης της επιχειρηματικότητας του εμπορίου και της οικονομίας. Η Κυβέρνηση, κατάφερε να απαξιώσει αυτό το θεσμικό πυλώνα με συγκεκριμένη πολιτική και με συγκεκριμένες πολιτικές πράξεις.
    Η πρώτη είναι η διάσπαση της ΔΕΘ στους δύο οργανισμούς στη ΔΕΘ Α.Ε. και στην HELEXPO. Η δεύτερη είναι η ανεπιτυχής προσπάθεια πριν τέσσερα χρόνια να προσπαθήσει να ιδιωτικοποιήσει ή να μετοχοποιήσει αυτό το μεγάλο κεφάλαιο για την πόλη. Το τρίτο σημείο, είναι ο αποκλεισμός από τις διοικήσεις των δύο οργανισμών των πιο επίσημων φορέων εξουσίας στην πόλη της Θεσσαλονίκης και των παραγωγικών φορέων της πόλης. Τόσο ο Δήμαρχος της Θεσσαλονίκης όσο και ο νομάρχης αλλά και οι παραγωγικοί φορείς της πόλης, άτομα που κατεξοχήν θα έπρεπε να διαδραματίζουν ρόλο στη στρατηγική και στην πολιτική της ΔΕΘ έχουν αποκλειστεί σύμφωνα με την τελευταία νομοθεσία.
      Τέταρτον ο αποκλεισμός βεβαίως από το δικό της εκθεσιακό κέντρο τόσο της ΔΕΘ και της HELEXPO στο Μαρούσι, όπου δεν μπορεί να αναπτύξει τις εκθεσιακές δραστηριότητες, όσο βεβαίως και ο αποκλεισμός της από το αεροδρόμιο του Ελληνικού, το οποίο προφανώς η Κυβέρνηση θέλει να το διαθέσει για άλλους σκοπούς. 
      Υπάρχουν όμως και πιο απτά αποτελέσματα, τα οποία θα ήθελα να σας καταθέσω. Σύμφωνα με τα στοιχεία του Υπουργείου Οικονομίας και Οικονομικών που κατατέθηκαν σε απάντηση με αριθμό πρωτοκόλλου 3326/433/22.9.2003 –δικής μου ερώτησης που κατέθεσα σχετικά με την πορεία της Διεθνούς Έκθεσης Θεσσαλονίκης- αποδεικνύεται ξεκάθαρα η κατακόρυφη πτώση του κύρους του μοναδικού μεγάλου εμπορικού γεγονότος της Θεσσαλονίκης, αφού μειώνεται σταθερά τα τελευταία χρόνια τόσο ο αριθμός των εκθετών όσο και αυτός των επισκεπτών. Συγκεκριμένα, τα τελευταία τέσσερα χρόνια ο αριθμός των επισκεπτών από διακόσιες ενενήντα δύο χιλιάδες τριακόσια δώδεκα άτομα κατέβηκε στον αριθμό των εκατόν ενενήντα τριών χιλιάδων εξακοσίων τριάντα έξι ατόμων, δηλαδή πτώση 30%. Ο αριθμός των εκθετών από χίλιους εξακόσιους που ήταν, έφτασε τους χίλιους εκατόν εξήντα δύο μόλις σε τέσσερα χρόνια, δηλαδή μία πτώση της τάξεως περίπου του 25%. Και απ’ αυτούς τους εκθέτες θα πρέπει να γνωρίζουμε –και πάντα σύμφωνα με δικά σας στοιχεία- ότι οι εκθέτες μέσω κρατικών συμμετοχών ενώ πριν τέσσερα χρόνια ήταν διακόσιοι εξήντα έξι, έφτασαν το 2003 να είναι πεντακόσιοι δέκα τρεις, δηλαδή αύξηση 50%. Και οι έμμεσοι εκθέτες, οι οποίοι ουσιαστικά εκπροσωπούν οίκους του εξωτερικού, από πεντακόσιοι ενενήντα έξι έφτασαν στους πενήντα δύο, δηλαδή μία πτώση 98%. 
      Όλα αυτά δείχνουν ξεκάθαρα ότι η πολιτική που ασκήθηκε πάνω σ’ αυτό το θεμελιώδους σημασίας θεσμικό θέμα για τη Θεσσαλονίκη, ήταν πλήρως αποτυχημένη. Και το ερώτημα ακόμη και μετά από τέσσερα χρόνια απ’ αυτήν την απέλπιδα προσπάθεια της Κυβέρνησης να ιδιωτικοποιήσει ή να μετοχοποιήσει, είναι ότι κανείς δεν έχει καταλάβει ακριβώς ποια είναι η κυβερνητική πολιτική πάνω σ’ αυτό το θέμα. Είναι συγκεχυμένη και θολή η εικόνα. Πολύ σωστά και οι άλλοι συνάδελφοι αναφέρθηκαν σε συγκεκριμένες τοποθετήσεις Υπουργών που έχουν ένα σοβαρό λόγο πάνω στο θέμα αυτό. 
      Ο Υπουργός Ανάπτυξης κ. Τσοχατζόπουλος δηλώνει ότι ήταν λάθος η διάσπαση σε δύο εταιρείες. Την ίδια στιγμή ο Υφυπουργός Εξωτερικών κ. Μαγκριώτης δηλώνει, ότι ήταν σωστή η διάσπαση, αλλά έλειψαν οι σωστές κατευθύνσεις τις οποίες και υποδεικνύει. 
      Κι εσείς, κύριε Υπουργέ, δηλώνετε ότι όλα πάνε καλά, αλλά παρά ταύτα καταργείτε τα δύο συμβούλια και διορίζετε νέα. Δικαίωμά σας. Δικαίωμά σας είναι να καταργήσετε τα συμβούλια και να βάλετε νέους ανθρώπους να τα διοικήσουν. Αλλά δεν νομίζω ότι είναι δικαίωμα δικό σας και κανενός να υποβαθμίζει με τόσο χαρακτηριστικό και βίαιο τρόπο ένα θεσμό, ο οποίος σηματοδοτεί όχι μόνο την ιστορία, αλλά κυρίως την προοπτική και το μέλλον αυτής της πόλης. 
      Περιμένουμε, λοιπόν, κύριε Υπουργέ, να αναλάβετε τις ευθύνες σας. Περιμένουμε να απολογηθείτε. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Μακεδονίας – Θράκης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Κύριοι συνάδελφοι, θέλω ειλικρινώς να σας ευχαριστήσω διότι δίδετε την ευκαιρία στην Εθνική Αντιπροσωπεία να διεξαχθεί συζήτηση για θέμα που δεν αφορά μόνο τη Θεσσαλονίκη, αφορά συνολικά την Ελλάδα, μιας και συζητούμε για το παρελθόν, το παρόν και το μέλλον του εθνικού μας εκθεσιακού φορέα. 
      Κύριε Καλαφάτη, σας διαβεβαιώνω ότι θα κάνω απολογισμό. Αλλά ελπίζω με την ίδια προσοχή που σας άκουσα κι εσείς να εντάξετε στη σκέψη σας και τον προβληματισμό σας όσα θα πω εγώ. Θα δούμε στο τέλος με βάση τα πραγματικά στοιχεία ποιος θα έπρεπε να απολογηθεί στον ελληνικό λαό. 
      Εκλαμβάνω τη στάση και τις παρατηρήσεις όλων των συναδέλφων της Νέας Δημοκρατίας ως εκδήλωση ειλικρινούς ενδιαφέροντος για την πορεία της Διεθνούς Έκθεσης Θεσσαλονίκης και της HELEXPO Α.Ε. Μου είναι αδιανόητο να σκεφθώ, ακόμη και αν θα διέκρινε κανείς συγκεκριμένες υπερβολές στα όσα ειπώθηκαν μέχρι τώρα, ότι από ιδιοτέλεια κομματική λέγονται τα όσα λέγονται από τους συναδέλφους της Νέας Δημοκρατίας.
      Αντιθέτως, είμαι απολύτως βέβαιος ότι λέγονται από προφανές ενδιαφέρον για τον εθνικό μας εκθεσιακό φορέα και για την ίδια τη Θεσσαλονίκη και τη Βόρειο Ελλάδα. Έτσι εκλαμβάνοντας τη στάση των συναδέλφων της Νέας Δημοκρατίας, επιθυμώ να διαλεχθώ μαζί τους δίνοντας τους στοιχεία, με την ελπίδα ότι θα τα αξιοποιήσουν στην τελική πολιτική τους πράξη.
      Θα παρακαλέσω να καθαρίσουμε το τοπίο της συζήτησής μας από στοιχεία ανακριβή ή τα οποία ενδεχομένως δεν μελετήθηκαν με τον τρόπο που θα έπρεπε. Θα δώσω μερικά παραδείγματα.
      Ειπώθηκε προηγουμένως ότι καταργήθηκε ο σκοπός της έκθεσης.
      ΑΔΑΜ ΡΕΓΚΟΥΖΑΣ: Άλλαξε.
      ΣΩΤΗΡΙΟΣ ΚΟΥΒΕΛΑΣ: Καταργήθηκε.
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Καταργήθηκε, χρησιμοποιώ την έκφραση του κ. Κούβελα. Να είστε βέβαιοι ότι ποτέ δεν επικαλούμαι κάτι που δεν ειπώθηκε. Ειπώθηκε, λοιπόν, ότι καταργήθηκε ο σκοπός της Έκθεσης και ότι η τωρινή HELEXPO έχασε την αποκλειστικότητα της διοργάνωσης της Έκθεσης. θα σας παρακαλέσω πολύ να κοιτάξετε το σχετικό άρθρο του ν. 735/1977 και το άρθρο 1 του ν. 2687 που αφορά επίσης το σκοπό της Διεθνούς Έκθεσης Θεσσαλονίκης και της HELEXPO.
      ΣΩΤΗΡΙΟΣ ΚΟΥΒΕΛΑΣ: Όχι της HELEXPO, της «μούμιας».
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Σας παρακαλώ.
      ΠΡΟΕΔΡΕΥΩΝ (Παναγιώτης Σγουρίδης):  Σας παρακαλώ, δεν έχει νόημα. Αφήστε τον κύριο Υπουργό να πει τις απόψεις του.
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας - Θράκης): Παρά το γεγονός ότι ισχυριζόσασταν πριν από λίγο καιρό ότι βρισκόμουν στην Αθήνα, την ώρα που εκδηλωνόταν η απεργία των βυτιοφόρων και άλλου παπά ευαγγέλιο αναγιγνώσκω, εγώ έλυνα την απεργία των βυτιοφόρων. Αυτή είναι η αξιοπιστία σας! Μην με κάνετε να αναφερθώ σε προσωπικό επίπεδο. Σας άκουσα με πολλή προσοχή. Δεν θέλω να σας παρακινήσω να διαβάσετε καλύτερα.
      ΣΩΤΗΡΙΟΣ ΚΟΥΒΕΛΑΣ: Εγώ να διαβάσω καλύτερα;
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): αν διαβάσετε τους σκοπούς της ενιαίας ΔΕΘ, όπως ορίζονται στο νόμο 735 και τους σκοπούς των δύο τώρα εταιρειών, όπως ορίζονται στο ν. 2687, θα διαπιστώσετε ότι οι σκοποί δεν αλλάζουν, είναι οι ίδιοι. Θα διαπιστώσετε ότι και στο ν. 735 και στο ν. 2687, ο πρώτος είναι της Νέας Δημοκρατίας και ο δεύτερος του ΠΑΣΟΚ, οι σκοποί που διαλαμβάνονται είναι ακριβώς οι ίδιοι. Ορίζεται στο ν. 735 ότι η τότε ενιαία Διεθνής Έκθεση έχει τη διαχείριση γενικών ή ειδικών εκθέσεων επί διεθνούς επιπέδου και τη γενική έκθεση δεν μπορεί να οργανώσει άλλος φορέας πλην της Διεθνούς Εκθέσεως. Κατά τον ίδιο τρόπο στο νόμο 2687 ορίζεται με σαφήνεια ότι τη γενική έκθεση δεν μπορεί να τη διοργανώσει κανένας άλλος φορέας παρά μόνο το σύστημα ΔΕΘ-HELEXPO και επίσης σε διεθνές επίπεδο την αποκλειστικότητα την έχει ο εθνικός εκθεσιακός φορέας. Αν κάνετε την απλή σύγκριση των δύο άρθρων θα καταλάβετε ότι όχι μόνο δεν καταργήθηκε ο σκοπός, αλλά ο σκοπός παραμένει ο ίδιος.
      Θα σας παρακαλέσω να διορθώσετε κάτι που αφορά τη συμμετοχή –είναι οι υπερβολές που σας είπα- των παραγωγικών τάξεων. Σωστά επισημαίνεται ότι ο νόμος 735 προέβλεπε τη συμμετοχή συγκεκριμένων κοινωνικών φορέων και παραγωγικών τάξεων στο διοικητικό συμβούλιο της τότε ενιαίας ΔΕΘ. Σωστά επίσης επισημαίνεται ότι το νέο νομοθετικό καθεστώς δεν προβλέπει τη συμμετοχή τους. 
      Είναι αναγκαίες, όμως, δύο διευκρινήσεις. Η πρώτη είναι ότι ήδη λόγω της ψηφίσεως του ν. 2414, που επιβάλλει από το 1996 τον ενιαίο τρόπο συγκρότησης των διοικητικών συμβουλίων για όλες τις μονομετοχικές ανώνυμες εταιρείες –μονομετοχικές εννοείται με συμμετοχή του δημοσίου- έπρεπε και το διοικητικό συμβούλιο της HELEXPO AE να εναρμονισθεί κατά τη σύνθεσή του προς τις προβλέψεις του νόμου αυτού.
      Γι’ αυτό και πριν ακόμα υπάρξει διάσπαση της εταιρείας, υπήρξε μεταβολή από το 1996 της σύνθεσης του διοικητικού συμβουλίου της ενιαίας ΔΕΘ. Δηλαδή, ο ορισμός των μελών του διοικητικού συμβουλίου της ενιαίας ΔΕΘ επισυνέβη από το 1996. Ο ν. 2687/99 απλώς επιβεβαίωσε την ανάγκη προσαρμογής στο καθεστώς του ν. 2414.
      Ας δούμε, εάν η Κυβέρνηση παρά την έλλειψη θεσμικής προβλέψεως, αγνόησε τις παραγωγικές τάξεις της Θεσσαλονίκης. Ενώ είχαμε την υποχρέωση να ορίσουμε εκπροσώπους μόνο από το κράτος, οι Υπουργοί Μακεδονίας Θράκης και οι Υπουργοί Οικονομίας, μετά το 1999-2000, οπότε διασπάται η παλαιά ΔΕΘ σε ΔΕΘ ΑΕ.και Helexpo A.E., συνεννοήθηκαν με τους παραγωγικούς φορείς της πόλης και στο διοικητικό συμβούλιο της ΔΕΘ Α.Ε. ορίστηκαν πέντε εκπρόσωποι προερχόμενοι από τις παραγωγικές τάξεις της Θεσσαλονίκης, καθώς επίσης και από τη Νομαρχιακή Αυτοδιοίκηση.
      Έτσι μέχρι και αυτήν τη στιγμή, συμμετέχει εκπρόσωπος του Εμπορικού και Βιομηχανικού Επιμελητηρίου, εκπρόσωπος του Συνδέσμου Βιομηχανιών, εκπρόσωπος του Συνδέσμου Εξαγωγέων, του Τεχνικού Επιμελητηρίου και εκπρόσωπος της νομαρχίας. Δεν συμμετέχει ο Δήμος Θεσσαλονίκης, διότι στις 11 Φεβρουαρίου 2000 ο κ. Καπετανόπουλος, πρόεδρος του δημοτικού συμβουλίου, που μέχρι τότε συμμετείχε στην επιτροπή, δήλωσε ότι αποχωρεί λόγω αξιώσεως 300 εκατομμυρίων του Δήμου Θεσσαλονίκης έναντι της ΔΕΘ. Εξαιτίας της διαφοράς αυτής, η οποία ήχθη τελικώς στα δικαστήρια, ο Δήμος Θεσσαλονίκης δήλωσε ότι δεν συμμετέχει στο διοικητικό συμβούλιο της ΔΕΘ. Αυτή είναι η απόλυτη αλήθεια. 
      Βλέπετε, λοιπόν, ότι αντί να χρησιμοποιείτε τα πραγματικά στοιχεία ως έχουν, η λανθασμένη πληροφόρηση που σας έχει δοθεί, σας οδηγεί σε συμπεράσματα που δεν ανταποκρίνονται στην αλήθεια.
      Μία άλλη χαρακτηριστική άγνοια στοιχείων είναι το γεγονός ότι καταγγέλλετε την Κυβέρνηση για ό,τι συνέβη με το ΕΣΚΑ, ισχυριζόμενοι ότι ήταν απαράδεκτη η στάση της Κυβέρνησης, που παραχώρησε συγκεκριμένο χώρο για να χρησιμοποιηθεί για τις ανάγκες των Ολυμπιακών Αγώνων από τη Γενική Γραμματεία Αθλητισμού. 
      Κύριοι συνάδελφοι, θέλω να γνωρίζετε ότι το παραχωρητήριο συμβόλαιο με το οποίο παραχωρήθηκε έκταση δώδεκα στρεμμάτων, δώδεκα χιλιάδων διακοσίων τετραγωνικών μέτρων…
      ΑΔΑΜ ΡΕΓΚΟΥΖΑΣ: Ποιος το υπογράφει αυτό το παραχωρητήριο συμβόλαιο; 
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας - Θράκης): Η κυβέρνηση Μητσοτάκη. 
      ΑΔΑΜ ΡΕΓΚΟΥΖΑΣ: Για το αρχικό λέτε; 
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Επιτρέψτε μου, κύριε Ρεγκούζα. Θα σας δώσω στοιχεία για να τα έχετε. 
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Ορθώς παραχωρήθηκε; 
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Το παραχωρητήριο συμβόλαιο με το οποίο η Κτηματική Εταιρεία του Δημοσίου παραχώρησε έκταση δώδεκα χιλιάδων διακοσίων τετραγωνικών μέτρων για τις ανάγκες της ΔΕΘ στην Κηφισιά, υπεγράφη από την κυβέρνηση Μητσοτάκη το 1991 –ορθώς κατά την άποψή μου- και περιλαμβάνει ένα κρίσιμο όρο, τον όρο 8 του παραχωρητηρίου. 
      Ο όρος 8, λοιπόν, του παραχωρητηρίου του 1991 προβλέπει ότι, εάν η Γενική Γραμματεία Αθλητισμού ζητήσει για αθλητικούς σκοπούς και ανάγκες έκταση από το ΕΣΚΑ, τότε οφείλει αμελλητί η διοίκηση της ΔΕΘ, να αποδεχθεί το αίτημα για παραχώρηση του χώρου για τις ανάγκες της Γενικής Γραμματείας Αθλητισμού. 
      Με βάση, λοιπόν, αυτό τον όγδοο όρο του παραχωρητηρίου συμβολαίου, όταν με το καλό πήρε η Ελλάδα τη διοργάνωση των Ολυμπιακών Αγώνων, ζητήθηκε από τη Γενική Γραμματεία να δοθεί χώρος του ΕΣΚΑ για να κτιστεί το Κέντρο Τύπου. Έτσι και έγινε. 
      ΑΔΑΜ ΡΕΓΚΟΥΖΑΣ: Με νόμιμη οικοδομική άδεια χτίστηκε; 
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Περιμένετε, κύριε Ρεγκούζα. Ολόκληρη η Διεθνής Έκθεση Θεσσαλονίκης έχει χτιστεί χωρίς να υπάρχει πολεοδομικό σχέδιο και άδεια. Αυτό είναι το πρόβλημά σας; 
      ΑΔΑΜ ΡΕΓΚΟΥΖΑΣ: Δεν νομιμοποιεί τίποτα!
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Αυτό είναι το πρόβλημά σας; Σας παρακαλώ! Ολόκληρη η Διεθνής Έκθεση. 
	Το Αριστοτέλειο Πανεπιστήμιο Θεσσαλονίκης εκτίσθη από τις αρχές του περασμένου αιώνα μέχρι σήμερα χωρίς να υπάρχει χωροταξικό σχέδιο και η σχετική άδεια. 
	ΑΔΑΜ ΡΕΓΚΟΥΖΑΣ: Δεν τιμά μια ευνομούμενη πολιτεία. 
	ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Σύμφωνοι. Καλώς. Το εκλαμβάνω και ως αυτοκριτική σας. Διαχρονικά, όμως, η ευθύνη βαρύνει όλους.
      Συνεχίζω. Πράγματι, στο οικόπεδο Πετζετάκη και σε χώρο στην πίσω πλευρά του Εθνικού Συνεδριακού Κέντρου Αθηνών ανεγέρθησαν κτήρια για τις ανάγκες του Τύπου, κατά τη διάρκεια των Ολυμπιακών Αγώνων. Έχει συμφωνηθεί ότι με τη λήξη των Ολυμπιακών Αγώνων, τριάντα μέρες μετά, ο χώρος αυτός πρέπει να παραχωρηθεί ξανά στη ΔΕΘ για τις ανάγκες της.
      Η δική μας θέση, εννοώ η θέση του Υπουργείου Μακεδονίας – Θράκης, είναι από το κτήριο το οποίο έγινε στο οικόπεδο Πετζετάκη οι τρεις πρώτοι ορόφοι, που αντιστοιχούν στους τρεις υπάρχοντες ορόφους του παλαιού Εθνικού Συνεδριακού κέντρου, να ενσωματωθούν με μικρές διαρρυθμίσεις σε ενιαίο πλέον μεγάλο εθνικό συνεδριακό χώρο. Αυτή θα είναι η απόφαση της Κυβέρνησης. Δεν υπάρχει κτήριο μπροστά από το Εθνικό Συνεδριακό Κέντρο. 
      Το Εθνικό Συνεδριακό Κέντρο όπως το ξέραμε μέχρι τώρα δεν κλείνεται μπροστά από τα κτήρια της Γενικής Γραμματείας Αθλητισμού. Υπάρχει δίπλα ακριβώς και παράλληλα προς το παλαιό κτήριο ένα που ανεγέρθη, στο οικόπεδο Πετζετάκη και ακριβώς πίσω, εντός του οικοπέδου του Εθνικού Συνεδριακού Κέντρου Αθηνών, ένα δεύτερο για τις ίδιες ανάγκες. Η πρόσοψη, δηλαδή, επί της Κηφισίας δεν έχει χαθεί. Παρ’ όλα αυτά, ο χώρος που αφαιρέθηκε από το ΕΣΚΑ πρέπει να αναπληρωθεί.
      Έτσι, λοιπόν, η δική  μας διεκδίκηση είναι οι τρεις όροφοι του κτηρίου που ανεγέρθη στο οικόπεδο Πετζετάκη να ενσωματωθούν στο παλαιό συνεδριακό κέντρο, με πλήρη πρόσοψη επί της Κηφισίας.
      Ελέχθη επίσης ότι δεν υπάρχουν δραστηριότητες της ΔΕΘ είτε εντός Ελλάδος είτε εκτός. Βεβαίως και υπάρχουν. Η περιφερειακή έκθεση του Ηρακλείου είναι υπό την εποπτεία και την ευθύνη της ΔΕΘ. Η περιφερειακή έκθεση των Ιωαννίνων διοργανώνεται από την ΔΕΘ. Πολύ πρόσφατα η έκθεση που έγινε στα Τίρανα ανήκει στην εποπτεία και στην ευθύνη της ΔΕΘ. Συνεπώς υπάρχουν δραστηριότητες. Και φυσικά την οργάνωση της γενικής έκθεσης έχει πάντοτε η HELEXPO. 
      Στο σημείο αυτό επιτρέψτε μου να θέσω ορισμένα θέματα για τα οποία θεωρώ πολύ χρήσιμη τη δική σας συμβολή. 
      Πρώτο θέμα: Το Εθνικό Συνεδριακό Κέντρο Αθηνών όπως θα διαμορφωθεί μετά τους Ολυμπιακούς Αγώνες, παρά το γεγονός ότι θα είναι το μεγαλύτερο εκθεσιακό κέντρο της χώρας, δεν αρκεί.
      Έχετε δίκιο να επισημαίνετε ότι η Διεθνής Έκθεση Θεσσαλονίκης και η HELEXPO πρέπει να συμμετάσχουν στην εταιρεία που θα διαχειριστεί τις συνεδριακές υποδομές στον ανατολικό αερολιμένα. Συμφωνώ απόλυτα με τη θέση σας. Θέλω να γνωρίζετε, κύριοι συνάδελφοι, ότι ήδη μεταξύ του Υπουργείου Ανάπτυξης και του Υπουργείου Μακεδονίας – Θράκης υπάρχει συνεννόηση για να οριστικοποιηθούν οι λεπτομέρειες της συμμετοχής της ΔΕΘ.  
      Τα «Ελληνικά Τουριστικά Ακίνητα», όπως ξέρετε, προκάλεσαν διεθνές ενδιαφέρον ώστε να δημιουργηθεί μια κοινή εταιρεία εκμετάλλευσης των χώρων που θα διαμορφωθούν –περίπου εκατόν εβδομήντα στρέμματα- στην περιοχή του ανατολικού αεροδρομίου. Απόφαση του Υπουργείου Μακεδονίας-Θράκης είναι να συμμετάσχει η ΔΕΘ σε αυτήν την εταιρεία με ένα ικανοποιητικό ποσοστό. Και υπάρχει θετική στάση και από το Υπουργείο Ανάπτυξης. Θα υπάρξουν σύντομα ανακοινώσεις. 
      Συμφωνώ, επίσης, απόλυτα μαζί σας –ειπώθηκε, νομίζω από τον κ. Ορφανό- ότι η στρατηγική για την ανάπτυξη της HELEXPO  και της ΔΕΘ περνάει ουσιαστικά μέσα από το μεγάλο παγκόσμιο γεγονός της EXPO του 2008. 
      Γιατί συμβαίνει αυτό; Πρώτα απ’ όλα γιατί άλλο πράγμα είναι να φιλοξενείται η ΔΕΘ και η HELEXPO σε ένα χώρο περιορισμένο, όπως σήμερα, στο κέντρο της πόλης βεβαίως, και άλλο πράγμα να έχει οργανωμένες, σύγχρονες υποδομές, πολύ μεγαλύτερες όπως θα τις διαμορφώσουμε στο χώρο φιλοξενίας της το EXPO 2008. Είναι διαφορετικό πράγμα να οργανώσεις ένα παγκόσμιο γεγονός που θα δώσει στη Θεσσαλονίκη και στην ευρύτερη περιοχή πλεονεκτήματα που έδωσαν οι Ολυμπιακοί Αγώνες στην Αθήνα και άλλο πράγμα να περιορίζεσαι στις ετήσιες τακτικές ή κλαδικές εκθέσεις όπως γίνονται μέχρι τώρα στη Θεσσαλονίκη. Είναι προφανές ότι κερδίζεις σε τεχνογνωσία όταν οργανώνεις ένα παγκόσμιο γεγονός, συγκριτικά με όσα αναλαμβάνει τώρα η Διεθνής Έκθεση. Άρα, ορθά επισημαίνεται από αρκετούς ότι το μέλλον της ΔΕΘ και της HELEXPO συνδέεται με την επιδιώξή του να κερδίσουμε και να φιλοξενήσουμε την παγκόσμια έκθεση του 2008.
      Θέλω να ενημερώσω την Εθνική Αντιπροσωπεία ότι η υποψηφιότητα της Θεσσαλονίκης πηγαίνει πάρα πολύ καλά. Βρίσκεται ήδη πιο μπροστά, όχι γιατί είναι δική μου επιθυμία ή επιθυμία των Θεσσαλονικέων, αλλά, γιατί έτσι κρίνεται από εντελώς ανεξάρτητους παρατηρητές και από τα μέλη της γενικής συνέλευσης του Παγκόσμιου Γραφείου Εκθέσεων. Η υποψηφιότητα της Θεσσαλονίκης βρίσκεται ένα βήμα πιο μπροστά από την υποψηφιότητα της Σαραγόσα και ίσως δύο βήματα πιο μπροστά από την υποψηφιότητα της Τεργέστης. Υπάρχει απόλυτη ομοφωνία των πολιτικών παραγόντων που συμμετέχουν στην εκτελεστική γραμματεία. Εργαζόμαστε με πνεύμα συναίνεσης και εθνικής ομοψυχίας, χωρίς κανένα κομματικό ανταγωνισμό και αντιδικία. Μέχρι στιγμής η Θεσσαλονίκη έχει την προτεραιότητα στη διεκδίκηση της EXPO του 2008. Ευελπιστούμε ότι η απόφαση το Δεκέμβριο του 2004 θα είναι απόφαση που δικαιώνει την προσπάθεια της Ελλάδας, διότι δεν είναι μόνο προσπάθεια της Θεσσαλονίκης. 
      Κύριε Καλαφάτη, προκειμένου να κρίνετε τις επιδόσεις της ΔΕΘ και της HELEXPO, κάνατε χρήση του κριτηρίου του αριθμού εκθετών και επισκεπτών, πράγμα που είναι λάθος. Θα σας εξηγήσω αμέσως γιατί. 
      Κατ’ αρχάς έχουμε μείωση των εκθετηρίων χώρων. Θα σας δώσω ένα παράδειγμα. Παλαιότερα μπορούσαμε να διαθέτουμε περίπου χίλια τετρακόσια  τετραγωνικά μέτρα περισσότερα, τα οποία ήταν εκθετήριοι χώροι, ενώ τώρα τα καταλαμβάνει το Μακεδονικό Μουσείο Σύγχρονης Τέχνης. Χρειάστηκε να αξιοποιήσουμε χώρους, όπως π.χ. για να οργανώσουμε τα γραφεία που είναι αναγκαία για τη διεκδίκηση της EXPO. Έχουμε γραφεία της EXPO μέσα στο χώρο της ΔΕΘ. Υπάρχει, λοιπόν, μείωση των εκθετηρίων χώρων. 
      Δεύτερον, η πραγματικότητα είναι ότι οι επισκέπτες είναι κατά 26,3% αυξημένοι το 2003. Δεν είναι το κρίσιμο μέγεθος το ποιοι είναι οι έμμεσοι εκθέτες. Το κρίσιμο είναι ποιοι είναι οι άμεσοι εκθέτες. Γιατί σας το λέω αυτό; Αν ο κ. Καλαφάτης νοικιάσει ένα σταντ και εκπροσωπεί κινέζικα, γαλλικά ή και κάποια άλλα εγχώρια συμφέροντα, εξαρτάται από τον κ. Καλαφάτη, ο οποίος είναι άμεσος εκθέτης, αν θα δηλώσει ή δεν θα δηλώσει και ποιους έμμεσους εκθέτες εκπροσωπεί στο περίπτερό του. 
      Αν συνεπώς εσείς δηλώσετε έναν μόνο, ή αντίθετα περισσότερους εκθέτες προσδιορίζετε και τον αριθμό. Εκείνο που έχει πολύ μεγάλη σημασία είναι ποιος είναι ο αριθμός των άμεσων εκθετών. Οι άμεσοι εκθέτες λοιπόν το 2003 αυξήθηκαν κατά 26,3%. Συνεπώς μη βγάζετε συμπέρασμα από τους έμμεσους εκθέτες οι οποίοι μπορεί να είναι το 2004 χ/2  αλλά την επόμενη χρονιά να είναι 3χ. 
    Εκείνο το οποίο επίσης θέλω να ξέρετε είναι ότι από την άποψη των οικονομικών αποτελεσμάτων τα πράγματα είναι περίπου ίδια και στο προηγούμενο καθεστώς και στο νέο καθεστώς. Υπάρχει όμως ένα πρόβλημα που πρέπει να αντιμετωπίσουμε. Ήδη οι διοικήσεις των δύο εταιρειών συζητούν και πρόκειται να ανακοινώσουν την απόφαση. Έχετε προσέξει ότι οι κλαδικές εκθέσεις καταλαμβάνουν ένα μέρος του έτους, ενώ αντίθετα οι χώροι της Διεθνούς Εκθέσεως έπρεπε, αν είναι δυνατόν, κάθε μέρα να φιλοξενούν εκθέσεις. Για ποιο λόγο ενοικιάζεται ο χώρος μόνο στην HELEXPO; Για ποιο λόγο δεν μπορεί να ενοικιαστεί και σε ιδιώτες; Πέραν των κλαδικών εκθέσεων που γίνονται κάθε χρόνο, δώδεκα στον αριθμό, από τη HELEXPO θα ήταν δυνατό να οργανώνονται και από άλλους.
    Μια μικρή παρένθεση. Δείτε πάλι το θέμα των επισκεπτών. Η AGROTICA μέχρι πέρυσι γινόταν κάθε χρόνο. Οι αγροτικοί φορείς, έχουν ζητήσει πλέον να γίνονται κάθε δύο χρόνια. Είναι προφανές ότι αν διαιρέσεις τον αριθμό των επισκεπτών στα δύο χρόνια είναι μικρότερος από ό,τι σε ετήσια βάση.
    Επανέρχομαι τώρα στον αρχικό συλλογισμό. Για ποιο λόγο, λοιπόν, θα πρέπει να μην είναι καθημερινά χώρος εκθεσιακός; Ενώ μέχρι τώρα από τη σύμβαση που προβλέπεται μεταξύ ΔΕΘ και HELEXPO μόνο η HELEXPO μπορεί να αξιοποιεί τους χώρους. Γιατί; Πρέπει, λοιπόν, να δούμε τέτοια θέματα. 
    Ήδη θέτω έναν προβληματισμό, προσπαθώντας να παρακινήσω και εσάς σε ένα γόνιμο διάλογο ο οποίος μπορεί να βοηθήσει πραγματικά την έκθεση. Επίσης, κάτι άλλο το οποίο πρέπει να δούμε: Βεβαίως, το 1999 αποφάσισε τότε η Κυβέρνηση να χωρίσει σε δύο ανώνυμες εταιρείες την παλαιά ΔΕΘ περισσότερο γιατί σκεφτόταν ότι η HELEXPO, η δεύτερη ανώνυμη εταιρεία, ίσως θα μπορούσε να αποτελέσει αντικείμενο ιδιωτικοποίησης. Το πείραμα αυτό δεν συντελέστηκε σ’ αυτά τα τέσσερα χρόνια που έχουν μεσολαβήσει από το 1999 μέχρι το 2003. Δύο φορές έγινε η προσπάθεια ιδιωτικοποίησης και δεν πέτυχε. Αν συνεπώς η HELEXPO παραμείνει μονομετοχική εταιρεία του ελληνικού δημοσίου, ασφαλώς είναι γόνιμο να σκεφθούμε αν θα πρέπει να ενοποιηθεί ξανά ο εκθεσιακός φορέας. Δε λέω ότι είναι απόφαση. Θέτω ένα θέμα συζήτησης. Πολύ περισσότερο που εάν μαζί με το EΣΚΑ, η ΔΕΘ συμμετάσχει στην ανώνυμη εταιρεία που θα εκμεταλλευτεί τα συνεδριακά κέντρα του ανατολικού αερολιμένα. Και έχοντας μπροστά μας την προοπτική της παγκόσμιας έκθεσης του 2008, θα ήταν χρήσιμο κανείς να ξανασυζητήσει τη θεσμική συγκρότηση και το νομικό καθεστώς του εθνικού εκθεσιακού μας φορέα. 
    Σε ό,τι αφορά τις απόψεις που εξέφρασε ο απελθών εντεταλμένος σύμβουλος αντιλαμβάνεσθε ότι θα μπορούσα να χρησιμοποιήσω μόνο την έκφραση του φίλου κ. Σπηλιόπουλου: «καλώς έγινε και απεπέμφθησαν» και να κλείσει η ιστορία.
      Υποθέτω όμως ότι όταν υπάρχουν σκέψεις, τις οποίες θα μπορούσε κανείς να εκλάβει και ως αυτοκριτική, τότε θα πρέπει να θέτει προ των ευθυνών τους όσους κρίνουν την περίοδο που διαχειρίστηκαν αυτοί οι ίδιοι και να προχωρούμε σε ανανέωση των διοικητικών συμβουλίων.
      Πάντως, σας διαβεβαιώνω ότι τα τυπικά προσόντα, η επιστημονική επάρκεια και η διοικητική επάρκεια των μελών των νέων διοικητικών συμβουλίων είναι πολύ υψηλά, πάρα πολύ υψηλά. Μην έχετε καμία αμφιβολία, ανεξάρτητα από τις κρίσεις που έκανε ο συνάδελφός μας κ. Κούβελας για συγκεκριμένο πρόσωπο. Είμαι σίγουρος ότι αν διεξάγετε μια σχετική έρευνα στην κοινωνία της Θεσσαλονίκης και ευρύτερα, θα διαπιστώσετε και εσείς ότι η διοικητική επάρκεια, τα επιστημονικά προσόντα και η τεχνοκρατική συγκρότηση των προσώπων αυτών είναι πολύ υψηλού επιπέδου.
      Θα επανέλθω. Με ενδιαφέρει η προοπτική την οποία δίνουμε, με ενδιαφέρουν οι σωστές αποφάσεις για την πόλη, με ενδιαφέρουν οι ορθές αποφάσεις για τον εκθεσιακό μας φορέα και με ενδιαφέρει η σύνολη συζήτηση να εξασφαλίζει τη συμμετοχή όλων –και τη δική σας προφανώς- διότι έτσι μπορούμε να καταλήξουμε στις ωφελιμότερες αποφάσεις.
      Σας ευχαριστώ πολύ και θα επανέλθω, αν χρειαστεί.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω προς το Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ενωσή της με την Ελλάδα», είκοσι επτά μαθητές και τρεις συνοδοί δάσκαλοι από το 3ο Δημοτικό Σχολείο Νίκαιας Πειραιά.
      Η Βουλή τους καλωσορίζει.
      (Χειροκροτήματα από όλες της πτέρυγες)
      Θέλω να πω στα παιδιά ότι σήμερα έχουμε κοινοβουλευτικό έλεγχο και έτσι στην Αίθουσα είναι μόνο οι επερωτώντες Βουλευτές και ο αρμόδιος Υπουργός.
      Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Σαλαγκούδης έχει το λόγο για δεκαπέντε λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, είναι γεγονός ότι είδα το απολογητικό ύφος του κυρίου Υπουργού, το συναινετικό ύφος και βεβαίως εμείς πιστεύουμε στην προοπτική και το μέλλον. Πρέπει όμως να δούμε και μέχρι τώρα τι έγινε.
      Πέντε Υπουργοί από τη Θεσσαλονίκη στην Κυβέρνηση Σημίτη, για πρώτη φορά –και μάλιστα πρωτοκλασάτοι- πάλεψαν, μόχθησαν πραγματικά και στο τέλος τα κατάφεραν: υποβάθμισαν την πόλη τους. Συγχαρητήρια, κύριε Υπουργέ. Τι να πει κανείς. Καθυστέρησαν όλες τις υποδομές της Θεσσαλονίκης, που δρομολογήθηκαν, σχεδιάστηκαν και οι περισσότερες ξεκίνησαν από την Κυβέρνηση Μητσοτάκη και υποστηρίχτηκαν φυσικά τότε από τους Υπουργούς της Θεσσαλονίκης της Κυβέρνησης Μητσοτάκη, όσο και αν κατηγορήθηκαν, όσο και αν από την τότε Αντιπολίτευση έφτασαν σε ακραίες κατηγορίες, όπως το συνήθιζαν παλιά. Ευελπιστώ ότι δεν θα το συνηθίσουν σε λίγους μήνες που θα είναι πάλι στην Αντιπολίτευση.
      Τι να πούμε; Για το μετρό, για την υποθαλάσσια αρτηρία, για τους κόμβους της περιφερειακής, για τη δυτική είσοδο, τη σύνδεση με το λιμάνι, το αεροδρόμιο, το βιολογικό καθαρισμό ιδιαίτερα των βιομηχανικών λυμάτων, που ακόμη προκαλούν την υποβάθμιση και τη μόλυνση του Θερμαϊκού, για τα πάρκινκ και για τόσα άλλα ακόμη, που δεν θα ήθελα να αναφέρω.
      Ας έρθουμε στο προκείμενο. Δεν άφησαν ανέγγιχτη ούτε τη Διεθνή Έκθεση Θεσσαλονίκης. Εγώ δεν θα διαφωνήσω με το διαχωρισμό του επιχειρησιακού σκέλους και του ιδιοκτησιακού. Θα μπορούσε να είναι έτσι, θα μπορούσε να είναι ενοποιημένα. Το θέμα είναι άλλο, ότι η Διεθνής Έκθεση Θεσσαλονίκης έχει υποβαθμιστεί όλα αυτά τα χρόνια.
      Και θα έπρεπε κανονικά, εάν πράγματι αυτή η Κυβέρνηση φρόντιζε την πραγματική σύγκλιση και όχι την ονομαστική –την οποία μεν πέτυχε, αλλά και μετά την επιτυχία της ΟΝΕ δεν εφαρμόζει ουσιαστικά μια σωστή οικονομική πολιτική- που έπρεπε, να ξεκινήσει από τη Διεθνή Έκθεση Θεσσαλονίκης, που είναι ένας μοχλός ανάπτυξης, είναι ένας οργανισμός, ο οποίος μπορεί να προβάλει τα ελληνικά προϊόντα.
Και τι έχουμε κύριοι; Ένα συνεχώς διευρυνόμενο έλλειμμα στο εμπορικό μας ισοζύγιο.  Φθάσαμε στο σημείο οι εξαγωγές μας να αποτελούν μόνο το ? των εισαγωγών μας.  Αν δεν είχαμε ενταχθεί στην ΟΝΕ, σήμερα θα είχαμε συναλλαγματικό πρόβλημα. Και φυσικά σε οποιαδήποτε ευνομούμενη χώρα, σε οποιαδήποτε ανεπτυγμένη χώρα, όταν οι εξαγωγές πέφτουν σε τόσο χαμηλά επίπεδα, κηρύσσεται συναγερμός, κύριε Υπουργέ, και δεν επαφίενται στο ότι έχουμε 4% ανάπτυξη, αυτήν τη στρεβλή ανάπτυξη, που δεν διαχέεται στο σύνολο, αλλά πηγαίνει στις τσέπες των εργολάβων και σε όλους όσους δουλεύουν στα κατασκευαστικά. Γιατί μόνο τέτοια ανάπτυξη έχουμε, που οφείλεται στα ολυμπιακά έργα, στις εισροές από την Ευρωπαϊκή Ένωση και στην πτώση των επιτοκίων που ευνόησαν πάλι τον κατασκευαστικό κλάδο. 
	Φθάσαμε σε μία δραματική κατάσταση της οικονομίας. Τι θα κληρονομήσει η επόμενη κυβέρνηση, όταν στο πρώτο τρίμηνο  αυτή η κυβέρνηση δανείζεται το μισό  και παραπάνω από το προϋπολογιζόμενο για ολόκληρο το χρόνο;  Θα αφήσει την επόμενη κυβέρνηση  με το βάρος της ολοκλήρωσης προετοιμασίας για τους Ολυμπιακούς και φυσικά με ισχνότατη δυνατότητα για περαιτέρω δανεισμό.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βο	υλής κ. ΚΩΝΣΤΑΝΤΙΝΟΣ  ΒΡΕΤΤΟΣ)
      Όμως, ας έλθουμε στο  Διοικητικό  Συμβούλιο της Έκθεσης. 
      Κύριε Υπουργέ, δεν μπορούμε να παραβλέψουμε το γεγονός ότι ένα μέλος του Διοικητικού Συμβουλίου και εκλεκτό σας στέλεχος -δεν είχε κανένα ιδιαίτερο θεσμικό ρόλο που το βάλατε εκεί- έκανε αυτήν τη σκληρή κριτική. Ουσιαστικά εξαμόλησε  μία βόμβα, γιατί ο ίδιος αισθάνθηκε εκεί μέσα ότι εκτίθετο με την προηγούμενη διοίκηση, η οποία πράγματι βρισκόταν, όπως πληροφορούμαστε όλοι, σε μία κατάσταση που δεν θα μπορούσε να περιγραφεί, παρά μόνο με απαλά ή κολακευτικά λόγια. Να πούμε ότι ο πρόεδρος δεν μιλούσε με το διευθύνοντα σύμβουλο; Να πούμε ότι τις περισσότερες μέρες έμεναν ουσιαστικά στην  Αθήνα και όχι στη Θεσσαλονίκη,  απαξίωναν καθημερινά τη ΔΕΘ και η Κυβέρνηση απλώς παρακολουθούσε;
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης):  Προφανώς δεν παρακολουθούσε.
      ΓΕΩΡΓΙΟΣ ΣΑΛΑΓΚΟΥΔΗΣ:  Παρακολουθούσε, κύριε Υπουργέ, και σας είπα ότι  η προσπάθειά σας κατέληξε τελικά στην υποβάθμιση της πόλης  και στην υποβάθμιση της Διεθνούς  Εκθέσεως. Αν παρακολουθούσατε, θα τους είχατε αλλάξει πιο νωρίς και όχι όταν βγήκε ο κ. Αβραμόπουλος και κατήγγειλε το  διοικητικό συμβούλιο ως μέλος. Τότε, το μόνο που αισθανθήκατε ήταν το επικοινωνιακό κόστος και γι’ αυτό προχωρήσατε στην αλλαγή, γιατί δεν μπορούσατε να κάνετε αλλιώς. Δεν θέλω φυσικά να πιστέψω ότι οι προηγούμενοι πρόεδρος και διευθύνων σύμβουλος ήταν πολύ δεμένοι ή είχαν υψηλές προστασίες και δεν μπορούσατε εσείς, οι Υπουργοί της Θεσσαλονίκης,  να λειτουργήσετε  εκεί. Και μιλάω για ολόκληρη την Κυβέρνηση, δεν μιλάω μόνο για το χρονικό διάστημα που αναλάβατε εσείς, κύριε Υπουργέ. Είπαμε ότι είναι συλλογική η ευθύνη της Κυβέρνησης, όσο κι αν το τελευταίο χρονικό διάστημα με τις νέες διαδοχές προσπαθείτε να εξαιρέσετε από τη συνολική ευθύνη και το νέο σας προαλειφόμενο, εν πάση περιπτώσει,  Αρχηγό του Κόμματος.
      Μερικά πράγματα, μια και φθάσαμε στο Διοικητικό Συμβούλιο, γι’ αυτά που μας αναφέρατε εδώ. Κύριε Υπουργέ, ο ν. 2414/1996, που ψηφίστηκε στις αρχές της εκσυγχρονιστικής, υποτίθεται, προσπάθειάς σας, φέρει τίτλο «Για τον εκσυγχρονισμό των ΔΕΚΟ», που εν πάση περιπτώσει  εμποδίζει  την εισδοχή των παραγωγικών τάξεων στο  Διοικητικό  Συμβούλιο της XELEXPO, γιατί μας αναφέρατε μόνο για τη ΔΕΘ. Στη XELEXPO δεν συμμετέχουν. Και εκεί χρειάζεται η συμβολή των παραγωγικών τάξεων, όταν  εσείς διορίζετε το διοικητικό  συμβούλιο και μάλιστα με το διαχωρισμό, που κάνατε, της επιχειρηματικής δραστηριότητας της  Διεθνούς  Εκθέσεως Θεσσαλονίκης.
      Επιχειρηματική δραστηριότητα ασκεί η HELEXPO όχι η ΔΕΘ. Επομένως, εκεί χρειάζονται οι επιχειρηματίες να δώσουν τη γνώμη τους, αφού οι υπόλοιποι είναι κρατικοδίαιτοι, διορισμένοι από εσάς. 
      Ο ν. 2414, κύριε Υπουργέ, λέει και κάτι χαρακτηριστικό, το οποίο σε όλες τις ΔΕΚΟ το έχετε περιφρονήσει. Το έχω καταγγείλει επανειλημμένως και στον Πρόεδρο της Βουλής που προεδρεύει στην Επιτροπή Διαφάνειας, όταν έρχονται οι διάφοροι για να πάρουν την έγκριση της επιτροπής για το διορισμό τους. 
      Προβλέπει, δηλαδή, ότι τουλάχιστον ο διευθύνων σύμβουλος και ο πρόεδρος πρέπει να έχουν τριετή εμπειρία σε παρόμοιες δραστηριότητες. Πουθενά δεν το έχετε τηρήσει αυτό και μάλιστα από την αρχή. Από τις εκλογές του 1996 δεν έχετε τηρήσει αυτήν την πολύ σημαντική οπωσδήποτε ρύθμιση του ν. 2414.
      Επομένως, μη μας φέρνετε το ν. 2414 σαν παράδειγμα. Θα σας προτρέπαμε να βάλετε στο διοικητικό συμβούλιο της HELEXPO και τους εκπροσώπους τουλάχιστον από τις δυναμικές παραγωγικές τάξεις της Θεσσαλονίκης. Αυτό θα είναι πάρα πολύ χρήσιμο.
      Έρχομαι τώρα στο Εκθεσιακό Συνεδριακό Κέντρο Αθηνών, το ΕΣΚΑ. Δεν έχετε ακόμα αποφασίσει γι’ αυτό που μας είπατε. Ίσως είναι πρόταση δική σας,  αλλά δεν έχετε αποφασίσει για τους τρεις ορόφους του μπροστινού κτηρίου του οικοπέδου Πετζετάκη που αναφέρατε προηγουμένως. Τώρα βέβαια τι να αποφασίσετε, η επόμενη κυβέρνηση θα το αποφασίσει. 
      Εν πάση περιπτώσει, αυτά είναι γραφεία και είναι διαμορφωμένα σαν γραφεία. Θα πρέπει να γίνουν και εκεί πολύ σημαντικές παρεμβάσεις για να μπορεί να γίνει τελικά εκθεσιακός χώρος, αν είναι δυνατόν. Δεν το ξέρω αυτό, δεν το εξέτασα από τεχνική πλευρά, αφού δεν είμαι τεχνικός.
      Αναφέρατε στη συνέχεια το Συνεδριακό Κέντρο του ανατολικού αερολιμένα. Θα σας διαβάσω την πρόσφατη έκθεση της Τεχνικής Υπηρεσίας της Διεθνούς Εκθέσεως Θεσσαλονίκης –την ξέρετε βέβαια, αλλά εδώ δεν την αναφέρατε- όπου επισημαίνει ότι οι παρεμβάσεις που έχουν γίνει στο ΕΣΚΑ έχουν περιορίσει δραστικά τις δυνατότητες του Κέντρου.
      Συγκεκριμένα αναφέρει ότι η ανέγερση δύο κτηρίων δίπλα στο ΕΣΚΑ και η εξυπηρέτησή τους έχει περιορίσει τον αξιοποιήσιμο εκθεσιακό χώρο, τουλάχιστον κατά δυο χιλιάδες τετρακόσια τετραγωνικά μέτρα. Φυσικά, από εκεί και πέρα ο υπόλοιπος χώρος είναι γραφεία. Είναι πάρα πολύ δύσκολο να αξιοποιηθεί, όπως αναφέρατε προηγουμένως και εν πάση περιπτώσει δεν έχετε πάρει αυτές τις αποφάσεις. Όσο για το…
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Λέει ο αξιοποιήσιμος, όχι ο αξιοποιημένος. Δηλαδή, αυτός που δυνητικά μπορεί να αξιοποιηθεί, έχει περιορισθεί κατά δύο χιλιάδες τετραγωνικά μέτρα και προστίθεται ένα νέο κτήριο.
      Θα τα πούμε μετά. Θέλετε προφανώς άλλο ύφος.
      ΓΕΩΡΓΙΟΣ ΣΑΛΑΓΚΟΥΔΗΣ: Ξέρετε για μένα τι σημαίνει αξιοποιήσιμο, κύριε Υπουργέ;
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Πείτε μου τι σημαίνει για να μου μάθετε Ελληνικά. Πείτε μου: Τι σημαίνει;
      ΓΕΩΡΓΙΟΣ ΣΑΛΑΓΚΟΥΔΗΣ: Δεν υπήρξα ποτέ δάσκαλος. 
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Πείτε μου τουλάχιστον ώστε να διδαχθώ από εσάς.
      ΓΕΩΡΓΙΟΣ ΣΑΛΑΓΚΟΥΔΗΣ: Εγώ τη δραστηριότητά μου την άσκησα στον ιδιωτικό τομέα…
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Διότι όταν ακόμα και η ανάγνωση των εγγράφων γίνεται με τρόπο ο οποίος παγιδεύει τους συνομιλητές, τότε τι να σας πω; 
      ΓΕΩΡΓΙΟΣ ΣΑΛΑΓΚΟΥΔΗΣ: Μου κάνει εντύπωση γιατί έχετε εκνευρισθεί, ενώ όταν μιλούσατε ήσασταν ηρεμότατος.
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Διότι σας μιλούν ηρέμως και σε κλίμα συναίνεσης και εσείς μιλάτε για απολογητικό ύφος. Σας μιλούν με ένταση διότι λέτε πράγματα που είναι ανακριβή και τότε λέτε «γιατί έχετε εκνευριστεί»; Διαλέξτε τι θέλετε. 
      Την ομιλία σας την ξεκινήσατε, κύριε συνάδελφε, αποδίδοντας σε ένα  απολογητικό ύφος, επειδή σας μίλησα συναινετικά. Τώρα επειδή προφανώς αγανακτώ, γιατί δε διαβάζετε σωστά τα έγγραφα, λέτε «γιατί εκνευρίζεσθε». Διαλέξτε πώς με θέλετε, αλλά προφανώς θα καθορίσω εγώ πώς θα απαντήσω.
      ΠΡΟΕΔΡΕΥΩΝ (Κωνσταντίνος Βρεττός): Ψύχραιμοι να είσθε όλοι.
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Να μην έχετε καμιά αμφιβολία ότι θα είμαι εξαιρετικά ψύχραιμος, κύριε Πρόεδρε.
      ΓΕΩΡΓΙΟΣ ΣΑΛΑΓΚΟΥΔΗΣ: Το βλέπω, κύριε Υπουργέ. Σας βλέπει και ο ελληνικός λαός και εκτιμά την ψυχραιμία σας.
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Ναι, βέβαια, ευτυχώς! Ευτυχώς που βλέπει ο ελληνικός λαός, κύριε Σαλαγκούδη! 
      ΠΡΟΕΔΡΕΥΩΝ (Κωνσταντίνος Βρεττός): Δεν μας βλέπει και όλος ο ελληνικός λαός!
      ΓΕΩΡΓΙΟΣ ΣΑΛΑΓΚΟΥΔΗΣ: Διαβάζω ξανά πάλι, για να το καταλάβω εγώ, κύριε Υπουργέ, μια και εσείς το έχετε ήδη κατανοήσει. Σε πρόσφατη έκθεσή της η Τεχνική Υπηρεσία της ΔΕΘ επισημαίνει ότι οι παρεμβάσεις που έχουν γίνει στο ΕΣΚΑ έχουν περιορίσει δραστικά τις δυνατότητες του Κέντρου. Συγκεκριμένα αναφέρει ότι η ανέγερση δύο κτιρίων δίπλα στο ΕΣΚΑ και η εξυπηρέτησή τους έχει περιορίσει τον αξιοποιήσιμο εκθεσιακό χώρο τουλάχιστον κατά δύο χιλιάδες τετρακόσια τετραγωνικά μέτρα. 
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Πάρα πολύ ωραία.
      ΓΕΩΡΓΙΟΣ ΣΑΛΑΓΚΟΥΔΗΣ: Χαίρομαι που συμφωνείτε. Εγώ δεν θα κάνω άλλη εκτίμηση. Θα αφήσουμε τον ελληνικό λαό να κρίνει τι ακριβώς λέει αυτή η έκθεση. 
      ΣΩΤΗΡΙΟΣ ΚΟΥΒΕΛΑΣ: Λέτε, κύριε Υπουργέ, ότι είναι ευχαριστημένοι αυτοί που σας κάνουν την έκθεση, ότι είναι εντάξει, ότι καλώς έγινε αυτό; Ή μήπως ότι ήδη τον αξιοποίησαν;  
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Μου επιτρέπετε μία διακοπή, κύριε Σαλαγκούδη; 
      ΓΕΩΡΓΙΟΣ ΣΑΛΑΓΚΟΥΔΗΣ: Μα αφού θα μιλήσετε αμέσως μετά. Εγώ ευχαρίστως να δεχθώ τη διακοπή, αν μου κρατηθεί ο χρόνος.
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Κύριε Πρόεδρε, αν μου το επιτρέπει ο συνάδελφος. Αν δεν μου το επιτρέπει, δεν θα παρέμβω.
      ΓΕΩΡΓΙΟΣ ΣΑΛΑΓΚΟΥΔΗΣ: Μα πώς δεν σας επιτρέπω; Εδώ θέλουμε εποικοδομητική δουλειά. Εποικοδομητική κριτική σας κάνουμε. Δεν κάνουμε κριτική για την κριτική, όπως κάνατε εσείς κάποτε όταν ήμασταν εμείς Κυβέρνηση. 
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Κύριε Σαλαγκούδη, θα σας πω κάτι πάρα πολύ απλό. Είναι προφανές ότι έχεις ένα οικόπεδο δώδεκα χιλιάδες διακόσια τετραγωνικά μέτρα. Όταν κτίζονται δύο κτήρια για τις ανάγκες της Γενικής Γραμματείας Αθλητισμού δεν μειώνεις τον ωφέλιμο χώρο; Προφανώς τον μειώνεις. Τι λέει, λοιπόν; Και αυτό σας το είπα και εγώ στην πρωτολογία μου. Προφανώς μειώνεις. Σας είπα ότι και από την πλευρά του οικοπέδου 3 του Πετζετάκη και από πίσω έχουν κτιστεί δύο κτήρια. Προφανώς η Τεχνική Διεύθυνση της Έκθεσης θα μας πει ότι κατά δύο χιλιάδες τετραγωνικά μέτρα μειώθηκαν οι ωφέλιμοι και αξιοποιήσιμοι χώροι.
      ΣΩΤΗΡΙΟΣ ΚΟΥΒΕΛΑΣ: Η Αντιπολίτευση δεν μπορεί να το πει όμως αυτό…
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Και σας απαντώ ότι προφανώς αυτά πρέπει να αναπληρωθούν, να τα επαναποκτήσει το εθνικό συνεδριακό κέντρο. Και η πρόταση η οποία γίνεται -και θα είναι και η τελική απόφαση- είναι ότι οι τρεις όροφοι που αντιστοιχούν στους τρεις παλαιούς ορόφους του ΕΣΚΑ, οι τρεις όροφοι, επαναλαμβάνω, του νέου κτηρίου θα αντικαταστήσουν τα απολεσθέντα μέτρα.
      ΓΕΩΡΓΙΟΣ ΣΑΛΑΓΚΟΥΔΗΣ: Ευχαριστούμε πολύ για τις διευκρινίσεις, κύριε Υπουργέ. Συνεχίζω, όμως, με την έκθεση της Τεχνικής Υπηρεσίας της ΔΕΘ. Λέει λοιπόν: «Ταυτόχρονα έχει καταργηθεί το πάρκινγκ του Κέντρου, ενώ η πρόσβαση επισκεπτών και αυτοκινήτων στο χώρο είναι εξαιρετικά δυσχερής». Η Τεχνική Υπηρεσία της ΔΕΘ χαρακτηρίζει τις παρεμβάσεις ως υψηλού βαθμού αλλοίωση των χαρακτηριστικών του, αλλά και των εκθεσιακών και συνεδριακών δυνατοτήτων του. Αυτό θέλω να σας πω και δεν παίζουμε με τις λέξεις, αλλά διαβάζουμε την έκθεση των τεχνικών εμπειρογνωμόνων που διαθέτει η Διεθνής Έκθεση Θεσσαλονίκης. Δεν τα λέω εγώ αυτά. Από το δικό σας συμβούλιο αυτοί είναι διορισμένοι και πήραν την απόφαση να κάνουν αυτήν τη μελέτη.
      Και ακόμη παρακάτω λέει και άλλα. Εν πάση περιπτώσει, επειδή τελειώνει ο χρόνος, ας έρθουμε και σε πιο σημαντικά πράγματα.
      Συνεδριακό Κέντρο ανατολικού αερολιμένα: Τι συζητάτε; Γιατί δεν μας είπατε; Αύξηση κατά 7% της συμμετοχής της HELEXPO; Πείτε μας τι ακριβώς θέλετε να κάνετε εκεί, γιατί  τα «Ελληνικά Τουριστικά Ακίνητα» σκοπεύουν το 65% να το μετοχοποιήσουν, να το πουλήσουν, να το διαθέσουν σε στρατηγικό επενδυτή κλπ. Αυτές τουλάχιστον είναι οι δικές μας πληροφορίες. Πείτε μας εσείς αν έχετε άλλα. 
      Σχετικά με την EXPO 2008, χαίρομαι που μας λέτε ότι είναι σε πολύ καλό δρόμο. Όμως, κύριε Υπουργέ, αναφορικά με αυτές τις υποδομές που σας ανέφερα στην αρχή, και για τις οποίες καθυστερήσατε τόσο πολύ, δεν βλέπετε ότι υπάρχει πρόβλημα για την EXPO του 2008 να την εκτελέσουμε, να μπορέσουμε με πολύ  έντονους ρυθμούς; Και μας βάζετε φυσικά σε ασφυκτικά στενά περιθώρια για να κάνουμε πολύ μεγάλο έργο και ό,τι δεν κάνατε εσείς στα είκοσι χρόνια να προσπαθήσουμε εμείς να το κάνουμε μέσα σε μία τετραετία μέχρι το 2008. 
      Η υποβάθμιση της Έκθεσης είναι γεγονός, όσο και αν μας αναφέρατε για τον αριθμό των επισκεπτών, για τον αριθμό των εκθετών, που με παρεμβάσεις της διοίκησης μπορούν να διαμορφώνονται. Όπως πολύ χαρακτηριστικά είπατε και εσείς, δεν έχει σημασία πόσους θα δηλώσεις, αν δηλώσεις έναν ή δηλώσεις τρεις και πολλαπλασιάζεις τη συμμετοχή. Όμως, κύριε Υπουργέ, δεν επισκέπτεστε την Έκθεση; Εμείς είμαστε Θεσσαλονικείς και βλέπουμε με τα μάτια μας αν η Έκθεσή μας αναβαθμίζεται ή υποβαθμίζεται. Σας διαβεβαιώ ότι τα δικά μας μάτια βλέπουν την Έκθεση υποβαθμισμένη.
      Και σας διαβεβαιώ ότι αν τώρα στη γενική έκθεση που κάναμε το Σεπτέμβριο δεν υπήρχαν οι συμμετοχές των υπηρεσιών του κράτους, των οργανισμών του κράτους, των Υπουργείων θα είχαμε ίσως το 1/3 –όχι το μισό της εκθέσεως- μόνο καλυμμένο από εκθέτες. Αν αυτό δεν λέγεται υποβάθμιση τότε με συγχωρείτε αλλά έχουμε τελείως διαφορετικά μάτια και τα βλέπουμε τελείως διαφορετικά τα γεγονότα. 
      Αναφερθήκατε και στην ΑGROTIKA  και επειδή κάθε φορά την επισκέπτομαι και επειδή κάθε φορά τη γυρνάω όλη γιατί μετά δίνω και τη συνέντευξη Τύπου σαν υπεύθυνος συντονιστής και για το Υπουργείο Γεωργίας, σας λέω ότι τα τελευταία χρόνια δεν συμμετέχουν οι κατασκευαστικές επιχειρήσεις αγροτικών μηχανημάτων. Δεν ξέρω ποιοι φορείς συμμετέχουν και το ζήτησαν, αλλά όταν καθυστερήσατε τα σχέδια βελτίωσης και οι αγρότες δεν μπορούσαν να αγοράσουν μηχανήματα, εργαλεία γιατί ακριβώς καθυστερήσατε και το Γ΄ Κοινοτικό Πλαίσιο Στήριξης με διαμαρτυρία δεν συμμετείχε κανένας απ’ αυτούς που κατασκευάζει αγροτικά εργαλεία και μηχανήματα, στην έκθεση. Αυτοί δηλαδή που καταλάμβαναν περίπου τα 2/3 του συνόλου της εκτάσεως που είχε η AGROTIKA. Και εκείνη, λοιπόν, υποβαθμίστηκε.
      Κύριε Υπουργέ, εμείς πιστεύαμε ότι θα ερχόταν πιο νωρίς η συζήτηση για τη Διεθνή Έκθεση Θεσσαλονίκης, ώστε να σας δινόταν η ευκαιρία κάτι να κάνετε, αλλά τώρα δυστυχώς για σας δεν υπάρχει χρόνος. Θα υπάρξει όμως χρόνος για μας αμέσως μετά τις εκλογές. Εμείς θεωρούμε τη Διεθνή Έκθεση Θεσσαλονίκης, καμάρι, στολίδι της Θεσσαλονίκης, ένα βασικό στοιχείο που αναδεικνύει την αποκέντρωση και το ότι και η περιφέρεια μπορεί να έχει ένα σημαντικό αναπτυξιακό οργανισμό. Το θεωρούμε βασικό μοχλό για την ανάπτυξη όχι μόνο της Θεσσαλονίκης αλλά της χώρας μας και γι’ αυτόν το λόγο θα δώσουμε ιδιαίτερη έμφαση και θα την αναπτύξουμε πολύ πιο γρήγορα αν έχουμε και την ευκαιρία και την τύχη να πάρουμε και τη διοργάνωση της EXPO 2008. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Φλώρος Κωνσταντίνου ως Κοινοβουλευτικός Εκπρόσωπος του ΠΑΣΟΚ έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, ο συνάδελφος κ. Ρεγκούζας με προέτρεψε να μην πάρω το λόγο και πράγματι δεν είχα σκοπό να ζητήσω να μιλήσω. Ειλικρινά δεν είχα σκοπό να πάρω το λόγο και όχι γιατί το θέμα δεν είναι πάρα πολύ σοβαρό για όλους εμάς τους Βορειοελλαδίτες αλλά γιατί η παρέμβαση του Υπουργού ήταν καταλυτική. Ένα προς ένα όλα τα δήθεν ερωτήματα που αναφέρονται στην επερώτησή σας, κύριοι συνάδελφοι της Νέας Δημοκρατίας, καταρρίφθηκαν και αισθάνθηκα ως Κοινοβουλευτικός Εκπρόσωπος ότι δεν θα είχα να προσθέσω σ’ αυτήν την παρέμβαση του Υπουργού κάτι σημαντικό. Ωστόσο όμως, ανέβηκε στο Βήμα ο Κοινοβουλευτικός Εκπρόσωπος της Νέας Δημοκρατίας και με προκάλεσε να παρέμβω και θα εξηγήσω γιατί αισθάνομαι ότι αυτή η πρόκληση δεν πρέπει να μείνει αναπάντητη.
      Κύριε Πρόεδρε, ο Κοινοβουλευτικός Εκπρόσωπος της Νέας Δημοκρατίας αναφέρθηκε σε τέσσερα θέματα στην παρέμβασή του γι’ αυτήν την επερώτηση. Το πρώτο θέμα στο οποίο αξιοποίησε τον περισσότερο χρόνο του ήταν μια γενική αφοριστική καταδίκη της Κυβέρνησης επί όλων των θεμάτων. Εν ριπή οφθαλμού κατερρίφθη η Κυβέρνηση. Αυτό είναι πράγματι πρωτοφανές και πάρα πολύ ενδιαφέρον και θα συμβούλευα και τον Αρχηγό της Νέας Δημοκρατίας να τα παρακολουθήσει αυτά ώστε να ρίξει την Κυβέρνηση του ΠΑΣΟΚ τάχιστα για να μη μείνει ούτε αυτούς τους δύο μήνες. Έχω τη γνώμη όμως ότι δεν ήταν και καθόλου σωστή η αναφορά σε πέντε Υπουργούς, που πράγματι έχει η Κυβέρνηση του ΠΑΣΟΚ, από τη Θεσσαλονίκη. Αν αυτό είναι αρνητικό η Νέα Δημοκρατία ας το πει.  Για μας αυτό είναι πάρα πολύ θετικό πάρα πολύ ουσιαστικό και καθόλου δεν είναι προς ψόγο. 
Το αν πράγματι έργο στη Θεσσαλονίκη ή στη βόρεια Ελλάδα έγινε κατά ανάλογο ή αντίστοιχο τρόπο κι αν αυτό από τον Κοινοβουλευτικό Εκπρόσωπο της Νέας Δημοκρατίας αποτιμάται ως μικρό ή λίγο, ας έχει υπομονή. Σε λίγο καιρό θα τα πούμε πιο αναλυτικά. Δεν είναι αυτή τη στιγμή η ώρα να κάνουμε απολογισμό εδώ.
      Αλλά για το τι έγινε ή ποια καθυστέρησαν, θα παρακαλέσω να πείτε και στη Θεσσαλονίκη ότι ό,τι έγινε εκεί μέχρι τώρα προγραμματίστηκε –όπως μας είπατε- από την κυβέρνηση του κ. Μητσοτάκη και ότι όχι μόνο προγραμματίστηκε, αλλά τα περισσότερα έργα ξεκίνησαν από την κυβέρνηση του κ. Μητσοτάκη. Να το πείτε αυτό και στη Θεσσαλονίκη, κύριε Σαλαγκούδη –ήδη ξεκινάει σε λίγες μέρες και ο προεκλογικός αγώνας- να το αναλύσετε και είμαι βέβαιος ότι ο λαός θα κατανοήσει απόλυτα το τι λέτε. 
      Το δεύτερο θέμα που έθεσε ο κύριος Κοινοβουλευτικός Εκπρόσωπος της Νέας Δημοκρατίας ήταν δύο κατ’ επιλογήν θέματα, που νόμιζε ότι θα έδιναν πόντους στην τοποθέτησή του: Το ΕΣΚΑ, το οποίο δικαίως προκάλεσε την αγανάκτηση του Υπουργού –ελπίζω να έγινε απολύτως κατανοητό πού έγιναν τα δύο κτήρια, πώς μπορούν να συγκοινωνούν και πώς οι τρεις όροφοι μπορούν να προστεθούν ώστε να αποτελούν χώρους για τη Διεθνή Έκθεση Θεσσαλονίκης- και το θέμα του ανατολικού αερολιμένα. 
      Θέλω να σας θυμίσω, κύριε Κοινοβουλευτικέ Εκπρόσωπε της Νέας Δημοκρατίας, ότι προς τιμήν του ο παριστάμενος Υπουργός κ. Καστανίδης, παρ’ όλο που μπορούσε και ο ίδιος να πει ή να ανακοινώσει, είπε για δύο, τρία θέματα –μεταξύ αυτών και για τον ανατολικό αερολιμένα- ότι σας καλεί για συζήτηση, να κατατεθούν σκέψεις,  και εδώ και οπουδήποτε, ώστε να υπάρξει κατά τον καλύτερο δυνατόν τρόπο αξιοποίηση αυτής της δυνατότητας που ανοίγεται μετά τους Ολυμπιακούς Αγώνες. Μέσω της ΕΤΑ, μέσω οτιδήποτε να μπορέσει στον ανατολικό αερολιμένα και η Διεθνής Έκθεση Θεσσαλονίκης να έχει το δικό της λόγο. Αντί να απαντήσετε γι’ αυτό, περιοριστήκατε να κάνετε κάποια σχόλια για τα οποία βεβαίως ο Υπουργός σας είπε. 
      Το τρίτο θέμα, που έθιξε ο Κοινοβουλευτικός Εκπρόσωπος της Νέας Δημοκρατίας, ήταν η ΕΧΡΟ του 2008. Δεν κατανόησα όμως τη σκοπιμότητα της αναφοράς στο θέμα. Αυτά που είπε και ο παριστάμενος Υπουργός για τον προγραμματισμό, τη σημαντικότητα  του θέματος όχι μόνο για τη Θεσσαλονίκη, όχι μόνο για τη βόρεια Ελλάδα, αλλά για όλη τη χώρα, ότι μπορεί να αναδειχθεί και μπορεί να γίνει εκδήλωση αντίστοιχης αναπτυξιακής σημασίας και προβολής της χώρας όπως και οι Ολυμπιακοί Αγώνες, δεν είναι κάτι που μας καλύπτει και για το οποίο πρέπει να συνεργαστούμε; Αυτό δεν είπε ο Υπουργός; 
      Τέλος, είναι το θέμα της AGROTIKA. Κύριε Πρόεδρε, δεν θέλω να μακρηγορήσω. Είναι φανερό  το τι συμβαίνει. Θα πω μόνο δύο λόγια πολιτικά και θα κλείσω. 
      Κύριε Κοινοβουλευτικέ Εκπρόσωπε της Νέας Δημοκρατίας, η επερώτηση ήρθε τώρα –την έχετε καταθέσει το Νοέμβριο, δεν καθυστέρησε καθόλου- για τον εξής απλό λόγο: Η Κυβέρνηση του ΠΑΣΟΚ και σε ό,τι αφορά το Υπουργείο Μακεδονίας-Θράκης δεν έχει να φοβηθεί τίποτα, δεν έχει να κρύψει τίποτα. Δεν έχει να φοβηθεί ότι αυτά που θα πείτε θα είναι τέτοια ώστε να έχουμε το οποιοδήποτε για το ΠΑΣΟΚ αρνητικό, από την κοινή γνώμη,  αποτέλεσμα. Δεν διστάσαμε να έρθει η επερώτηση –όπως άλλωστε το δικαιούστε- να είμαστε εδώ και να απαντήσουμε καταλεπτώς σε κάθε σας επιχείρημα. Το αντίθετο έγινε. Και μ’ αυτήν την επερώτηση, όπως και με όλη τη στάση και τη συμπεριφορά σας, αποδείχτηκε και πάλι, ότι πήρατε κάποια μεμονωμένα περιστατικά, χρησιμοποιήσατε εκφράσεις ηχηρές –πρώην Υπουργός συνάδελφος της Νέας Δημοκρατίας με ευχαρίστηση επανέλαβε δυνατά να καταγραφεί και πάλι στα Πρακτικά της Βουλής ότι «μούμια» έγινε η Διεθνής Έκθεση Θεσσαλονίκης- για να δώσετε τίτλους στις εφημερίδες. 
      Κοιτάξτε, κύριοι συνάδελφοι, θα σας το επαναλάβω και εγώ –το έχουν πει τα πιο πολλά στελέχη του ΠΑΣΟΚ- ότι η ισοπέδωση που επιχειρείτε είναι σε βάρος σας. Αν ακολουθούσατε σωστή πολιτική, αυτό που έπρεπε να λέτε για την Κυβέρνηση του ΠΑΣΟΚ είναι να αναγνωρίζετε το έργο και να ζητήσετε περισσότερα. Αλλά να λέτε, ότι δεν έγινε τίποτα, ότι η Διεθνής Έκθεση Θεσσαλονίκης, η δραστηριοποίηση εκεί και όλα τα έργα τα προγραμμάτισε η Νέα Δημοκρατία και ο Μητσοτάκης, τότε ξεκίνησαν, ότι όλα είναι «μούμια» και τα ισοπεδώνουμε όλα, σας βεβαιώ ότι σας κάνουν κακό. Δεν κερδίζετε με αυτό. 
      Θα πω, κύριε Πρόεδρε –και τελειώνω- ότι προσπαθεί η Νέα Δημοκρατία να εκμεταλλευτεί ένα κλίμα που υπάρχει σε μας, στη Βόρεια Ελλάδα, ως ένα σημείο δικαιολογημένα. Πολλοί εθνικοί πόροι επενδύονται, λόγω του πάρα πολύ  μεγάλου γεγονότος των Ολυμπιακών Αγώνων. Πράγματι, κάποια έργα στη βόρεια Ελλάδα μπορεί και να καθυστερούν. Δεν αναφέρομαι στη Θεσσαλονίκη αναγκαστικά.
      Η Νέα Δημοκρατία, με την επερώτηση αυτή, πέραν της προσπάθειας ισοπέδωσης που είπα πριν, ότι επιχειρεί, προσπαθεί να υποθάλψει ή αν όχι να υποθάλψει, πάντως να εκμεταλλευτεί ένα κλίμα που υπάρχει ως ένα βαθμό στη Βόρεια Ελλάδα, ότι δικαιούμαστε και πρέπει να προγραμματιστούν να γίνουν ταχύτερα περισσότερα έργα. Με την παρούσα επερώτηση, με την ισοπέδωση και με την έλλειψη κάποιων έργων προσπάθησε να εκμεταλλευτεί αυτό το κλίμα. 
      Κάνετε, λοιπόν, λάθος, κύριοι της Νέας Δημοκρατίας. Η επερώτησή σας απεδείχθη ότι ήταν τελείως άσφαιρη, χωρίς ουσιαστικό περιεχόμενο, δεν πρόσφερε τίποτα στο διάλογο που επεχείρησε να έχει ο Υπουργός και η Κυβέρνηση μαζί σας, παρά μόνο βγάλατε πάλι κορώνες και φανατισμό. Χρησιμοποιείστε τον σε λίγο στον προεκλογικό αγώνα. Θα τον χρειαστείτε, γιατί με αυτήν τη μέθοδο θα είστε και πάλι Αξιωματική Αντιπολίτευση.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κούβελας έχει το λόγο.
      ΣΩΤΗΡΙΟΣ ΚΟΥΒΕΛΑΣ: Δεν έχω απαίτηση ο Κοινοβουλευτικός Εκπρόσωπος του ΠΑΣΟΚ να παρακολουθεί τα πολιτικά πράγματα της Θεσσαλονίκης ειδικότερα. Του έκανε εντύπωση, γιατί ο δικός μας Κοινοβουλευτικός Εκπρόσωπος αναφέρθηκε στην ύπαρξη πέντε Υπουργών στη Θεσσαλονίκη. Δεν είναι κακό να υπάρχουν πέντε Υπουργοί. Μακάρι να υπάρχουν. Κακό όμως είναι, ότι δεν παράγουν έργο. 
      Και αυτό, κύριε Κοινοβουλευτικέ Εκπρόσωπε, δεν το λέω εγώ, ούτε η παράταξή μου. Δημοσιεύτηκε πριν δύο εβδομάδες στον «Αγγελιοφόρο» σφυγμομέτρηση της κοινής γνώμης στη Θεσσαλονίκη και στο ερώτημα «ποιο από τα δύο κόμματα έχει καλύτερα στελέχη» -το λέω γιατί σας αρέσει να λέτε, ότι έχετε και καλά στελέχη- η απάντηση ήταν, ότι η Νέα Δημοκρατία έχει τους καλύτερους υποψήφιους για τις προσεχείς εκλογές και μάλιστα με ποσοστό κατά 11% μεγαλύτερο. Επαναλαμβάνω, ότι το ποσοστό ήταν κατά 11% μεγαλύτερο υπέρ των υποψηφίων της Νέας Δημοκρατίας και μάλιστα η εφημερίδα σημειώνει «παρά το γεγονός ότι το ΠΑΣΟΚ έχει πέντε Υπουργούς στη Θεσσαλονίκη». 
      Κύριε Πρόεδρε, θα μου επιτρέψετε κι εμένα να συνεχίσω την άσκηση λεξιλογικών ασκήσεων, αφού άρεσε του κυρίου Υπουργού κι αν δεν είχε εκνευριστεί, θα κάναμε την κουβέντα αυτή πιο αποδοτικά.
      Υπάρχει ένα έγγραφο της Τεχνικής Υπηρεσίας της Εκθέσεως που λέει: «Ο προς αξιοποίηση χώρος περιορίζεται κατά δυόμισι χιλιάδες τετραγωνικά μετά την κατασκευή αυτών των κτιρίων». Αυτό δεν το λέει για καλό. Δεν λέει «μπράβο, τι ωραία κτίρια μας έφτιαξαν, τα οποία αύριο θα χρησιμοποιήσουμε και λιγόστεψαν και τη δουλειά που έχουμε να κάνουμε εμείς και λιγόστεψαν και τα έξοδα». Αξιοποίηση δεν σημαίνει χτίσιμο. Σημαίνει κατασκευή καταλλήλων κτιρίων, αν χρειάζονται κτίρια ή μη κατασκευή κτιρίων, αν χρειάζονται υπαίθριοι χώροι. 
      Η Έκθεση, λοιπόν, Θεσσαλονίκης δια της Τεχνικής της Υπηρεσίας, ενημερώνει την Κυβέρνηση ότι «κάτι δεν πάει καλά και μας δημιουργεί προβλήματα». Αυτό επισημαίνουμε κι εμείς. Αν ο κύριος Υπουργός τώρα πιστεύει πολύ εύκολα ότι αυτά θα διαρρυθμιστούν και από γραφεία θα γίνουν εκθεσιακοί χώροι ή εν πάση περιπτώσει χώροι τέτοιοι που τους χρειάζεται η Έκθεση, μπορεί να είναι η άποψή του αυτή, όμως η Τεχνική Υπηρεσία της Εκθέσεως διαφωνεί.
      Κύριε Υπουργέ, ατυχήσατε όταν θελήσατε να παραδώσετε μαθήματα για το πώς διαβάζουμε και ποια είναι η έννοια των λέξεων. Ισχυριστήκατε ότι ο ν. 2687 επαναλαμβάνει ως σκοπούς των δύο εταιρειών που προέκυψαν εκ της διασπάσεως, τους ίδιους σκοπούς που είχε και η Έκθεση Θεσσαλονίκης μέχρι το 1999. Δεν είναι έτσι. Εγώ δεν θα σας κατακρίνω ότι δεν ξέρετε να διαβάζετε ή ότι είστε αμελής και παρ’ όλο που ξέρετε να διαβάζετε, δεν διαβάσατε.
      Εγώ θα σας θυμίσω, γιατί δεν ξέρω αν ήσασταν στη Βουλή, όταν συζητήθηκε αυτός ο νόμος, ότι δόθηκε μεγάλη μάχη για αυτό το θέμα. Αυτό ήταν το κύριο θέμα που εμείς βάλαμε, ότι δηλαδή το νομοσχέδιο, που συζητούσαμε, είχε εξαλείψει τους σκοπούς της Έκθεσης εξ ολοκλήρου. Εγώ ήμουν εισηγητής τότε. Ζήτησα από τον Πρόεδρο της Βουλής, ο οποίος και δέχθηκε, να διακόψουμε τη συζήτηση και να προχωρήσουμε σ’ ένα άλλο θέμα, προκειμένου στη συνέχεια να καθίσουμε με τον Μαγκριώτη, ο οποίος ήταν εισηγητής του νομοσχεδίου εκ μέρους της Πλειοψηφίας, για να δούμε μήπως μπορούμε να βρούμε λύση σ’ αυτό το θέμα. Ο κ. Μαγκριώτης απέρριψε την άποψη και δεν δέχθηκε να μπει τίποτα ως σκοπός της HELEXPO, πλην αυτού που λέει εδώ, δηλαδή να διοργανώνει εκθέσεις. Αυτός είναι ο σκοπός. Αν μάλιστα μπει μέσα το ιδιωτικό συμφέρον, τότε αυτό θα μπει με σκοπό το κέρδος. 
      Εν πάση περιπτώσει, ο κ. Μαγκριώτης δέχθηκε να μπουν αυτοί οι σκοποί μόνο στη Διεθνή Έκθεση Θεσσαλονίκης ΑΕ, δηλαδή σ’ εκείνον τον οργανισμό που δεν έχει τίποτα άλλο να κάνει, παρά να συντηρεί τα κτίρια και να παλεύει με αυτούς που βρίσκονται στο parking μήπως κλέβουν τις εισπράξεις. Διότι τελικώς αυτό κάνει και δεν έχει καμία άλλη αρμοδιότητα. Η αρμοδιότητα, που φάνηκε προς στιγμήν ότι θα μπορούσε να έχει, δηλαδή να κρατά τη Γενική Έκθεση του Σεπτεμβρίου, δεν την ασκεί, αλλά την παρέδωσε και αυτήν, μη έχοντας προσωπικό, μέσα και δυνατότητες. 
      Κατά συνέπεια, η Έκθεση δεν εξυπηρετεί αυτούς τους σκοπούς. Η εκθεσιακή δραστηριότητα, η δουλειά και η προβολή γίνεται διαμέσου της HELEXPO. Και στη HELEXPO δεν υπάρχουν αυτοί οι σκοποί, διότι αρνήθηκε η Κυβέρνηση να τους συμπεριλάβει. Παρακαλώ τον κύριο Υπουργό να δει το άρθρο 2 του ν.2687 που ιδρύει τις δύο εταιρείες, μετά τη διάσπαση, για να δει ποιοι είναι οι σκοποί της HELEXPO.
      Ας πάμε τώρα στη διοίκηση. Αυτή η αντίληψη δεν μου αρέσει καθόλου. Υπήρχε, λέει, ένας νόμος ο οποίος προσδιόριζε πως θα είναι οι διοικήσεις των ΔΕΚΟ και αφού υπήρχε αυτός ο νόμος, τότε και εμείς έπρεπε να πετάξουμε έξω από τη διοίκηση της Διεθνούς Εκθέσεως τους εκπροσώπους της Θεσσαλονίκης. Εσείς φτιάξατε ειδικό νόμο, για την Έκθεση. Δηλαδή δεν τους πετάξατε έξω, βάσει προϋφισταμένου νόμου, αλλά βάσει αυτού του νόμου που κάνατε. Με άλλα λόγια θέλατε να το κάνετε αυτό.
      Η δε άλλη αντίληψη που προβάλλετε προς τους μη γνωρίζοντες είναι η ακόλουθη: «Εμείς δεν τους πετάξαμε έξω. Αντιθέτως παρόλο που ο νόμος δεν το επιτρέπει, επειδή είμαστε καλοί, καλούμε τα επιμελητήρια και τους φορείς της Θεσσαλονίκης να μας στείλουν εκπροσώπους». Πολύ ωραία δημοκρατία αυτή! Φανταστείτε να λέγαμε εδώ στο Κοινοβούλιο ότι η κυβέρνηση αφού συζητήσει με τα κόμματα διαλέγει ποιους θα στείλει εδώ κάθε κόμμα ως Βουλευτές του.
      Κύριε Υπουργέ, ας μην υποβαθμίζουμε το επίπεδο της συζήτησης. Γνωρίζετε πολύ καλά ελληνικά και τη λειτουργία των δημοκρατικών θεσμών. Γι’ αυτόν το λόγο θα σας πω ότι είναι άλλο πράγμα, να πείτε  εσείς ότι «θα σας βάλω ένα δικό σας εκπρόσωπο στην Έκθεση» και είναι άλλο πράγμα να στείλουν εκείνοι το δικό τους εκπρόσωπο που είναι ανεξάρτητος και στηρίζει όσα πιστεύει και αυτούς που εκπροσωπεί. 
      Ακούμε και πολλά περί αμέσου δημοκρατίας και της διαδικασίας εκλογής του αρχηγού σας. Δηλαδή ακούμε, ότι θα ψηφίσουν τα μέλη του ΠΑΣΟΚ, αλλά και οι φίλοι, οι διερχόμενοι, σε μία δεύτερη κάλπη. Αυτό εμάς δεν μας ενδιαφέρει. Αυτό αφορά εσάς. Αν θέλετε να γίνει έτσι, τότε να το κάνετε. Αλλά αν η συμμετοχή έχει αξία να την εφαρμόσετε και για την Έκθεση.
      Κύριε Υπουργέ, δεν μπορούν να μείνουν ασχολίαστα αυτά που είπε ο διευθύνων σύμβουλος, όταν παραιτήθηκε. Είπε ότι «απαξιώνεται η Έκθεση, ότι δεν υπάρχει πρόγραμμα και χάνει το χαρακτήρα της ως εκθεσιακός οργανισμός στην Ευρώπη και διεθνώς».
      Εγώ ερωτώ: Πώς θα περάσουν έτσι αυτά; Αυτός έφταιγε που έχασε το χαρακτήρα της και που δεν υπάρχει σχεδιασμός; Η Κυβέρνηση δεν φταίει σε τίποτε;
      Κύριε Υπουργέ, οι άλλοι Υπουργοί λένε διαφορετικά πράγματα απ’ αυτά που λέτε εσείς. Ο κ. Τσοχατζόπουλος λέει ότι «κακώς η Έκθεση διασπάσθηκε», ο κ. Μαγκριώτης λέει ότι «καλώς διασπάσθηκε, αλλά δεν έγιναν οι κατάλληλοι χειρισμοί και πρέπει να γίνουν κάποια άλλα πράγματα». Εσείς λέτε «εμείς κάνουμε καλούς χειρισμούς και βάζουμε ως επικεφαλής τον τάδε και τον τάδε τώρα που φεύγουμε, για να λύσουν τα προβλήματα της Εκθέσεως». Έτσι θα περάσει αυτό; Δεν υπάρχει κανένα πρόβλημα και καμία ευθύνη για όσα καταγγέλλονται και όσα γίνονται;
      Τελειώνω κύριε Πρόεδρε, με μια φράση για την EXPO. 
      Κύριε Υπουργέ, αν πιστεύατε στην ΕΧΡΟ και την θέλατε, θα κάνατε πράξεις. Το 1999 βαφτίστηκε και ο κ. Βενιζέλος θεωρεί εαυτόν νονό. Αυτός τη σκέφθηκε, αυτός την εισηγήθηκε. Ο κύριος Πρωθυπουργός το εξήγγειλε το 1999. Έχουν περάσει πέντε χρόνια και δεν έγιναν στην πόλη ούτε τα έργα που έπρεπε να γίνουν ούτως ή άλλως, άσχετα από την ΕΧΡΟ. Πως θα πάρουμε την ΕΧΡΟ; Μέσα σε τρία χρόνια που μένουν θα φτιάξουμε έργα και θα την αναδείξουμε σε μια έκθεση όπου αξιοπρεπώς θα προβληθεί η Ελλάδα και θα κερδίσει κιόλας; Όχι να ζημιώσει. Γιατί αν είναι να ζημιώσουμε τι καταλάβαμε; 
      Απλώς εσείς τώρα κάνετε στα λόγια την Έκθεση -στα επικοινωνιακά είστε πολύ καλοί- τραβάτε την περόνη της χειροβομβίδας, την πετάτε πίσω, θα έρθει η Νέα Δημοκρατία και θα σκάσει. Ε, δεν είναι έτσι. Υπηρετείστε τον τόπο με αποτελέσματα και όχι με λόγια. Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, θέλω να κάνω τρεις αναφορές. 
      Κατ’ αρχήν κύριε Υπουργέ, μας μαλώσατε για άγνοια του χώρου που βρίσκεται το ΕΣΚΑ κλπ. Έχω πάει δεκαπέντε φορές εκεί, ξέρετε ότι έχω σχέση και με τα ολυμπιακά έργα, άρα λοιπόν και τη διάταξη γνωρίζουμε και ως μηχανικός ξέρω, ότι λειτουργικά μπορεί να γίνει αυτό το οποίο αναφέρατε εδώ, απορούμε όμως γιατί τόσα πολλά χρόνια δεν έχει αποφασιστεί, όταν μάλιστα αυτά τα θέματα τα είχαμε θέσει σε μια αντίστοιχη συζήτηση επερώτησης το 2000, στην ίδια αίθουσα και ζητούσαμε να ισοσκελιστεί το έλλειμμα το οποίο εδημιουργείτο, από το γεγονός ότι υπήρχε αυτή η υποχρέωση να παραλειφθεί ο εκθεσιακός χώρος από τη Γενική Γραμματεία Αθλητισμού.
      Το δεύτερο στοιχείο το οποίο θέλω να ακουστεί είναι το εξής: Θα συνεχίσει να λειτουργεί μόνο μετοχικά η ΗELEXPO; Το σχέδιο μετοχοποίησης έχει εγκαταλειφθεί πλήρως; Άκουσα για κάποιο σχεδιασμό συνένωσης μελλοντικά. Αυτό ουσιαστικά σημαίνει, ότι ξεπεράστηκε εκείνος ο σχεδιασμός τον οποίο είχατε κάνει; Δηλαδή ομολογήσατε, ότι προσεγγίσατε το θέμα αποτυχημένα; 
      Το τρίτο στοιχείο που θα ήθελα να θέσω αφορά τον σχεδιασμό με προοπτική για δράσεις έξω από τα όρια της χώρας, ανταγωνιστικά με άλλους οργανισμούς που οργανώνουν εκθέσεις σ’ ένα χώρο όπου θα μπορούμε να επεκταθούμε, που θα αναδείξει και το ρόλο της Θεσσαλονίκης και  το θεωρώ πρωταρχικό.
      Κλείνοντας θα έλεγα, ότι δεν είναι τόσο απλό το γεγονός να διορίζω κάποιους να είναι στο συμβούλιο της Εκθέσεως γιατί τους θεωρώ ικανούς ή γιατί έτσι ο συγκεκριμένος Υπουργός το μελέτησε. Η παρουσία τους θεσμικά και μέσα από την νομοθεσία δημιουργεί και μια δυναμική, δημιουργεί και μια σχέση ότι βρισκόμαστε όλοι στο ίδιο τραπέζι, σχεδιάζουμε κάποια πράγματα, αυτά προεκτείνονται, δημιουργείται μια εικόνα όπου η πόλη μπορεί να χαράξει μέσα από δραστηριότητες της Εκθέσεως και κοινές σκέψεις, κοινές πρωτοβουλίες. Πιστεύω, ότι αυτό δεν επιτυγχάνεται από καλή διάθεση κάποιου, την οποία σας πιστώνω, αλλά πρέπει να γίνεται κάτω από θεσμικούς όρους.
      Πιστεύω λοιπόν, ότι στην πορεία προς την EXPO 2008 δυστυχώς δεν υπάρχουν τα όρια.  Η νέα κυβέρνηση, η οποία έρχεται με την ψήφο του λαού, θα πρέπει να αναλάβει και σαφώς να προωθήσει και το θέμα της EXPO με την ταχύτατη εκτέλεση έργων υποδομής, τα οποία δεν έγιναν στην πόλη και δεν υπάρχουν. 
      Με αυτή, λοιπόν, την πρόταση πιστεύω ότι η σημερινή μας συζήτηση, τουλάχιστον σε επίπεδο σκέψεων και προθέσεων, αντικατοπτρίζει την δική μας προδιάθεση να δούμε θετικά την πρόοδο της ΔΕΘ και κυρίως την διεκδίκηση της ΕΧΡΟ 2008. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, ενώ προηγουμένως ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ με θέμα: « Κρήτη, 90 χρόνια από την Ένωση της με την Ελλάδα», τριάντα έξι μαθητές και τρεις συνοδοί καθηγητές από το Ενιαίο Λύκειο Πεταλιδίου Μεσσηνίας. 
      Η Βουλή τους καλωσορίζει.
      (Χειροκροτήματα)
      Ο κ. Καλαφάτης έχει το λόγο. 
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κύριε Υπουργέ, θα ήθελα να επισημάνω, ότι σε σχέση με την ουσιαστική επιχειρηματολογία, αναφορικά με τους λόγους και τους παράγοντες που οδήγησαν, κατά την άποψη ημών και πολλών άλλων, στην απαξίωση της ΔΕΘ όλα αυτά τα χρόνια, απουσιάζει και η ουσιαστική τοποθέτηση και η διάθεση αυτοκριτικής από την πλευρά της Κυβέρνησης.
      Όμως, σε σχέση με τη χρήση της αριθμητικής επιχειρηματολογίας ανταποκρίνομαι στην πολιτική πρόκληση, παρόλο που δε θα ήθελα να υπεισέλθω τόσο πολύ στα στοιχεία. Απλώς θεωρώ αναγκαίο να κάνω κι εγώ τις διευκρινίσεις μου και να πω, ότι σε σχέση με τον αριθμό των επισκεπτών, επισημαίνω –και αυτό είναι αδιάψευστο νούμερο- ότι το 2000 ήταν διακόσιοι ενενήντα δύο χιλιάδες οι επισκέπτες και το 2003 ήταν εκατόν ενενήντα τρεις χιλιάδες οι επισκέπτες. Αν αυτή η διαφορά των εκατό χιλιάδων επισκεπτών μέσα σε τρία χρόνια, δηλαδή περίπου 33% μείωση των επισκεπτών, οφείλεται στο γεγονός ότι η «Αγρότικα» αντί να κάνει κάθε χρόνο, κάνει κάθε δύο χρόνια την έκθεσή της, μπορεί να δικαιολογήσει τα πράγματα, αυτό είναι κάτι το οποίο εκτιμάται ελεύθερα από τον καθένα.
     Υπάρχει και ένα δεύτερο στοιχείο, το οποίο αφορά τους αριθμούς των εκθετών. Τα στοιχεία αυτά επίσης είναι συγκεκριμένα. Υπήρχαν χίλιοι εξακόσιοι εκθέτες το 2000, χίλιοι εκατόν εξήντα δύο το 2003. Άκουσα την επισήμανση του κυρίου Υπουργού, ο οποίος δίνει ιδιαίτερα βαρύνουσα σημασία στους άμεσους εκθέτες και πραγματικά το νούμερο είναι σημαντικό. Από οκτακόσιοι εβδομήντα επτά που ήταν οι άμεσοι εκθέτες το 2002 –κύριε Υπουργέ, αν κάνω λάθος διορθώστε με- φτάσαμε στους χίλιους εκατόν δέκα το 2003. Έτσι δικαιολογείται το νούμερο που μου είπατε περί 26%. 
     Παρ’ όλα αυτά, θα πρέπει να πούμε ότι από το 2000 μέχρι το 2003 ο αριθμός των εκθετών γενικότερα από τους χίλιους εξακόσιους πήγε στους χίλιους εκατόν εξήντα δύο, αλλά και για τους άμεσους εκθέτες θα πρέπει να επισημάνουμε, ότι αυτή η αύξηση του 26%, κύριε Υπουργέ, κατά ένα πολύ μεγάλο ποσοστό, σχεδόν στο 75% του 26% τον τελευταίο χρόνο, οφείλεται στο διπλασιασμό των εκθετών μέσω κρατικών συμμετοχών. 
     Ενώ, λοιπόν, ως άμεσοι εκθέτες οι εκθέτες μέσω κρατικών συμμετοχών το 2002 ήταν διακόσιοι εβδομήντα,  φτάσαμε στον αριθμό των πεντακοσίων δεκατριών εκθετών μέσω κρατικών συμμετοχών και αυτό το ποσοστό βοήθησε πάρα πολύ σε ένα ποσοστό 70% στο να δημιουργηθεί…
     ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Στη γενική έκθεση αναφέρεστε ή στις κλαδικές;
     ΣΤΑΥΡΟΣ ΚΑΛΑΦΑΤΗΣ: Στη γενική. Προσπαθώ κι εγώ να αναγνώσω καλά τα νούμερα, δεν έχω άλλη διάθεση, συμμερίζομαι το συναινετικό ύφος και τη διάθεσή σας, αλλά θεωρώ ότι και τα νούμερα τελικά αποτελούν αδιάψευστο μάρτυρα της κατάστασης στην οποία έχει περιέλθει η Διεθνής Έκθεση Θεσσαλονίκης. Αναφέρω, κυρίως, την ουσιαστική επιχειρηματολογία, την οποία σας εξέθεσα στην αρχή της τοποθέτησής μου και ήθελα μια εξήγηση, γιατί αν εσείς ισχυρίζεστε, ότι δεν υπάρχει απαξίωση της ΔΕΘ, τόσο η κοινωνία της πόλης, όσο και οι αριθμοί, λένε το αντίθετο.
     Σας ευχαριστώ.
     ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Κύριε Πρόεδρε, θα είμαι σύντομος, μεταξύ άλλων λόγων διότι η συζήτηση για να είναι χρήσιμο πρέπει να οδηγείται σε συμπέρασμα.
     Από το σύνολο των τοποθετήσεων καταλαβαίνω ότι υπάρχει παρεξήγηση μεταξύ της έννοιας της γενικής εκθέσεως και ειδικών εκθέσεων. Είναι άλλα τα στοιχεία που χρησιμοποιούν για τη γενική έκθεση, και αλλά τα στοιχεία που χρησιμοποιούν για την ειδική έκθεση. 
     Όταν αναφέρεσθε στη συμμετοχή των κρατικών οργανισμών, προφανώς αναφέρεσθε στη γενική έκθεση. Πράγματι υπάρχει μια αύξηση των κρατικών συμμετοχών, αλλά ο ιδιώτης δεν ενδιαφέρεται πλέον για τη γενική έκθεση. Η γενική έκθεση έχει έναν τυπικό, τελετουργικό και πανηγυρικό χαρακτήρα, αφορώντα μάλιστα κυρίως τις ανακοινώσεις είτε της Κυβέρνησης, είτε των αρχηγών των άλλων κομμάτων που προσέρχονται στη Διεθνή Έκθεση Θεσσαλονίκης.
     Ο ιδιώτης ενδιαφέρεται κυρίως για τις ιδιωτικές εκθέσεις, που καθ΄ όλη τη διάρκεια του έτους διεξάγονται και διοργανώνονται στη Θεσσαλονίκη με την ευθύνη της HELEXPO. Οι εκθέτες, λοιπόν, που προέρχονται από τον ιδιωτικό χώρο δεν έχουν μειωθεί καθόλου στις κλαδικές εκθέσεις. 
     Το δεύτερο που θέλω να επισημάνω είναι, ότι το Εθνικό Συνεδριακό Κέντρο Αθηνών προφανώς δε λειτουργεί εδώ και καιρό εξαιτίας των ολυμπιακών έργων. Η έκθεση της Τεχνικής Υπηρεσίας δεν είναι τίποτα παραπάνω από ένα έγγραφο υπηρεσίας, που οφείλει να επισημάνει ότι, από τη στιγμή που αξιοποιούνται χώροι από τη Γενική Γραμματεία Αθλητισμού, υπάρχουν προβλήματα και αυτά τα προβλήματα πρέπει να επιλυθούν.
    Η ανέγερση δύο κτηρίων, προφανώς, απομειώνει τα τετραγωνικά μέτρα που ήταν αξιοποιήσιμα, όχι αυτά που ήδη αξιοποιούνταν. 
    Η πρόθεση λοιπόν της Κυβέρνησης είναι να επιστραφούν χώροι στο Εθνικό Συνεδριακό Κέντρο προκειμένου να κάνει τη δουλειά του όπως πρέπει να την κάνει. 
    Υπήρχαν περισσότερες των μία ιδεών μέχρι αυτήν τη στιγμή. Παραδείγματος χάριν, μια πρόταση ήταν να αξιοποιηθεί το Κέντρο Ηλεκτρονικού Τύπου, που είναι ένα τετράγωνο παραπέρα από το ήδη υπάρχον Εθνικό Συνεδριακό Κέντρο Αθηνών. Όμως, το Κέντρο Ηλεκτρονικού Τύπου, είτε για λόγους τεχνολογικούς, είτε για λόγους εμπορικούς είναι εξαιρετικά δύσκολο να αξιοποιηθεί. 
    Θα μου επιτρέψετε τώρα να πω, σχετικά  με αυτά που ισχυρίσθηκε ο κ. Κούβελας, ότι αν διαβάσετε το άρθρο 2 του ν.735, του νόμου δηλαδή της Νέας Δημοκρατίας, λέει καθαρά το εξής: «Σκοπός της ΔΕΘ είναι: α) Η οργάνωση και τέλεση τόσο γενικών όσο και ειδικών εκθέσεων επί διεθνούς επιπέδου». 
    ΓΕΩΡΓΙΟΣ ΣΑΛΑΓΚΟΥΔΗΣ: Έχει και το όνομα Διεθνής Έκθεση Θεσσαλονίκης. 
    ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Και λοιπόν; Τους σκοπούς διαβάζω. 
    Λέει λοιπόν: «Η οργάνωση και τέλεση τόσο γενικών, όσο και ειδικών εκθέσεων επί διεθνούς επιπέδου». Δεν θέλω να τα διαβάσω όλα, διότι δεν ενδιαφέρουν και πολύ, πρόκειται για την προβολή της ελληνικής εν γένει παραγωγής, η γνωριμία παραγωγών και καταναλωτών μεταξύ τους, η ανάπτυξη του κινηματογράφου και του πολιτισμού, η προβολή της τέχνης, η ενίσχυση και προβολή εκπολιτιστικών προσπαθειών, αλλά θα πάω στο τέλος στα οικονομικά. Καταλήγει και λέει: «Απαγορεύεται η οργάνωση και τέλεση γενικών εκθέσεων επί διεθνούς επιπέδου». Δηλαδή, τι λέει ο ν. 735; Λέει ότι η ΔΕΘ, κατά την αντίληψη του τότε  νομοθέτη, οργανώνει επί διεθνούς επιπέδου γενικές και ειδικές εκθέσεις και η προνομία της αφορά μόνο τις γενικές εκθέσεις ως αποκλειστικού εθνικού εκθεσιακού φορέα. Αυτό λέει. Το ίδιο ακριβώς λέει και ο ν. 2687. «Στους σκοπούς της εταρείας περιλαμβάνεται η ευθύνη της διοργάνωσης της ετήσιας γενικής έκθεσης». Είναι ευθύνη της ΔΕΘ κανενός άλλου . «Διοργάνωση περιφερειακών εκθέσεων ως και εκθέσεων εκτός Ελλάδος. Διοργάνωση συνεδρίων και πολιτιστικών εκδηλώσεων, διαχείριση και εκμετάλλευση της περιουσίας του ραδιοφωνικού σταθμού, η παροχή συμβουλών στην πολιτεία για την εθνική εκθεσιακή πολιτική», που δεν υπήρχαν στον προηγούμενο νόμο . Επίσης ορίζει  για την HELEXPO ότι στους σκοπούς της εταιρείας περιλαμβάνεται η διοργάνωση εκθέσεων, συνεδρίων και γενικότερα εκδηλώσεων κυρίως στην ευρύτερη περιοχή της Θεσσαλονίκης. 
    ΓΕΩΡΓΙΟΣ ΣΑΛΑΓΚΟΥΔΗΣ:  Υπάρχει μια διαφορά. Είναι μοναδικός φορέας. 
    ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Σας διαβάζω ξανά, κύριε συνάδελφε τον 735. Λέει, ότι απαγορεύεται η οργάνωση και τέλεση γενικών εκθέσεων επί διεθνούς επιπέδου από οποιοδήποτε άλλο νομικό πρόσωπο. 
    ΓΕΩΡΓΙΟΣ ΣΑΛΑΓΚΟΥΔΗΣ:  Επαναλαμβάνετε αυτό; 
    ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Ναι. Λέει ότι στους σκοπούς της εταιρείας περιλαμβάνεται η ευθύνη της διοργάνωσης της ετήσιας γενικής έκθεσης.
    ΓΕΩΡΓΙΟΣ ΣΑΛΑΓΚΟΥΔΗΣ: Είναι το ίδιο πράγμα; 
    ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Πώς δεν είναι το ίδιο πράγμα. Αν δεν το καταλαβαίνετε, λυπάμαι.
    ΓΕΩΡΓΙΟΣ ΣΑΛΑΓΚΟΥΔΗΣ: Νομίζω, ότι νοηματικά δεν το αντιλαμβάνεσθε. Εμείς τουλάχιστον το αντιλαμβανόμαστε. 
    ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Κύριε συνάδελφε, σας ξαναδιαβάζω, παρά το γεγονός ότι καταναλώνω αδίκως χρόνο γι’ αυτό το θέμα. Νόμος 735: «Η οργάνωση και τέλεση τόσο των γενικών, όσο και ειδικών εκθέσεων επί διεθνούς επιπέδου». Και καταλήγει: «Απαγορεύεται η οργάνωση και τέλεση των γενικών εκθέσεων.» Μόνο των γενικών εκθέσεων. Σας λέει, λοιπόν, ο 2687 ότι η ευθύνη για την οργάνωση της ετήσιας γενικής έκθεσης, είναι μόνο …
    ΓΕΩΡΓΙΟΣ ΣΑΛΑΓΚΟΥΔΗΣ: Γενικών λέει μόνο.
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Μόνο μία γενική έκθεση υπάρχει, κύριε συνάδελφε, και το ξέρετε. Διοργάνωνε επί των ημερών σας καμία άλλη γενική έκθεση εκτός από την ετήσια Γενική Έκθεση της Θεσσαλονίκης; Απαντήστε μου μήπως τυχόν δεν το ξέρω. 
    Σε ό,τι αφορά την EXPO, πρέπει να σας πω ότι υπάρχει μία διαφορά ανάμεσα σ’ αυτούς που κουράζονται για τη διεκδίκηση  της EXPO και σ’ αυτούς που παρακολουθούν από τον καναπέ τους. Νομίζω ότι οι πολίτες της Θεσσαλονίκης ξέρουν πάρα πολύ καλά ποιοι πασχίζουν, για να διεκδικήσουμε και τελικά να κερδίσουμε την ΕΧΡΟ 2008. Δεν θα ήθελα να σας υπενθυμίσω δυσάρεστες αντιδράσεις σας, πολύ πρόσφατες, όταν νομοθετούσαμε εδώ στο ελληνικό Κοινοβούλιο υπέρ της ΕΧΡΟ.
    Επιτρέψτε του και μια συμβουλή. Σας βλέπω ότι έχετε πολύ μεγάλη βεβαιότητα –δεν ξέρω αν σας υποχρεώνει η αμηχανία σας- για το αποτέλεσμα των εκλογών και για το ότι θα είσθε η επόμενη Κυβέρνηση. Θα σας συμβούλευα να κρατήσετε μικρό καλάθι. Καλή είναι η αισιοδοξία, αλλά κρατήστε μικρό καλάθι. Άλλωστε έχετε εικοσαετή ή υπερεικοσαετή εμπειρία. 
    Τέλος, πρώτη φορά βλέπω συνάδελφο της Νέας Δημοκρατίας να λέει με τέτοια έπαρση ότι «εμείς είμαστε καλύτεροι σε προσωπικό επίπεδο από τους συναδέλφους μας του ΠΑΣΟΚ». Ελπίζω ότι χαρακτηρίζει την υψηλή διανόηση και την πολιτική συμπεριφορά των ανθρώπων του χώρου. 
    ΣΤΑΥΡΟΣ ΚΑΛΑΦΑΤΗΣ: Ανέγνωσα έρευνα, δεν εξέφρασα προσωπική άποψη. 
    ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σαλαγκούδης. 
    ΓΕΩΡΓΙΟΣ ΣΑΛΑΓΚΟΥΔΗΣ: Δεν περίμενα από τον κύριο Υπουργό να υποβαθμίσει και να υποτιμήσει το επίπεδό του που πάντα το πίστευα υψηλό. Φαίνεται όμως ότι αυτό παραμένει μόνο στη χρήση της γλώσσας, στην οποία πράγματι έχει ευχέρεια. Όσον αφορά την πλευρά των πράξεων, νομίζω ότι δεν χρειάζεται να επαναλάβω όλα τα υπόλοιπα. Είναι και αυτός ένας από τους πέντε Υπουργούς της Θεσσαλονίκης, οι οποίοι τίμησαν την πόλη τους παίρνοντας το αξίωμα και το θώκο. Βεβαίως δεν θα θυμίσω –για να πάμε και λίγο στο παρελθόν- την προηγούμενη υπουργική εμπειρία του, γιατί τότε τον επαίνεσα για τη στάση του. Όμως μετά μετάνιωσα για την υπόλοιπη συμπεριφορά του. 
      Εν πάση περιπτώσει, δεν κατάλαβα και εγώ την τελευταία αιχμή που πήγε να κάνει. Εμείς βεβαίως θα γίνουμε καλύτεροι…
	ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Δεν αναφερόμουν σε σας, αλλά σε άλλο συνάδελφο που άρτι απεχώρησε. 
	ΓΕΩΡΓΙΟΣ ΣΑΛΑΓΚΟΥΔΗΣ: Ζητώ συγγνώμη τότε. Αλλά εξέλαβα πως αναφέρατε ότι είπα εγώ τέτοιο πράγμα. Εκείνο το χρονικό διάστημα που ο κύριος συνάδελφος μιλούσε είχα φύγει για λίγο έξω. Δεν μπορώ να απολογηθώ για τον κύριο συνάδελφο, δεν έχω καμία αμφιβολία, ότι ο κ. Καλαφάτης σωστά το εξέλαβε και νομίζω, ότι πρέπει να είναι έτσι. Όμως παραλείπω αυτό. Ατυχώς αναφέρθηκα. Διαφορετικά το εξέλαβα. Γι’ αυτό σας είπα και τα πρώτα αρχικά. 
	ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Δεν έχω σχολιάσει κανέναν προσωπικά, πράγμα που κάνατε εσείς.
      ΓΕΩΡΓΙΟΣ ΣΑΛΑΓΚΟΥΔΗΣ: Αν η αιχμή δεν απευθυνόταν σε μένα, θα τα παρέλειπα, κύριε Υπουργέ, αλλά δυστυχώς με προκαλέσατε παρανοώντας αυτά που είπα.
      Έρχομαι τώρα να μιλήσω για την ΕΧΡΟ για την οποία είπατε πόσο κουράζεστε και μοχθείτε.
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας - Θράκης): Το επίπεδο του καθενός μας, το κρίνει ο λαός της Θεσσαλονίκης.
	ΓΕΩΡΓΙΟΣ ΣΑΛΑΓΚΟΥΔΗΣ: Και ιδιαίτερα τώρα που μας ακούνε και από την τηλεόραση. 
      Εν πάση περιπτώσει, η υπόθεση είναι ότι κρινόμαστε και επί συγκεκριμένων θεμάτων και όταν μερικές φορές παρεκτρεπόμαστε –συμβαίνει σε όλους αυτό- κάποιος να μας βάζει στη θέση μας. 
      Για την ΕΧΡΟ, λοιπόν, ποιος είναι ο μόχθος, όταν ήρθατε εδώ και είπατε ότι κάναμε και δηλώσεις εμείς τότε για την ΕΧΡΟ; Γιατί να μην κάνουμε; Ήρθατε εδώ και φέρατε μία τροπολογία, για να μπορέσετε να μεταφέρετε το λογαριασμό του προϋπολογισμού των 800 εκατομμυρίων, που δεν μπορούσατε μέχρι τότε να τον διαθέσετε για την προσπάθεια που γινόταν για την ΕΧΡΟ.
      Αυτό δείχνει –και δεν εννοώ εσάς, γιατί εσείς ήσαστε τότε καινούργιος Υπουργός- ότι προκάτοχοί σας δεν φρόντισαν για τη νομιμοποίηση αυτού του κονδυλίου για να μπορεί να χρησιμοποιηθεί για τα έξοδα της EXPO. Και γι’ αυτό σας ψέξαμε εκείνο το χρονικό διάστημα, όπως επίσης ψέξαμε και το γεγονός ότι λέγατε πως με κοινή υπουργική απόφαση θα καθοριστούν οι όροι και το πώς θα κάνει διαχείριση η HELEXPO, επειδή έχουμε πληροφορίες για το πώς διαχειρίστηκε μέχρι τώρα η HELEXPO και η ΔΕΘ τα του οίκου της. Αναφέρθηκαν όμως προηγουμένως, να μην τα αναφέρουμε ξανά. Γι’ αυτό και εκεί εύλογα ρωτήσαμε, γιατί με κοινή υπουργική απόφαση; Και δεν θέλουμε εμείς να δώσουμε εξουσιοδότηση για να βάλετε με ποιους όρους αυτοί θα τα διαθέτουν. Υπήρχε το δημόσιο λογιστικό ή διαφορετικά αν θέλατε να το ξεπεράσετε, να μας λέγατε συγκεκριμένα στην τροπολογία εκείνη με ποιον τρόπο θα τα διαχειρίζονταν.
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας-Θράκης): Μα υπάρχει στην τροπολογία, κύριε συνάδελφε. 
      ΓΕΩΡΓΙΟΣ ΣΑΛΑΓΚΟΥΔΗΣ: Εσείς σπεύσατε εκείνη την ημέρα για να προκαλέσετε και να κερδίσετε επικοινωνιακό …
      ΧΑΡΑΛΑΜΠΟΣ ΚΑΣΤΑΝΙΔΗΣ  (Υπουργός Μακεδονίας-Θράκης): Κύριε συνάδελφε, η τροπολογία που ψήφισε η Βουλή των Ελλήνων προβλέπει κοινή υπουργική απόφαση μετά από πρόταση της εκτελεστικής γραμματείας. Και η εκτελεστική γραμματεία, όπως ξέρετε, ευτυχώς είναι διακομματικής συνθέσεως. Η εκτελεστική λοιπόν γραμματεία προτείνει. Και φαντάζομαι ότι έχετε εμπιστοσύνη και στους ανθρώπους της Τοπικής Αυτοδιοίκησης και σε εκπροσώπους κοινωνικών και παραγωγικών φορέων, που σαφέστατα δεν έχουν την πολιτική ταυτότητα του ΠΑΣΟΚ. Έχετε εμπιστοσύνη ότι όταν ομονοούμε εκεί μέσα, κάνουμε κάτι καλό. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, ευχαρίστως δέχομαι τις διακοπές, γιατί όπως σας είπα προηγουμένως θέλουμε να κάνουμε εποικοδομητική κριτική. Σας είπα, άλλο πράγμα προηγουμένως. Σας είπα ότι εφόσον αυτά από τον έναν κωδικό του προϋπολογισμού τα πάτε διαφορετικά για να μπορέσετε να τα δώσετε στη HELEXPO να τα διαχειριστεί, η διαχείριση αυτών των κονδυλίων έχει ένα συγκεκριμένο τρόπο, το δημόσιο λογιστικό, με το οποίο θα μπορούσε να διαχειριστεί η HELEXPO. Εσείς, όμως, εκεί αναφέρετε «με κοινή υπουργική απόφαση», έπειτα, βέβαια, από υπόδειξη της εκτελεστικής γραμματείας που είπατε τώρα. 
      Η εκτελεστική γραμματεία λέει τι πρέπει να γίνει, ένα σχέδιο. Από κει και πέρα η δράση και οι δαπάνες γίνονται από τη HELEXPO. Και αυτή έχει τα τιμολόγια, τα κοστολόγια ή οτιδήποτε άλλο. Γι’ αυτό, λοιπόν, εγώ σας είπα προηγουμένως, ότι εάν θέλετε να ξεπεράσετε το δημόσιο λογιστικό γιατί είναι χρήματα του ελληνικού λαού, ας μας λέγατε στο νόμο πώς ακριβώς και με ποια παραστατικά θα δικαιολογούσε τη δαπάνη αυτών των χρημάτων. Αυτό, λοιπόν, σας είπα. 
      Να έλθουμε τώρα στο πρώτο. Βεβαίως, παρενέβην εκεί και δεν θα έλθω πάλι σ’ αυτό. Η γενική έκθεση έχει τελετουργικό χαρακτήρα. 
      Κύριε Υπουργέ, εσείς της δώσατε τελετουργικό χαρακτήρα. Η γενική έκθεση ήταν η πρωταρχική έκθεση που γεννήθηκε στη Θεσσαλονίκη. Αυτή η γενική έκθεση, ακριβώς επειδή υποβαθμίστηκε, γι’ αυτό και απέκτησε μόνο τον τελετουργικό χαρακτήρα. Βεβαίως, ευτυχώς θα έλεγα που έχει αυτόν, αν δεν ήταν η ατυχής περίπτωση του κ. Σημίτη που ήλθε επτά-οκτώ φορές στη Θεσσαλονίκη και εξήγγειλε τα ίδια ακριβώς έργα για την πόλη μας και τίποτα από αυτά δεν έγινε. Ευτυχώς την τελευταία φορά δεν αναφέρθηκε πολύ, τουλάχιστον στο τελετουργικό. 
      Δεν έχουν μειωθεί οι κλαδικές εκθέσεις. Χαίρομαι γιατί είστε ακριβής στα λόγια. Περιμέναμε μετά από τόσα χρόνια, κύριε Υπουργέ, να μειωθούν οι κλαδικές εκθέσεις; Η δυναμικότητα όμως ορισμένων εξ αυτών έχει πράγματι απομειωθεί, χωρίς να μπορείτε εσείς να ισχυριστείτε, ότι αυξήθηκαν ή αναπτύχθηκαν περισσότερο οι υπόλοιπες κλαδικές εκθέσεις. Αναφερθήκατε εσείς μόνος σας στην ΑGRΟΤΙΚΑ, η οποία τα τελευταία χρόνια, όπως σας είπα, καταλαμβάνει το 1/3 από την έκταση που καταλάμβανε πρώτα. Διότι οι κατασκευαστές γεωργικών μηχανημάτων και εργαλείων, όπως σας ανέφερα προηγουμένως, δεν θέλουν να συμμετέχουν γιατί ακριβώς δεν υπάρχουν τα σχέδια βελτίωσης. Επομένως, δεν υπάρχει αγοραστικό κοινό για να δείξουν τα προϊόντα τους. 
      ΠΡΟΕΔΡΕΥΩΝ (Κωνσταντίνος Βρεττός): Επειδή δεν δίνετε σημασία στο χρόνο, σας λέω ότι υπάρχει και χρόνος, κύριε Σαλαγκούδη. 
      ΓΕΩΡΓΙΟΣ ΣΑΛΑΓΚΟΥΔΗΣ: Χρησιμοποιώ το χρόνο του κυρίου Υπουργού. 
      ΠΡΟΕΔΡΕΥΩΝ (Κωνσταντίνος Βρεττός): Τον έχω κρατήσει αυτόν.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ένα μόνο και τελειώνω. 
      Εμείς είπαμε για το Εθνικό Συνεδριακό Κέντρο Αθηνών τι κάνατε μέχρι τώρα. Τι θα γίνει μετά, νομίζω ότι ανήκει σε μία άλλη κυβέρνηση. Εμείς έχουμε την αισιοδοξία, την οποία δεν στηρίζουμε σε φαντασίες, αλλά τη στηρίζουμε ακριβώς σ’ αυτό που αποτυπώνει ο ελληνικός λαός. Και αποτυπώνεται τόσο στις δημοσκοπήσεις όσο και σ’ όλους αυτούς που με καθαρό μυαλό έρχονται σε επαφή με τον κόσμο, που αντιμετωπίζουν τα τεράστια προβλήματα εξαιτίας της δικής σας Κυβέρνησης. 
      Επομένως, χρειάζεται μια διαφορετική διακυβέρνηση με νέους ανθρώπους, με άλλο πρωθυπουργό, με άλλη κυβέρνηση, για να μπορέσει επιτέλους ο τόπος μας να πάει μπροστά.
    ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο για ένα λεπτό.
    ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας - Θράκης): Εύχομαι πάντοτε στους κυρίους συναδέλφους της Νέας Δημοκρατίας να κρατούν την αισιοδοξία τους. Είναι καλό πράγμα η αισιοδοξία. 
    Παρά τα διάφορα ανακριβή τα οποία ακούστηκαν εδώ, εξακολουθώ να προσβλέπω στη συνεργασία όλων τους –άλλωστε εγώ σέβομαι και τιμώ το προσωπικό τους επίπεδο. Θα τους καλέσουμε τους επόμενους μήνες να συνεργαστούν μαζί μας με την ευθύνη της θέσης που κατέχουν ήδη.
    ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της υπ’ αριθμόν 20/5/13-11-2003 επερώτησης Βουλευτών της Νέας Δημοκρατίας προς τους Υπουργούς Οικονομίας και Οικονομικών και Μακεδονίας και Θράκης, σχετικά με τη Διεθνή Έκθεση της Θεσσαλονίκης και τη HELEXPO.
    Κύριοι συνάδελφοι, έχουν διανεμηθεί τα Πρακτικά της Τρίτης 25 Νοεμβρίου 2003 και της Τρίτης  9 Δεκεμβρίου 2003 και ερωτάται το Σώμα αν τα επικυρώνει.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Τρίτης 25 Νοεμβρίου 2003 και της Τρίτης 9 Δεκεμβρίου 2003 επικυρώθηκαν.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 14.19΄, λύεται η συνεδρίαση για τη Δευτέρα 12 Ιανουαρίου 2004 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) ειδική ημερήσια διάταξη: συζήτηση επί της Ετήσιας Εκθέσεως του Ελεγκτικού Συνεδρίου για το οικονομικό έτος 2001.
 
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 9-1-2004                                σελ. 3

