
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΚΓ΄
Παρασκευή, 2 Νοεμβρίου 2001
ΘΕΜΑΤΑ
 

Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Ανακοίνωση του δελτίου επικαίρων ερωτήσεων της Δευτέρας 5 Νοεμβρίου 2001, σελ.
4) Συζήτηση επικαίρων ερωτήσεων 
α) Προς τον Πρωθυπουργό, σχετικά με τις προθέσεις της Κυβέρνησης να αποκλείσει με νομοθετική ρύθμιση τη συμμετοχή υπεράκτιων εταιρειών σε δημόσια έργα, κρατικές προμήθειες κ.λπ., σελ.
β) Προς τον Υπουργό Εθνικής Παιδείας και Θρησκευμάτων ι) σχετικά με τις προθέσεις του Υπουργείου να αναθεωρήσει την εγκύκλιό του, βάσει της οποίας δικαιούνται κατά τις εθνικές εορτές να κρατούν την ελληνική σημαία αριστούχοι αλλοδαποί μαθητές.
ιι) σχετικά με τη λήψη μέτρων για την επίλυση του προβλήματος της σχολικής στέγης στα δημόσια σχολεία δευτεροβάθμιας εκπαίδευσης της Θεσσαλονίκης, σελ.
ιιι) σχετικά με την αντιμετώπιση των προβλημάτων των σχολείων της δευτεροβάθμιας εκπαίδευσης στο Νομό Αιτωλοακαρνανίας, σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίλυση του στεγαστικού προβλήματος των Ελλήνων Ποντίων στην Φαρκαδόνα Τρικάλων, σελ.
δ) Προς τον Υπουργό Τύπου και Μέσων Μαζικής Ενημέρωσης σχετικά με τη χορήγηση αδειών σε ραδιοφωνικούς σταθμούς, σελ.
ΟΜΙΛΗΤΕΣ
Α. Επί των επικαίρων ερωτήσεων
α) Προς τον Πρωθυπουργό
ΚΕΦΑΛΟΓΙΑΝΝΗΣ Ε, σελ.
ΣΗΜΙΤΗΣ Κ., σελ.
β) Προς τους Υπουργούς
ΓΚΕΣΟΥΛΗΣ Ν., σελ.
ΕΥΘΥΜΙΟΥ Π. σελ.
ΚΑΡΑΤΖΑΦΕΡΗΣ Γ., σελ.
ΜΠΕΝΟΣ Σ., σελ.
ΠΑΠΑΘΕΜΕΛΗΣ Σ., σελ.
ΣΤΡΙΦΤΑΡΗΣ Σ., σελ.
ΧΑΤΖΗΓΑΚΗΣ Σ., σελ.
ΧΟΥΡΜΟΥΖΙΑΔΗΣ Γ., σελ.
ΧΥΤΗΡΗΣ Τ., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΚΓ'
Παρασκευή 2 Νοεμβρίου 2001
Αθήνα, σήμερα στις 2 Νοεμβρίου, ημέρα Παρασκευή και ώρα 11.05' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τη Γραμματέα της Βουλής κα Φωτεινή Γεννηματά, Βουλευτή Α' Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Δήμος Εγνατίας Ιωαννίνων ζητεί την επίσπευση έργων οδικής σύνδεσης που εκτελούνται από τη ΔΕΗ στην περιοχή του.
2) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Νομάρχης Μεσσηνίας ζητεί τη χρηματοδότηση της βελτίωσης του οδικού δικτύου της σεισμόπληκτης περιοχής του Νομού Μεσσηνίας.
3) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Επιτροπή Αγώνος Αυτοκινητιστών ζητεί την αναστολή όλων των οφειλών των μελών της μέχρι της οριστικής λύσης της εκμετάλλευσης των λεωφορείων.
4) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Αγροτικός Σύλλογος Σερνικακίου Φωκίδας ζητεί την αποζημίωση των αγροτών της περιοχής του που οι ελαιοκαλλιέργειές τους καταστράφηκαν από την ξηρασία.
5) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ με αναφορά του επισημαίνει παρανομίες στα έργα Βιολογικών Καθαρισμών και Αποχετεύσεων καθώς και στα έργα Δημαρχείου στο Δήμο Ν.Αρτάκης Εύβοιας και ζητεί τον έλεγχο αυτών από το Σώμα Επιθεωρητών Ελεγκτών Δημόσιας Διοίκησης.
6) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ με αναφορά του ζητεί την παρακράτηση των υποχρεώσεων υπέρ των δικαιούχων του Δήμου από τους κατανεμόμενους Τακτικούς Πόρους.
7) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας "Ο 'Αγ. Ανδρέας" ζητεί να επιτρέπεται η αλιεία στα μέλη του για όλη τη διάρκεια του έτους.
8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Κτηνοτροφικών Συλλόγων Νομού Λάρισας ζητεί την επίλυση προβλημάτων που απασχολούν τους κτηνοτρόφους της περιοχής της.
9) Ο Βουλευτής Αττικής κ. ΓΕΩΡΓΙΟΣ ΑΜΠΑΤΖΟΓΛΟΥ κατέθεσε αναφορά με την οποία η Συντονιστική Επιτροπή Συλλόγων και Πολιτών Δήμου Αρτέμιδος και Οικισμών Σπάτων, ζητεί τον περιορισμό των δυσμενών επιπτώσεων στην ποιότητα ζωής των κατοίκων της Αρτέμιδος αλλά και της ευρύτερης περιοχής από τις πτήσεις των αεροσκαφών.
10) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Σύλλογος Ελλήνων Αρχαιολόγων ζητεί να ληφθούν υπόψη οι παρατηρήσεις που διατυπώνει επί του σ/ν για την προστασία της πολιτιστικής κληρονομιάς.
11) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία οι εργαζόμενοι του Δήμου 'Ανω Λιοσίων Αττικής ζητούν την επίλυση εργασιακών και οικονομικών προβλημάτων τους.
12) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία το Τμήμα Ανατολικής Μακεδονίας του Τεχνικού Επιμελητηρίου Ελλάδας ζητεί την κατά προτεραιότητα κατασκευή του οδικού τμήματος της Εγνατίας οδού Βανιάνο - Ξάνθη.
13) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η 'Ενωση Γονέων Συλλόγων Σχολείων Δήμου Ορεστιάδας ζητεί την άμεση τοποθέτηση καθηγητών στο ΤΕΙ Ορεστιάδας 'Εβρου.
14) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων ΤΕΕ Διδυμοτείχου 'Εβρου ζητεί τη δημιουργία ειδικού προγράμματος εκπαίδευσης και προετοιμασίας για την εισαγωγή στα ΤΕΙ των κατόχων πτυχίου β' κύκλου των ΤΕΕ.
15) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών διαμαρτύρεται για την παράνομη επέμβαση του Ινστιτούτου Γκαίτε σε ελληνικό κέντρο Γερμανικών στα Χανιά.
16) Ο Βουλευτής Αθηνών κ. ΓΕΡΑΣΙΜΟΣ ΓΙΑΚΟΥΜΑΤΟΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Περιστερίου "'Ελλη Αλεξίου" διαμαρτύρεται για την έλλειψη εκπαιδευτικών στην περιφέρειά του.
17) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας σχετικά με την ανέγερση των Εργατικών Κατοικιών στην Αγία Τριάδας Καλαμάτας.
18) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Καρδίτσας ζητεί τη δημιουργία Κέντρου για τη στέγαση και ανάδειξη σύγχρονων καλλιτεχνικών δραστηριοτήτων στην περιοχή του.
19) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΤΖΗΣ κατέθεσε αναφορά με την οποία η PALSO καταγγέλλει παράνομη εποπτεία του Ινστιτούτου Γκαίτε σε Ελληνικό Κέντρο (Φροντιστήριο) Γερμανικής στα Χανιά.
20) Ο Βουλευτής κ. ΑΝΑΣΤΑΣΙΟΣ ΝΕΡΑΤΖΗΣ κατέθεσε αναφορά με την οποία οι εργαζόμενοι των Δημ. Παιδικών Σταθμών του Δήμου Νίκαιας ζητούν την ικανοποίηση ασφαλιστικού τους αιτήματος.
21) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία το Σωματείο Ενοικιαζομένων Δωματίων Αγίου Νικολάου Χαλκιδικής διαμαρτύρεται για την υποχρεωτική ασφάλιση του κλάδου στο ΤΕΒΕ.
22) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Δήμος Μουδανιών του Νομού Χαλκιδικής ζητεί τη λειτουργία των ιχθυοπωλείων στα Ν.Μουδανιά τις Κυριακές και αργίες.
23) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΤΖΗΣ κατέθεσε αναφορά με την οποία ο Σύλλογος Γονέων και Πασχόντων από Μεσογειακή Αναιμία Νομού Λέσβου ζητεί το διορισμό των πασχόντων από τη Μεσογειακή Αναιμία στη θέση των Αναπληρωτών Εκπαιδευτικών.
24) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία οι απορριφθέντες της κατηγορίας ΔΕ ΝΟΣ/ΜΩΝ και ΥΕ Προσωπικού διαμαρτύρονται για την αδιαφάνεια του διαγωνισμού πρόσληψης μονίμου Νοσηλευτικού Προσωπικού στο Νοσοκομείο Ρόδου.
25) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Τοπογράφων Υπομηχανικών και Τεχνικών Υπαλλήλων Υπ. Γεωργίας ζητεί την καταβολή δεδουλευμένων αποδοχών στα μέλη του.
26) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Οργανωτική Επιτροπή των οικογενειών των επιλαχόντων μαθητών στις πανελλήνιες εξετάσεις ζητεί να καλυφθούν οι κενές θέσεις στα ΑΕΙ και ΤΕΙ από υποψήφιους του συστήματος των δεσμών που δεν έχουν άλλη ευκαιρία να δώσουν εξετάσεις.
27) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία το Διοικητικό Συμβούλιο του Εσπερινού Γυμνασίου Λάρισας ζητεί την κατασκευή νέου σύγχρονου κτιρίου για τη στέγαση του εσπερινού γυμνασίου.
28) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων Φοιτητών Ρουμανίας "Ο ΥΨΗΛΑΝΤΗΣ" ζητεί να παραμείνει το ισχύον καθεστώς αναγνώρισης των πτυχίων για τους φοιτητές που ήδη φοιτούν στην αλλοδαπή.
29) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αρτεμισίου του Νομού Εύβοιας ζητεί τη μη υποχρεωτική ασφάλιση των επιχειρηματιών ενοικιαζομένων δωματίων στο ΤΕΒΕ.
30) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων του Νομού Εύβοιας ζητεί τη στέγαση των υγειονομικών υπηρεσιών του ΙΚΑ καθώς και του Αγροτικού Ιατρείου στο κτίριο του παλαιού Γυμνασίου - Λυκείου Λίμνης.
31) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Εύβοιας καταγγέλλει τον αποκλεισμό της Εύβοιας από έργα του Ταμείου Συνοχής.
32)Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμος Αιγινίου του Νομού Πιερίας ζητεί τη φωτεινή σηματοδότηση στη διασταύρωση ΠΕΟ με την οδό Πλαστήρα στην περιοχή του.
33) Bουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία συνταξιούχοι υπάλληλοι του Περιφερειακού Γενικού Νοσοκομείου Θεσσαλονίκης ΑΧΕΠΑ ζητούν να τους καταβληθεί εφάπαξ οικονομικό βοήθημα.
34) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμαρχος Μανταμάδου Λέσβου ζητεί να ιδρυθεί Πυροσβεστικό Κλιμάκιο που να καλύπτει όλη την ευρύτερη περιοχή Μανταμάδου Λέσβου.
35) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Καθηγητές Φυσικής Αγωγής ζητούν την αναβάθμιση του μαθήματος της φυσικής αγωγής στα Σχολεία.
36) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε δημοσίευμα εφημερίδας το οποίο αναφέρεται σε έρευνα που διεξάγεται για την αποτελεσματικότητα της ΕΛΑΣ.
37) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Διπλωματούχων Μηχανικών ΔΕΗ δηλώνει την αντίθεσή του προς τη μετοχοποίηση της ΔΕΗ.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 438/11-7-01 ερώτηση δόθηκε με το υπ' αριθμ. 7246/31-7-01 έγγραφο από τον Υφυπουργό Oικονομικών η ακόλουθη απάντηση:
"Σε απάντηση της ερώτησης 438/11-7-01 που κατέθεσε στη Βουλή ο Βουλευτής κ. Μ. Μπεντενιώτης, αναφορικά με αιτήματα από το Σώμα Ελλήνων Προσκόπων και συγκεκριμένα από το 1ο και 5ο Σύστημα Ν/Π Πειραιά για την παραχώρηση κατά κυριότητα ή κατά χρήσην των ΑΒΚ 20, 189 και 1289, 1291 ή 149 αντίστοιχα δημοσίων ακινήτων αρμοδιότητας Κτηματικής Υπηρεσίας Πειραιά, σας γνωρίζουμε τα εξής:
Από τους φακέλλους των προαναφερομένων δημοσίων ακινήτων που τηρούνται στην υπηρεσία μας και όπως μας ενημέρωσε με σχετικό έγγραφό της η Κτηματική Υπηρεσία Πειραιά αλλά και η Κτηματική Εταιρία του Δημοσίου (ΚΕΔ), δεν προκύπτει να έχουν υποβληθεί αιτήματα παραχώρησης από το 1ο και 5ο Σύστημα Ν/Π Πειραιά για τα εν λόγω ακίνητα.
'Αλλωστε, τα δημόσια κτήματα με ΑΒΚ 20 και 189 έχουν παραχωρηθεί κατά χρήση στη Δ/νση Τελωνειακού Ελέγχου με την 11187/187/31-1-1951 απόφαση του Υπουργού Οικονομικών, τα δε δημόσια κτήματα με ΑΒΚ 1289 και 1291 έχουν παραχωρηθεί δωρεάν και κατά πλήρες δικαίωμα κυριότητας στον Ο.Σ.Κ., σύμφωνα με τις αρ. 4/1239/8-4-1996 και 1532/7-5-1996 αποφάσεις του Περιφερειακού Διευθυντή Πειραιά.
Πάντως, εφόσον από το Σώμα Ελλήνων Προσκόπων (Σ.Ε.Π.) υποβληθούν αιτήματα για παραχώρηση δημοσίων ακινήτων (τα οποία είναι ελεύθερα και να μην έχουν ήδη παραχωρηθεί είτε κατά κυριότητα είτε κατά χρήση) τα αιτήματα αυτά θα εξετασθούν σύμφωνα με τις διατάξεις του ν. 440/1976, εφόσον ζητείται η κατά κυριότητα παραχώρηση, είτε σύμφωνα με τις διατάξεςι του ν. 973/1979 από την Κτηματική Εταιρεία του Δημοσίου, εφόσον ζητείται η κατά χρήση παραχώρηση.
Ο Υφυπουργός
ΑΠ. ΦΩΤΙΑΔΗΣ"
2. Στην με αριθμό 439/1-7-01 ερώτηση δόθηκε με το υπ' αριθμ. 740/1-8-01 έγγραφο από τον Υφυπουργό Eθνικής Παιδείας η ακόλουθη απάντηση:
"Απαντώντας στην ερώτηση 439/1-7-01, την οποία κατέθεσε ο Βουλευτής κ. Ν. Κατσαρός και η οποία αναφέρεται στην εξαίρεση των αποφοίτων του Τμήματος Οπτικών Τ.Ε.Ι. από το διαγωνισμό του ΑΣΕΠ, σας γνωρίζουμε ότι δεν ήταν δυνατή η συμμετοχή πτυχιούχων Οπτικών Τμημάτων Τ.Ε.Ι. στον διενεργηθέντα διαγωνισμό των εκπαιδευτικών, επειδή δεν υφίσταται ο κλάδος αυτός με βάση τις ισχύουσες διατάξεις, αφού στα ΤΕΕ δεν υπάρχουν ειδικότητες ή μαθήματα άλλων ειδικοτήτων που να αντιστοιχούν στην ειδικότητα των οπτικών.
Ο Υφυπουργός
ΦΙΛ. ΠΕΤΣΑΛΝΙΚΟΣ"
3. Στην με αριθμό 440/11-7-01 ερώτηση δόθηκε με το υπ' αριθμ. 4379/6-8-01 έγγραφο από τον Υπουργό Ανάπτυξης η ακόλουθη απάντηση:
"Απαντώντας στην ερώτηση 440/11-7-01 που κατατέθηκε στη Βουλή από τον Βουλευτή κ. Π. Λαφαζάνη, σας αποστέλλουμε το με Α.Π. 3892/25-7-01 έγγραφο του Διευθύνοντος Συμβούλου της Α.Ε. Ελληνικά Τουριστικά Ακίνητα στο οποίο αναλύονται τα σχέδια και η αναγκαιότητα΄τους για την αξιοποίηση της έκτασης των Αγίων Αποστόλων Χανίων, η οποία θα επιδράσει θετικά στην τοπική κοινωνία.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 845/1-8-2001 ερώτηση δόθηκε με το υπ' αριθμ. 959/31-8-2001 έγγραφο από τον Υφυπουργό Υγείας και Πρόνοιας η ακόλουθη απάντηση: 
"Απαντώντας στην με αριθμό 845/1-8-2001 ερώτηση που κατατέθηκε στη Βουλή από τους Βουλευτές κυρίους Τάκη Τσιόγκα, Νίκο Γκατζή και Αντώνη Σκυλλάκο αναφορικά με τη μεταφορά του αποτεφρωτήρα του Γενικού Νοσοκομείου Λάρισας, σας πληροφορούμε τα εξής:
Για να αντιμετωπιστούν τα οποιαδήποτε προβλήματα που δημιουργούνται περιοδικά από τη λειτουργία του αποτεφρωτήρα των μολυσματικών απορριμμάτων του Γ. Ν. Λάρισας, η διοίκηση του Νοσοκομείου έχει προχωρήσει στη διαδικασία της εφαρμογής άλλου τρόπου διαχείρισης τους (αδρανοποίηση).
Ο Υφυπουργός
Δ. ΘΑΝΟΣ"
5. Στην με αριθμό 490/13-7-2001 ερώτηση δόθηκε με το υπ' αριθμ. 337/31-7-2001 έγγραφο από τον Υφυπουργό Οικονομικών η ακόλουθη απάντηση: 
"Απαντώντας στην με αριθμό 490/13-7-2001 ερώτηση που κατέθεσε στη Βουλή ο Βουλευτής κ. Μανώλης Στρατάκης, σχετικά με την επιστροφή Φ.Π.Α. σε αγρότες που ασκούν παράλληλα και άλλη δραστηριότητα, σας γνωρίζουμε τα ακόλουθα:
Εφέτος είναι η πρώτη χρονιά που η παραλαβή των αιτήσεων επιστροφής του Φ.Π.Α. και του Ε.Φ.Κ. του πετρελαίου κίνησης καθώς και η επεξεργασία αυτών γίνεται μηχανογραφικά, μετά την ένταξη των αγροτών του ειδικού καθεστώτος στο Μητρώο TAXIS.
Από τις διασταυρώσεις που έγιναν μέσω του TAXIS, διαπιστώθηκε ότι υπέβαλαν αιτήσεις επιστροφής Φ.Π.Α. και αγρότες οι οποίοι παράλληλα με την αγροτική εκμετάλλευση ασκούν και άλλη οικονομική δραστηριότητα για την οποία ο Κ.Β.Σ. τους υποχρεώνει να τηρούν βιβλία Β' ή ανώτερης κατηγορίας.
Σύμφωνα με τις διατάξεις της παραγράφου 5γ' του άρθρου 41 του Κώδικα Φ.Π.Α. (ν. 2859/2000 ΦΕΚ 248 Α), οι αγρότες οι οποίοι ασκούν παράλληλα και άλλη οικονομική δραστηριότητα, για την οποία έχουν υποχρέωση να τηρούν βιβλία δεύτερης ή ανώτερης κατηγορίας του Κ.Β.Σ., δεν υπάγονται στο ειδικό καθεστώς των αγροτών και δεν δικαιούνται να ζητήσουν επιστροφή του φόρου που επιβάρυνε την αγροτική τους εκμετάλλευση.
Σημειώνεται ότι το ειδικό καθεστώς των αγροτών αποτελεί μεταφορά στο Εθνικό Δίκαιο του αντίστοιχου άρθρου 25 της 6ης Οδηγίας (77/388/ΕΟΚ), το οποίο θεσπίστηκε για τους αγρότες οι οποίοι αντιμετωπίζουν αντικειμενική δυσκολία να εφαρμόζουν το κανονικό καθεστώς Φ.Π.Α. ή για τους αγρότες που δεν μπορούν να ενταχθούν στο απλοποιημένο καθεστώς Φ.Π.Α. ή για τους αγρότες που δεν μπορούν να ενταχθούν στο απλοποιημένο καθεστώς Φ.Π.Α. για τις μικρές επιχειρήσεις.
Από τα ανωτέρω καθίσταται σαφές ότι όσοι αγρότες ασκούν και άλλη δραστηριότητα για την οποία ο Κ.Β.Σ. τους υποχρεώνει να τηρούν βιβλία Β' ή ανώτερης κατηγορίας και εκδίδουν φορολογικά στοιχεία για την άλλη δραστηριότητά τους δεν αντιμετωπίζουν αντικειμενική δυσκολία να εφαρμόσουν το κανονικό καθεστώς και για την αγροτική τους εκμετάλλευση.
Οι ανωτέρω αγρότες εάν το επιθυμούν, από την επόμενη διαχειριστική περίοδο μπορούν να ενταχθούν προαιρετικά στο κανονικό καθεστώς και για την αγροτική τους εκμετάλλευση, με όλες τις υποχρεώσεις και τα δικαιώματα που απορρέουν από το καθεστώς αυτό. Μετά την ένταξή τους στο κανονικό καθεστώς θα μπορούν να συμψηφίζουν το Φ.Π.Α. με τον οποίο θα επιβαρύνεται η αγροτική τους εκμετάλλευση με το Φ.Π.Α. που θα εισπράττουν.
Ο Υφυπουργός
ΑΠ. ΦΩΤΙΑΔΗΣ"
6. Στην με αριθμό 523/17-7-2001 ερώτηση δόθηκε με το υπ' αριθμ. 23477/1-8-2001 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 
"Απαντώντας στην ερώτηση 523/17-7-2001 που κατέθεσε ο Βουλευτής κ. Π. Ψωμιάδης αναφορικά με το αντικείμενο του θέματος σας γνωρίζουμε ότι, σύμφωνα με την αριθ. 1446/10-11-2000 Απόφαση της Αρχής Προστασίας δεδομένων Προσωπικού Χαρακτήρα, φωτ/φο της οποίας σας επισυνάπτουμε, η αναγραφή του θρησκεύματος στο πιστοποιητικό γέννησης θα πρέπει να γίνεται μόνο στην περίπτωση που το θρήσκευμα σύμφωνα με το νόμο αποτελεί προϋπόθεση εξασκήσεως δικαιώματος άλλως θα πρέπει να παραλείπεται.
Κατόπιν της ανωτέρω απόφασης δεν αναγράφεται το θρήσκευμα στα εκδιδόμενα από τους Ο.Τ.Α. πιστοποιητικά γεννήσεως μαθητών, για την εγγραφή τους στα Νηπιαγωγεία και στα Δημοτικά σχολεία της χώρας.
Ο Υφυπουργός
Κ. ΚΑΪΣΕΡΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
7. Στην με αριθμό 605/19-7-01 ερώτηση δόθηκε με το υπ΄ αριθμ. 794/2-8-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 605/19-7-01 την οποία κατέθεσε ο Βουλευτής κ. Γ. Παπαθανασίου και η οποία αναφέρεται στις κτιριακές εγκαταστάσεις των σχολών ΑΣΤΕΑΝ και ΤΕΙ Διατροφής - Διαιτολογίας στο Νομό Λασιθίου, σας γνωρίζουμε τα ακόλουθα:
α) Στη ΣΑΕ 043 έχει προταθεί έργο με τίτλο "ΜΕΛΕΤΗ ΚΤΙΡΙΟΥ ΔΙΑΙΤΟΛΟΓΙΑΣ ΣΤΗ ΣΗΤΕΙΑ" με προϋπολογισμό ύψους 70.000.000 δρχ. Η μελέτη εκτιμάται ότι θα ολοκληρωθεί κατά τα έτη 2002-2003.
Β) Στη ΣΑΕ 043 έχει προταθεί νέο έργο με τίτλο "ΝΕΟ ΚΤΙΡΙΟ ΔΙΑΙΤΟΛΟΓΙΑΣ ΠΑΡΑΡΤΗΜΑΤΟΣ ΣΗΤΕΙΑΣ" με προϋπολογισμό ύψους 900.000.000 δρχ. Το έργο εκτιμάται ότι θα ολοκληρωθεί κατά το έτος 2004.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
8. Στην με αριθμό 815/30-7-01 ερώτηση δόθηκε με το υπ΄ αριθμ. 947/29-8-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στη με αριθμό 815/30-07-01 ερώτηση που κατατέθηκε στη Βουλή από τους Βουλευτές κ.κ. Τάκη Τσιόγκα, Νικόλαο Γκατζή και Αντώνη Σκυλλάκο αναφορικά με την καθημερινή παρουσία γιατρού στο Αγροτικό Ιατρείό της Κοινότητας Καρυάς Νομού Λάρισας, σας ενημερώνουμε ότι στο Π.Ι. Καρυάς η παρουσία του Αγροτικού Ιατρού είναι καθημερινή εκτός Τρίτης που εργάζεται στο Νοσοκομείο Λάρισας για κάλυψη υπηρεσιακών αναγκών.
Η Υφυπουργός
ΧΡΙΣΤΙΝΑ ΣΠΥΡΑΚΗ"
9. Στην με αριθμό 839/31-7-01 ερώτηση δόθηκε με το υπ΄ αριθμ. 32138/23-8-01 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 839/31-7-2001 του Βουλευτή κ. Ιορδ. Τζαμτζή και σύμφωνα με σχετικό έγγραφο της Περιφέρειας Κεντρ. Μακεδονίας σας πληροφορούμε , ότι για την αντιμετώπιση προβλημάτων ύδρευσης στον Δήμο Πέλλας εντάχθηκαν στο Ειδικό Πρόγραμμα Τοπικής Αυτοδιοίκησης (ΕΠΤΑ), μετά από πρόταση του Δήμου, 3 έργα συνολικού προϋπολογισμού 160 εκατομ. δρχ, τα εξής:
1. Υδρευση Δ.Δ. Αθύρων 55 εκατομ.
2. ΄Υδρευση Νέα Πέλλας (αντικατάσταση δικτύου) 58,5 εκατομ.
3. ΄Υδρευση Νέας Πέλλας (Β΄φάση) 46,5 εκατομ.
Για την αντιμετώπιση της λειψυδρίας στην ευρύτερη περιοχή, υπάρχει στενή συνεργασία της Περιφέρειας και της Νομαρχιακής Αυτοδιοίκησης για τον προσδιορισμό και την κατηγοριοποίηση προβληματικών και ελλειματικών υδρολογικών λεκανών και την διαμόρφωση στην συνέχεια προτάσεων μέτρων αντιμετώπισης των σχετικών προβλημάτων.
Από το ΠΕΠ/ΠΚΜ και στο Μέτρο της Διαχείρισης υδατικού δυναμικού" έχει προβλεφθεί ποσό 1,1, δις για τα έργα στο Νομό Πέλλας.
΄Οσον αφορά τα λοιπά θιγόμενα στην ερώτηση θέματα, αρμόδια να σας απαντήσουν είναι τα συνερωτώμενα Υπουργεία Υγείας - Πρόνοιας και Γεωργίας.
Ο Υφυπουργός
ΚΩΣΤΑΣ ΚΑΪΣΕΡΛΗΣ"
10. Στην με αριθμό 846/1-8-01 ερώτηση δόθηκε με το υπ΄ αριθμ. 2845/23-8-01 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Αναφορικά με την ερώτηση 846/1-8-2001 που υποβλήθηκε στη Βουλή των Ελλήνων από το βουλευτή κ. Παναγιώτη Χ.. Ψωμιάδη σχετικά με την ύπαρξη "Κόκκινων" οικοδομών στη Θεσσαλονίκη από το σεισμό του 1978, όσον αφορά το τρίτο και τέταρτο ερώτημα σας γνωρίζουμε ότι αρμόδιο να απαντήσει είναι το συνερωτώμενο Υπουργείο ΠΕΧΩΔΕ.
Όσον αφορά το πρώτο ερώτημα σας γνωρίζουμε ότι από το σύνολο των κτιρίων που είχαν χαρακτηριστεί ως ακατάλληλα για χρήση (Κόκκινα), τέσσερα κτίρια, εκ των οποίων τα τρία δεν χρησιμοποιούνται, παραμένουν χωρίς να έχουν γίνει οι απαραίτητες επεμβάσεις (επισκευές ή κατεδαφίσεις) για το λόγο ότι είναι άγνωστοι οι ιδιοκτήτες. Σχετικά με το θέμα έχει ενημερωθεί η Εισαγγελία Πρωτοδικών Θεσσαλονίκης.
Όσον αφορά το δεύτερο ερώτημα σας γνωρίζουμε ότι με αφορμή το σεισμό του1999 στην Αθήνα διενεργήθηκαν από τη Διεύθυνση Τεχνικών Υπηρεσιών της Ν.Α. Θεσσαλονίκης προληπτικοί μακροσκοπικοί έλεγχοι σε όλα τα σχολεία της περιοχής. Τα αποτελέσματα των ελέγχων ανέδειξαν προβλήματα ασφάλειας μόνο σε τέσσερις περιπτώσεις, στα σχολικά κτίρια του Πολυκλαδικού Λυκείου Νεάπολης, των Δημοτικών Σχολείων Πενταλόφου και Νέας Ραιδεστού, και του Λυκείου επί της οδού Κριεζώτου. Στη πρώτη και δεύτερη περίπτωση έγιναν οι απαραίτητες εργασίες ανακατασκευής των κτιρίων, στη τρίτη περίπτωση το κτίριο κατεδαφίστηκε και κτίστηκε καινούργιο. Στη τέταρτη περίπτωση παρά το γεγονός ότι δεν υπάρχει άμεσος κίνδυνος, για προληπτικούς λόγους και μέχρις ότου ολοκληρωθούν οι εργασίες αποκατάστασης έχει αποφασισθεί η μεταφορά των μαθητών σε άλλα κτίρια. Παρά το γεγονός ότι τα περισσότερα σχολικά κτίρια δεν ενέχουν κίνδυνο για την ασφάλεια των μαθητών, προκειμένου να αντικατασταθούν λυόμενα ή ΠΡΟΚΑΤ κτίρια, η Νομαρχιακή Αυτοδιοίκηση Θεσσαλονίκης ενέταξε την κατασκευή νέων σχολικών κτιρίων στο Πρόγραμμα Σχολικής Στέγης και στο Γ΄ Κοινοτικό Πλαίσιο Στήριξης.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
11. Στην με αριθμό 855/2.8.01 ερώτηση δόθηκε με το υπ' αριθμ.966/31.8.01 έγγραφο από τον Υφυπουργό Υγείας Πρόνοιας η ακόλουθη απάντηση:
"Απαντώντας στη με αριθμό 855/02.08.01 ερώτηση που κατατέθηκε στη Βουλή από τον Βουλευτή κ. Γεώργιο Κωνσταντόπουλο σχετικά με τη δυνατότητα λειτουργίας Παιδαγωγικής Σχολής στο Ψυχολογικό Κέντρο Βορείου Ελλάδος, και τη νομοθετική κατοχύρωση του επαγγέλματος του Ειδικού Παιδαγωγού, σας πληροφορούμε τα εξής:
1. Κάθε δραστηριότητα που αφορά εκπαίδευση εξειδίκευση επιστημόνων, όπως ψυχολόγων, κοινωνικών λειτουργών, παιδαγωγών, εργοθεραπευτών κ.λπ. σε θέματα ειδικής αγωγής, είναι αρμοδιότητα του Υπουργείου Εθνικής Παιδείας και Θρησκευμάτων, το οποίο με την σχετική Νομοθεσία που αφορά Ανώτατα Εκπαιδευτικά Ιδρύματα και γενικότερα την Γ΄ βάθμια εκπαίδευση, έχει την ευθύνη κατάρτισης προγραμμάτων εκπαίδευσης και μετεκπαίδευση επιστημόνων (π.χ. μετεκπαίδευση για ειδικούς δασκάλους και νηπιαγωγούς του Μαρασλείου) και μεταπτυχιακής εκπαίδευσης (π.χ. μεταπτυχιακά ειδικής αγωγής Πανεπιστημίου Αθηνών -Τμήμα Δημοτικής Εκπαίδευσης). Παράλληλα λειτουργούν τμήματα ειδικής παιδαγωγικής στο Πανεπιστήμιο Θεσσαλίας (Βόλος) και στο Πανεπιστήμιο Μακεδονίας (Θεσσαλονίκη).
Το Υπουργείο Υγείας Πρόνοιας, συνεργάζεται με τους Ακαδημαϊκούς χώρους στο βαθμό που είναι απαραίτητη η διεξαγωγή πρακτικής άσκησης των επιστημόνων ή διενέργεια ερευνών, στα πλαίσια των Προνοιακών Ιδρυμάτων ΝΠΔΔ-ΝΠΙΔ, που εποπτεύει.
Σε καμία Προνοιακή δομή δεν υπάρχει εκπαιδευτική διαδικασία με την έννοια της Γ΄ βάθμιας εκπαίδευσης, αυτούσια, ούτε είναι δυνατόν να υπάρξει, σύμφωνα με τα όσα ορίζει ρητά, το υφιστάμενο θεσμικό πλαίσιο, που αφορά τα δύο Υπουργεία (Εκπαίδευση το Υπουργείο Εθνικής Παιδείας και Θρησκευμάτων και Κοινωνική Φροντίδα το Υπουργείο Υγείας - Πρόνοιας).
2. Στην Ελλάδα νομοθετικά κατοχυρωμένα επαγγέλματα είναι τα κατωτέρω:
α. Το Επάγγελμα της Νηπιαγωγού, το οποίο είναι Πανεπιστημιακής Εκπαίδευσης και ανήκει στην αρμοδιότητα του Υπουργείου Εθνικής Παιδείας και Θρησκευμάτων.
β. Το Επάγγελμα της Βρεφονηπιοκόμου (Π.Δ. 523/91 "Επαγγελματικά δικαιώματα του Τμήματος Βρεφονηπιοκομίας των Σ.Ε.Υ.Π. των Τ.Ε.Ι." (ΦΕΚ 203/τ.Α΄/91). Το επάγγελμα της Βρεφονηπιοκόμου, ανήκει στην αρμοδιότητα του Υπουργείου Υγείας και Πρόνοιας και για την άσκηση του δεν προβλέπεται άδεια άσκησης επαγγέλματος.
3. Σύμφωνα με το Π.Δ. 231/98 "Δεύτερο γενικό σύστημα αναγνώρισης της Επαγγελματικής εκπαίδευσης, το οποίο συμπληρώνει την Οδηγία 89/48/ΕΟΚ, σύμφωνα με τις οδηγίες 92/51/ΕΟΚ του Συμβουλίου των Ευρωπαϊκών Κοινοτήτων, 94/38/ΕΚ και 95/43/ΕΚ της Επιτροπής των Ευρωπαϊκών Κοινοτήτων, συμπεριλαμβάνεται κατάλογος των εκπαιδεύσεων ειδικής διάρθρωσης που αναφέρονται στο άρθρο 2 παρ. 1, στοιχ. Α., περίπτωση ΙΙ. Στον κατάλογο αυτό, μεταξύ των άλλων επαγγελμάτων, περιλαμβάνεται και το επάγγελμα Ειδικού Παιδαγωγού. 
Στα πλαίσια εφαρμογής του ανωτέρω Π.Δ/τος, η αρμόδια υπηρεσία του Υπουργείου μας, δέχεται αιτήσεις ενδιαφερομένων που επιθυμούν να τους αναγνωριστεί ο Τίτλος που κατέχουν και σε συνεργασία με την αρμόδια Υπηρεσία του Υπουργείου Εθνικής Παιδείας και Θρησκευμάτων, παραπέμπει τις αιτήσεις στο αρμόδιο Συμβούλιο Επαγγελματικής Αναγνώρισης Τίτλων Εκπαίδευσης και Κατάρτισης (Σ.Ε.Α.Τ.Ε.Κ.), το οποίο και έχει την αποκλειστική ευθύνη για την χορήγηση ή μη της άδειας άσκησης επαγγέλματος.
Ειδικότερα, για το Επάγγελμα του Ειδικού Παιδαγωγού, έχουν υποβληθεί τέσσερις (4) φάκελοι για να εξετασθούν από το ανωτέρω Συμβούλιο.
Επειδή, οι ήδη διατυπωθείσες γνώμες από το Συμβούλιο, δεν οδηγούν στην απευθείας χορήγηση άδειας άσκησης επαγγέλματος στους ενδιαφερόμενους, έχει ήδη ξεκινήσει τη διαδικασία νομοθετικής ρύθμισης των επιμέρους ζητημάτων που άπτονται της εφαρμογής των διατάξεων του Π.Δ. 231/98.
4. Όσον αφορά, γενικότερα, με τη νομοθετική κατοχύρωση του επαγγέλματος του Ειδικού Παιδαγωγού στη χώρα μας και σε ότι έχει σχέση με το επάγγελμα του Λογοθεραπευτή, σας γνωρίζουμε ότι σύμφωνα με το ν. 2519/97, άρθρο 52, παρ.4 προβλέπεται η έκδοση Π.Δ. όπου θα καθορίζονται οι όροι, οι προϋποθέσεις και κάθε σχετική λεπτομέρεια, για τη χορήγηση άδειας άσκησης επαγγέλματος Λογοθεραπευτή.
Ο Υφυπουργός
Δ. ΘΑΝΟΣ"
12. Στην με αριθμό 447/12.7.01 ερώτηση δόθηκε με το υπ' αριθμ.29010/31.7.01 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 447/12.7.01 που κατέθεσε ο Βουλευτής κ. Παναγιώτης Χ. Ψωμιάδης, σας γνωρίζουμε τα εξής:
Η χορήγηση ειδικής πρόσθετης αμοιβής στους υπαλλήλους του Υπουργείου Εσωτερικών, Δημόσιας Διοίκησης και Αποκέντρωσης προβλέπεται από τις διατάξεις του άρθρου 5 παρ.1 και 2 του Ν.2880/2001 και οι δικαιούχοι, το ύψος, ο τρόπος καταβολής και κάθε άλλη αναγκαία λεπτομέρεια καθορίστηκαν με την υπ' αριθμ. 2/19691/002/28.3.2001 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών.
Επειδή η εν λόγω ειδική πρόσθετη αμοιβή συμπλέκεται με τα καθήκοντα των υπηρετούντων στο Υπουργείο Εσωτερικών, Δημόσιας Διοίκησης και Αποκέντρωσης, λόγω της σοβαρότητας που παρουσιάζουν τα αντίστοιχα θέματα, της πολυμορφίας τους και της ανάγκης ταχείας αντιμετώπισής τους, πολλές φορές και εκτός των εκάστοτε ισχυόντων ωραρίων εργασίας, δεν μπορεί να χορηγηθεί σε άλλες κατηγορίες υπαλλήλων πλην αυτών που αναφέρονται περιοριστικά στην αριθμ. 2/19691/0022/28.3.2001 κοινή υπουργική απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών.
Η ανωτέρω αμοιβή καταβάλλεται και στους πρώην υπαλλήλους του Υπουργείου Εσωτερικών, Δημόσιας Διοίκησης και Αποκέντρωσης που μετατάχθηκαν στις Νομαρχιακές Αυτοδιοίκησης κατ' εφαρμογή των διατάξεων του άρθρου 39, παρ. 7β του Ν. 2218/94, σύμφωνα με τις οποίες οι μετατασσόμενοι και μετά την μετάταξή τους ακολουθούν το μισθολογικό καθεστώς και λαμβάνουν όλες τις αποδοχές που έχουν οι υπάλληλοι του Υπουργείου από το οποίο προέρχονται.
Τέλος σε όλους τους υπαλλήλους των Νομαρχιακών Αυτοδιοικήσεων σύμφωνα με την αριθμ. 2/61228/0022/20.9.2000 κοινή απόφαση των Υπουργών Εσωτερικών Δημόσιας Διοίκησης και Αποκέντρωσης και Οικονομικών, χορηγείται επίδομα ύψους 17.000 δρχ. το μήνα. 
Ο Υφυπουργός
Κ. ΚΑΙΣΕΡΛΗΣ"
13. Στην με αριθμό 856/2-8-01 ερώτηση δόθηκε με το υπ' αριθμ. 960/31-8-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 856/2-8-01 ερώτηση που κατατέθηκε στη Βουλή από το Βουλευτή κ. Γεώργιο Κωνσταντόπουλο με θέμα "Έλλειψη προσωπικού στο Εθνικό ΄Ιδρυμα Αποκατάστασης Αναπήρων (Ε.Ι.Α.Α.)", σας πληροφορούμε ότι με το ΔΥ1α/οικ. 131280/1-8-01 έγγραφό μας με θέμα: "Έγκριση πρόσληψης προσωπικού του Υπουργείου Υγείας και Πρόνοιας για το έτος 2001" έχουμε ζητήσει από τη Γενική Γραμματεία Δημ. Δ/σης του ΥΠΕΣΔΑ την έγκριση πλήρωσης τριακοσίων θέσεων για τα Ιδρύματα Κοινωνικής Πρόνοιας για την κάλυψη άμεσων και επιτακτικών αναγκών και την ομαλή λειτουργία αυτών.
Επιπρόσθετα σας γνωρίζουμε ότι έχει δοθεί στο Υπουργείο μας η έγκριση και ακολουθείται η διαδικασία πρόσληψης για έξι (6) άτομα νοσηλευτικού προσωπικού με οκτάμηνες συμβάσεις για το Ίδρυμα
Ο Υφυπουργός
Δ. ΘΑΝΟΣ"
14. Στην με αριθμό 867/2-8-01 ερώτηση ΑΚΕ 97 δόθηκε με το υπ' αριθμ. 32139/23-8-01 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σχετικά με την ερώτηση/ΑΚΕ 867/97/2-8-2001 του Βουλευτή κ. Ιορδάνη Τζαμτζή σας γνωρίζουμε ότι, σύμφωνα με σχετικό έγγραφο της Περιφέρειας Κεντρικής Μακεδονίας, υπάρχει στενή συνεργασία της Περιφέρειας και της Νομαρχιακής Αυτοδ/κης για τον προσδιορισμό και την κατηγοριοποίηση προβληματικών και ελλειματικών υδρολογικών λεκανών ανά υδατικό διαμέρισμα και την διαμόρφωση στη συνέχεια προτάσεων μέτρων αντιμετώπισης των σχετικών προβλημάτων.
Όσον αφορά τα επί μέρους θιγόμενα με την παραπάνω Ερώτηση/ΑΚΕ θέματα σας γνωρίζουμε ότι αρμόδια να απαντήσουν είναι τα συνερωτώμενα Υπουργεία Υγείας - Πρόνοιας και ΥΠΕΧΩΔΕ, καθώς και το Υπουργείο Γεωργίας, προς το οποίο κοινοποιούμε την Ερώτηση/ΑΚΕ.
Ο Υφυπουργός
Κ. ΚΑΙΣΕΡΛΗΣ"
15. Στην με αριθμό 867/2-8-01 ερώτηση ΑΚΕ 97 δόθηκε με το υπ' αριθμ. 1448/28-8-01 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της με αριθμό ΑΚΕ 97 867/2.8.01 του Βουλευτού κ. Ι. Τζαμτζή και σε ότι αφορά θέματα του Υπ. Ανάπτυξης, σας διαβιβάζουμε το παραπάνω ΣΧΕΤΙΚΟ που αναφέρεται στις ενέργειες του ΙΓΜΕ.
Κατά τα λοιπά, αρμόδια να απαντήσουν είναι τα συνερωτώμενα Υπουργεία.
Ο Υφυπουργός
Αλ. Καλαφάτης"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της Δευτέρας 5 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 84/31.10.2001 επίκαιρη ερώτηση του Βουλευτή της Νέας Δημοκρατίας κ. Ευριπίδη Στυλιανίδη προς τον Υπουργό Εξωτερικών, σχετικώς με την αξιοποίηση των τεχνολογιών αιχμής, για την ενίσχυση της εξωτερικής και παροικιακής πολιτικής του Υπουργείου.
2. Η με αριθμό 86/31.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Δημόσιας Τάξης, σχετικώς με το πρόσφατο ατύχημα τσιγγάνου στο Ζεφύρι, τη λήψη μέτρων σε ότι αφορά την εκπαίδευση αστυνομικών κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1. Η με αριθμό 83/31.10.2001 επίκαιρη ερώτηση του Βουλευτή της Νέας Δημοκρατίας κ. Αλέξανδρου Κοντού προς τον Υπουργό Γεωργίας, σχετικώς με τις προθέσεις της Κυβέρνησης για καθορισμό της τιμής των ποσοτήτων σύσπορου βαμβακιού, που παραδίδονται στα εκκοκκιστήρια και είναι επιπλέον της ηρτημένης.
2. Η με αριθμό 85/31.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, σχετικώς με τη λήψη των αναγκαίων μέτρων για τη χρηματοδότηση της μεταφοράς στα σχολεία των μαθητών κλπ.
Κυρίες και κύριοι συνάδελφοι, πριν εισέλθουμε στη συζήτηση των επικαίρων ερωτήσεων, θα ήθελα να σας ενημερώσω ότι η συζήτηση της σημερινής επερώτησης προς τους Υπουργούς Εθνικής Οικονομίας-Οικονομικών και Γεωργίας, σχετικώς με τη ρύθμιση των οφειλών προς τις τράπεζες από παλαιά δάνεια, τα περίφημα πανωτόκια, δεν θα πραγματοποιηθεί και θα σας παρακαλέσω να συμφωνήσετε να διεξαχθεί η συζήτηση σε εμβόλιμη συνεδρίαση την Τρίτη 6 Νοεμβρίου το πρωί. Συμφωνείτε;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα συμφώνησε.
Θα ήθελα επίσης να σας ενημερώσω ότι τη Δευτέρα το απόγευμα θα συζητηθεί ο Προϋπολογισμός της Βουλής και οι επίκαιρες ερωτήσεις της ημέρας εκείνης θα συζητηθούν κανονικά.
Συμφωνείτε;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα συμφώνησε.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 90/31.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να αναθεωρήσει την εγκύκλιό του, βάσει της οποίας δικαιούνται κατά τις εθνικές εορτές να κρατούν την ελληνική σημαία αριστούχοι αλλοδαποί μαθητές.
Η επίκαιρη ερώτηση του κ. Παπαθεμελή έχει ως εξής:
"Εξ αφορμής της Εθνικής μας Επετείου παρατηρήθηκαν και πάλι δυσάρεστα φαινόμενα για το ποιος μπορεί και πρέπει να κρατήσει την ελληνική σημαία. Το πρόβλημα είναι κοινής λογικής και υποχρεούται η ηγεσία του Υπουργείου Εθνικής Παιδείας και Θρησκευμάτων να δώσει μια λύση ουσίας σ΄ αυτό, λαμβάνοντας υπόψη της τα ακόλουθα αναμφισβήτητα δεδομένα:
Πρώτον: Οι Αλβανοί και οι λοιποί αλλοδαποί μαθητές, που πρωτεύουν στα ελληνικά σχολεία υπερνικώντας τις γλωσσικές δυσκολίες, είναι άξιοι επαίνου και πρέπει το Υπουργείο Εθνικής Παιδείας και Θρησκευμάτων, ο τοπικός δήμος και οι σύλλογοι διδασκόντων και γονέων να τους βραβεύουν και να τους προβάλουν στα Ελληνόπουλα ως παράδειγμα επιμέλειας και εργατικότητας προς μίμηση. Αν αυτό δεν έχει συμβεί είναι παράλειψη.
Δεύτερον: Η σημαία είναι το ιερότερο σύμβολο κάθε έθνους-κράτους και οι πολίτες του έχουν χρέος να δώσουν προς υπεράσπισή της και τη ζωής τους αν χρειαστεί, όπως το οφείλουν και για την εδαφική ακεραιότητα του κράτους τους.
Η σημαία δεν είναι ούτε μπορεί να γίνει έπαθλο, βραβείο ή κάτι παρόμοιο. Διεθνώς, π.χ. Ευρώπη, Ηνωμένες Πολιτείες Αμερικής, με απειροελάχιστες εξαιρέσεις, προϋπόθεση για την ανάληψη της σημαίας είναι η ιδιότητα του πολίτη. Ο Αλβανός μαθητής έχει δική του πατρίδα και δική του σημαία, γι' αυτά θα αγωνιστεί και θα θυσιαστεί. Σκεφθείτε να τεθεί ένα Αλβανάκι στο δίλημμα: Την ελληνική ή την αλβανική σημαία. Φυσιολογικότατα θα επιλέξει την αλβανική. Αν συμβεί το αντίθετο, απλούστατα δεν θα είναι Αλβανός.
Υπό τα δεδομένα αυτά, η δοθείσα λύση πρέπει να αναθεωρηθεί, οι σχετικές αποφάσεις και εγκύκλιοι να ανακληθούν και να ορισθεί εφεξής ότι τη σημαία δικαιούνται μαθητές Έλληνες την υπηκοότητα ή το γένος.
Τι θα πράξει το Υπουργείο;".
Ορίστε, κύριε Υπουργέ, πέστε μας τι θα πράξει το Υπουργείο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αγαπητοί φίλοι, οι θεμελιώδεις αρχές πάνω στις οποίες συγκροτήθηκε η ελληνική πολιτεία και αποτελούν το έμβλημα των πρώτων Συνταγμάτων της χώρας κατά την εθνεγερσία, είναι οι θεμελιώδεις αρχές της δημοκρατίας, της αλληλεγγύης, της ανοχής και συνοχής μιας κοινωνίας με βάση αξίες. Αυτές οι αξίες κυρίως εμπεδώνονται, διαφυλάσσονται και αναπτύσσονται μέσα στην εκπαίδευση, η οποία πρέπει να διασφαλίζει την αγωγή του συνόλου των μετεχόντων στην εκπαίδευση σε ένα πλέγμα σχέσεων που οδηγούν σε μία κοινωνία αντάξια των προσδοκιών, σε μια κοινωνία για την οποία στρατεύθηκαν όλες οι γενιές των Ελλήνων από την εθνεγερσία. 
Η σημαία μας συμβολίζει αυτές τις αξίες. Αυτό είναι το έμβλημα του έθνους μας, αυτό είναι το έμβλημα της κοινωνίας μας. Είναι οι αξίες της δημοκρατίας, της αλληλεγγύης, της ανοχής, της συνοχής μιας κοινωνίας με βάση αυτές ακριβώς τις αρχές, τις εμπεδωμένες στο σύνολο των Συνταγμάτων της χώρας από την εποχή της εθνεγερσίας. 
Άρα κατ' εξοχήν μέσα στη σημαία συμβολίζονται αυτές οι θεμελιώδεις αρχές και το σύνολο των στάσεών μας προς τη σημαία πρέπει να τις εμπεδώνει. 
Στην εκπαίδευση έχουμε αυτήν τη στιγμή βάσει των νόμων μας περιλάβει το σύνολο των ανθρώπων που με νόμιμο τρόπο βρίσκονται και εργάζονται στη χώρα μας, που δεν είναι μόνο Αλβανοί, κύριε Παπαθεμελή. Καθόλου. Είναι παράδοξο ότι διατυπώνετε την ερώτησή σας με βάση την παρουσία Αλβανών. Αυτήν τη στιγμή μετέχουν της ελληνικής εκπαιδεύσεως από είκοσι μία διαφορετικές χώρες παιδιά, τα οποία θέλουμε να μετέχουν στις διαδικασίες με ισότιμο τρόπο, με πλήρη τρόπο, ώστε να ενσωματωθούν στην κοινωνία μας με βάση ακριβώς τις θεμελιώδεις μας αξίες. Αυτό που είπαμε, λοιπόν, είναι ότι το σχολείο δεν πρέπει να διαχωρίζει, αλλά πρέπει να ενώνει, πρέπει να διαπαιδαγωγεί, πρέπει να διδάσκει. Και το ότι οι κανόνες μας προβλέπουν ότι ο αριστούχος μαθητής που μετέχει της ελληνικής παιδείας, εφόσον ο ίδιος το επιθυμεί και νιώθει περήφανος να κρατήσει την ελληνική σημαία, μπορεί να το κάνει αυτό, δεν μπορούμε να κάνουμε διάκριση καμία μέσα στο σχολείο. Και αυτός ο αριστούχος κατά τη γνώμη μου από όποια χώρα και αν προέρχεται -στο Βόλο ήταν Γερμανίδα η μαθήτρια- τιμά εμάς, τιμά τα σύμβολά μας, τιμά τις αξίες μας!
Πρέπει, λοιπόν, να δεχθούμε ότι μέσα στην εκπαίδευση, δεν μπορούμε να εισάγουμε σύστημα διακρίσεων, δεν μπορεί στην εκπαίδευση να εισάγουμε γκέτο, δεν μπορεί στην εκπαίδευση να κάνουμε διαχωρισμούς που δεν τους θέλουμε στην κοινωνία μας, δεν τους θέλουμε στις ζωή μας, δεν τους θέλουμε στην προοπτική της χώρας μας μέσα στην Ευρώπη, μέσα στο μέλλον που θέλουμε για μας και τα παιδιά μας!
ΠΡΟΕΔΡΟΣ (Απόστολος Κακλαμάνης): Ο κ. Παπαθεμελής έχει το λόγο.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, φοβάμαι ότι γίνεται σύγχυση ανομοίων πραγμάτων. Οι ξένοι οι οποίοι φοιτούν στα ελληνικά σχολεία και κατορθώνουν υπερβαίνοντας όλες τις δυσκολίες, γλωσσικές και άλλες πάμπολλες δυσκολίες, να πρωτεύουν ανάμεσα στα Ελληνόπουλα, είναι άξιοι εγκωμίου, τιμής, επαίνου και προβολής ως παραδείγματος προς μίμηση. Παραδείγματος εργατικότητας και επιμέλειας σε όλα τα ελληνόπουλα. Γι' αυτό θα πρέπει το Υπουργείο Παιδείας, ο δήμος, ο σύλλογος των διδασκόντων, ο σύλλογος των γονέων να επινοήσει βραβεία και να βραβεύει αυτά τα παιδιά και να τα προβάλει δημόσια στα Ελληνόπουλα!
Μεταξύ αυτού και της σημαίας, η διαφορά είναι τεράστια. Η σημαία ούτε βραβείο είναι ούτε έπαθλο είναι ούτε κάτι παρόμοιο είναι. Η σημαία συμβολίζει βεβαιότατα αυτά που ο Υπουργός Παιδείας είπε προηγουμένως, αλλά συμβολίζει -και αυτό μπορεί να το δει σε οποιοδήποτε λεξικό, σε οποιαδήποτε εγκυκλοπαίδεια- την ιδέα της υπόστασης της ενότητας του μεγαλείου ενός κράτους. Γι' αυτήν τη σημαία, αυτός που τη σηκώνει πρέπει να είναι αποφασισμένος και να θυσιαστεί αν χρειαστεί. 
Για να καταλάβει ο Υπουργός Παιδείας ότι ένας αλλοδαπός δεν μπορεί να κρατήσει την ελληνική σημαία -γι' αυτό είναι εντελώς άλλο πράγμα και δεν έχει σχέση με καμία διάκριση- εξ επόψεως συγκριτικού δικαίου σε όλες τις χώρες της Ευρώπης, πλην της Σλοβακίας που μπορεί και μη πολίτης της χώρας να κρατήσει τη σημαία, σε όλες τις άλλες χώρες πρέπει να είναι υπήκοος της χώρας, περιλαμβανομένων και των ΗΠΑ. Διότι ο υπήκοος της χώρας είναι υπόχρεος στρατιωτικής θητείας, θυσίας κλπ., κλπ. Εδώ μιλάμε για εντελώς διαφορετικό. Η σημαία δεν είναι βραβείο, δεν είναι έπαθλο και έχω την πεποίθηση μ' αυτήν την κοινή λογική πρέπει να προσεγγίσει το Υπουργείο Παιδείας το όλο ζήτημα και να δώσει μια λύση και επαίνου και επιβράβευσης των ξένων αυτών παιδιών που σίγουρα δεν είναι μόνο Αλβανάκια. Ο ορισμός "Αλβανάκια" εκφράζει στη συντριπτική πλειοψηφία των ξένων παιδιών.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός Εθνικής Παιδείας και Θρησκευμάτων έχει το λόγο. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Υπάρχει μία νέα πραγματικότητα στη χώρα, μία νέα πραγματικότητα στην εκπαίδευση. Είμαστε χώρα υποδοχής μεταναστών. Στην ελληνική εκπαίδευση σε ένα ποσοστό 12,3% στην πρωτοβάθμια και 4,3% στη δευτεροβάθμια έχουμε παιδιά από είκοσι μία διαφορετικές χώρες που βρίσκονται εδώ νομίμως βάσει της νομοθεσίας μας. Ταυτοχρόνως όμως όλες, νομίζω, οι κοινές λογικές που επικαλείσθε, κύριε Παπαθεμελή, πρέπει να συμφωνούν ότι αυτοί οι άνθρωποι πρέπει να είναι τμήμα της κοινωνίας μας, να υπακούουν στους νόμους, να υπακούουν στις λειτουργίες της χώρας και φυσικά να είναι και κομμάτι του ελληνικού εκπαιδευτικού συστήματος. 
Ένα εκπαιδευτικό σύστημα που διαπαιδαγωγεί ακριβώς στην κοινωνική ενσωμάτωση σ' ένα κράτος-δικαίου, δεν μπορεί να ζει με διακρίσεις. Η πρότασή σας να υπάρχουν ειδικά βραβεία στους αλλοδαπούς ώστε να γίνονται πρότυπα για τους Έλληνες, εισάγει ένα στοιχείο διαχωρισμού, το οποίο κανένα εκπαιδευτικό σύστημα δεν μπορεί να αντέξει. Ένα εκπαιδευτικό σύστημα που στηρίζεται σε γκέτο, σε λογικές ότι είναι διαφορετικού Θεού παιδιά όσα τα περιλαμβάνουν, είναι καταδικασμένα να είναι σε ένα σύστημα συγκρουσιακό και καταστροφικό. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Στους πρωτεύοντες θα τα δώσετε. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεύτερον, κύριε Παπαθεμελή, η δική μας προσέγγιση είναι ότι η σημαία ως σύμβολο των αξιών του έθνους μας δεν περιπίπτει σε χέρια αλλότριων όταν ακριβώς τιμάται μ' αυτόν τον τρόπο το σύνολο των αξιών που περιλαμβάνει. Και είναι δε ένδειξη μιας ισχυρής κοινωνίας, είναι ένδειξη μιας κοινωνίας κατοχυρωμένης αξιακά όταν παιδιά από άλλες χώρες ενσωματώνουν στη λογική τους αυτήν την αξία και αυτήν την τιμή στα δικά μας σύμβολα. 
Δεν βλέπουμε κανένα λόγο να αλλάξουμε αυτήν την διάταξη διότι η εισαγωγή σε μια κοινωνία λογικών διαχωρισμών και σύγκρουσης, σημαίνει ότι έχουμε επιλέξει βαθιά επικίνδυνους δρόμους για την ανάπτυξη συνολικά του έθνους μας, για την ανάπτυξη της κοινωνίας μας, για την ανάπτυξη των δημοκρατικών μας θεσμών. Δεν πρέπει να διχάζουμε, αλλά να διαπαιδαγωγούμε, να ενσωματώνουμε, να εμπεδώνουμε αυτό που μας έχει καταστήσει ισχυρούς. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Εγώ δεν έχω δευτερολογία, όμως, κύριε Πρόεδρε...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Το ίδιο θα έλεγα και εγώ. 
ΠΡΟΕΔΡΟΣ (Απόστολος Κακλαμάνης): Είστε κατά των διακρίσεων, υποθέτω. Αυτό θα ήταν διάκριση. 
Δεύτερη είναι η με αριθμό 82/5/29-10-2001 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον κύριο Πρωθυπουργό, σχετικώς με τις προθέσεις της Κυβέρνησης να αποκλείσει με νομοθετική ρύθμιση τη συμμετοχή υπεράκτιων εταιρειών σε δημόσια έργα, κρατικές προμήθειες κλπ. 
Η επίκαιρη ερώτηση του κ. Κεφαλογιάννη έχει ως εξής:
"Πριν δώδεκα μήνες, στις 30.10.2000 κατέθεσα στη Βουλή τροπολογία για τις υπεράκτιες (off-shore) εταιρείες στο νομοσχέδιο για το Εθνικό Συμβούλιο Ραδιοτηλεόρασης. Η τροπολογία καθόριζε τη δυνατότητα πλήρους ελέγχου του ιδιοκτησιακού καθεστώτος των υπεράκτιων εταιρειών, ως απαραίτητη προϋπόθεση για τη νόμιμη συμμετοχή τους σε επιχειρήσεις προμηθευτών και εργολάβων του δημοσίου, Μέσων Μαζικής Ενημέρωσης, χρηματοοικονομικών υπηρεσιών και σε επιχειρήσεις εισηγμένες στο Χρηματιστήριο Αξιών Αθηνών. Η Κυβέρνησή σας μέσω της συντεταγμένης πλειοψηφίας που διαθέτει στη Βουλή, απέρριψε την τροπολογία αυτή. 
Δώδεκα μήνες μετά από την απόρριψη αυτή:
1. Η Ευρωπαϊκή Ένωση και όλοι οι διεθνείς οργανισμοί σε σειρά εκθέσεών τους τόνισαν την ανεμπόδιστη και ανεξέλεγκτη λειτουργία των υπεράκτιων (off-shore) εταιρειών οι οποίες πολλές φορές είναι η πηγή ξεπλύματος του βρώμικου χρήματος και διαφθοράς κρατικών λειτουργών.
2. Η Διεθνής Διαφάνεια στην έκθεσή της για την παγκόσμια διαφθορά του έτους 2001, υποβίβασε την Ελλάδα από την 35η στην 42η θέση.
3. Με ερώτησή μας στη Βουλή προς τον πρώην Υπουργό Περιβάλλοντος, Χωροταξίας και Δημοσίων Έργων (2296/4.10.99) καταγγείλαμε την ύπαρξη υπεράκτιας (off-shore) εταιρείας, με την επωνυμία WING TOP και έδρα την Κύπρο, η οποία ρυθμίζει τις προσυμφωνημένες φωτογραφικές προσφορές στις δημοπρασίες δημοσίων έργων στην Ελλάδα. Ο πρώην Υπουργός Περιβάλλοντος, Χωροταξίας και Δημοσίων Έργων δήλωσε άγνοια, αλλά απέφυγε επιμελώς να αποστείλει στα αρμόδια δικαστικά όργανα τα στοιχεία που κατατέθηκαν στη Βουλή.
Κατόπιν αυτών, ερωτάσθε εάν προτίθεσθε να κάνετε δεκτή την τροπολογία που καταθέσαμε στη Βουλή στις 30.10.2000, εισάγοντας σχετική διάταξη σε ένα από τα υπό συζήτηση νομοσχέδια."
Αυτή είναι η ερώτηση του κ. Κεφαλογιάννη προς τον κύριο Πρωθυπουργό.
Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η ερώτηση του κ. Κεφαλογιάννη έχει υψηλή δόση ρητορείας, αλλά δεν έχει -όπως συμβαίνει συχνά- ουσία. Η προτεινόμενη τροπολογία του κ. Κεφαλογιάννη προέβλεπε την απαγόρευση σε παντός είδους αλλοδαπά νομικά πρόσωπα, των οποίων ο ιδιοκτησιακός και διοικητικός έλεγχος είναι σχετικά δύσκολος, οι δικές του λέξεις, από δραστηριότητες στην ελληνική επικράτεια σε ορισμένους τομείς.
Πρώτα απ' όλα, θα πρέπει να ξεκαθαρίσουμε ότι στην Ελλάδα δεν υπάρχουν υπεράκτιες εταιρείες με έδρα την Ελλάδα. Υπάρχουν υπεράκτιες εταιρείες στην Ευρωπαϊκή Ένωση με έδρα χώρες της Ευρωπαϊκής Ένωσης, όπως υπάρχουν και υπεράκτιες εταιρείες εγκατεστημένες στην Ευρωπαϊκή Ένωση. 
Πιστεύω ότι όλοι θα είμαστε σύμφωνοι ότι η Ελλάδα οφείλει να τηρεί τις διεθνείς υποχρεώσεις της, τις διεθνείς συμβάσεις που έχει υπογράψει. Και υπάρχουν πολλές που αναφέρονται στην κίνηση κεφαλαίων. Η πιο γνωστή όμως σε όλους μας είναι η ίδια η ιδρυτική συνθήκη της Ευρωπαϊκής Ένωσης, η οποία απαγορεύει οποιοδήποτε περιορισμό της κίνησης κεφαλαίων και προβλέπει και πρόστιμα, αν υπάρχουν τέτοιοι περιορισμοί. Δεν υπάρχει στην Ευρωπαϊκή Ένωση μία ρύθμιση η οποία να απαγορεύει ή να δίνει τη δυνατότητα απαγόρευσης της δραστηριοποίησης παρακτίων εταιρειών. Και η Ευρωπαϊκή Ένωση έχει αρνηθεί μέχρι στιγμής τέτοιες ρυθμίσεις.
Εμείς -και θέλω να το ξεκαθαρίσω αυτό με έμφαση- δεν υιοθετούμε την άποψη ότι οι υπεράκτιες εταιρείες πρέπει να αφεθούν ανεξέλεγκτες. Είμαστε μάλιστα της άποψης ότι ενέχουν πολλούς κινδύνους. Ούτε αποδεχόμαστε ότι αυτό το φαινόμενο είναι αναπόφευκτο. 
Υπάρχουν όμως σήμερα και εφόσον υπάρχουν, εκείνο το οποίο χρειάζεται για να περιοριστούν, είναι ο συντονισμός όλων των κρατών, ο συντονισμός ιδίως των κρατών της Ευρωπαϊκής Ένωσης, διότι, αν δεν ήταν δυνατός ο συντονισμός αυτός, αυτές οι υπεράκτιες εταιρείες δεν θα λειτουργήσουν μέσα στο χώρο και η Ελλάδα θα έχει αισθητά μειονεκτήματα από τη μεταβίβαση κεφαλαίων πέρα από το ότι δεν θα μπορέσει να λειτουργήσει η συνθήκη της Ευρωπαϊκής Ένωσης.
Επομένως, το ερώτημα δεν είναι η απαγόρευση. Το ερώτημα είναι πώς θα κάνουμε την εποπτεία, για να είναι αποτελεσματική και πώς θα ελέγξουμε τις καταστάσεις, για να μην υπάρχουν αρνητικά φαινόμενα. Και η ελληνική Κυβέρνηση έχει πάρει μία σειρά από μέτρα, για να πραγματοποιήσει αυτήν την εποπτεία.
Αναφέρω ενδεικτικά τον τομέα των Μαζικών Μέσων Ενημέρωσης, τον τομέα των κρατικών προμηθειών, τον τομέα το χρηματιστηριακό, που έχουμε κανόνες οι οποίοι είναι πρωτοπόροι στην Ευρωπαϊκή Ένωση.
Έχουμε επίσης ρυθμίσεις σχετικά με εισαγωγές στο χρηματιστήριο, οι οποίες επίσης ελέγχουν τις υπεράκτιες εταιρείες κι έχουμε κάνει μια σειρά από προτάσεις στην Ευρωπαϊκή Ένωση, οι οποίες είναι υπό συζήτηση, -εγώ προσωπικά στα Συμβούλια Κορυφής- για να περιοριστεί η δραστηριότητά τους.
Τέλος θέλω να πω ότι έχω δώσει ήδη εντολή στις ελληνικές υπηρεσίες, μετά από μια έκθεση του ΣΔΟΕ, να εφαρμόσουν λεπτομερέστερους κανόνες ιδιοκτησιακής διαφάνειας σε υπεράκτιες εταιρείες με υψηλή ακίνητη περιουσία στην Ελλάδα και μελετούμε επίσης τρόπους περιορισμού των οικονομικών τιμολογίων, τα οποία εκδίδουν οι υπεράκτιες εταιρείες. 
Το ερώτημα, λοιπόν, δεν είναι η απαγόρευση. Το ερώτημα είναι ο σωστός έλεγχος. Και εγώ θα ήμουν πολύ ικανοποιημένος εάν ο κ. Κεφαλογιάννης ή ο οποιοσδήποτε Βουλευτής της Αντιπολίτευσης έκαναν και αυτοί προτάσεις για σωστό έλεγχο. Τέτοιες προτάσεις δεν άκουσα.
ΠΡΟΕΔΡΟΣ (Απόστολος Κακλαμάνης): Ο κ. Κεφαλογιάννης έχει το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, η ερώτηση αναφέρεται σε υπερπαράκτιες off-shore εταιρείες που δραστηριοποιούνται στην Ελλάδα και αυτές είναι το πρόβλημα. 
Στην τροπολογία που κατέθεσα στη Βουλή αυτό ουσιαστικά αναφερόταν, δηλαδή η Επιτροπή Κεφαλαιαγοράς για το Χρηματιστήριο, το Εθνικό Ραδιοτηλεοπτικό Συμβούλιο για την ιδιοκτησία των Μέσων Μαζικής Ενημέρωσης, το Υπουργείο Οικονομικών για τις αγορές των ακινήτων και η Τράπεζα της Ελλάδος για την αδειοδότηση των τραπεζών, να μπορούν να ελέγχουν τα πρόσωπα τα οποία κρύβονται πίσω από υπεράκτιες εταιρείες. Παράδειγμα; Η δική σας Εμπορική Τράπεζα προσπάθησε να δημιουργήσει υποκατάστημα στην Κύπρο μέσω off shore, η οποία κατείχε το 40%. Οι υπηρεσίες ελέγχου της Κύπρου απαγόρευσαν στην Εμπορική Τράπεζα να ανοίξει αυτό το υποκατάστημα. Αυτό ζητούμε να γίνει στην Ελλάδα. 
Άρα υπάρχει έλλειψη θεσμικού πλαισίου. Οφείλει η Κυβέρνηση να θεσπίσει κανόνες και επαρκές θεσμικό πλαίσιο για τη λειτουργία των εταιρειών αυτών.
Στην ερώτησή μου σας αναφέρω τι λέει η Ευρωπαϊκή 'Ένωση και οι άλλοι Διεθνείς Οργανισμοί. Η Κυβέρνηση δεν κάνει τίποτα σχεδόν για τη διαφάνεια -το γνωρίζετε πολύ καλά- για τα δημόσια έργα και τις προμήθειες του δημοσίου. Μας έχουν κατατάξει στην τελευταία θέση από άποψη διαφάνειας ανάμεσα στον ανεπτυγμένο κόσμο. Μας υποβίβασαν από την τριακοστή πέμπτη στην τεσσαρακοστή δευτέρα θέση. Καταθέτω σχετικό πίνακα για τα Πρακτικά. 
(Στο σημείο αυτό ο Βουλευτής κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ο μαθηματικός τύπος του κ. Λαλιώτη μέσω των off shore καταστρατηγείται. Εξασφαλίζει τους στημένους διαγωνισμούς. Σας καταθέτω δύο περιπτώσεις φωτογραφικών διαγωνισμών δημοσίων έργων του Υπουργείου ΠΕΧΩΔΕ και του Υπουργείου Εθνικής Άμυνας για του λόγου το αληθές. 
(Στο σημείο αυτό ο Βουλευτής κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Σας καταθέτω τα στοιχεία της συγκεκριμένης υπεράκτιας off shore εταιρείας "WING TOP" με διεύθυνση, αριθμό μητρώου και μετοχική σύνδεση, για την οποία ο Υπουργός δεν έκανε ένα τηλέφωνο στην Κύπρο για να μάθει ποια είναι αυτή η εταιρεία. 
Το ερώτημα, λοιπόν, παραμένει. Θα κάνετε δεκτή την τροπολογία για τις υπεράκτιες εταιρείες, με βάση την οποία καθίσταται δυνατός ο έλεγχος του ιδιοκτησιακού καθεστώτος των εταιρειών αυτών που δραστηριοποιούνται στην Ελλάδα; Θα στείλετε προς έλεγχο στα αρμόδια δικαστικά όργανα και στην Επιτροπή Θεσμών και Διαφάνειας, για έλεγχο της εν λόγω εταιρείας WING TOP, η οποία ρυθμίζει προσυμφωνημένες φωτογραφικές προσφορές;
Κύριε Πρωθυπουργέ, η σιωπή, οι δικαιολογίες και οι υπεκφυγές σημαίνουν ανοχή στην αδιαφάνεια. Σημαίνουν συγκάλυψη ευθυνών των υπευθύνων. Σας ευχαριστώ. 
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, πρέπει με λύπη μου να διαπιστώσω ότι ο κ. Κεφαλογιάννης, πρώτον δεν ξέρει τι πρότεινε. Πρότεινε την πλήρη απαγόρευση...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν τη διαβάσατε την τροπολογία. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εδώ μιλήσατε για να ορίζονται, να διακρίνονται τα φυσικά πρόσωπα πίσω από τις off shore εταιρείες. Δεν είστε ενήμερος, λυπάμαι που σας το λέω. Διαβάστε το νόμο ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εγώ κατέθεσα την τροπολογία, κύριε Πρωθυπουργέ...
ΠΡΟΕΔΡΟΣ (Απόστολος Κακλαμάνης): Παρακαλώ να μην γράφεται καμιά διακοπή. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Διαβάστε το ν. 2328/95 και 2644/98. Εκεί όσον αφορά τα Μαζικά Μέσα Ενημέρωσης λέγεται ότι θα πρέπει μέχρι τελευταίου φυσικού προσώπου να προσδιορίζεται η συμμετοχή σε υπεράκτιες εταιρείες. Διαβάστε τα. Αυτό ζητήσατε τώρα. Υπάρχει ήδη. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ...
ΠΡΟΕΔΡΟΣ (Απόστολος Κακλαμάνης): Να μη γράφεται καμία διακοπή. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Το ίδιο αφορά και τις κρατικές προμήθειες.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ:
ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ!
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Επίσης, όσον αφορά τα έργα και τις κρατικές προμήθειες λέγεται στη νομοθεσία ότι στις υπεράκτιες εταιρείες γίνεται έλεγχος σε επίπεδο φυσικού προσώπου. Προφανώς το αγνοείτε.
Όσον αφορά το χρηματοοικονομικό τομέα ελέγχονται οι συναλλαγές στην Ελλάδα για χρηματιστήριο σε επίπεδο ατόμου, το οποίο δεν γίνεται διεθνώς. Επίσης η Επιτροπή Κεφαλαιαγοράς έχει με την Κυβέρνηση απαγορεύσει οι βασικοί μέτοχοι των χρηματιστηριακών εταιρειών να είναι υπεράκτιες εταιρείες. Ως βασικοί μέτοχοι θεωρούνται αυτοί που κατέχουν 10% μιας εταιρείας και άνω, αλλά και σε εταιρείες που έχουν λιγότερο του 10%, οι υπεράκτιες εταιρείες, γίνεται έλεγχος μέσω φυσικού προσώπου.
Λοιπόν, όλα αυτά τα οποία αναφέρετε ότι θα έπρεπε να έχουν γίνει έχουν ήδη γίνει. 
Τώρα, παρουσιάζετε ορισμένες περιπτώσεις. Παραδείγματος χάρη, λέτε ότι μια εταιρεία στην Κύπρο -σα να είναι η Ελλάδα αρμόδια για το τι συμβαίνει στην Κύπρο- έχει γίνει από εργολάβους, η οποία -δεν κατάλαβα με ποιους συλλογισμούς ισχυρίζεστε αυτό- εισπράττει ορισμένα χρήματα από Έλληνες εργολάβους. 
Εσείς λέτε ότι κατόπιν τούτου δεν υπάρχουν μεγάλες εκπτώσεις. Όμως αν διαπιστώσετε από τα στατιστικά στοιχεία, θα δείτε ότι οι εκπτώσεις όλο αυτό τον καιρό στον οποίο αναφέρεστε εσείς ήταν στο επίπεδο περίπου 25,5% και όχι 5% με 17% που λέτε εσείς.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεύτερον, η μέθοδος του μαθηματικού τύπου, κύριε Κεφαλογιάννη, είναι μια μέθοδος, η οποία έχει αναγνωριστεί ως διαφανής, αδιάβλητη και αντικειμενική, γιατί λαμβάνει υπόψη το σύνολο των προσφορών και όλες οι συμβάσεις ελέγχονται από το Ελεγκτικό Συνέδριο. Τα αγνοείτε όλα αυτά;
Όσον αφορά αυτό που αναφέρετε ότι κάποια διεθνής οργάνωση έχει κατατάξει την Ελλάδα, όλα αυτά είναι υποκειμενικές εντυπώσεις διαφόρων αντιπροσώπων που έχει αυτή η διεθνής οργάνωση, η οποία σε άλλες χώρες έχει και σε άλλες χώρες δεν έχει και εξαρτάται από ορισμένες δηλώσεις. Δεν είναι σοβαρά. Και η ίδια η οργάνωση λέει ότι αυτός είναι ένας ενδεικτικός κατάλογος και δεν μπορεί να συγκρίνεται ένα έτος με το άλλο, αυτό το οποίο κάνετε εσείς.
Λοιπόν, το θέμα είναι ότι εμείς έχουμε προχωρήσει πολύ περισσότερο από ό,τι λέτε εσείς. 
Σας είπα πριν ότι εγώ ο ίδιος στην έκτακτη Σύνοδο Κορυφής που έγινε για το θέμα του Αφγανιστάν έχω ζητήσει από την Ευρωπαϊκή Ένωση να γίνουν περιορισμοί. Και όσον αφορά...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): ... τις εταιρείες ακινήτων σας είπα ότι έχω ήδη δώσει εντολή να υπάρχει νομοθετική ρύθμιση. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και όσον αφορά επίσης τα τιμολόγια σας είπα ότι υπάρχει εντολή να υπάρχουν ρυθμίσεις. 
Από εκεί και πέρα, επειδή θέλετε να δημιουργήσετε εντυπώσεις θα σας έλεγα κι εγώ, αν θέλετε να είστε ενήμερος, θέλουμε και εμείς να είμαστε ενήμεροι και να μας ενημερώνετε γιατί κάποτε κάνατε στη Νέα Δημοκρατία μια λιβεριανή εταιρεία για να εισπράττει χρηματοδοτήσεις για το κόμμα. Θα ξέραμε τι θα θέλατε να αποφύγετε και θα μαθαίναμε και από εσάς και τι επιτύχατε με αυτό.
(Χειροκροτήματα από την πτέρυγα του ΠΑΣΟΚ)
ΕΜΜΑΝΟΥΗΛ ΚΕΦΑΛΟΓΙΑΝΝΗΣ:...
ΠΡΟΕΔΡΟΣ (Απόστολος Κακλαμάνης): Τρίτη είναι η με αριθμό 88/31.10.01 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τη λήψη μέτρων για την επίλυση του προβλήματος της σχολικής στέγης στα δημόσια σχολεία δευτεροβάθμιας εκπαίδευσης της Θεσσαλονίκης.
Η επίκαιρη ερώτηση του κ. Χουρμουζιάδη έχει ως εξής:
"Σα να μην έφτανε το πλήθος της Δευτετοβάθμιας Εκπαίδευσης σχετικά με το περιεχόμενο και τον προσανατολισμό της παρεχόμενης μόρφωσης και αγωγής υπάρχει και το πρόβλημα της στέγασης και της λειτουργίας των διδακτηρίων, το οποίο οξύνεται διαρκώς και μάλιστα με ανησυχητική ταχύτητα. Χαρακτηριστική είναι η περίπτωση των δημοσίων γυμνασίων Ενιαίων Λυκείων και Τεχνικών Επαγγελματικών Εκπαιδευτηρίων (ΤΕΕ) της ευρύτερης περιοχής της Θεσσαλονίκης όπου η κατάσταση έχει πάρει πλέον εκρηκτικό χαρακτήρα, σε τέτοιο βαθμό, ώστε οι εκπαιδευτικοί, οι μαθητές και οι γονείς τους, οι οποίοι βρίσκονται σε κινητοποίηση να κάνουν λόγο για πολιτική διάλυσης της δημόσιας και δωρεάν εκπαίδευσης.
Ανεπαρκέστατος αριθμός σχολικών κτιρίων (λ.χ. τα σχολεία του Δήμου Σταυρούπολης λειτουργούν όλα σε διπλοβάρδια), υπεράριθμα τμήματα λόγω έλλειψης σχολικών αιθουσών, επικίνδυνα διδακτήρια (λυόμενα, με αμίαντο, "τραυματισμένα" από το σεισμό κλπ.), οικόπεδα που αν και χαρακτηρισμένα για ανέγερση σχολείων δεν απαλλοτριώνονται κλπ. Μαζί με αυτά τεράστιες είναι οι ελλείψεις σε εκπαιδευτικούς (πάνω από 500 στο σύνολο ου νομού) αλλά και σε βιβλία.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να δοθεί ολοκληρωμένη λύση στο οξύτατο πρόβλημα σχολικής στέγης στα δημόσια σχολεία δευτεροβάθμιας εκπαίδευσης της Θεσσαλονίκης σύμφωνα και με τα αιτήματα του πανεκπαιδευτικού συλλαλητηρίου της 31ης Οκτώβρη 2001"; 
Ο Υφυπουργός Παιδείας κ. Νικόλαος Γκεσούλης έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων) : Ευχαριστώ, κύριε Πρόεδρε.
Κυρίες και κύριοι συνάδελφοι συμφωνώ και πιστεύω ότι συμφωνούμε όλοι, ότι πρέπει να συζητάμε τα προβλήματα της εκπαίδευσης και αξίζει να τα συζητάμε και να επιδιώκουμε το καλύτερο για τα παιδιά μας. Μια συζήτηση που πιστεύω όμως -και είμαι σίγουρος ότι συμφωνούμε όλοι- ότι απαιτεί ευθύνη, απαιτεί ευαισθησία και πολύ αλήθεια. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Θέλω ακόμη να πω ότι με κινητοποιήσεις εθιμικού χαρακτήρα δεν νομίζω ότι αναδεικνύονται και προβάλλονται τα προβλήματα. Αλλά, ας είναι. Εκείνο που θέλω να τονίσω, είναι ότι τα προβλήματα της ελληνικής εκπαίδευσης στην πόλη της Θεσσαλονίκης, αλλά και γενικά στη χώρα, δεν είναι προβλήματα τα οποία είναι συνέπεια μιας εγκατάλειψης ή μιας κρίσης. Είναι προβλήματα τα οποία υπάρχουν και τα οποία είναι προβλήματα που απορρέουν από την ανάπτυξη και τη βελτίωση που κάνουμε στο χώρο της εκπαίδευσης. 
Εμείς στο ΠΑΣΟΚ κάναμε μια μεγάλη προσπάθεια τα τελευταία χρόνια, θα έλεγα μια επανάσταση στην εκπαίδευση με πολλά ποσοτικά στοιχεία και νέα ποιοτικά τα οποία εισάγουμε. Έτσι, λοιπόν, θέλω να μιλήσω για πολλά νέα πανεπιστήμια, νέα τμήματα, νέα ΤΕΙ με καινούρια γνωστικά αντικείμενα. Θέλω να μιλήσουμε με πολλά μεταπτυχιακά με ολοήμερο σχολείο, νηπιαγωγείο, με πρόσθετη διδακτική στήριξη. Κάναμε το καινούριο σχολείο το τεχνικό, ένα σχολείο που είναι ο δεύτερος πυλώνας μετά το γενικό λύκειο και το οποίο είναι ένα καινούριο σχολείο που απαντά στις σύγχρονες ανάγκες.
Όλα αυτά συνθέτουν μια μεγάλη προσπάθεια, που γίνεται και τα προβλήματα που εμφανίζονται είναι προβλήματα μιας ανάπτυξης στην εκπαίδευση. 
Σχετικά τώρα με τη στέγη στη Θεσσαλονίκη. Σχετικά με τη στέγη στην πόλη της Θεσσαλονίκης θέλω να πω τα εξής: Όχι μόνο δεν υπάρχει εγκατάλειψη, αλλά υπάρχουν δύο ειδικά στεγαστικά προγράμματα για τη σχολική στέγη ένα από τα οποία αναπτύχθηκε το 1995 έως το 2000 και είχε κόστος 35 δισεκατομμύρια το οποίο μας έδωσε 1.400 αίθουσες. Υπάρχει και ένα άλλο πρόγραμμα που βρίσκεται σε εξέλιξη, 2001-2006. Πρόκειται για ένα πρόγραμμα 70 δισεκατομμυρίων το οποίο ξεπερνά τα αιτήματα της Νομαρχιακής Αυτοδιοίκησης. Είναι ένα πρόγραμμα που πραγματικά όταν υλοποιηθεί θα απαντήσει στο καίριο θέμα της σχολικής στέγης, μιας σχολικής στέγης που πράγματι δημιουργεί πρόβλημα στην πόλη. Παρ΄όλο που έγιναν τόσα πολλά νέα σχολεία και αίθουσες, υπάρχουν σχολεία με διπλοβάρδιες, υπάρχουν σχολεία που πρέπει να αλλάξουμε, αλλά υπάρχει ένα πρόγραμμα το οποίο ξεπερνά τα αιτήματα της Νομαρχιακής Αυτοδιοίκησης, που ήταν στη περιοχή των 55 δισεκατομμυρίων.
Έτσι, λοιπόν, το πρόγραμμα αυτό υλοποιείται στο επίπεδο της Νομαρχιακής Αυτοδιοίκησης. Από την πλευρά της Κυβέρνησης και του Υπουργείου θα γίνει ό,τι είναι δυνατόν με όποιες δυνατότητες υπάρχουν να βοηθήσουμε τη Νομαρχιακή Αυτοδιοίκηση και τους φορείς της πόλης, ώστε να υλοποιηθεί γρήγορα το πρόγραμμα, μιας και τα χρήματα υπάρχουν και μπορούμε να λύσουμε το θέμα αυτό.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ : Ευχαριστώ, κύριε Πρόεδρε.
Το πρώτο σχολιό μου είναι για την απάντηση του κυρίου Υπουργού και θέλω να πω το εξής: Κατέθεσα μια επίκαιρη ερώτηση ή μια ερώτηση που αφορούσε ένα πολύ συγκεκριμένο ερώτημα και θα έλεγα ότι σχετίζεται με μια πολύ συγκεκριμένη περιοχή. Δεν ήταν επερώτηση ώστε να μου απαντήσει ο κύριος Υπουργός για το σύνολο της εκπαιδευτικής πολιτικής της Κυβέρνησης.
Ήθελα επομένως από την αρχή της τοποθέτησης του κυρίου Υπουργού μια απάντηση που να αφορά τα προβλήματα του Νομού Θεσσαλονίκης, τα προβλήματα που αφορούν τη στέγη, την έλλειψη του προσωπικού, που αφορούν τελικά την ποιότητα και την έγκαιρη χορήγηση των βιβλίων. Το ένα σχόλιο είναι αυτό.
Το δεύτερο. Είπατε ότι μια κινητοποίηση δεν μπορεί να έχει ευαισθησία και αλήθεια. Έχει. Όπως εσείς επικαλεστήκατε την επανάσταση που έκανε η Κυβέρνησή σας στο χώρο της παιδείας και αυτές οι κινητοποιήσεις είναι μικροεπαναστάσεις που προβάλλουν τα προβλήματα της εκπαιδευτικής μας πραγματικότητας.
Προχθές στη Θεσσαλονίκη δεκαοκτώ δήμοι, η Ομοσπονδία των Γονέων, μαθητές, δάσκαλοι, κατέβηκαν στο δρόμο. Είναι και αυτό μια επανάσταση, μια κινητοποίηση. Και μάλιστα, εμπεριέχει μέσα της και ευαισθησία και αγωνία και ανησυχία και προπαντός αλήθεια.
Ναι, από τα σχολειά της Θεσσαλονίκης λείπουν βιβλία, λείπουν δάσκαλοι και πολλά από αυτά είναι επικίνδυνα. Και παρ΄όλο το πρόγραμμα που είπατε -και άλλες φορές και ο προηγούμενος Υφυπουργός ο κ. Πετσάλνικος και ο Νομάρχης Θεσσαλονίκης αναφέρθηκαν σ' αυτό- τα προβλήματα δεν λύνονται. Εξακολουθούμε να έχουμε σχολειά επικίνδυνα, σχολειά τα οποία δεν έχουν κατασκευαστεί τελικά για ειδικά διδακτήρια, εξακολουθούμε να έχουμε οικόπεδα τα οποία δεν απαλλοτριώνονται, ώστε μέσα σ' αυτά να χτιστούν διδακτήρια. Άρα, το πρόβλημα υπάρχει και η συζήτησή μας έχει και αλήθεια και ευαισθησία, κύριε Υπουργέ. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Εθνικής Παιδείας και Θρησκευμάτων κ. Γκεσούλης.
Καλορίζικος κύριε Υπουργέ. Είναι η πρώτη απάντησή σας.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Κύριε συνάδελφε, δεν θα διαφωνήσω για τις ευαισθησίες σας και ούτε θα ήθελε κανείς να μονοπωλήσει. Αλίμονο. Όλοι μας έχουμε ευαισθησίες. Γνωρίζω όμως ιδιαίτερα, κύριε συνάδελφε, και τις ευαισθησίες σας και το σεβασμό αλλά και τον τρόπο με τον οποίο αντιμετωπίζετε τα προβλήματα στην εκπαίδευση. 
Θα ήθελα να τονίσω ότι γίνεται μια προσπάθεια στον χώρο της εκπαίδευσης. Σίγουρα υπάρχουν προβλήματα, αλλά είναι προβλήματα που απορρέουν από την ανάπτυξή της, από τη βελτίωσή της και από τα καινούρια προγράμματα. Δεν είναι θα έλεγα μια σειρά προβλημάτων, τα οποία προκύπτουν από την περιθωριοποίηση.
Αναφορικά με το ερώτημα που θέτετε για τους εκπαιδευτικούς, για τη σχολική στέγη και τα βιβλία, με την ανάπτυξη την οποία κάνουμε δημιουργούνται νέα τμήματα στα τεχνικά σχολεία και μια σειρά από καινούριες ειδικότητες. Είναι περίπου τριακόσιες ογδόντα με νέα βιβλία, με νέα γνωστικά αντικείμενα που απαντούν στις σύγχρονες ανάγκες και απαιτήσεις της τεχνολογίας. Άρα, λοιπόν, μιλάμε για έναν όγκο δουλειάς, ο οποίος απαντά πραγματικά με βιβλία που είναι απαραίτητα για τους σύγχρονους νέους. Αυτήν τη στιγμή, λοιπόν, γίνεται μια μεγάλη προσπάθεια χωρίς να αμφισβητούμε ότι υπάρχουν κάποια προβλήματα σε ορισμένες ειδικότητες που δεν αφορά θα έλεγα μεγάλο αριθμό μαθητικού πληθυσμού. Όμως για μας είναι και αυτό ένα πρόβλημα. Γι' αυτό γίνεται μια μεγάλη προσπάθεια, επισπεύδουμε την αποστολή των βιβλίων, έτσι ώστε να ολοκληρωθεί αυτή η προσπάθεια, η οποία θα φέρει τα αποτελέσματα τα οποία θέλουμε όλοι, δηλαδή για μια εκπαίδευση σύγχρονη και η οποία δεν θα υπολείπεται από τους υπόλοιπους Ευρωπαίους.
Αυτήν τη στιγμή που μιλάμε τα κενά με τους αναπληρωτές έχουν καλυφθεί στο μεγαλύτερο βαθμό και πιστεύω ότι ό,τι υπόλοιπο υπάρχει θα το αντιμετωπίσουμε διότι προκύπτουν εκ των πραγμάτων κενά είτε από γονικές άδειες είτε από ασθένειες είτε από εκπαιδευτικές άδειες που προκύπτουν στην πορεία και τα γνωρίζετε. Ακόμη έχουν αποσταλεί και όλα τα βιβλία και μπορώ να σας διαβεβαιώσω ότι δεν θα έχουμε προβλήματα από την επόμενη εβδομάδα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η επόμενη με αριθμό 89/31.10.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εμπορικής Ναυτιλίας, Ανάπτυξης σχετικώς με το πρόσφατο εργατικό ατύχημα στη ναυπηγοεπισκευαστική ζώνη Σαλαμίνας, την άμεση δικαστική διαλεύκανση της υπόθεσης κλπ., δεν θα συζητηθεί λόγω κωλύματος του Υπουργού Εμπορικής Ναυτιλίας και αναρμοδιότητος του Υπουργείου Ανάπτυξης και συνεπώς διαγράφεται.
Επίκαιρες ερωτήσεις δεύτερου κύκλου:
Πρώτη είναι η με αριθμό 91/31.10.2001 επίκαιρη ερώτηση του Βουλευτή της Νέας Δημοκρατίας κ. Σωτήρη Χατζηγάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την επίλυση του στεγαστικού προβλήματος των Ελλήνων Ποντίων στη Φαρκαδόνα Τρικάλων.
Η επίκαιρη ερώτηση του κυρίου συναδέλφου έχει ως εξής:
"Μέσα σε άθλιες συνθήκες ζουν εκατό και πλέον οικογένειες Ελληνοποντίων στη Φαρκαδόνα Τρικάλων, οι οποίοι είναι ενταγμένοι στο πρόγραμμα αποκατάστασης του Ιδρύματος Υποδοχής και Αποκατάστασης Παλιννοστούντων Ομογενών Ελλάδας (Ε.Ι.Υ.Α.Π.Ο.Ε.). Το πρόγραμμα αυτό προέβλεπε μεταξύ των άλλων και δωρεάν στεγαστική αποκατάσταση. Η αποκατάσταση όμως εκκρεμεί από το Μάρτιο του 1993, παρά τις δεσμεύσεις των αρμοδίων Υπουργών και του ιδίου του Πρωθυπουργού (ΔΕΘ 1996 και Νομαρχία Τρικάλων Μάρτιο 1997) ότι θα επιλυθεί το θέμα.
Οι άνθρωποι αυτοί βρίσκονται στα όρια της απελπισίας καθώς θεωρούν ότι τους εμπαίζει η πολιτεία, διότι ενώ τους είχε υποσχεθεί δωρεάν κατοικίες, τώρα φαίνεται ότι υπαναχωρεί στις θέσεις της κάνοντας λόγο για δάνεια, τα οποία η συντριπτική πλειοψηφία δεν είναι σε θέση να αποπληρώσει. Είναι άνθρωποι που δεν έχουν να φάνε, που ζουν από εποχιακές ή ευκαιριακές δουλειές (σε παζάρια, λαϊκές αγορές) ή με το επίδομα της Κοινωνικής Πρόνοιας.
Επειδή ο αρμόδιος Υπουργός απέφυγε να απαντήσει ευθέως σε ερώτηση που είχα καταθέσει στη Βουλή και αφορούσε την παραχώρηση δωρεάν κατοικιών -και όχι μόνο οικοπέδου- ερωτάται πάλι:
Θα φανεί συνεπής η Κυβέρνηση στις δεσμεύσεις της για παραχώρηση δωρεάν κατοικιών (δηλαδή σπιτιού και οικοπέδου) στους Ελληνοποντίους Ομογενείς της Φαρκαδόνας ή θα επιβεβαιωθεί άλλη μια φορά ότι οι εξαγγελίες της περί κοινωνικής πολιτικής και κοινωνικού κράτους είναι χωρίς αντίκρισμα:"
Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπένος.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, έχετε δίκιο ως προς την καθυστέρηση. Σ΄ αυτό δεν μπορούμε να σας πούμε τίποτα. Θέλετε να κάνω και δημόσια την αυτοκριτική της Κυβέρνησης; Την κάνω. 
ΣΩΤΗΡHΣ ΧΑΤΖΗΓΑΚΗΣ: Κύριε Υφυπουργέ,...
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτοκριτική της Κυβέρνησης για την καθυστέρηση. Δεν έχετε δίκιο στο θέμα της στεγαστικής συνδρομής... 
ΣΩΤΗΡHΣ ΧΑΤΖΗΓΑΚΗΣ: Οι δυο μας είμαστε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Έχετε στη συνέχεια το δικαίωμα για τον αντίλογο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): ...απ΄ όλα τα στοιχεία που έχω στη διάθεσή μου και από την ενημέρωση που είχα από τους προκατόχους συναδέλφους της στεγαστικής αποκατάστασης. Σ΄ αυτό δεν έχετε δίκιο και αυτός είναι και ο πυρήνας της ερώτησής σας. Λέτε δηλαδή στην ερώτησή σας ότι υπαναχώρησε η Κυβέρνηση και ενώ είχε υποσχεθεί ότι θα δώσει και τα σπίτια δωρεάν τώρα υπαναχωρεί και λέει ότι θα δώσει μόνο τα δάνεια. 
Ουδέποτε από όσο ενημερώθηκα, αγαπητέ συνάδελφε, ούτε από τα χείλη του Πρωθυπουργού ούτε και των συναδέλφων μου προκατόχων Υπουργών είχε γίνει τέτοια δέσμευση. Υπήρξε δέσμευση για στεγαστική αποκατάσταση. Και τι σημαίνει αυτό; Γιατί έχουμε και νεότερα σ' αυτό, αγαπητέ συνάδελφε. 
Σημαίνει ότι θα δοθούν δωρεάν τα οικόπεδα, θα πολεοδομηθούν, θα πάνε όλα τα έργα υποδομής και θα δοθεί και άτοκο δάνειο σε κάθε οικογένεια ύψους 15.000.000 δραχμών με την εγγύηση του ελληνικού δημοσίου. Και το 1/3 αυτής της αρωγής των 15.000.000 θα είναι δωρεάν. Αυτό σημαίνει πολύ πρακτικά ότι κάποιος που θα πάρει ένα δάνειο 15.000.000 θα πληρώνει μηνιαίο ποσό γύρω στις 55.000 δραχμές. Κατά τη γνώμη μας αυτή είναι μια πολύ καλή στεγαστική αποκατάσταση. Δεν είναι πλήρης, δεν είναι απολύτως δωρεάν, αλλά δεν υποσχεθήκαμε ποτέ απολύτως δωρεάν αποκατάσταση.
Επειδή όμως εγώ δεν θέλω να υπεκφύγω, ως προς το άλλο σκέλος, των καθυστερήσεων, έχετε δίκιο και θα επιταχύνουμε τους ρυθμούς. Άλλωστε βρισκόμαστε στο τέλος των διαδικασιών της πολεοδόμησης της περιοχής προκειμένου γρήγορα να μοιραστούν τα οικόπεδα και να προχωρήσουμε στα σπίτια. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χατζηγάκης έχει το λόγο.
ΣΩΤΗΡΗΣ ΧΑΤΖΗΓΑΚΗΣ: Κύριε Πρόεδρε, δεν είναι καθόλου ικανοποιητική η απάντηση του κυρίου Υπουργού και το παράδειγμα της Φαρκαδόνος δείχνει τρία πράγματα: Πρώτα-πρώτα, δείχνει ότι δεν υπάρχει μεταναστευτική πολιτική και δεν υπάρχουν μηχανισμοί εντάξεως όλων των ομογενών και των άλλων στοιχείων στην ελληνική κοινωνία.
Δεύτερον, δεν υπάρχει κοινωνική πολιτική και βλέπουμε ότι αδύναμες κοινωνικές ομάδες, αδύναμα κοινωνικά στρώματα, όπως είναι οι ομογενείς να μην μπορούν να ενταχθούν στην ελληνική κοινωνία.
Τρίτον, είναι η έλλειψη ευρύτερης οικονομικής πολιτικής, που αφορά ιδιαίτερα τα αδύναμα στρώματα. Φαίνεται ότι η Κυβέρνηση ασχολείται μόνο με τις συγχωνεύσεις μεγάλων εταιρειών και τραπεζών και με τους μικρούς, τους παλιννοστούντες και τους άλλους τους έχουμε βάλει στο περιθώριο. Σας λέω τα πράγματα με το όνομά τους. Στα ίσα, κύριε Υπουργέ.
Επί της ουσίας: Χαίρομαι που ομολόγησε ο κύριος Υπουργός εκ μέρους της Κυβερνήσεως ότι έχουν περάσει οκτώ χρόνια -πολλά χρόνια- χωρίς να έχει γίνει τίποτα. 
Όσον αφορά τώρα στη γενικότερη ένταξη, όπως λέει ο νόμος, η ένταξη αυτή προϋποθέτει ορισμένα στοιχεία: Προϋποθέτει την κοινωνική ένταξη, προϋποθέτει την επαγγελματική αποκατάσταση και τη στεγαστική αποκατάσταση. Αυτά είναι που λέει ο νόμος, ο δικός σας νόμος, τα στοιχεία εκείνα, τα οποία εντάσσουν τους ομογενείς και τους άλλους μετανάστες στην ελληνική κοινωνία. 
Όσον αφορά στην κοινωνική ένταξη οι ομογενείς της Φαρκαδόνας είναι ένα γκέτο, κύριε Υπουργέ. Είναι ντροπή για τη σημερινή κοινωνία, για το σημερινό κόσμο να υπάρχει αυτή η κατάσταση. Και δεν μπορώ να επεκταθώ εδώ για να σας περιγράψω τι ισχύει και τι υπάρχει εκεί μέσα.
Δεύτερον, η επαγγελματική αποκατάσταση: Εδώ, κύριε Υπουργέ, είναι να γελάει κανείς. Αυτή η σεμιναρολογία, η υπερσεμιναρολογία το μόνο που έχει καταφέρει είναι να βάλει στα σεμινάρια και γιαγιάδες εβδομήντα τεσσάρων χρονών. Αυτό έκανε. Αλλά από επαγγελματική αποκατάσταση πραγματικά είμαστε στο μηδέν.
Όσον αφορά τώρα στο στεγαστικό πρόβλημα, το οποίο αναφέρθηκε και είναι και η καρδιά του προβλήματός μας.
Θέλετε να πείτε τίποτα, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): Το άκουσα καλά αυτό; Είπατε ότι μπήκαν σε προγράμματα γιαγιάδες και μάλιστα ενενήντα τεσσάρων χρονών;
ΣΩΤΗΡΙΟΣ ΧΑΤΖΗΓΑΚΗΣ: Εβδομήντα τεσσάρων. Υπάρχει συγκεκριμένο παράδειγμα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δώστε μου όμως μερικά δευτερόλεπτα για να ολοκληρώσω.
Όσον αφορά τώρα στα δάνεια και στην αποκατάσταση: Κύριε Υπουργέ, δεν είστε ενημερωμένος καλά.
Ο ίδιος ο Πρωθυπουργός δύο φορές όταν επισκέφθηκε τα Τρίκαλα είπε περί αποκαταστάσεως. Και το οικόπεδο δεν το δίνει η Κυβέρνηση, το δίνει ο δήμος. Άρα η Κυβέρνηση είναι επιφορτισμένη να κάνει το σπίτι, δύο φορές. Το ομολόγησε ο κύριος Πρωθυπουργός. Η ίδια απόφαση επαναλαμβάνεται σε ομόφωνο ψήφισμα, ομόφωνη απόφαση, δηλαδή απόφαση όλων των κομμάτων και όλων των πτερύγων του νομαρχιακού συμβουλίου. Βλέπουμε λοιπόν παρ΄ όλα αυτά να μην γίνεται τίποτε σήμερα.
Κύριε Υπουργέ, το πρόγραμμα ήταν για 10-12 εκατομμύρια. Εσείς είπατε 15 εκατομμύρια. Με 15 εκατομμύρια -να σας δώσω εγώ- θα κάνετε σπίτι στα Τρίκαλα; Θα κάνετε σπίτι στη Φαρκαδόνα; Γίνεται σπίτι με 10-15 εκατομμύρια όταν αυτοί οι άνθρωποι δεν έχουν δουλειά, δεν έχουν τίποτα; Θα τους κάνετε αποκατάσταση με 10-12 εκατομμύρια; Δηλαδή ή θα είμαστε ρεαλιστές και θα λέμε την αλήθεια ή να κλείσουμε τα μάτια, να πούμε ας πεθάνουν αυτοί οι άνθρωποι οι ομογενείς...
ΠΡΟΕΔΡΕΥΩΝ (Κωνσταντίνος Γείτονας): Κλείστε, κύριε Χατζηγάκη. 
ΣΩΤΗΡΙΟΣ ΧΑΤΖΗΓΑΚΗΣ: Κλέβω τα δικά σας λεπτά, κύριε Πρόεδρε!
ΠΡΟΕΔΡΕΥΩΝ (Κωνσταντίνος Γείτονας): 'Όχι, δεν σας έκλεψα καθόλου! 'Αλλωστε το ερώτημα είναι ρητορικό. Ο κύριος Υπουργός δεν πρόκειται να έρθει να φτιάξει σπίτι στα Τρίκαλα! 
ΣΩΤΗΡΙΟΣ ΧΑΤΖΗΓΑΚΗΣ: Δεν ξέρετε καμιά φορά. Ο κ. Σημίτης έχει!
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εδώ, αγαπητέ συνάδελφε, σήμερα αντιστρέψαμε τους όρους. Συνήθως οι Υπουργοί γενικεύουν και στρογγυλεύουν τις απαντήσεις για να μην απαντήσουν στον πυρήνα. Εσείς τώρα μου ανοίξατε όλο το κεφάλαιο της μεταναστευτικής πολιτικής. Δεν πρόκειται τώρα να συζητήσουμε εδώ γενικά για τη μεταναστευτική πολιτική της χώρας εκτός εάν θα το κάνουμε συνθηματολογικά. Δεν το θέλω. Υπάρχουν άλλες δυνατότητες, υπάρχει η διαδικασία των επερωτήσεων. Εγώ απάντησα στην ερώτηση όπως την είχατε υποβάλει και σας παρακαλώ να το αποκαταστήσουμε αυτό. Να το αποκαταστήσουμε γιατί δεν πρέπει σ΄ αυτό το σημαντικό πρόβλημα να φαίνεται ότι ξιφουλκούμε. Ουδέποτε υπήρξε δέσμευση κυβερνητική -και το λέω κατηγορηματικά, για πλήρη στεγαστική αποκατάσταση με την έννοια δηλαδή δωρεάν σπιτιού. Υπήρξε δέσμευση και από τα χείλη του Πρωθυπουργού και Υπουργών για στεγαστική αποκατάσταση. Και έχετε πάρει πλήθος και παλαιών απαντήσεων γι' αυτό και εσείς και άλλοι συνάδελφοι, κύριε Χατζηγάκη. 
Τι κάναμε εμείς τώρα; Διευρύναμε τις δυνατότητες αυτές. Τα δάνεια δηλαδή από 11 εκατομμύρια πήγαν 15 εκατομμύρια και αυτό είναι είδηση που σας λέω τώρα. Επεκτάθηκαν τα δάνεια. Και εγώ πιστεύω ότι με 15 εκατομμύρια δάνειο μπορεί να φτιάξεις ένα αξιοπρεπές σπίτι. Τόσο στοιχίζουν τα σπίτια. Δηλαδή, να φτιάξεις ένα σπίτι εκατό τετραγωνικών, η τιμή αυτή είναι. Αν δηλαδή έχεις το οικόπεδο δωρεάν, μηχανικός είμαι, κύριε Χατζηγάκη, και ξέρω τι γίνεται στην αγορά. Εκεί είναι, στις 150-160 χιλιάδες το τετραγωνικό. 
Συνεπώς, να φύγει αυτή η εκκρεμότητα, νομίζω σ΄αυτό μπορούμε να συμφωνήσουμε. Και επίσης να συμφωνήσω και πάλι σ' αυτό που είπατε εσείς, να επιταχύνουμε τους ρυθμούς, γιατί σ΄αυτό πραγματικά έχουμε καθυστερήσει. Οι άνθρωποι αυτοί γρήγορα να μπορέσουν να μπουν στη διαδικασία να φτιάξουν σπίτι. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 87/31.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εθνική Παιδείας και Θρησκευμάτων, σχετικώς με την αντιμετώπιση των προβλημάτων των σχολείων της Δευτεροβάθμιας Εκπαίδευσης, στο Νομό Αιτωλοακαρνανίας. 
Η επίκαιρη ερώτηση του κ. Στριφτάρη έχει ως εξής:
Στο στόχαστρο της νεοφιλελεύθερης πολιτικής της Κυβέρνησης βρίσκεται και η δημόσια εκπαίδευσης, όπως δείχνουν τα στοιχεία που δημοσιοποιούνται από το σύνολο των περιοχών της χώρας. Λόγου χάρη στην Αιτωλοακαρνανία λείπουν τουλάχιστον διακόσιοι δώδεκα εκπαιδευτικοί από τα γυμνάσια, τα ενιαία λύκεια και τα Τεχνικά Επαγγελματικά Εκπαιδευτήρια (ΤΕΕ) του Νομού. Ανάμεσα σ΄ αυτούς και δώδεκα οικονομολόγοι, για το πανελλαδικώς εξεταζόμενο μάθημα "Αρχές Οικονομίας" της Γ΄ τάξης του ενιαίου λυκείου, το οποίο έχει και ειδική βαρύτητα για το Ε' Πεδίο. Συνεπώς προκύπτει ανισότητα σε βάρος των μαθητών που χάνουν τώρα διδακτικές ώρες, αλλά θα εξεταστούν μαζί με όλους τους άλλους μαθητές της χώρας, οι οποίοι βέβαια διδάσκονται το μάθημα.
Εξάλλου πολλά είναι τα βιβλία που λείπουν, ειδικά στα ΤΕΕ, αλλά και στα γυμνάσια και τα ενιαία λύκεια. Και είναι προκλητικό το γεγονός ότι ορισμένα από αυτά πωλούνται στο ελεύθερο εμπόριο, χωρίς να έχουν φτάσει ακόμη στα σχολεία.
Ερωτάται ο κύριος. Υπουργός ποια μέτρα θα πάρει η Κυβέρνηση και πότε για την αντιμετώπιση των οξύτατων προβλημάτων των δημόσιων σχολείων της Δευτεροβάθμιας Εκπαίδευσης στο Νομό Αιτωλοακαρνανίας;".
Ο Υφυπουργός Εθνικής Παιδείας και Θρησκευμάτων κ. Γκεσούλης θα απαντήσει και έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, για τα ερωτήματα που θέτει ο συνάδελφος θα έλεγα κατ΄ αρχήν ότι έχουν βρει την απάντηση τους. 
Οι πίνακες με τους αναπληρωτές σχεδόν ολοκληρώθηκαν. Έχουν διοριστεί. Σήμερα θα ολοκληρωθούν τα κενά στους πίνακες της πληροφορικής. Μένουν κάποιες ειδικότητες όπου το ΑΣΕΠ δεν έχει βγάλει ακόμα τους πίνακες χάριν της διαφάνειας και της αντικειμενικότητας. Και γίνεται μία μεγάλη προσπάθεια εκεί. Περιμένουμε τους πίνακες. Καλύπτουμε με όποιον πρόσφορο τρόπο μπορούμε τα κενά, είτε με αναπληρωτές είτε με ωρομίσθιους μέχρι να ολοκληρωθούν. Διορίσαμε ακόμη αναπληρωτές που πιθανόν να διοριστούν αύριο μόνιμοι, μια προσπάθεια που κάνει το Υπουργείο για να μην έχουμε κενά στα σχολεία μας. Ολοκληρώθηκε στη συντριπτική πλειοψηφία η αντιμετώπιση των προβλημάτων αυτών.
Θέλω, όμως, να πω με την ευκαιρία αυτή όσον αφορά την Αιτωλοακαρνανία, που τίθεται το ερώτημα, το εξής: Το αίτημα στη δευτεροβάθμια εκπαίδευση ήταν στις 19 Σεπτεμβρίου, διακόσιοι είκοσι δύο κενά για αναπληρωτές. Η απάντηση από την πλευρά του Υπουργείου Παιδείας ήταν με εβδομήντα έξι μόνιμους διορισμούς και διακόσιοι πενήντα τέσσερις αναπληρωτές. Και έπονται αναπληρωτές στην πληροφορική.
Εκ των υστέρων υπήρξαν και άλλα αιτήματα. Το κατανοούμε. Η προσπάθεια που γίνεται με βάση τα όποια κενά διαπιστώνονται, είναι να καλυφθούν έτσι ώστε να μην υπάρχουν προβλήματα στα σχολεία μας, πολύ δε περισσότερα στα σχολεία εκείνα όπου υπάρχει εξεταζόμενο μάθημα και απουσιάζει ο καθηγητής.
Έγινε, λοιπόν, μία έντονη προσπάθεια όλο αυτόν τον καιρό για να καλυφθούν. Και πιστεύω ότι σήμερα και στις αρχές της επόμενης εβδομάδας, που θα κάνουμε τον έλεγχο, δεν θα έχουμε τέτοια κενά.
Από εκεί και πέρα θα ήθελα να σημειώσω το εξής: Στο πλαίσιο των αλλαγών που κάναμε, μιλούμε για ένα σύνολο αλλαγών όπου έχουμε μία ανατροπή του παλαιού σχολείου που υπήρχε στο χώρο της Τεχνικής Εκπαίδευσης μ' ένα σύγχρονο σχολείο. Εκεί, όπως ανέφερα και στην προηγούμενη απάντηση που έδωσα στον κ. Χουρμουζιάδη, θέλω να πω ότι προέκυψαν καινούριες απαιτήσεις και σε βιβλία, απαιτήσεις για καινούρια αντικείμενα, απαιτήσεις για καλύτερο βιβλίο. 
Έτσι, λοιπόν, μιλάμε για ένα σύνολο βιβλίων που σε όλη την εκπαίδευση μπορεί να φθάνει στα πεντακόσια εβδομήντα νέα βιβλία. 
Μία τέτοια μεγάλη προσπάθεια έχει και κάποιες περιοχές όπου δεν μπόρεσε να ανταποκριθεί, είτε είναι για ειδικότητες ή κάποιες άλλες περιπτώσεις όπου καλύφθηκαν από βιβλία που πήραμε από το εμπόριο και στάλθηκαν στα σχολεία ή αντιμετωπίστηκαν με διάφορους άλλους τρόπους. Μιλάμε, όμως, για μία ανατροπή σε όλο το γνωστικό αντικείμενο έτσι ώστε να είναι σύγχρονο.
Υπήρχαν, λοιπόν, αυτά τα προβλήματα. Αγωνιζόμαστε, όμως, να τα αντιμετωπίσουμε έτσι ώστε να ελαχιστοποιήσουμε τα προβλήματα στα σχολεία μας. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, το επίκαιρο της ερώτησης είναι φυσικά για τους δώδεκα οικονομολόγους που λείπουν, γιατί πραγματικά ήδη έχουν χάσει ενάμιση μήνα και παραπάνω οι μαθητές οι οποίοι ήθελαν να επιλέξουν το 5ο Επιστημονικό Πεδίο για να πάνε στα Ανώτατα Εκπαιδευτικά Ιδρύματα. 
Φυσικά για τα άλλα δεν είναι τόσο η επικαιρότητα των ερωτήσεων, γιατί αυτά υπήρχαν και θα υπάρχουν με την πολιτική που ακολουθείται από την Κυβέρνηση. 
Το επίκαιρο, όμως, είναι τα βιβλία, κύριε Υφυπουργέ. Δεν νοείται ενάμισι μήνα μετά -και όχι καινούρια βιβλία, όπως για παράδειγμα το βιβλίο της φυσικής που είναι καινούριο- βιβλία που είναι ίδια με τα περσινά να λείπουν. Πότε θα τα πάρουν; Θα μου πείτε βέβαια ότι ήδη τα έχουν πάρει από το εμπόριο. Δυστυχώς, κύριε Υφυπουργέ, τα έχουν πάρει από το εμπόριο. Και εδώ στην Αθήνα. Έχω και παραδείγματα και από το γιο μου. Χθες πήγε και αγόρασε το βιβλίο της φυσικής από το βιβλιοπωλείο 945 δραχμές. 
Σκύψτε, λοιπόν, λίγο στα προβλήματα. Εγώ έχω εδώ από τον εκπαιδευτικό σύμβουλο, το δικό σας άνθρωπο, αυτές τις ελλείψεις που σας λέω. Μη σας λέει ο καθένας ότι έχουν λυθεί τα προβλήματα. Κάντε ένα έλεγχο και θα διαπιστώσετε και εσείς οι ίδιοι ότι πραγματικά υπάρχει όχι μη συντονισμός για να πάνε τα βιβλία, αλλά εσκεμμένη καθυστέρηση να μην πάνε τα βιβλία στα σχολεία για να τα αγοράσουν τα παιδιά από τα βιβλιοπωλεία. Αυτή είναι η ουσία της επικαιρότητας της ερώτησής μας και σε αυτό δεν απαντήσατε, κύριε Υφυπουργέ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κατ' αρχήν να ξεκαθαρίσουμε ότι κανείς δεν παίρνει βιβλία από το εμπόριο. Το ότι υπάρχουν βιβλία τα οποία επειδή δεν γράφτηκαν καινούρια τα παίρνει ο Οργανισμός Εκδόσεων Διδακτικών Βιβλίων και τα αποστέλλει δωρεάν, αυτό να το ξεκαθαρίσουμε γιατί είναι το ένα θέμα.
Δεύτερον, όσον αφορά το σχολικό σύμβουλο -δεν ξέρω με ποια έννοια το είπατε- το δικό μας άνθρωπο, αν μιλάτε στο επίπεδο το υπηρεσιακό, ναι, συμμετέχει στην εκπαιδευτική διαδικασία. Θέλουμε από όλους να μας δώσουν όλη την πληροφόρηση για να αντιμετωπίσουμε άμεσα τα ζητήματα. 
Σχετικά με τα βιβλία θέλω να τονίσω ότι στη πρωτοβάθμια εκπαίδευση και στη δευτεροβάθμια εκπαίδευση στο γενικό λύκειο δεν υπάρχουν ελλείμματα. Εκεί που παρατηρήθηκαν φαινόμενα, και καλά κάνετε που τα σημειώνετε και θέλουμε να απαντήσουμε όσο το δυνατόν συντομότερα, είναι στο τεχνικό σχολείο. Εκεί υπήρχε το πρόβλημα το οποίο έχει να κάνει με την αλλαγή σε όλα τα γνωστικά αντικείμενα.
Αυτή τη στιγμή που μιλάμε σημασία έχει ότι δεν υπάρχουν στις αποθήκες, στάλθηκαν όλα και πιστεύω ότι θα ολοκληρωθεί η αποστολή τους έτσι ώστε να έχουν πάρει τα βιβλία τα παιδιά και να έχουμε τη σωστή εξέλιξη της εκπαιδευτικής διαδικασίας στα σχολεία μας. Όπου όμως παρατηρηθούν κάποιες δυσλειτουργίες είτε σε βιβλία είτε σε εκπαιδευτικούς, είμαστε στη διάθεση των υπηρεσιών να αντιμετωπίσουμε άμεσα και σε κάθε προτροπή που θα γίνει από οποιονδήποτε που εντοπίζει τέτοια προβλήματα. 
Θα ήθελα να τονίσω -πρέπει να το γνωρίζουμε αυτό- ότι υπάρχουν πάρα πολλά τμήματα που έχουμε, τα οποία είναι με πολύ λίγους μαθητές, για ορισμένες ειδικότητες. Επιτρέπεται να είναι τμήματα που να έχουν πάνω από δεκαπέντε άτομα. Υπάρχουν τμήματα όμως και με δεκατρείς και με δώδεκα και με δέκα γιατί εξυπηρετούν κοινωνικά προβλήματα τα οποία διαμορφώθηκαν σε διάφορες περιοχές. Άρα μιλάμε μέσα από αυτήν την πολιτική μας που έχει και την κοινωνική της διάσταση και την εκπαιδευτική και επιδιώκουμε να αντιμετωπίσουμε τα προβλήματα. Όταν δημιουργούμε τέτοια τμήματα -καλώς θα πω εγώ- για να αντιμετωπίσουμε επιμέρους τοπικά προβλήματα και άλλα είναι φυσικό να αυξάνονται οι ανάγκες και σε εκπαιδευτικό προσωπικό.
Κλείνοντας θα ήθελα να πω ότι αυτήν τη στιγμή η εκτίμηση που έχουμε από το Υπουργείο είναι ότι τα κενά σε αναπληρωτές ελαχιστοποιήθηκαν και τα προβλήματα με τους οικονομολόγους απαντώντας το ΑΣΕΠ με τον πίνακα που περιμένουμε, θα λυθούν σε ελάχιστες μέρες.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 92/31-10-2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης, σχετικώς για τις διαδικασίες για χορήγηση αδειών σε ραδιοφωνικούς σταθμούς.
Η επίκαιρη ερώτηση του κ. Καρατζαφέρη έχει ως εξής:
"Είναι διάχυτη η εντύπωση στην κοινή γνώμη ότι η αδειοδότηση των Ραδιοφωνικών Σταθμών γίνεται με κριτήρια όχι αξιοκρατικά. Με σαφή καταπάτηση του νόμου "δόθηκαν" άδειες σε σταθμούς με την ΙΔΙΑ ΟΥΣΙΑΣΤΙΚΩΣ ιδιοκτησία και προβιβάστηκαν σταθμοί δύο μηνών, έναντι σταθμών που λειτουργούν από το 1989-1990, με μόνο κριτήριο τις πολιτικές-κομματικές διασυνδέσεις ενός εκάστου και τις αντιπαροχές που εμμέσως ή αμέσως μπορούσε να προσφέρει.
Ερωτάται ο Υπουργός:
Συμφωνεί με τις αποφάσεις των κομματικών μελών του ραδιοτηλεοπτικού Συμβουλίου όπου στον πρώτο μεν γύρο ελήφθη υπ' όψιν η παλαιότητα των σταθμών, στον δεύτερο δε γύρο όχι;
Συμφωνεί ότι ένας σταθμός στην ψηφοφορία για τις πρώτες είκοσι άδειες μπορεί να εξασφαλίζει αρχικώς την 18η θέση, εν συνεχεία να τοποθετούνται εμβόλιμα άλλοι δύο, να περνάει στην 21η θέση και τελικά ενώ δόθηκαν είκοσι οκτώ άδειες να μην είναι μέσα;
Συμφωνεί με το γεγονός που συνέβη στην ψηφοφορία για τις δεκαπέντε τελευταίες άδειες, οι ίδιοι που είχαν ψηφίσει να ανακαλούν την ψήφο τους και ο 18ος αρχικά στους πενήντα σταθμούς να μην συμπεριλαμβάνεται τους τριάντα πέντε που αδειοδοτούνται;"
Ο Υφυπουργός Τύπου και Μέσων Μαζικής Ενημέρωσης κ. Χυτήρης, έχει το λόγο.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Θα ήθελα να μην μείνω στις κρίσεις και στους χαρακτηρισμούς που συνοδεύουν την ερώτηση του κυρίου συναδέλφου, αλλά να μπω επί της ουσίας και να πω ότι είναι γνωστή η ανεξάρτητη αρχή το Εθνικό Συμβούλιο Ραδιοτηλεόρασης, το οποίο έχει την αρμοδιότητα για την παροχή αδειών, μετά από προκήρυξη η οποία γίνεται. Το Εθνικό Συμβούλιο Ραδιοτηλεόρασης είναι και συνταγματικώς κατοχυρωμένο μετά την τελευταία αναθεώρηση του Συντάγματος.
Μάλιστα εντός του μηνός πρόκειται να αλλάξει και το διοικητικό του συμβούλιο το οποίο και θα γίνει μετά από υπόδειξη της Διάσκεψης των Προέδρων της Βουλής.
Ήθελα να σας πω ότι μέχρι τώρα μετά την πρώτη προκήρυξη έχουν δοθεί είκοσι άδειες και με τη δεύτερη προκήρυξη θα δοθούν δεκαπέντε άδειες. Αυτή η δεύτερη προκήρυξη εξετάζεται και δεν έχει ολοκληρωθεί η διαδικασία από το Εθνικό Συμβούλιο Ραδιοτηλεόρασης. Όταν ολοκληρωθεί -νομίζω ότι ολοκληρώνεται αυτές τις ημέρες που μιλάμε- τότε τα πρακτικά και οι αποφάσεις θα έρθουν στο Υπουργείο Τύπου. Από τις υπηρεσίες του Υπουργείου Τύπου θα γίνει ο έλεγχος νομιμότητας, κατά πόσο δηλαδή ακολουθήθηκε το γράμμα και η ουσία του νόμου. Αφού συμβεί αυτό, τότε ασφαλώς το Υπουργείο μας θα πάρει την απόφασή του, είτε δηλαδή θα θεωρήσει ότι έγιναν σωστά όλες οι διαδικασίες σύμφωνα με το ν.2328/95 είτε ότι υπάρχει κάποιο λάθος, κάποια παράλειψη. 
Σας συμβουλεύω λοιπόν να επανέρθετε με την ερώτησή σας όταν ολοκληρωθεί αυτή η διαδικασία. Διότι μέχρι τότε το Υπουργείο μας δεν μπορεί να πάρει θέση σε αυτά τα οποία ζητάτε και σ' αυτά τα οποία καταγγέλλετε.
Το άλλο που θέλω να σας πω είναι ότι υπάρχει πλήρης διαφάνεια στην διαδικασία της αδειοδότησης. Επίσης, ο κάθε ενδιαφερόμενος μπορεί να προσφύγει στο Συμβούλιο της Επικρατείας αν νομίζει ότι έχει δίκιο, αν νομίζει ότι ο νόμος δεν τηρήθηκε στην περίπτωσή του. Επομένως, είσθε πλήρως κατοχυρωμένος αν το θέμα είναι προσωπικό, κύριε Καρατζαφέρη. Δεν νομίζω ότι πρέπει να διαμαρτύρεστε αν τυχόν...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, νομίζω ότι ο κύριος συνάδελφος αναφέρεται στο γενικότερο θέμα. Το προσωπικό θέμα δεν νομίζω ότι έχει θέση. Μην ανοίξουμε προσωπικά ζητήματα στη συζήτηση.
Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Το μόνο σίγουρο είναι ότι στον κύριο Υπουργό δεν πηγαίνει ο ρόλος του Πόντιου Πιλάτου.
Μιλήσατε για ανεξάρτητες αρχές. Ανεξάρτητες ναι, όχι όμως ανεξέλεγκτες, κύριε Υπουργέ. Και ανεξάρτητες ποιες αρχές; Αυτές οι οποίες αποτελούνται από κομματικά όργανα και μόνο κομματικά όργανα, τα οποία δεν καλύπτουν το σύνολο του πολιτικού κόσμου; Κομματικά όργανα, εκ των οποίων κάποιοι ήταν και υπάλληλοι ραδιοφωνικών σταθμών και έκριναν. Αυτά, λοιπόν, είναι εγκλήματα. Ήρθαν οι υπάλληλοι κάποιων ραδιοφωνικών σταθμών να κρίνουν τους ραδιοφωνικούς σταθμούς. 
Είναι σωστό, είναι άμεμπτο, είναι ηθικό οι ιδιοκτήτες να παίρνουν τρεις άδειες ή δύο άδειες; Είναι ηθικό ο μόνος πολιτικός σταθμός, το ΡΑΔΙΟ ΑΣΤΥ, να μένει απέξω; Είναι δυνατόν στην πρώτη φάση να στηρίζεται από τους εκπροσώπους της Νέας Δημοκρατίας και να πολεμιέται από το ΠΑΣΟΚ και στη δεύτερη φάση να πολεμιέται και από τους μεν και από τους δε; Δεν είναι σκοπιμότητες κομματικές όλα αυτά, κύριε Υπουργέ; Τα εγκρίνετε; Δεν τα ξέρετε; Δεν τα βλέπετε; 
Και αναφέρεσθε στο Συμβούλιο της Επικρατείας. Ναι, αλλά με κλειστούς σταθμούς. Στην πρώτη φάση, στους είκοσι, υπήρχε το στοιχείο της παλαιότητας. Στους δεκαπέντε αφαιρέθηκε ακριβώς για την παλαιότητα, που δεν μας δώσατε ούτε την πρώτη φορά.
Είναι δυνατόν, λοιπόν, να μιλάμε με αυτήν τη λογική εδώ μέσα; Να πάμε στο Συμβούλιο της Επικρατείας ναι, αλλά με κλειστό σταθμό. Έρχεται, λοιπόν, τη δεύτερη φορά και λέει "πόσο προσωπικό έχετε, για να πάρετε μόρια;". Και με κλειστό το σταθμό οκτώ μήνες να κρατάει το προσωπικό ο άλλος ραδιοφωνικός σταθμός. Αυτά είναι άστοχα. Βγάλατε μία αξιολόγηση. 
Ήταν 18ος ο ΡΑΔΙΟ ΑΣΤΥ σε πενήντα. Δώσατε είκοσι άδειες. Τον προσπεράσατε. Δώστε τριάντα πέντε άδειες. Εφαρμόστε τον κατάλογο. Δηλαδή κάθε φορά που θα δίνετε άδεια, θα βάζετε και καινούρια στοιχεία, καινούριες προδιαγραφές, προκειμένου να βγάζετε εκείνους που σας ενοχλούν; Δεν μπορεί να γίνεται αυτό, κύριε Υπουργέ. Είναι παράδοξο, είναι παράτυπο και νομίζω ότι δεν αντέχει στη λογική, αν θέλουμε να υποστηρίξουμε και να στηρίξουμε τη δικαιοσύνη και τη δημοκρατία.
Μου λέτε για τη διαδικασία. Έχει τελειώσει η διαδικασία. Υπάρχει πρόταση και υπάρχει εκκρεμότητα για τέσσερις ακόμη άδειες. Είπε το Ραδιοτηλεοπτικό Συμβούλιο ότι θα δοθούν τριάντα εννιά άδειες. Δώστε τις άδειες, για να μην υπάρχει κανένας παραπονεμένος. Δεν πρέπει να γίνονται διακρίσεις. Δηλαδή αν είχα εγώ εκπρόσωπο μέσα στο Ραδιοτηλεοπτικό Συμβούλιο, δεν θα υπήρχε θέμα. Μοιρασιά έγινε: πάρε αυτό, πάρε εκείνο. Και δόθηκε άδεια σε ραδιοφωνικό σταθμό ηλικίας δύο μηνών, επειδή επέμενε η Νέα Δημοκρατία και κόψατε σταθμούς δέκα ετών. 
Αυτά, λοιπόν, δεν επιτρέπονται. Είναι μοιρασιά μεταξύ σας και αυτό δεν το θέλει ο ελληνικός λαός. Το καταδικάζει και θα το βρείτε μπροστά σας. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Χυτήρης έχει το λόγο.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Ο κύριος συνάδελφος νομίζω ότι για λόγους εντυπώσεως έχει προστρέξει σε διάφορες υπερβολές με όλα αυτά τα οποία λέει. 
Η διαδικασία δεν έχει έρθει, ολοκληρώνεται με το που θα έρθουν τα Πρακτικά και οι αποφάσεις επαναλαμβάνω από το ΕΣΡ στο Υπουργείου Τύπου, προκειμένου να γίνει ο έλεγχος νομιμότητας και μόνο τότε ολοκληρώνεται η διαδικασία.
Το θέμα μας είναι εάν παραβιάζεται ή δεν παραβιάζεται ο νόμος και αυτό έχει σημασία. Επομένως όλα αυτά τα οποία καταγγέλλετε και λέτε ότι συμβαίνουν, δεν έχουν βαρύτητα. Βαρύτητα θα είχε εάν μου λέγατε ότι ο νόμος εκεί καταστρατηγείται.
ΓΕΩΡΓΙΟΣ ΚΑΡΑΤΖΑΦΕΡΗΣ: Καταστρατηγείται, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Αφήστε τον κύριο Υπουργό να απαντήσει. ΄Αλλωστε θα ακούσουμε και αλλού ως συνήθως ενώπιον κάμερας, τις πρόσθετες απαντήσεις σας. 
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Θα δούμε αν καταστρατηγείται ο νόμος και αν αυτό μπορείτε να το αποδείξετε.
Το άλλο που θέλω να σας πω είναι ότι η Κυβέρνηση κάνει μία προσπάθεια για να τακτοποιήσει το ραδιοτηλεοπτικό τοπίο. Αυτή την προσπάθεια την ζητούσαν όλοι, τη ζητούμε όλοι και αυτό γίνεται. Πρέπει να βοηθήσουμε εκεί. ΄Οποιος νομίζει ότι αδικείται σ' αυτήν την προσπάθεια, ξαναλέω και πάλι, δημοκρατία έχουμε, υπάρχουν τα μέσα στα οποία μπορεί να προσφύγει και μπορεί να δικαιωθεί εάν τυχόν ο ίδιος έχει δίκιο.
Κατηγορείτε, λοιπόν, την πολιτική της Κυβέρνησης και μάλιστα ως κομματική, την κατηγορείτε ότι δεν θέλει τον αντίλογο εσείς ο ίδιος ο οποίος διαθέτετε, και το ξέρουμε όλοι μας, μία τηλεόραση, έναν τηλεοπτικό σταθμό στον οποίο συμμετέχετε και ο ίδιος και λέτε τις απόψεις σας, όπως και οι συνεργάτες σας από το πρωί μέχρι το βράδυ. Επομένως πού τα βρίσκετε αυτά; Ποια κομματικοποίηση υπάρχει; Δεν υπάρχει καμία κομματικοποίηση. Υπάρχει ένας νόμος και η εφαρμογή ενός νόμου.
Ξαναλέω και πάλι ότι υπάρχει πάντα η δυνατότητα προσφυγής όποιος νομίζει ότι αδικείται. Εμείς στο Υπουργείο Τύπου θεωρούμε ότι η δουλειά μας γίνεται σύμφωνα με το νόμο και αυτό είναι μέχρι στιγμής η συμμετοχή μας στη διαδικασία αυτή. Μετά την αλλαγή του Συντάγματος ούτε και αυτήν την παρέμβαση θα έχει το Υπουργείο Τύπου. Οι άδειες, οι διαδικασίες και οι αποφάσεις θα ανήκουν απολύτως στο Εθνικό Συμβούλιο Ραδιοτηλεόρασης. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 12.10', λύεται η συνεδρίαση για τη Δευτέρα 5 Νοεμβρίου 2001 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση του Προϋπολογισμού της Βουλής, σύμφωνα με την ημερήσια διάταξη που θα διανεμηθεί.
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



