(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΚΕ΄
 Δευτέρα 14 Απριλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Επαγγελματικό Λύκειο Αλεξανδρούπολης και το 2ο Γυμνάσιο Χανίων Κρήτης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 15 Απριλίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Υγείας και Κοινωνικής Αλληλεγγύης, i) σχετικά με την ολοκλήρωση της διαδικασίας προμήθειας κατάλληλου εξοπλισμού στο Ακτινοθεραπευτικό Τμήμα του Νοσοκομείου Παίδων «Αγλαϊα Κυριακού» κ.λπ., σελ.
ii) σχετικά με την αντιμετώπιση της έλλειψης ιατρικού και νοσηλευτικού προσωπικού στο Γενικό Πανεπιστημιακό Νοσοκομείο Πατρών, σελ. 
iii) σχετικά με την καταβολή των δεδουλευμένων των γιατρών των νοσοκομείων της χώρας μας, σελ.
β) Προς τον Υπουργό Δικαιοσύνης, σχετικά με τη δίωξη σε βάρος του Προέδρου της Ένωσης Εισαγγελέων κ.λπ., σελ.
5) Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Επικρατείας, σχετικά με την άνιση κατανομή της κρατικής διαφήμισης στα έντυπα μέσα ενημέρωσης, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΕΙΤΟΝΑΣ Κ., σελ.
ΚΑΝΕΛΛΗ Λ., σελ.
ΚΑΝΤΑΡΤΖΗΣ Α., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΤΣΟΥΚΑΛΗΣ Ν., σελ.
ΧΑΤΖΗΓΑΚΗΣ Σ., σελ.

Β. Επί της επερώτησης:
ΑΜΟΙΡΙΔΗΣ Ι., σελ.
ΕΞΑΡΧΟΣ Β., σελ.
ΚΑΚΛΑΜΑΝΗΣ Α., σελ.
ΚΑΝΕΛΛΗ Λ., σελ.
ΝΙΚΗΤΙΑΔΗΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΗΜΗΤΡΙΟΥ Γ., σελ.
ΡΟΒΛΙΑΣ Κ., σελ.
ΡΟΝΤΟΥΛΗΣ Α., σελ.
ΡΟΥΣΟΠΟΥΛΟΣ Θ., σελ.
ΤΣΟΥΚΑΛΗΣ Ν., σελ.
ΧΥΤΗΡΗΣ Τ., σελ.
      
      ΠΡΑΚΤΙΚΑ ΒΟΥΛΗΣ
      Η’ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΚΕ’
      Δευτέρα 14 Απριλίου 2008
      
      Αθήνα, σήμερα στις 14 Απριλίου 2008, ημέρα Δευτέρα και ώρα 18.00’, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε’ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
     ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Νικόλαο Τσούκαλη, Βουλευτή Αχαΐας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  Ενώσεις τέως Γενικών Επιθεωρητών και Επιθεωρητών Εκπαίδευσης ζητούν την αναπροσαρμογή των συντάξεων των τέως Επιθεωρητών Εκπαίδευσης.
        2) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  ο Νομάρχης Αχαίας ζητεί την ομαλή χρηματοδότηση του Προγράμματος Δημοσίων Έργων του Πανεπιστημίου Πατρών Αχαίας
        3) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε δημοσίευμα εφημερίδας το οποίο αναφέρεται στην ανάγκη άμεσης αποκατάστασης των πυρόπληκτων του Νομού Αχαίας.
        4) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Νεάπολης Νομού Αιτωλοακαρνανίας ζητεί τη χρηματοδότηση της κατασκευής του αποχετευτικού έργου της περιοχής του.
        5) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ, και κ. ΣΟΦΙΑ ΚΑΛΑΝΤΙΔΟΥ αντίστοιχα, κατέθεσαν αναφορά με την οποία  η Πανελλήνια Ομοσπονδία ΡΟΜ ζητεί τη στεγαστική αποκατάσταση των Ελλήνων ΡΟΜ.
        6) Οι Βουλευτές Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  το Ελληνικό Συμβούλιο για τους Πρόσφυγες ζητεί να επιτραπεί η είσοδος στην Ελλάδα της οικογένειας του Zahra Rahim, που κρατείται στα ελληνικά σύνορα της Αλεξανδρούπολης.
        7) Οι Βουλευτές Α΄ Πειραιώς κ. ΕΛΠΙΔΑ  ΠΑΝΤΕΛΑΚΗ , Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  η Πανελλήνια Ένωση Συνταξιούχων Ν.Α.Τ. ζητεί την πλήρη κάλυψη των ελλειμμάτων του Ν.Α.Τ. από τον κρατικό προϋπολογισμό και την αναπροσαρμογή των συντάξεων των συνταξιούχων ναυτεργατών.
        8) Οι Βουλευτές Α΄ Πειραιώς κ. ΕΛΠΙΔΑ  ΠΑΝΤΕΛΑΚΗ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  τα Σωματεία της Ν/ΖΩΝΗΣ ζητούν την αναβάθμιση της Ν/ΖΩΝΗΣ, με σκοπό την καθολική κάλυψη των αναγκών της χώρας, για κατασκευή, επισκευή και συντήρηση πλοίων.
        9) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  η Πανελλήνια Ένωση Συνταξιούχων Ν.Α.Τ. ζητεί την επιστροφή στους ναυτεργάτες, των αχρεωστήτως εισπραχθέντων, από το Ν.Α.Τ. εισφορών.
        10) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ, και κ. ΣΟΦΙΑ ΚΑΛΑΝΤΙΔΟΥ αντίστοιχα, κατέθεσαν αναφορά με την οποία  ο Δήμος Πεύκων Νομού Θεσσαλονίκης ζητεί να μην αναγνωριστεί το Κόσοβο ως ανεξάρτητο κράτος.
        11) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο Δήμος Χαϊδαρίου Αττικής ζητεί να μη δημιουργηθεί και λειτουργήσει  ιδιωτικό εμπορικό λιμάνι  στο Σκαραμαγκά.
        12) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  το Σωματείο Υπαλλήλων Υ.ΠΕ.ΧΩ.Δ.Ε. και πρώην Υπηρεσιών Υ.ΠΕ.ΧΩ.Δ.Ε. Περιφέρειας Θεσσαλίας ζητεί την τροποποίηση της υπουργικής απόφασης που αφορά στην εκτός έδρας αποζημίωση των εργαζομένων της Δ.Ε.Σ.Ε. Λάρισας.
        13) Η Βουλευτής Α΄ Αθηνών κ. ΑΝΑΣΤΑΣΙΑ - ΣΥΛΒΑΝΑ ΡΑΠΤΗ  κατέθεσε αναφορά με την οποία  ο Πανελλήνιος Επιστημονικός Σύλλογος Θεατρολόγων ζητεί την άμεση κάλυψη των κενών θέσεων θεατρολόγων στη Δευτεροβάθμια Εκπαίδευση.
        14) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Πανελλήνιος Επιστημονικός Σύλλογος Θεατρολόγων ζητεί την άμεση κάλυψη των κενών οργανικών θέσεων θεατρολόγων στη Δευτεροβάθμια Εκπαίδευση.
        15) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  ο Περιβαλλοντικός Σύλλογος Κέρκυρας`Η ΑΝΤΙΝΙΩΤΗ` ζητεί να τηρηθεί η νομιμότητα από όλους τους εμπλεκόμενους φορείς, στο ζήτημα της ανέγερσης ξενοδοχειακής μονάδας, πλησίον της λιμνοθάλασσας Αντινιώτη, στην Κέρκυρα.
        16) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  το Εργατοϋπαλληλικό Κέντρο Βόρειας Εύβοιας ζητεί την οικονομική ενίσχυση των απολυμένων του εργοστασίου χαρτοποιίας Ροβιών Εύβοιας.
        17) Ο Βουλευτής Β΄ Αθηνών κ. ΜΙΧΑΗΛ  ΧΡΥΣΟΧΟΪΔΗΣ  κατέθεσε αναφορά με την οποία  Σύλλογοι Γονέων και εκπαιδευτικών Γλυφάδας Αττικής ζητούν την κατεδάφιση του σταθμού βάσης κινητής τηλεφωνίας, που βρίσκεται πλησίον του 6ου Δημοτικού Σχολείου της Γλυφάδας.
        18) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας στο οποίο ζητείται η παράταση αναστολής εξόφλησης των δανείων των πυρόπληκτων κατοίκων του Νομού Ηλείας.
        19) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία  το  Γενικό Λύκειο Κονιστρών Ευβοίας ζητεί την αναγνώριση από τον Α.Σ.Ε.Π. της υπηρεσίας των εκπαιδευτικών, που στηρίζουν το έργο της ένταξης των παιδιών παλιννοστούντων και αλλοδαπών στο ελληνικό σχολείο. 
        20) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας στο οποίο ζητείται η κοινοποίηση των πορισμάτων των ζημιών για την ακαρπία του 2006 στις καλλιέργειες εσπεριδοειδών της περιοχής Τραγανού Ηλείας.
        21) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας στο οποίο καταγγέλλεται η απαίτηση καταβολής χρημάτων από τους αγρότες για την ενεργοποίηση των δικαιωμάτων της εναίας ενίσχυσης.
        22) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  η Πανελλήνια Ένωση Αποφοίτων Ωδείων και Μουσικών Δημόσιας Εκπαίδευσης ζητεί την ένταξη του κλάδου των μουσικών, στη νομοθετική ρύθμιση για το διορισμό αναπληρωτών και ωρομισθίων καθηγητών στη δημόσια εκπαίδευση.
        23) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  εργαζόμενοι του Εθνικού Ιδρύματος Αποκατάστασης Αναπήρων ζητούν την ένταξη του Ιδρύματος στο Ε.Σ.Υ..
        24) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  η Ένωση Υπαλλήλων Πυροσβεστικού Σώματος Νομού Χίου ζητεί την πρόσληψη εποχικών πυροσβεστών και οδηγών για τη στελέχωση του  πυροσβεστικού οχήματος, της περιοχής του Δήμου Αμανής Χίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6025/11-2-08 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. 19253/ΙΗ/5-3-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6025/11-2-08, την οποία κατέθεσε ο Βουλευτής κ. Mιxάλης Kατρίνης σχετικά με τον προσεισμικό έλεγχο των σχολείων, και στα θέματα της αρμοδιότητας μας, σας γνωρίζουμε ότι ο Ο.Σ.Κ. μας πληροφόρησε τα ακόλουθα:
      - Ο προσεισμικός έλεγχος στα σχολεία της χώρας ξεκίνησε από τον Ο.Σ.Κ. το Δεκέμβριο του 2004. Μέχρι τότε δεν είχε υλοποιηθεί κανένα πρόγραμμα προσεισμικού ελέγχου των σχολείων.
      - Η πρώτη φάση του προγράμματος περιελάμβανε τον έλεγχο (Ταχύ Οπτικό Έλεγχο) των 4.670 σχολικών μονάδων που είχαν κατασκευασθεί προ του 1959 χωρίς αντισεισμικό κανονισμό.
      - Ο προσεισμικός έλεγχος υλοποιείται με την ευθύνη των πέντε Πολυτεχνείων της χώρας, δηλαδή στο υψηλότερο επιστημονικό επίπεδο που μπορεί να υλοποιηθεί.
      - Μέχρι σήμερα έχουν ελεγχθεί 4.320 σχολικές μονάδες σε όλους τους νομούς της χώρας. Εντός δύο μηνών θα ολοκληρωθούν οι υπολειπόμενοι έλεγχοι σε 350 σχολικές μονάδες που αναφέρονται στους Νομούς Δωδεκανήσου, Κυκλάδων, Αργολίδος, Κέρκυρας, Ευρυτανίας, Θεσπρωτίας, Πρέβεζας.
      - Ειδικά στους Νομούς Ζακύνθου, Κεφαλληνίας και Λευκάδος έχουν ελεγχθεί όλα τα σχολικά κτίρια ανεξαρτήτως του έτους κατασκευής.
      - Τα αποτελέσματα θεωρούνται ιδιαίτερα ικανοποιητικά μέχρι σήμερα και όπου διαπιστώνεται ανάγκη παρέμβασης, αυτό γίνεται άμεσα.
      - Ο Ο.Σ.Κ. σε όλες τις περιπτώσεις έχει ενημερώσει τις Νομαρχίες για τα αποτελέσματα του προσεισμικού ελέγχου, επισημαίνοντας με ειδικές παρατηρήσεις τα σχολεία που απαιτείται παρέμβαση. Σημειώνεται ότι η συντριπτική πλειοψηφία αυτών των περιπτώσεων οφείλεται στην κακή συντήρηση των σχολείων. Σύμφωνα με την κείμενη Νομοθεσία υπεύθυνοι για τη συντήρηση είναι οι Δήμοι σε πρώτο επίπεδο και οι Νομαρχίες σε δεύτερο. Σημειώνεται ότι ο Ο.Σ.Κ. όπου υποδεικνύεται πρόβλημα στατικότητας ή αντισεισμικής επάρκειας σε σχολεία από τις Νομαρχίες, Δήμους, Κοινότητες, Εκπαιδευτικούς Φορείς παρεμβαίνει άμεσα.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      2. Στην με αριθμό 6510/18-2-08 ερώτηση του Βουλευτή κ. Φιλίππου Σαχινίδη δόθηκε με το υπ’ αριθμ. 1091/14-3-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Φ. Σαχινίδης, σας πληροφορούμε τα εξής:
      Οι γενικοί όροι, προϋποθέσεις και διαδικασία αναγνώρισης των Ομάδων Παραγωγών προβλέπονται στο Π.Δ/γμα 36/86 και στα διατηρούμενα σε ισχύ άρθρα 6 και 7 του Π. Δ/γματος 614/81.
      Οι εθνικές διατάξεις εφαρμογής εκδίδονται κατά κατηγορία προϊόντων ανάλογα με το κοινοτικό καθεστώς που ισχύει κάθε φορά.
      Η νέα Κοινή Οργάνωση Αγοράς (ΚΟΑ) των οπωροκηπευτικών έχει τεθεί σε ισχύ από 01/01/08. Με την κοινοποίηση του εφαρμοστικού κανονισμού της Επιτροπής που αφορά τη νέα ΚΟΑ οπωροκηπευτικών, στις 31/12/2007, έχει κινηθεί η διαδικασία έκδοσης των εθνικών νομοθετικών ρυθμίσεων οι οποίες προβλέπεται να ολοκληρωθούν εντός του 2008, αφού προηγουμένως διευκρινιστούν διαδικαστικές λεπτομέρειες εφαρμογής τους και ληφθούν υπόψη οι απόψεις των εμπλεκόμενων φορέων. Οι διατάξεις της νέας ΚΟΑ οπωροκηπευτικών θα εφαρμοστούν στο σύνολό τους από την 01/01/09.
      Ο Υπουργός
      Α. ΚΟΝΤΟΣ»
      3. Στην με αριθμό 3482/19-12-07 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Φ900α/5686/9428/3-1-08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 3482/19-12-2007 ερώτησης της Βουλής των Ελλήνων, που κατέθεσε ο Βουλευτής κ. Αθανάσιος Πλεύρης, με θέμα τις μετατάξεις στρατευσίμων, σας γνωρίζουμε τα ακόλουθα:
      Από τις διατάξεις του άρθρου 12 του νόμου 3421/2005 προβλέπεται ότι με απόφαση του Υπουργού Εθνικής Άμυνας μπορεί να γίνεται, κατ’ εξαίρεση, μεταφορά (μετάταξη) στρατευσίμων από έναν κλάδο σε άλλον, εφόσον αυτό επιβάλλεται για την κάλυψη σοβαρών υπηρεσιακών αναγκών ή για την αξιοποίηση ειδικών προσόντων και γνώσεων των στρατευσίμων.
      Επίσης, από την παράγραφο 4 του άρθρου 2 του νόμου 3421/2005 προβλέπεται ότι από τον τελικό αριθμό των στρατευσίμων που αναλογεί σε κάθε κλάδο από την υπό κατανομή κλάση είναι δυνατή η παρακράτηση μέρους από κάποιο κλάδο υπέρ άλλου κλάδου και η απόδοσή τους μέχρι την κατανομή της επόμενης κλάσης με μεταφορές (μετατάξεις) στρατευσίμων για την αξιοποίηση των ειδικών γνώσεων και προσόντων τους.
      Σε εφαρμογή των παραπάνω, κατά την κατανομή των κλάσεων 2009 και 2010, παρακρατήθηκαν από το Π.Ν. και την Π.Α., υπέρ του Στρατού Ξηράς, στρατεύσιμοι οι οποίοι θα πρέπει να αποδοθούν στο Π.Ν. και την Π.Α. μέχρι την κατανομή της κλάσης 2011 (Αύγουστος 2008).
      Από τα παραπάνω προκύπτει ότι οι μεταφορές (μετατάξεις) στρατευσίμων από τον Σ.Ξ. στο Π.Ν. και την Π.Α. κατέστησαν αναγκαίες για την επάνδρωση των Μονάδων και Υπηρεσιών και δεν συνεπάγονται απαραίτητα την μείωση του αριθμού των στρατευσίμων που αναλογούν και τελικά υπηρετούν στον Σ.Ξ.
      Επιπρόσθετα, σας γνωρίζουμε ότι στις Ένοπλες Δυνάμεις δεν υφίσταται «βυσματική» ή «άνιση» μεταχείριση των στρατευμένων οπλιτών, καθώς, μεταξύ άλλων, οι Διοικητές των Μονάδων και τα αρμόδια όργανα αυτών ελέγχουν συνεχώς και είναι υπεύθυνοι έναντι των προϊσταμένων κλιμακίων για την πιστή τήρηση των διαλαμβανομένων στις υπόψη Διαταγές. Έλεγχος των Μονάδων διενεργείται από τα προϊστάμενα κλιμάκια σε τακτά χρονικά διαστήματα, σε τακτικές και έκτακτες αξιολογήσεις-επιθεωρήσεις, χωρίς μέχρι σήμερα να έχει διαπιστωθεί κάποιο πρόβλημα στο θέμα της μεταχείρισης του στρατευμένου προσωπικού.
      Τέλος, οι μεταθέσεις των στρατευμένων οπλιτών δεν ακολουθούν κανένα σύστημα «πριμοδότησης» ή «βυσματικής» νοοτροπίας, αλλά προγραμματίζονται και εκτελούνται βάσει της ισχύουσας νομοθεσίας, των υφισταμένων Υπουργικών Αποφάσεων, των Παγίων Διαταγών των Γενικών Επιτελείων και των Πινάκων Οργάνωσης Υπηρεσιών των Μονάδων.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      4. Στην με αριθμό 3321/14-12-07 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. Γ.Π161863/9-1-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3321/14-12-2007 ερώτηση που κατατέθηκε στη Βουλή από το Βουλευτή κ. Μ. Κατρίνη με θέμα «κάλυψη των κενών θέσεων σε ιατρικό και νοσηλευτικό προσωπικό του Νοσοκομείου Πύργου», σας πληροφορούμε τα εξής:
      1. Σχετικά με την αποπληρωμή των δεδουλευμένων υπερωριών, νυχτερινών και αργιών των εργαζομένων στο Νοσοκομείο Πύργου, σας πληροφορούμε ότι με την υπ’ αρ. ΔΥ5α/οικ.164149/28-12-2007 Υπουργική Απόφαση μεταφέρθηκε το ποσό των 60.000,00 ευρώ για την κάλυψη της υπερωριακής, νυχτερινής και εξαιρέσιμων ημερών εργασίας του προσωπικού καθώς και των ενεργών εφημεριών στο λοιπό επιστημονικό προσωπικό (Χημικοί, Βιολόγοι, Βιοχημικοί κ.λπ.) οικονομικού έτους 2007 του Νοσοκομείου Πύργου.
      2. Με τις νέες προσλήψεις που θα ολοκληρωθούν εντός του 2008 ικανός αριθμός νοσηλευτικού προσωπικού θα διατεθεί και για την κάλυψη των αναγκών του Νοσοκομείου Πύργου.
      3. Σύμφωνα με το θεσμοθετημένο Οργανισμό λειτουργίας του ΕΚΑΒ (ΠΔ 376/1988) έχουν συσταθεί περιφερειακές υπηρεσίες ως αυτοδύναμα παραρτήματα, για την ισοδύναμη εξυπηρέτηση όλων των περιοχών της χώρας και το κάθε παράρτημα έχει ως περιοχή ευθύνης του την αντίστοιχη γεωγραφική περιφέρεια.
      Στο Νομό Ηλείας λειτουργεί τομέας ΕΚΑΒ που υπάγεται στο παράρτημα του ΕΚΑΒ Πάτρας. Σε ότι αφορά τον προγραμματισμό ενίσχυσης του τομέα ΕΚΑΒ Ηλείας, επισημαίνεται ότι η Διοίκηση του ΕΚΑΒ προτίθεται να ενισχύσει άμεσα τον εν λόγω τομέα δια της μεταθέσεως υπαλλήλων και προσλήψεως νέου προσωπικού.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     5. Στην με αριθμό 4008/8-1-08 ερώτηση του Βουλευτή κ. Ιωάννη  Σκουλά δόθηκε με το υπ’ αριθμ. 227/29-1-08 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, παρακαλώ να ενημερώσετε τον αξιότιμο κ. συνάδελφο για τα εξής:
     Στο Υπουργείο Δικαιοσύνης είχε συσταθεί ειδική νομοπαρασκευαστική επιτροπή για τη επεξεργασία σχεδίου νόμου για την αναθεώρηση των ρυθμίσεων του Αστικού Κώδικα που αφορούν στην γονική μέριμνα, επιμέλεια (συνεπιμέλεια) τέκνων και γενικότερα στη ρύθμιση των σχέσεων γονέων και τέκνων.
     Το σχέδιο παραδόθηκε και βρίσκεται στο στάδιο τελικής επεξεργασίας.
     Με τις ρυθμίσεις του σχεδίου νόμου, μεταξύ άλλων, κυρίως, προβλέπεται ότι μετά τη λύση, ακύρωση του γάμου ή τη διάσταση των συζύγων, η γονική μέριμνα εξακολουθεί να ασκείται από τους δύο συζύγους από κοινού. Δηλαδή καθιερώνεται, ενιαίως και ανεξάρτητα από την ύπαρξη της έγγαμης συμβίωσης, ως νόμιμο σύστημα άσκησης της γονικής μέριμνας η από κοινού άσκηση της γονικής μέριμνας εκ μέρους των γονέων (συνεπιμέλεια του προσώπου, συνδιαχείριση της περιουσίας και συνεκπροσώπηση τόυ ανηλίκου). Σε περίπτωση δε, που ο κανόνας αυτός δεν λειτουργήσει και οι γονείς δεν μπορούν να συνεργαστούν τότε, το δικαστήριο μπορεί να προχωρήσει στην ανάθεση της άσκησης της γονικής μέριμνας εν όλω ή εν μέρει στον έναν εκ των γονέων ή σε τρίτον.
     Ειδικά για τον τόπο κατοικίας του ανηλίκου, θεωρήθηκε σκόπιμο να υπάρχει πρόβλεψη στη συμφωνία των γονέων, προκειμένου να αποφευχθεί η αλλαγή κατοικίας του ανηλίκου, λόγω αλλαγής της κατοικίας του γονέα με τον οποίο διαμένει. Όσον δε αφορά τις επαναλαμβανόμενες καθημερινές πράξεις αποφασίζει ο συγκατοικών γονέας. Για όλες τις υπόλοιπες ενέργειες ισχύει ο κανόνας της συναπόφασης.
     Κάθε γονέας μπορεί να ζητήσει από το δικαστήριο να του ανατεθεί η αποκλειστική άσκηση της γονικής μέριμνας του ανηλίκου για σπουδαίο λόγο. Ενδεικτικά, σπουδαίο λόγο αποτελούν: η αδιαφορία του ενός γονέα, η παρακώλυση από τον συγκατοικούντα γονέα του δικαιώματος επικοινωνίας του άλλου γονέα με το παιδί αλλά και η μη επιστροφή του παιδιού στον γονέα με τον οποίο τούτο συγκατοικεί, η παρά την συμφωνία αλλαγή του τόπου κατοικίας του παιδιού, η καταχρηστική εκ μέρους του ενός γονέα άσκηση της συνεπιμέλειας.
     Τέλος, κρίθηκε αναγκαίο να τροποποιηθεί η διάταξη για την γονική μέριμνα στα εκτός γάμου ανήλικα τέκνα. Λαμβάνεται πρόνοια ώστε ο πατέρας που αναγνωρίζει το τέκνο, εκούσια ή δικαστικά να μπορεί να συνασκεί τη γονική μέριμνα, εφόσον υπάρχει συμφωνία με την μητέρα.
    Ο Υπουργός
    ΣΩΤΗΡΗΣ ΧΑΤΖΗΓΑΚΗΣ»
     6. Στην με αριθμό 3451/8-12-07 ερώτηση του Βουλευτή κ. Φωτίου Κουβέλη δόθηκε με το υπ’ αριθμ. 239/29-1-08 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον αξιότιμο κ. συνάδελφο ότι τα τελευταία χρόνια η Ελλάδα έχει να επιδείξει έναν ιδιαίτερα σημαντικό αριθμό νέων νομοθετημάτων, τα οποία, μεταξύ άλλων, διευθετούν σοβαρά σύγχρονα προβλήματα που μαστίζουν ολόκληρη την ανθρωπότητα. Τέτοια προβλήματα αφορούν κυρίως στη διακίνηση, στην εμπορία και στην εκμετάλλευση παιδιών, καθώς και στην παραβατικότητα των ανηλίκων και στην άσκηση ενδοοικογενειακής βίας εις βάρος των παιδιών.
     Συγκεκριμένα πρόκειται για την εισαγωγή νέων θεσμών, όπως είναι ο Συνήγορος του Παιδιού, η διαμεσολάβηση, τα τοπικά συμβούλια παραβατικότητας, τα νέα αναμορφωτικά και θεραπευτικά μέτρα για τους ανήλικους παραβάτες και η επιβολή αυστηρών κυρώσεων στους θύτες των εγκληματικών αυτών πράξεων. Όλα αυτά τα νομοθετήματα αποτελούν σημαντικές προσπάθειες για την πρόληψη και αντιμετώπιση των συγκεκριμένων προβλημάτων.
     Με βάση αυτή τη λογική, και σε συνέχεια του Ν. 3500/2006 «Για την αντιμετώπιση της ενδοοικογενειακής βίας και άλλες διατάξεις», μόλις πρόσφατα ψηφίσθηκε στη Βουλή ο νόμος του Υπουργείου Δικαιοσύνης σχετικά με την «Κύρωση και εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού σχετικά με την εμπορία παιδιών, την παιδική πορνεία και την παιδική πορνογραφία».
     Με το νόμο αυτό τίθεται ως στόχος, κατ' αρχήν, η θωράκιση της ελληνικής κοινωνίας και η προστασία της νέας γενιάς απέναντι στα απειλητικά φαινόμενα της εκμετάλλευσης της εργασίας και της εμπορίας ανθρωπίνων οργάνων με θύματα παιδιά. Εισάγονται διατάξεις για την προστασία των παιδιών από κάθε σεξουαλική κακοποίηση και εκμετάλλευση.
     Παράλληλα, με το νέο αυτό νόμο, επιχειρείται να εναρμονιστεί η ελληνική νομοθεσία προς το περιεχόμενο του Διεθνούς Πρωτοκόλλου. Παράλληλα, εισάγονται διατάξεις, που συμπορεύονται και με τη Διεθνή Σύμβαση για τα Δικαιώματα του Παιδιού και με την Ευρωπαϊκή Σύμβαση για την άσκηση των δικαιωμάτων του παιδιού, οι οποίες έχουν ήδη κυρωθεί με τους νόμους 2101/1992 και 2502/1997 αντίστοιχα. Ο νέος νόμος λαμβάνει υπόψη και την Απόφαση - Πλαίσιο του Συμβουλίου της Ευρωπαϊκής Ένωσης για την καταπολέμηση της σεξουαλικής εκμετάλλευσης παιδιών και της παιδικής πορνογραφίας.
     Επίσης, το Υπουργείο Δικαιοσύνης έχει επεξεργαστεί σχέδιο νόμου για τις Μονάδες Μέριμνας Νέων, το οποίο προτίθεται να καταθέσει στη Βουλή προς ψήφιση το συντομότερο δυνατό. Σκοπός των Μονάδων αυτών είναι η φιλοξενία ημεδαπών και αλλοδαπών ανηλίκων που εκούσια ή ακούσια έχουν εγκαταλείψει το οικογενειακό περιβάλλον ή αυτό αδυνατεί να επιδείξει την απαιτούμενη μέριμνα, και ως εκ τούτου, διατρέχουν τον κίνδυνο να τελέσουν αξιόποινες πράξεις ή να καταστούν θύματα εγκληματικής συμπεριφοράς.
     Ακόμη, στο Υπουργείο Δικαιοσύνης έχουν συσταθεί Ειδικές Νομοπαρακευαστικές Επιτροπές για την αναμόρφωση του Ποινικού Κώδικα και του Κώδικα Ποινικής Δικονομίας, οι οποίες θα επανεξετάσουν το ποινικό καθεστώς των ανηλίκων.
     Όσον αφορά στο θέμα των κοινωνικών υπηρεσιών, οι προβλεπόμενες από το άρθρο 49 του ν. 2447/1996 Κοινωνικές Υπηρεσίες δεν έχουν ιδρυθεί ακόμη. Όμως, σύμφωνα με το άρθρο 53 του ίδιου νόμου «μέχρι να λειτουργήσουν οι Κοινωνικές Υπηρεσίες, τα έργα τους ασκούνται από τις Εταιρείες Προστασίας Ανηλίκων, που λειτουργούν ήδη στα κατά τόπους Πρωτοδικεία, μέσω των Κοινωνικών Υπηρεσιών τους, όπου υπάρχουν, και εν πάση περιπτώσει με την επικουρία των ποινικών Επιμελητών Ανηλίκων του ν. 378/1976, των Κοινωνικών Λειτουργών του Υπουργείου Δικαιοσύνης και Κοινωνικών Λειτουργών, καθώς και άλλων ειδικών επιστημόνων (ιδίως ψυχολόγων, ψυχιάτρων, ή παιδοψυχιάτρων) των αρμόδιων υπηρεσιών του Υπουργείου Υγείας, της Νομαρχιακής Αυτοδιοίκησης, καθώς και των κοινωνικών οργανώσεων που εποπτεύονται από αυτές».
     Επισημαίνεται, τέλος, ότι το άρθρο 19 του ν. 2521/1997 παρέχει τη δυνατότητα στο δικαστήριο στις περιπτώσεις που ο νόμος απαιτεί την υποβολή στο δικαστήριο και την υποχρεωτική συνεκτίμηση από αυτό έκθεση της κοινωνικής υπηρεσίας, αν η έκθεση αυτή δεν υποβληθεί εμπρόθεσμα, να δικάσει χωρίς έκθεση.
    Ο Υπουργός
    ΣΩΤΗΡΗΣ ΧΑΤΖΗΓΑΚΗΣ»
	7. Στην με αριθμό 4388/15-1-08 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. 6074/ΙΗ/8-2-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
   «Απαντώντας στην ερώτηση με αριθμό 4388/15-1-08, την οποία κατέθεσε ο Βουλευτής κ. Νίκος Τσούκαλης σχετικά με τη χρηματοδότηση ανέγερσης σχολικών διδακτηρίων στο Ν. Αχαΐας, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/96).
    Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ’ Κ.Π.Σ.)
    Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
    Το 2008 διατέθηκαν ως προκαταβολή στο νομό Αχαΐας για οικόπεδα-μελέτες-κατασκευές 600.000,00 ευρώ, από τις πιστώσεις του Εθνικού Π.Δ.Ε. του ΥΠΕΠΘ μέσω της ΟΣΚ ΑΕ.
   Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το Υπουργείο Εσωτερικών.
    Σχετικά με τη σχολική στέγη στο Ν. Αχαΐας, σας γνωρίζουμε ότι, όπως μας ενημέρωσε η Διεύθυνση Προγραμματισμού της Ν.Α. Αχαΐας με σχετικό έγγραφό της:
    - Για την επίλυση του στεγαστικού προβλήματος του ΕΕΕΕΚ, η Ν.Α. Αχαΐας έχει στη διάθεσή της οικόπεδο στην περιοχή Κρύα Ιτεών και η ανέγερση του εν λόγω σχολείου αποτελεί προτεραιότητα στο πενταετές πρόγραμμα 2008-2012.
    - Το Δημοτικό Σχολείο Λάππα έχει εκκενωθεί λόγω έλλειψης στατικότητας του κτιρίου και μισθώθηκε κτίριο για την προσωρινή στέγασή του. Το έργο ανέγερσης νέου κτιρίου έχει ανατεθεί στην Ο.Σ.Κ. Α.Ε. με την υπ’ αριθ. 94005/ΣΤ1/30-8-07 Υπουργική Απόφαση.
    - Το 2° Λύκειο Αιγίου λειτουργεί σε προκατασκευασμένες αίθουσες ελαφρού τύπου από το έτος 1995. Η Ν.Α. Αχαΐας βρίσκεται στη διαδικασία εξεύρεσης οικοπέδου στην περιοχή Αιγίου - η απόκτηση του οικοπέδου και η κατασκευή του κτιρίου περιλαμβάνονται στις προτάσεις στο πενταετές πρόγραμμα Σχολικής Στέγης.
    - Η Ν.Α Αχαΐας έχει εξασφαλίσει οικόπεδο για την ανέγερση του Γυμνασίου-Λυκείου Αιγείρας και προχωρεί στη σύνταξη μελέτης.
    - Προγραμματίζεται η υλοποίηση της κατασκευής μέσω ΣΔΙΤ του 1ου Δημοτικού Σχολείου Κάτω Αχαΐας, του 12ου και 27ου Δημοτικού Σχολείου.
    Το ΥΠΕΠΘ, έχοντας συνείδηση της ευθύνης του, θα φροντίσει, στο πλαίσιο των χρηματοοικονομικών δυνατοτήτων του, για τη χρηματοδότηση της Ν.Α. Αχαΐας, προκειμένου να εξελιχθεί ομαλά η πορεία εκτέλεσης όλων των απαραίτητων έργων σχολικής στέγης.
Ο Υπουργός
ΕΥΡΙΠΙΔΗΣ ΣΤΥΛΙΑΝΙΔΗΣ»
	8. Στην με αριθμό 3997/8-1-08 ερώτηση των Βουλευτών κυρίων Ιωάννη Σκουλά και Βασίλη Κεγκέρογλου δόθηκε με το υπ’ αριθμ. 5797/8-2-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 3997/8-1-2008 και 4589/16-1-2008 ερωτήσεις που κατατέθηκαν στη Βουλή από τους Βουλευτές κ.κ. Γ. Σκουλά και Β. Κεγκέρογλου σχετικά με τις παράλληλες εξαγωγές φαρμάκων, σας γνωρίζουμε τα ακόλουθα:
      1. Σύμφωνα με τα στοιχεία των παράλληλων εξαγωγών του έτους 2007 που κατέθεσαν οι Φαρμακαποθήκες ηλεκτρονικά δια μέσου του Διαδικτύου στον ΕΟΦ, οι εξαγωγές αυτές δεν ξεπέρασαν σε αξία τα 800.000.000 € κατ' εκτίμηση και αφορούν σε 42.700.000 συσκευασίες φαρμάκων που εξήχθησαν από τις Φαρμακαποθήκες. Κατά το έτος 2006 οι παράλληλες εξαγωγές ανήλθαν σε αξία 750.000.000 € κατ' εκτίμηση, που αφορούν σε 35.000.000 συσκευασίες φαρμάκων που εξήχθησαν από τις Φαρμακαποθήκες. Η αξία έχει προκύψει λαμβάνoντας υπόψη το μέσο όρο της λιανικής τιμής κάθε έτους.
      2. Κατά το έτος 2007 και σύμφωνα με τα στοιχεία του ΕΟΦ δεν παρατηρήθηκαν ελλείψεις φαρμάκων στην ελληνική αγορά οφειλόμενες σε παράλληλες εξαγωγές.
      3. Ο ΕΟΦ σε εφαρμογή της υπ’ αρ. ΔΥΓ 3α/ΓΠ71525/2005 Υπουργικής Απόφασης, όπου πρoβλέπεται η ακύρωση της ταινίας γνησιότητας όλων των φαρμάκων που εξάγονται και σε συνεργασία με τις Τελωνειακές Αρχές της χώρας, καθιέρωσε σύστημα δειγματοληπτικών ελέγχων των ταινιών γνησιότητας των προϊόντων κατά την εξαγωγή τους. Ήδη από τον Ιανουάριο του 2007 έως και το Δεκέμβριo το 2007 έχουν ελεγχθεί 1.450 εξαγωγές, στην πλειοψηφία τους εξαγωγές Φαρμακαποθηκών και όπου υπήρχε πρόβλημα επιλήφθηκαν κυρώσεις.
      4. Από τους ελέγχους του ΕΟΦ σε Φαρμακαπoθήκες που πραγματοποιούν εξαγωγές ή ενδοκοινοτικές διακινήσεις, έχει διαπιστωθεί η ύπαρξη μηχανημάτων ακύρωσης της ταινίας.
      5. Οι φαρμακευτικές εταιρίες όταν πραγματοποιούν εξαγωγές ή ενδοκοινοτικές διακινήσεις υποχρεώνονται, με σειρά εγκυκλίων του ΕΟΦ αλλά και σε συμμόρφωση με το άρθρο 4 του Π.Δ. 88/04, στην αποστολή στον ΕΟΦ τιμολογίου-δελτίου αποστολής των προϊόντων που εξάγουν ή διακινούν ενδοκοινοτικά, όπου αναφέρουν τις αριθμήσεις των ταινιών που έφεραν τα συγκεκριμένα προϊόντα και δηλώνουν υπεύθυνα την ακύρωσή τους.
      6. Ρυθμίστηκαν θέματα που εκκρεμούσαν πολλά χρόνια, όπως η μη επικόλληση ταινίας γνησιότητας σε φαρμακευτικά προϊόντα που εξάγονται προς τρίτες χώρες ή ενδοκοινοτικά σε ξενόγλωσση συσκευασία.
      7. Επιπλέον ο ΕΟΦ διατηρεί βάση δεδομένων, όπου όλες οι φαρμακευτικές εταιρίες δηλώνουν ηλεκτρονικά, κάθε μήνα, τις αριθμήσεις των ταινιών γνησιότητας που επικόλλησαν σε κάθε παρτίδα φαρμακευτικού προϊόντος. Το ηλεκτρονικό αυτό σύστημα δίνει τη δυνατότητα να παρέχεται οποιαδήποτε πληροφορία στα Ασφαλιστικά Ταμεία σχετικά με τα προϊόντα, ταινίες των οποίων βρίσκoνται επικολλημένες σε συνταγές. Επανειλημμένα ο ΕΟΦ έχει συνδράμει τα Ταμεία.
      Επίσης διατηρείται βάση δεδομένων των προϊόντων που εξάγονται από τις Φαρμακαποθήκες, το οποίο ενημερώνεται κάθε τετράμηνο.
      Αναλυτικότερα: Συνδυάζοντας τις πληροφορίες των παραπάνω συστημάτων, υπάρχει η δυνατότητα να πληροφορήσει ο ΕΟΦ το Ταμείο, εφόσον ερωτηθεί, με την αναφορά της αρίθμησης και μόνον μίας ταινίας, πχ. 600000042007, σε ποιο προϊόν ανήκει η συγκεκριμένη ταινία, σε ποια παρτίδα, πότε παρήχθη το προϊόν, πότε έληξε και αν εξήχθη από την φαρμακευτική εταιρία. Εάν διαπιστώσει ο ΕΟΦ ότι η συγκεκριμένη παρτίδα έχει εξαχθεί από Φαρμακαποθήκη, πρoβαίνει σε έλεγχο της Φαρμακαποθήκης ως προς τη διακίνησή της.
      Λαμβάνoντας υπόψη και το καθεστώς της ελεύθερης ενδοκοινοτικής διακίνησης της Ταινίας Γνησιότητας και συνεπώς τη προάσπιση των Ασφαλιστικών Ταμείων.
Ο Υφυπουργός
ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      9. Στην με αριθμό 4641/17-1-2008 ερώτηση του Βουλευτή κ. Κωνσταντίνου Πλεύρη δόθηκε με το υπ’ αριθμ. Δ9Β/Φ5.4,199/οικ. 3112/ΓΔΦΠ 459/8-2-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερωτήσεως του Βουλευτή κ. Κ.Πλεύρη με αριθμό 4641/17-1-08 θα πρέπει να σημειωθούν τα ακόλουθα:
      Το υφιστάμενο νομοθετικό καθεστώς όπως διαμορφώθηκε από το ν. 3175/03 και τις προβλεπόμενες αποφάσεις και όπως έχει τροποποιηθεί μέχρι σήμερα (βλ. συνημμένο Πίνακα 1) δημιουργήθηκε με σκοπό να δώσει ώθηση στην ανάπτυξη του τομέα της αξιοποίησης του Γεωθερμικού Δυναμικού της Χώρας.
      Με βάση το ανωτέρω υφιστάμενο καθεστώς έχει θεσμοθετηθεί ξεχωριστό καθεστώς για την αδειοδότηση εγκαταστάσεων ενεργειακών συστημάτων κλιματισμού χώρων μέσω της εκμετάλλευσης της θερμότητας των γεωλογικών σχηματισμών και των επιφανειακών και υπόγειων νερών. Η όλη διαδικασία απαιτεί μια άδεια που εκδίδεται από την οικεία Νομαρχία.
      Περαιτέρω, τα γεωθερμικά πεδία διακρίνονται σε χαμηλής θερμοκρασίας, βεβαιωμένα και πιθανά, για την εκμίσθωση των οποίων (κατόπιν διαγωνισμού) αρμόδιες είναι οι οικείες Περιφέρειες και υψηλής Θερμοκρασίας για την εκμίσθωση των οποίων (πάντα κατόπιν διαγωνισμού) είναι η κεντρική Υπηρεσία του Υπουργείου Ανάπτυξης στην οποία ανήκει και η αρμοδιότητα προκήρυξης διαγωνισμού για την εκμίσθωση μη ερευνημένων χώρων προς έρευνα για την ύπαρξη Γεωθερμικού δυναμικού.
      Ο ν. 3175/03 αναγνωρίζει ρητά τη δέσμευση του εκμισθωτή-Δημοσίου έναντι των μισθωτών Γεωθερμικού δυναμικού αναφορικά με την ισχύ όλων των υφισταμένων συμβάσεων ως έχουν. Τα μέχρι σήμερα αναγνωρισμένα γεωθερμικά πεδία Υψηλής Θερμοκρασίας (Μήλος και Νίσυρος) βρίσκονται εντός χώρων για τους οποίους βρίσκονται σε ισχύ, κατά τα ανωτέρω μισθώσεις δικαιωμάτων έρευνας-εκμετάλλευσης με σκοπό την παραγωγή ηλεκτρικής ενέργειας από πλευράς ΔΕΗ. Στη ΔΕΗ έχουν για τον ίδιο σκοπό επίσης μισθωθεί χώροι σε περιοχές. Ν. Λέσβου και Mεθάνων, όλες με καθεστώς απ' ευθείας μίσθωσης, σύμφωνα με τα προβλεπόμενα στο προηγούμενο νομοθετικό πλαίσιο (ν. 1475/84 αρθ2 § 3).
      Όσον αφορά αιτήματα για προκήρυξη διαγωνισμού για έρευνα για την ύπαρξη Γεωθερμικού Δυναμικού σε μη διερευνηθέντες χώρους, αυτά βρίσκονται στη φάση εξέτασης από το ΥΠΑΝ.
      Περαιτέρω, ο εν λόγω τομέας εκτός από τις διατάξεις των άρθρων 1-10 του ν. 3175/2003 (οι διατάξεις της παρ. 4 του άρθρου 3 και το άρθρο 10 καταργήθηκαν με τις ρυθμίσεις του άρθρου 28 του ν. 3468/2006), διέπεται και από τον πρόσφατο Ν. 3468/2006 (ΦΕΚ Α' 129), ο οποίος είναι αναρτημένος και στο δικτυακό τόπο του Υπουργείου Ανάπτυξης www.ypan.gr που εγκαθιδρύει ολοκληρωμένο καθεστώς αδειοδότησης παραγωγής ηλεκτρικής ενέργειας από ανανεώσιμες πηγές ενέργειας περιλαμβανομένης και της γεωθερμικής.
      Ο Υπουργός
      ΧΡΗΣΤΟΣ ΦΩΛΙΑΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 6829/21-2-2008 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 5086/2008/11-3-2008 έγγραφο από τον Υφυπουργό Εσωτερικών η ακόλουθη απάντηση:
        «Σε απάντηση της υπ’ αριθμ. 6829/21.02.08 ερώτησης που κατέθεσε στη Βουλή των Ελλήνων ο Βουλευτής κ. Φώτης Κουβέλης, σας πληροφορούμε τα εξής κατά λόγο αρμοδιότητας:
        Με το ν.3386/2005 επιχειρείται να καλυφθεί το κενό μιας Εθνικής Στρατηγικής για την Ένταξη των Μεταναστών και καταβάλλεται κάθε δυνατή προσπάθεια ώστε οι δράσεις για την ένταξη να μην υλοποιούνται πλέον αποσπασματικά αλλά να εντάσσονται συνολικά κάτω από την ομπρέλα ενός Ολοκληρωμένου Προγράμματος Δράσης (Ο.Π.Δ.).
        Το Ο.Π.Δ. «ΕΣΤΙΑ», το οποίο πρόσφατα καταρτίστηκε από το Υπουργείο Εσωτερικών, διαρθρώνεται σε έξι (6) Επιχειρησιακά υποπρογράμματα ανά τομέα ένταξης που αφορούν τόσο στην ευαισθητοποίηση της κοινής γνώμης και τον περιορισμό φαινομένων περιθωριοποίησης, ρατσισμού και ξενοφοβίας, όσο και στην πληροφόρηση, εξυπηρέτηση και συμβουλευτική υποστήριξη των υπηκόων τρίτων χωρών και τη διευκόλυνση της πρόσβασής τους σε υπηρεσίες απασχόλησης, εκπαίδευσης, υγείας, στέγασης, πολιτισμού και λοιπών δημόσιων αγαθών.
        Ειδικότερα, το 3ο Επιχειρησιακό Πρόγραμμα του Ολοκληρωμένου Προγράμματος Δράσης για την Εκπαίδευση προβλέπει μέτρα για την ανάπτυξη του διαπολιτισμικού προσανατολισμού στις δομές εκπαίδευσης.
        Συγκεκριμένα, προβλέπονται δράσεις που αφορούν στην παροχή διευκολύνσεων για τη διδασκαλία των γλωσσών προέλευσης των υπηκόων τρίτων χωρών και στοιχείων της ιστορίας και του πολιτισμού τους.
        Επίσης, το 5ο Επιχειρησιακό Πρόγραμμα του Ολοκληρωμένου Προγράμματος Δράσης για τον Πολιτισμό προβλέπει την υλοποίηση σειράς μέτρων και δράσεων για την ανάδειξη της πολυπολιτισμικότητας της ελληνικής κοινωνίας, την πολιτισμική στήριξη των υπηκόων τρίτων χωρών, την ενδυνάμωση της αλληλεπίδρασης των πολιτισμών των χωρών προέλευσης με τον ελληνικό πολιτισμό και την αρμονική συνύπαρξη των μεταναστών με την κοινωνία υποδοχής. Μέσα σε αυτό το πλαίσιο, προβλέπονται - μεταξύ άλλων - μέτρα που αφορούν στην ιδιαίτερη κουλτούρα, ιστορία και παράδοση των χωρών προέλευσης των υπηκόων τρίτων χωρών.
        Η αναβάθμιση του επιπέδου διαβίωσης των υπηκόων τρίτων χωρών και η διαχείριση της διαφορετικότητας αποτελεί πλέον μια ανάγκη που το Υπουργείο Εσωτερικών όχι μόνο δεν παραβλέπει αλλά αντιθέτως στηρίζει και ενισχύει άμεσα και ολοκληρωμένα σε συνεργασία ασφαλώς με τα υπόλοιπα συναρμόδια Υπουργεία.
        Κατά τα λοιπά, για το ειδικότερο θέμα που αναφέρεται στην ερώτηση καθ’ ύλην αρμόδιο είναι το Υπουργείο Εθνικής Παιδείας και Θρησκευμάτων.
        Ο Υφυπουργός
        ΑΘΑΝΑΣΙΟΣ ΝΑΚΟΣ»
      11. Στην με αριθμό 7542/28-2-2008 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 1531Β/21-3-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση του παραπάνω σχετικού, σας γνωρίζουμε ότι:
        Η Δ/νση ΠΕΧΩ της Περιφέρειας Αττικής ως αρμόδια για την Έγκριση Περιβαλλοντικών Όρων έργων και δραστηριοτήτων κατηγορίας Α2 και Β3 εξέδωσε την υπ’ αριθμ. ΠΕΧΩ 1175/Φ. Περιβ.6/05/5-7-2005 Απόφαση Γενικού Γραμματέα Περιφέρειας Αττικής με θέμα: Απόρριψη Προμελέτης Περιβαλλοντικών Επιπτώσεων του έργου: ανέγερση ιδιωτικής κλινικής «Ιατρικό Πάρκο Ι» και «Ιατρικό Πάρκο ΙΙ» Ιδιοκτησίας του Ομίλου Ιατρικού Κέντρου Αθηνών στην περιοχή Παλιοκίτσι του Δήμου Παιανίας.
        Ως προς την υπ’ αρ 1223/04 Οικοδομική Άδεια του αρμόδιου Πολεοδομικού Γραφείο Μαρκόπουλου σας ενημερώνουμε ότι έχει εκδοθεί η υπ' αριθμ. 2299/08/15-2-2008 Απόφαση ανάκλησης της από το Τ.Π. και Π.Ε. Μαρκόπουλου.
        Επίσης ο Οργανισμός Αθήνας δεν έχει εγκρίνει χωροθέτηση ιατρικού κέντρου στην περιοχή με στοιχείο Β3 (Αττικό Πάρκο) των Μεσογείων ούτε έχει υποβληθεί σχετικός φάκελος γι’ αυτό.
        Σύμφωνα με το από 20.2/6.3.2003 π.δ. (ΦΕΚ 199Δ) για τον καθορισμό χρήσεων γης και όρων και περιορισμών δόμησης στην εκτός σχεδίου περιοχή των Μεσογείων, στην περιοχή με στοιχείο Β3 που χαρακτηρίζεται ως Αττικό Πάρκο δεν επιτρέπεται η χρήση κτιρίων περίθαλψης και κατά συνέπεια δεν είναι δυνατή η χωροθέτηση ιατρικού κέντρου.
        Ο Υφυπουργός
        ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     12. Στην με αριθμό 6743/20.2.2008 ερώτηση των Βουλευτών κυρίων Νικολάου Γκλατζή, Δημητρίου Τσιόγκα και Αχιλλέα Κανταρτζή δόθηκε με το υπ’ αριθμ. 15771/12.3.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, σχετικά με την αντιπλημμυρική προστασία του Ν. Μαγνησίας και στο πλαίσιο των αρμοδιοτήτων μας, σας πληροφορούμε τα ακόλουθα:
      Στους πρωτοβάθμιους Ο.Τ.Α. παρέχεται η δυνατότητα να προτείνουν την ένταξη αντιπλημμυρικών έργων στο πρόγραμμα «ΘΗΣΕΑΣ» μέσω της συμπλήρωσης ή τροποποίησης του προγράμματός τους. Στην τυπική και προγραμματική κατανομή του Αναπτυξιακού Προγράμματος Τοπικής Αυτοδιοίκησης «ΘΗΣΕΑΣ» της Περιφέρειας Θεσσαλίας, από τους Ο.Τ.Α. του Ν.Μαγνησίας έχουν ενταχθεί 16 έργα που αφορούν στην εκτέλεση εγγειοβελτιωτικών-αντιπλημμυρικών έργων, συνολικού προϋπολογισμού 1.999.885,00 ευρώ.
      Επιπλέον, το Υπουργείο Εσωτερικών, προκειμένου να ενισχύσει τους πρωτοβάθμιους Ο.Τ.Α. στους τομείς της αντιμετώπισης εκτάκτων αναγκών από επικίνδυνα καιρικά φαινόμενα, της πυροπροστασίας των δασών, της εκτέλεσης αντιπλημμυρικών έργων κλπ. έχει εντάξει ειδικές δράσεις που αφορούν στην Πολιτική Προστασία στα προγράμματα ΣΑΤΑ και ΣΑΕ που διαχειρίζεται.
      Ειδικότερα, όσον αφορά στον τομέα της αποκατάστασης των υποδομών των δήμων που επλήγησαν από φυσικές καταστροφές και της εκτέλεσης αντιπλημμυρικών έργων, το Υπουργείο επιχορήγησε το Δήμο Αφετών με το ποσό των 640.000,00 ευρώ, το Δήμο Αργαλαστής με το ποσό των 410.000,00 ευρώ και τη Ν.Α. Μαγνησίας με το ποσό των 300.000,00 ευρώ κατά τη διάρκεια του προηγούμενου έτους.
      Ο Δήμος Αφετών, έχει ήδη προβεί στην κατασκευή κορμοδεμάτων - κορμοπλεγμάτων σε όλη τη λεκάνη απορροής του φράγματος «Παναγιώτικου» καθώς επίσης και στο καθαρισμό των ρεμάτων εντός των διοικητικών ορίων του Δήμου, ενώ και ο Δήμος Αργαλαστής έχει προχωρήσει σε εργασίες καθαρισμού και διευθέτησης της κοίτης των χειμάρρων εντός του Δήμου και στην εκπόνηση μελέτης αντιδιαβρωτικής και αντιπλημμυρικής προστασίας δασικών εκτάσεων που αποτεφρώθηκαν από την πυρκαγιά του Ιουνίου 2007.
      Τέλος, η Ν.Α. Μαγνησίας έχει αναθέσει τη «Μελέτη έργων αντιπλημμυρικής προστασίας σε χείμαρρους του Κεντρικού και Νότιου Πηλίου», με προϋπολογισμό 352.235 ευρώ, έτσι ώστε τα έργα που θα προκύψουν να τα εντάξει στα χρηματοδοτικά της προγράμματα.
      Για τα θιγόμενα θέματα της Ερώτησης, αρμόδιο να σας απαντήσει είναι και το Υπουργείο Αγροτικής Ανάπτυξης και Τροφίμων, προς το οποίο κοινοποιούμε αντίγραφο της ερώτησης.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     13. Στην με αριθμό  6932/22.2.2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 1528/13.3.2008 έγγραφο από τον Yφυπουργό Εσωτερικών, η ακόλουθη απάντηση:
      «Απαντώντας στην ερώτηση 6932/22-2-2008, που υποβλήθηκε στη Βουλή των Ελλήνων από τον Βουλευτή κ. Αθανάσιο Κ. Πλεύρη και κατά το μέρος που αφορά τη Γενική Γραμματεία Πολιτικής Προστασίας σας γνωρίζουμε ότι:
      Με την παρ. 2 αρθ. 18 του ν.3613/2007 (ΦΕΚ 263 τ. Α') θεσπίσθηκε διάταξη, που αφορά την προστασία της ζωής και της υγείας των πολιτών από φυσικές, τεχνολογικές και λοιπές καταστροφές, προκειμένου να προσδιορισθεί θεσμικά το όργανο που αποφασίζει την οργανωμένη απομάκρυνση των πολιτών από την περιοχή που τεκμηριωμένα απειλείται από εξελισσόμενη ή επικείμενη καταστροφή.
      Με τη διάταξη αυτή είναι πλέον σαφές ότι το όργανο που αποφασίζει την υλοποίηση της δράσης είναι ο Δήμαρχος ή ο Πρόεδρος της Κοινότητας, η περιοχή του οποίου πλήττεται και ο οποίος έχει και το συντονισμό του έργου πολιτικής προστασίας για την αντιμετώπιση της καταστροφής σε τοπικό επίπεδο. Όταν η εξελισσόμενη ή επικείμενη καταστροφή μπορεί να επηρεάσει πάνω από ένα Δήμο ή Κοινότητα, η απόφαση λαμβάνεται από τον αρμόδιο Νομάρχη.
      Στις περιπτώσεις γενικής καταστροφής, ή περιφερειακής καταστροφής μικρής ή μεγάλης έντασης, η ανωτέρω απόφαση λαμβάνεται από το Γενικό Γραμματέα Πολιτικής Προστασίας ή τον Γενικό Γραμματέα της οικείας Περιφέρειας και εκτελείται από τους αρμόδιους Νομάρχες, Δημάρχους και Προέδρους Κοινοτήτων.
      Η λήψη της απόφασης, πρέπει να βασίζεται στις εισηγήσεις των φορέων που κατά περίπτωση έχουν την ευθύνη περιορισμού των επιπτώσεων από την εξέλιξη της καταστροφής.
      Με τη διάταξη αυτή, πέραν των άλλων, εξασφαλίζεται και η πληρότητα των ειδικών σχεδίων αντιμετώπισης εκτάκτων αναγκών που συντάσσονται κατ' απαίτηση του Γενικού Σχεδίου Πολιτικής Προστασίας με τη συνθηματική λέξη «ΞΕΝΟΚΡΑΤΗΣ».
      Επίσης, με την παρ. 3 άρθ. 18 ν. 3613/2007, διευρύνθηκε το πεδίο ένταξης των εθελοντικών οργανώσεων με τη συμπερίληψη στο Μητρώο Εθελοντικών Οργανώσεων Πολιτικής Προστασίας νομικών προσώπων ή ενώσεων προσώπων μη κερδοσκοπικού χαρακτήρα, καθώς και ομάδων προσώπων που δραστηριοποιούνται στο πλαίσιο των Ο.Τ.Α. των οποίων ο σκοπός επικεντρώνεται σε δράσεις Πολιτικής Προστασίας, όπως προκύπτει είτε από καταστατικό τους είτε από την αποδεδειγμένη συμμετοχή τους, κατά το πρόσφατο παρελθόν, σε δράσεις που αφορούν την πρόληψη, αντιμετώπιση και αποκατάσταση φυσικών και τεχνολογικών καταστροφών.
      Επίσης, στα πλαίσια της αναβάθμισης του συστήματος εθελοντισμού Πολιτικής Προστασίας προωθείται η συνεργασία και η ανταλλαγή απόψεων και τεχνογνωσίας σε θέματα εθελοντισμού (νομικό, ασφαλιστικό, οργανωτικό και οικονομικό πλαίσιο) για την αποτελεσματικότερη ανταπόκριση σε δασικές πυρκαγιές, με την ανταλλαγή επισκέψεων εκπροσώπων της Ομοσπονδιακής Δημοκρατίας της Γερμανίας και της Γενικής Γραμματείας Πολιτικής Προστασίας.
      Στο ίδιο πνεύμα συνεργασίας, πραγματοποιήθηκαν οι εργασίες της 1ης συνάντησης της Κοινής Ελληνογαλλικής Ομάδας Εργασίας HE/GRA J1 για θέματα Πολιτικής Προστασίας, στρατηγική επιλογή της οποίας αποτελεί η απόφαση των Γενικών Γραμματέων Πολιτικής Προστασίας Ελλάδας - Γαλλίας να μελετηθούν κατά προτεραιότητα οι τομείς συνεργασίας των δύο χωρών για την αντιμετώπιση των δασικών πυρκαγιών.
      Επιπλέον, η Ελλάδα συμμετέχει πλέον στο Ευρωπαϊκό Σχέδιο Δράσης με τον τίτλο "FIRE 5" (μαζί με τη Γαλλία, Ιταλία, Πορτογαλία και Ισπανία). Στο πλαίσιο του "FIRE 5" ανακοινώθηκε η ελληνική συμμετοχή με εναέριες δυνάμεις στην άσκηση δασοπυρόσβεσης «Σαρδηνία 2008», που θα λάβει χώρα από 16-18 Απριλίου 2008 στη Σαρδηνία με τη συμμετοχή δυνάμεων από τις πέντε χώρες-μέλη.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      14. Στην με αριθμό 7949/5.3.08/5.3.2008 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 3391(ΠΛΟ)/28-3-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 7949/5.3.08 ερώτησης του Βουλευτή και Προέδρου του ΛΑ.Ο.Σ. κ. Γ. Καρατζαφέρη σχετικά με το ανωτέρω θέμα, σας διαβιβάζουμε το με αρ. πρωτ. 1931/ΓΔ 142/2008/19.3.08 έγγραφο του Γενικού Διευθυντή του Οργανισμού Βιομηχανικής Ιδιοκτησίας (ΟΒΙ), με το οποίο δίδονται τα ζητούμενα στην ερώτηση στοιχεία.
      Ο Υπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 15 Απριλίου 2008.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3188/164/12-12-2007 ερώτηση και αίτηση κατάθεσης εγγράφων του Βουλευτή του Πανελληνίου Σοσιαλιστικού Κινήματος κ. Παναγιώτη Σγουρίδη προς τον Υπουργό Οικονομίας και Οικονομικών, σχετικά με το μέλλον των συνεταιριστικών εργοστασίων της Ξάνθης. 
      2. Η με αριθμό 6087/12-2-2008 ερώτηση της Βουλευτού του Κομμουνιστικού Κόμματος Ελλάδας κ. Βαρβάρας (Βέρας) Νικολαΐδου προς την Υπουργό Απασχόλησης και Κοινωνικής Προστασίας, σχετικά με τη λειτουργία της Επαγγελματικής Σχολής Ατόμων με Ειδικές Ανάγκες (ΑμεΑ) του Οργανισμού Απασχόλησης Εργατικού Δυναμικού (ΟΑΕΔ) στο Δήμο Γαλατσίου Αττικής. 
      Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 4115/9-1-2008 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Οικονομίας και Οικονομικών, σχετικά με την άνοδο του τιμαρίθμου. 
      ΠΡΟΕΔΡΕΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 814/8-4-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με την ολοκλήρωση της διαδικασίας προμήθειας κατάλληλου εξοπλισμού στο Ακτινοθεραπευτικό Τμήμα του Νοσοκομείου Παίδων «Αγλαΐα Κυριακού» κ.λπ..
      Η επίκαιρη ερώτηση του κ. Γείτονα έχει ως εξής:
      «Σε πρόσφατη συνέντευξη Τύπου του Συλλόγου Γονιών Παιδιών με Νεοπλασματική Ασθένεια «Φλόγα», ανεδείχθησαν καθυστερήσεις στην προμήθεια κρίσιμου εξοπλισμού στο Ακτινοθεραπευτικό Τμήμα του Νοσοκομείου Παίδων «Αγλαΐα Κυριακού». Η ίδρυση Ακτινοθεραπευτικού Τμήματος στο νοσοκομείο έχει ξεκινήσει από το 1998. Σήμερα το τμήμα αυτό υπολειτουργεί, καθώς δεν έχει τον κατάλληλο εξοπλισμό, ώστε τα παιδιά να μπορούν να υποβάλλονται σε όλες τις σύγχρονες τεχνικές ακτινοθεραπείας με τη μέγιστη ασφάλεια. Για την προμήθεια σύγχρονων, νέας τεχνολογίας μηχανημάτων εγκρίθηκαν χρήματα από το Γ΄ Κοινοτικό Πλαίσιο Στήριξης, με την κάλυψη του 75% του κόστους εξοπλισμού από την Ε.Ε.. Οι πόροι, όμως, αυτοί με την ολιγωρία της πολιτείας κινδυνεύουν να χαθούν –αν δεν χάθηκαν ήδη- καθώς ο διαγωνισμός, που έπρεπε να έχει ολοκληρωθεί από το 2005, φαίνεται να έχει κολλήσει.  Οι γονείς των παιδιών με νεοπλασματική ασθένεια αγωνιούν σε καθημερινή βάση, καθώς τα παιδιά τους συνωστίζονται και ταλαιπωρούνται μαζί με ενήλικες, ή αναγκάζονται να καταφύγουν στο εξωτερικό. Επειδή πρόκειται για ζήτημα που αφορά στη ζωή και υγεία των παιδιών, ερωτάται ο κύριος Υπουργός: 
      1. Γιατί καθυστερεί η ολοκλήρωση του διαγωνισμού και πού εντοπίζονται τα προβλήματα; 
      2. Ποια άμεσα μέτρα προτίθεται να λάβει το Υπουργείο, ώστε να μη χαθούν οι κοινοτικοί πόροι και να ολοκληρωθεί η διαδικασία προμήθειας των μηχανημάτων της ειδικής πτέρυγας του Νοσοκομείου «Αγλαΐα Κυριακού»;». 
      Στην επίκαιρη ερώτηση του κ. Γείτονα θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου. 
      Ορίστε, κύριε Υφυπουργέ, έχετε το λόγο. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
    Θα επισημάνω ότι το περιεχόμενο της επίκαιρης ερώτησης του συναδέλφου κ. Γείτονα είναι ιδιαίτερα ενδιαφέρον, αφού σχετίζεται με ένα πολύ σοβαρό πρόβλημα της παιδικής ηλικίας, που είναι οι νεοπλασίες και όπου το τελευταίο διάστημα παρατηρείται μία αύξηση στα κρούσματα. Θα έλεγα ταυτόχρονα ότι η αντιμετώπισή τους, αποτέλεσμα της εξέλιξης της επιστήμης και της τεχνολογίας, έχει πολύ θετικά αποτελέσματα, θεαματικά, θα έλεγα. 
    Καλό θα είναι όταν αναδεικνύονται για συζήτηση τέτοια θέματα που προβάλλουν κάποια προβλήματα, που ομολογουμένως υπάρχουν, να γίνεται και μία αναφορά στις προόδους που έχουν γίνει στην κατεύθυνση αυτή και να αναδεικνύεται η θετική πλευρά των όλων θεμάτων. Πιστεύω ότι θα συμφωνείτε απόλυτα, κύριε Γείτονα, αφού με το επιτυχημένο πέρασμά σας από το Υπουργείο Υγείας συμβάλατε κι εσείς καθοριστικά στην ανάπτυξη και στη σωστή λειτουργία αυτών των μονάδων. Έτσι οφείλω να πω ότι αυτά αντιμετωπίζονται με επιτυχία από τα δύο καλά οργανωμένα νοσοκομεία παίδων, το «Αγία Σοφία» και το «Αγλαΐα Κυριακού» με τις δύο καλά οργανωμένες αιματολογικές-ογκολογικές μονάδες, το ειδικό κέντρο που υπάρχει αλλά πλέον και από τη μονάδα μεταμοσχεύσεων του μυελού των οστών.
    Θα έλεγα ακόμη ότι συμπληρωματική θεραπεία σ’ όλη αυτήν τη διαδικασία και κυρίως όσον αφορά την ακτινοθεραπεία παρέχεται από άλλα νοσοκομεία, από το «Ευγενίδειο» θεραπευτήριο, από τον «Άγιο Σάββα», από το «Μεταξά» που αυτήν τη στιγμή καλύπτει και ένα ποσοστό και από το «Θεαγένειο» της Θεσσαλονίκης, όπου κυρίως αντιμετωπίζονται προβλήματα που αφορούν λίγο μεγαλύτερα παιδιά που βρίσκονται στην εφηβεία.
    	Προκύπτει πράγματι το πρόβλημα μετά από την ένταξή του, όπως πολύ καλά ξέρετε, στο πρόγραμμα «Υγεία-Πρόνοια 2000-2006» και εντάσσεται εκεί, στο επιχειρησιακό πρόγραμμα το 2005. Συντάσσονται οι προδιαγραφές και αποστέλλεται λόγω του ύψους του προϋπολογισμού –περίπου 7.000.000 ευρώ- στην αρμόδια γι’ αυτήν τη διενέργεια του διαγωνισμού Γενική Γραμματεία του Εμπορίου. Ορίζεται, λοιπόν, ως ημερομηνία δημοπρασίας ο Σεπτέμβριος του 2006 και όλα βαίνουν καλώς μέχρις ότου αρχίζουν –και το γνωρίζετε πολύ καλύτερα λόγω της εμπειρίας σας- όλες οι γραφειοκρατικές διαδικασίες ενστάσεων και προδικαστικών προσφυγών, αποτέλεσμα, αν θέλετε, και του προβλήματος που υπάρχει στη συγγραφή των όποιων διακηρύξεων και προδιαγραφών τεχνικών λεπτομερειών και άλλων τέτοιων καταστάσεων. Εξετάζονται, ακολουθείται το γράμμα του νόμου, αλλά οι διαδικασίες, όπως πολύ καλά ξέρετε, είναι χρονοβόρες. 
    Έτσι περνάει ένα αρκετά μεγάλο χρονικό διάστημα και φτάνουμε στο 2007, όπου αποφασίζεται εκ νέου η δημοπράτηση της προμήθειας του μηχανήματος με νέες προδιαγραφές, οι οποίες ζητούνται, ώστε να περιορίσουν τις δυνατότητες προσφυγών και ενστάσεων οι οποίες θα δημιουργούσαν πρόβλημα. Από το τέλος Οκτωβρίου, όπου βρίσκομαι κι εγώ στο Υπουργείο, προσωπικά ασχολούμαι -αν και δεν είναι δικό μου αντικείμενο- με την προώθηση αυτής της υπόθεσης.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, πρέπει να ολοκληρώσετε.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ολοκληρώνω, κυρία Πρόεδρε.
    Καταφέρνουμε πολύ σύντομα να αποφασίσουμε την εκ νέου δημοπράτηση με νέες προδιαγραφές, έτσι ώστε να μπορέσουμε να περιορίσουμε τις όποιες δυνατότητες υπάρχουν από πλευράς προσφυγών και ενστάσεων, ώστε να μη μπλοκαριστεί και πάλι το όλο θέμα.
    Θα συνεχίσω στη δευτερολογία μου, απαντώντας και σε όσα καινούργια προσθέσει ο εκλεκτός συνάδελφος.
    ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών Βουλευτής κ. Γείτονας.
    ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
    Κατ’αρχάς οφείλω να σημειώσω ότι με ικανοποιεί το ύφος της απάντησης και αυτό σας διακρίνει, κύριε Υφυπουργέ. Έχω παρακολουθήσει και άλλες απαντήσεις σας. Δεν με ικανοποιεί βέβαια το περιεχόμενο, γιατί εγώ περίμενα συγκεκριμένες δεσμεύσεις και σ’ αυτό ακριβώς αποσκοπούσε το ερώτημά μου. Να μου δώσετε το χρονοδιάγραμμα για να ολοκληρωθεί η προμήθεια αυτού του ακτινοθεραπευτικού εξοπλισμού που είναι απαραίτητος. Το είπατε κι εσείς. Συμφωνώ με τις προόδους που έχουν γίνει στον τομέα της ακτινοθεραπείας –και όχι μόνο- και της μεταμόσχευσης μυελού των οστών στα παιδιά, όπως συμφωνώ και για το ρόλο που έχει να παίξει το ογκολογικό νοσοκομείο που γίνεται στο «Αγία Σοφία».
    Και ακριβώς εδώ φαίνεται το θέμα της καθυστέρησης και συγκριτικά το δημόσιο δεν  μπορεί να προμηθευτεί περίπου επί δέκα χρόνια τον απαραίτητο εξοπλισμό. Και μάλιστα ο συγκεκριμένος διαγωνισμός έχει ξεκινήσει προ τριετίας και δεν μπορεί να ολοκληρωθεί. Ο Σύλλογος «ΕΛΠΙΣ», προχώρησε γρήγορα και απ’ ό,τι είδα είναι έτοιμες οι μελέτες για το ογκολογικό νοσοκομείο. 
    Εγώ ζήτησα τη δική σας την παρέμβαση ούτως ώστε να υπάρξει δεσμευτικό χρονοδιάγραμμα. Δεν νοείται άλλη καθυστέρηση. Διότι πέραν των άλλων, κύριε Υπουργέ, θα χαθούν και πόροι. Το 75%, από τα στοιχεία που έχω, της προμήθειας αυτής, κυρία Πρόεδρε, χρηματοδοτείται από κοινοτικούς πόρους. Το περιθώριο είναι μέχρι το τέλος του έτους. Δεν καταλαβαίνω πώς είχαν γίνει οι προδιαγραφές, ποιος έχει την ευθύνη του αδιέξοδου διαγωνισμού. Γιατί δικαστικές εμπλοκές είχαμε πάντα, κύριε Υπουργέ, σε όλα τα έργα, σε όλες τις προμήθειες, όπως ξέρετε με βάση το εθνικό δίκαιο και τις κοινοτικές οδηγίες. Σημασία έχει αν μπορούν αυτές να ακυρώσουν ή να σταματήσουν ένα διαγωνισμό. Αν ευσταθούν. Για να αναγκάζεστε τώρα όπως μου λέτε να επαναπροκηρύξετε με νέες προδιαγραφές την προμήθεια θα πει ότι εδώ υπήρξαν προβλήματα και υπάρχουν ευθύνες. 
    Λοιπόν, εγώ θέλω να παρέμβετε σ’ αυτό, να δεσμευθείτε, αν όχι τώρα, οπωσδήποτε γρήγορα με ένα συγκεκριμένο χρονοδιάγραμμα. Το θέμα ενός σύγχρονου εξοπλισμού ακτινοθεραπείας δεν έχει σχέση μόνο με την ίαση αλλά και με την αποφυγή παρενεργειών που το γνωρίζετε καλύτερον εμού απειλούν τα παιδιά. Σήμερα πηγαίνοντας το θέμα από τον Άννα στον Καϊάφα ουσιαστικά σταυρώνονται τα παιδιά. Συνωστίζονται μαζί με ενήλικες. Πηγαίνουν στο εξωτερικό, πηγαίνουν σε ιδιωτικά κέντρα. 
    Δεν θέλω, κύριε Υπουργέ, και δεν αφορά εσάς προσωπικά να υπονοήσω και υπαινιχθώ ότι η καθυστέρηση είναι σκόπιμη και εντάσσεται σε ένα γενικότερο σχέδιο απαξίωσης του Εθνικού Συστήματος Υγείας. Γιατί έχω ξαναπεί ότι η Κυβέρνησή σας, με όλη την πολιτική της, ουσιαστικά, -μιλώντας μάλιστα για ασθένεια του συστήματος υγείας, που έχει προβλήματα- απεργάζεται την «ευθανασία» του Ε.Σ.Υ. και ουσιαστικά ευνοώντας τον ιδιωτικό τομέα προωθεί την εμπορευματοποίηση του αγαθού της υγείας. 
    Περιμένω λοιπόν δεσμεύσεις. Η ερώτησή μου ήταν ένα καμπανάκι κινδύνου, που ελπίζω ακούσατε.
    Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο για δύο λεπτά.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν θα διαφωνήσω ότι είναι δύο οι κίνδυνοι. 
    Ο πρώτος είναι να μην κινδυνεύουν άμεσα ή και να ταλαιπωρούνται ακόμη μικρά παιδιά και αυτό πιστεύω σε ένα  πολύ μεγάλο βαθμό το πετυχαίνουμε, το πετυχαίνουν οι Έλληνες επιστήμονες. Εκεί αυτήν τη στιγμή γίνεται η όλη προσπάθεια. 
    Να αναφέρω ακόμη ότι τα μικρά παιδιά που αναγκάζονται να μεταβούν στο εξωτερικό, γι’ αυτήν τη συγκεκριμένη ακτινοβολία την εκλεκτική ή και την ολόσωμη που προηγείται κάποιων καταστάσεων κυρίως λεμφωμάτων σαν προετοιμασία για τη μεταμόσχευση, δεν ξεπερνάνε τα δύο –τρία το χρόνο. Αλλά καλό είναι αφού έχουμε τις δυνατότητες και εφόσον πετύχουμε να έχουμε την εγκατάσταση αυτού του υπερσύγχρονου πράγματι μηχανήματος που πρόκειται για γραμμικό επιταχυντή με υπέρ εκλεκτική ακτινοβόληση να ξεπεράσουμε και να λύσουμε και όλα αυτά τα προβλήματα. 
    Συντάσσονται νέες προδιαγραφές και υπάρχουν οι ασφαλιστικές δικλίδες, γιατί θα συμφωνήσω και εγώ είναι απαράδεκτο επί τρία χρόνια να παρατηρείται ένα πήγαινε-έλα ανάμεσα στο νοσοκομείο και στο Υπουργείο Εμπορίου, ώστε να ξεπεραστούν τα όποια προβλήματα που υπάρχουν. Δεν θέλω να αναφέρω και να μου περάσει από το μυαλό καθόλου και να εννοηθεί ότι μπορεί να κρύβει οποιαδήποτε σκοπιμότητα η όλη αυτή ιστορία του πήγαινε-έλα. Θεωρούμε όμως ότι υπάρχουν οι ασφαλιστικές δικλίδες. Ήδη έχει φύγει έγγραφο για το νοσοκομείο. Έχει μπει χρονικός περιορισμός λίγων ημερών να αποστείλουν προσαρμοσμένες τις καινούργιες προδιαγραφές, ώστε να περιοριστούν στο ελάχιστο οι δυνατότητες που θα έχουν για ενστάσεις και προσφυγές και να προχωρήσουμε ώστε να τελειώσει αυτή η ιστορία και να είμαστε εντάξει και από πλευράς χρονοδιαγράμματος, γιατί είναι πράγματι κρίμα να χαθούν τόσα πολλά χρήματα. 
    Θεωρούμε ότι έτσι θα γίνει γι’ αυτό και παρά το γεγονός ότι ζητήσαμε την εκχώρηση σε εμάς του δικαιώματος της όλης διαδικασίας και μέσα από το νέο νόμο των προμηθειών στους επόμενους μήνες, για να είμαστε απόλυτα βέβαιοι, είμαστε σε συνεννόηση -και σήμερα είχαμε με το Υπουργείο Ανάπτυξης συνεννόηση- έτσι ώστε με προτεραιότητα που θα δοθεί από το Υπουργείο Εμπορίου να τελειώσει αυτή η υπόθεση και έτσι να αισθανόμαστε όλοι ότι συμβάλαμε έστω και κατ’ ελάχιστον σ’ αυτήν τη μεγάλη προσπάθεια. 
    Πάντως και πάλι σας ευχαριστώ. Το θέμα είναι αρκετά σημαντικό και ορθώς αναδείχθηκε για συζήτηση σήμερα. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Δεύτερη είναι η με αριθμό 825/8-4-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Δικαιοσύνης, σχετικά με τη δίωξη σε βάρος του Προέδρου της Ένωσης Εισαγγελέων κ.λπ..
      Η επίκαιρη ερώτηση του κ. Κανταρτζή έχει ως εξής:
      «Ο διορισμένος από την Κυβέρνηση Εισαγγελέας του Αρείου Πάγου κ. Σανιδάς συνεχίζει την αυταρχική και αντιδημοκρατική δραστηριότητά του. Στόχος του αυτήν τη φορά είναι ο Πρόεδρος της Ένωσης Εισαγγελέων κ. Σωτήριος Μπάγιας. Ο κ. Σανιδάς παρήγγειλε σε βάρος του προκαταρκτική πειθαρχική εξέταση, γιατί ο κ. Μπάγιας άσκησε το αναφαίρετο δικαίωμά του να εκφέρει δημόσια τη γνώμη του και να ασκήσει κριτική για ζητήματα που αφορούν στη δικαιοσύνη, ενέργεια που ξεσήκωσε «θύελλα» διαμαρτυριών από τις Δικαστικές Ενώσεις και όλους τους Δικηγορικούς Συλλόγους της χώρας.
      Ο κ. Σανιδάς ενώπιον εκατό εισαγγελέων, που κάλεσε ο ίδιος, έκανε γενικευμένη επίθεση κατά του δικαιώματος διατύπωσης γνώμης από τους δικαστικούς λειτουργούς και προανήγγειλε την «ενοχή» του Προέδρου της Ένωσης Εισαγγελέων, πριν καν ξεκινήσει η προκαταρκτική εξέταση. Πρέπει, όμως, να σημειωθεί ότι και πρόσφατα έχει κινήσει την πειθαρχική διαδικασία και κατά άλλων συνδικαλιστικών δικαστών.
      Όλα αυτά δείχνουν ότι με την κάλυψη, αν όχι με τις «ευλογίες» της Κυβέρνησης, ο κ. Σανιδάς συμπεριφέρεται αυταρχικά και εκφοβιστικά για να φιμώσει όλους όσους διαμαρτύρονται για την κατάσταση στη δικαιοσύνη και να παρεμποδίσει τη συνδικαλιστική δράση στο χώρο.
      Ερωτάται ο κύριος Υπουργός: τι μέτρα θα πάρει για να σταματήσει η δίωξη του Προέδρου της Ένωσης Εισαγγελέων, για να σταματήσουν οι συμπεριφορές που πλήττουν τα συνδικαλιστικά δικαιώματα και η προσωπική ανεξαρτησία των δικαστικών λειτουργών».
      Στην επίκαιρη ερώτηση του κ. Κανταρτζή θα απαντήσει ο Υπουργός Δικαιοσύνης κ. Χατζηγάκης.
      Ορίστε, κύριε Υπουργέ, έχετε το λόγο.
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ πολύ, κυρία Πρόεδρε.
    Κυρίες και κύριοι συνάδελφοι, θέλω κατ’ αρχάς να σας ομολογήσω ότι θα απαντήσω με απόλυτη ειλικρίνεια, με υπευθυνότητα και με σύνεση, χωρίς κορώνες και χωρίς ακραίες τοποθετήσεις. 
    Η όλη υπόθεση, όπως περιγράφεται εις την ερώτηση του εκλεκτού συναδέλφου και συμπατριώτη μου κ. Κανταρτζή, δεν είναι καθόλου ευχάριστη για το Υπουργείο Δικαιοσύνης. Εμείς θα προτιμούσαμε να μην είχε υπάρξει αυτή η υπόθεση και θα προτιμούσαμε, επίσης, να μην είχε υπάρξει ούτε η εξέλιξη που πήρε αυτή η υπόθεση, γιατί οι εσωτερικές υποθέσεις της δικαιοσύνης και οι όποιες εσωτερικές εντάσεις δεν πρέπει να γίνονται δημόσια. Οι υποθέσεις της δικαιοσύνης δεν πρέπει να γίνονται αντικείμενο αντιπαραθέσεων ή αντικείμενο επικρίσεων ή και παρεμβάσεων από εξωδικαστικούς παράγοντες. Λυπάμαι πραγματικά, γιατί όλη η υπόθεση αυτή έλαβε αυτήν τη δημόσια διάσταση και μάλιστα από εξωδικαστικούς παράγοντες του χώρου της δικαιοσύνης. 
      Αγαπητές κυρίες και κύριοι συνάδελφοι, θέλω να σας πω από την καρδιά μου ότι η δικαιοσύνη δεν αντέχει στα παραδικαστήρια ούτε είναι δυνατόν να έχει συχνές και πολλές εσωτερικές εντάσεις. Είναι κακό για την ίδια τη δικαιοσύνη και ελπίζω πως η δυσάρεστη αυτή υπόθεση που συζητάμε θα λήξει διδακτικά προς όλους. Ελπίζω να είναι η τελευταία εσωτερική τριβή στο χώρο της δικαιοσύνης.
      Κυρίες και κύριοι συνάδελφοι, θέλω να σας υπενθυμίσω πως από την αρχή της θητείας μου έχω διακηρύξει με σταθερότητα τα εξής: Θα πρέπει να ξεφύγουμε το συντομότερο δυνατόν στο χώρο της δικαιοσύνης από τραύματα, όπως είναι το παραδικαστικό κύκλωμα. Επίσης, τα τραύματα αυτά θα πρέπει να επουλωθούν το συντομότερο δυνατόν και αποτελεσματικότατα από εντάσεις και εσωστρέφειες. Ακόμα, θα πρέπει να προστατεύσουμε και τη δικαιοσύνη και τους λειτουργούς της από βλαπτικές ταυτίσεις με κομματικές και πολιτικές σκοπιμότητες.
      Είμαι ευτυχής, γιατί σε μία σειρά από υποθέσεις μείζονος ενδιαφέροντος η δικαιοσύνη επέδειξε και ταχύτητα και αποφασιστικότητα. Είμαι, επίσης, ευτυχής γιατί η δικαιοσύνη συχνά έδειξε ευαισθησία σε περιπτώσεις υποδίκων και αποφυλακισμένων, πράγμα το οποίο επικροτήθηκε και από έγκριτες εφημερίδες και σχόλια εγκρίτων δημοσιογράφων. 
      Δεν είμαι, συνεπώς, ευτυχής με τον πετροπόλεμο που γίνεται από ορισμένα στελέχη της Αντιπολίτευσης. Δεν είμαι, επίσης, σύμφωνος με την προκατάληψη και την εμπαθή πολιτική και με τη διαστρέβλωση γεγονότων για επιτυχείς μάλιστα χειρισμούς της δικαιοσύνης. Και είναι ανάγκη να σας υπογραμμίσω ότι δεν είμαι ευτυχής όταν καταστρέφεται η ίδια η πολιτική μου, μία πολιτική για ήρεμα νερά, μία πολιτική για διαρκή ανόρθωση του κύρους της δικαιοσύνης αλλά και των λειτουργών της. Αυτή είναι η πολιτική μου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
      Κυρία Πρόεδρε, θέλω λίγο χρόνο ακόμη.
      Σας δηλώνω ότι δεν θα επιτρέψω να τραυματιστεί ή να ακυρωθεί η πολιτική μου αυτή, την οποία τη χτίζω επί ένα εξάμηνο βήμα προς βήμα, πέτρα προς πέτρα, από εσωτερικές εντάσεις και έστω σπάνιες περιπτώσεις, όπως είναι η προκείμενη. 
      Από την άλλη όμως πλευρά ως Υπουργός Δικαιοσύνης και με το θεσμικό ρόλο που έχω να διαδραματίσω δεν θα επιτρέψω ούτε στον εαυτό μου να καταργήσει την αρχή της διάκρισης των εξουσιών. Άλλωστε η ανεξαρτησία των δικαστών είναι εκείνη που εγγυάται το κύρος της δικαιοσύνης.
      Κυρίες και κύριοι συνάδελφοι, θέλω να τελειώσω λέγοντας πως ως όργανα της εκτελεστικής εξουσίας, της άλλης εξουσίας, πρέπει να τηρούμε τη συνταγματική νομιμότητα, έστω και αν αυτό καμμιά φορά έρχεται αντίθετο προς το κοινό περί δικαίου αίσθημα, ιδιαίτερα μάλιστα όταν επιχειρούμε να στήσουμε ένα «παραδικαστήριο» εντός της Βουλής, για μια εσωτερική υπόθεση της δικαιοσύνης, μια υπόθεση που βρίσκεται σε εξέλιξη.
      Επαναλαμβάνω ότι ως Υπουργός Δικαιοσύνης δεν θα μπω στην ουσία της υπόθεσης και δεν θα σχολιάσω με οποιονδήποτε τρόπο τις δηλώσεις είτε του Προέδρου της Ένωσης Εισαγγελέων είτε τις ενέργειες του Εισαγγελέα του Αρείου Πάγου.
      Και, τέλος, πιστεύω ότι η μεγαλύτερη αρχή της δημοκρατίας και βεβαίως και της δικαιοσύνης είναι, όπως μας διδάσκει και ο Αριστοτέλης, η τήρηση του μέτρου, η αποφυγή των ακροτήτων, από κάθε πλευρά. Και θα πρέπει να ακολουθήσουμε τον ψύχραιμο, μεσαίο δρόμο και στη σκέψη και στις αποφάσεις μας.
      Σας ευχαριστώ, κυρία Πρόεδρε, και για την ανοχή.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο ερωτών Βουλευτής κ. Αχιλλέας Κανταρτζής.
      ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κυρία Πρόεδρε.
      Κυρία Πρόεδρε, πραγματικά η τακτική των ίσων αποστάσεων που επέλεξε να κρατήσει η Κυβέρνηση στην υπόθεση αυτή δεν μπορεί να δώσει λύση στο πρόβλημα που έχει δημιουργηθεί από την ωμή και απροκάλυπτη παρέμβαση του διορισμένου από την Κυβέρνηση Εισαγγελέα του Αρείου Πάγου.
      Εδώ το ζήτημα δεν είναι να κάνουμε συζήτηση γενικά για την κατάσταση που υπάρχει στο χώρο της δικαιοσύνης, για την ανεξαρτησία των δικαστικών λειτουργών ή για την κατάσταση με τα παραδικαστικά κυκλώματα. Αυτά έχουν συζητηθεί κατ’ επανάληψη, είναι γνωστές και οι απόψεις της Κυβέρνησης και οι απόψεις του κάθε κόμματος.
      Εδώ έχουμε να κάνουμε με ένα πολύ συγκεκριμένο ζήτημα: ο Πρόεδρος της Ένωσης Εισαγγελέων διώκεται πειθαρχικά για τις δηλώσεις που έκανε στα πλαίσια της άσκησης της συνδικαλιστικής του δραστηριότητας. Και το ερώτημα που μπαίνει είναι απλό και καθαρό: έχει ή δεν έχει δικαίωμα ο κάθε άνθρωπος να στοχάζεται ελεύθερα και να εκφράζεται ελεύθερα; Έχει ή δεν έχει δικαίωμα ο πρόεδρος της δικαστικής ένωσης να εκφέρει τη γνώμη του γι’ αυτά τα ζητήματα; Θα πρέπει, γιατί εξέφρασε μη αρεστή στους ανωτέρους του γνώμη, να τιμωρηθεί;
      Δεν είναι η πρώτη φορά που σημειώνεται αυτό το ολίσθημα – επαναλαμβάνω – από το διορισμένο από την Κυβέρνηση Εισαγγελέα του Αρείου Πάγου. Πριν από τέσσερις μήνες είχαμε πάλι τη δίωξη τριών συνδικαλιστών δικαστών της Ένωσης Δικαστών και Εισαγγελέων. Ευτυχώς, βεβαίως, κάτω από την κατακραυγή, που και τότε ξεσηκώθηκε, η υπόθεση εκείνη μπήκε στο αρχείο και δεν πήρε τη μορφή πειθαρχικής δίωξης, σταμάτησε στα πλαίσια της προκαταρκτικής εξέτασης.
      Πού θα πάει αυτή η κατάσταση; Τι μηνύματα εκπέμπονται στους δικαστικούς λειτουργούς; Τι μηνύματα εκπέμπονται στους δικαστικούς, όταν ο ίδιος ο πρόεδρος της συνδικαλιστικής τους ένωσης διώκεται για τις απόψεις τις οποίες εξέφρασε; Τι μηνύματα εκπέμπονται στους υφισταμένους;
      Δεν μπορεί συνεπώς η Κυβέρνηση να κρατά την τακτική των ίσων αποστάσεων. Οφείλει να πάρει καθαρή θέση, όπως απαιτούν όλες οι δικαστικές ενώσεις με τα ομόφωνα ψηφίσματα που έχουν βγάλει, όπως απαιτούν οι δικηγορικοί σύλλογοι όλης της χώρας με την ανακοίνωση της ολομέλειας των δικηγορικών συλλόγων, όπως απαιτούν κορυφαίες φωνές, που δεν σταματούν μόνο στα ψηφίσματα συμπαράστασης, αλλά μεθαύριο, την Τετάρτη, διοργανώνουν και δίωρη αποχή, για να εκφράσουν τη συμπαράστασή τους στον Πρόεδρο της Ένωσης Εισαγγελέων, έτσι ώστε να έχει το δικαίωμα ο κάθε ένας να μπορεί να στοχάζεται και να εκφράζεται ελεύθερα.
      Η Κυβέρνηση πρέπει να πάψει να παίζει το ρόλο του Πόντιου Πιλάτου, πρέπει να αναλάβει τις ευθύνες της. Πρέπει να αναλάβει τις ευθύνες της και να βάλει «τελεία και παύλα» σε αυτό το απαράδεκτο καθεστώς των διώξεων που έχει ξεκινήσει και συνεχίζει ο διορισμένος – επαναλαμβάνω – Εισαγγελέας του Αρείου Πάγου.
      Για τα Πρακτικά καταθέτω και τα ψηφίσματα των δικηγορικών συλλόγων, των ενώσεων των δικαστικών λειτουργών, γιατί επιμένω ότι σε αυτό το ζήτημα η Κυβέρνηση δεν μπορεί να παριστάνει τον Πόντιο Πιλάτο. Πρέπει να πάρει καθαρή και ξάστερη θέση, αν βάλει «τελεία και παύλα» σε αυτές τις απαράδεκτες διώξεις.
      (Στο σημείο αυτό ο Βουλευτής κ. Αχιλλέας Κανταρτζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο κύριος Υπουργός.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, ο εκλεκτός συνάδελφος μου ζητά να πάρω θέση. Ο Υπουργός Δικαιοσύνης,  βάσει της συνταγματικής τάξεως, βάσει των νόμων και του Συντάγματος και της νομολογίας, όπως θα πω, του Αρείου Πάγου, δεν έχει αυτό το δικαίωμα. Εάν το έκανα αυτό, κύριε Κανταρτζή και κυρίες και κύριοι συνάδελφοι, θα παραβίαζα το ίδιο το θεσμικό μας σύστημα και εγώ δεν είμαι διατεθειμένος να το κάνω. Τελεία και παύλα. Αυτό είναι το ένα.
      Δεύτερον, επειδή επαναλαμβάνετε συνέχεια και συνέχεια ότι «ο διορισμένος» κ.λπ., πιστεύω ότι δεν ανακαλύφθηκε τώρα το αβγό του Κολόμβου, ότι είναι μία κατάσταση των επικεφαλής των δικαστηρίων, η οποία εφαρμόζεται σε πολλά Συντάγματα. Δεν είναι μόνο στο ελληνικό δημοκρατικό Σύνταγμα. Και μην ξεχνάτε ότι η αποκλειστική θωράκιση της δικαιοσύνης, ώστε να μην υπάρχει καμμία σχέση με την εκτελεστική εξουσία, ενέχει έναν άλλον κίνδυνο, τον κίνδυνο της δημιουργίας κράτους δικαστών. Μην το ξεχνάτε αυτό. Όλες οι λειτουργίες στο δικό μας σύστημα εμπλέκονται, διαπλέκονται και μέσα από τη δημοκρατική νομιμότητα βρίσκουν τη λύση.  Εκείνο το οποίο πρέπει εμείς πάντοτε να έχουμε κατά νου είναι ότι πρέπει να σεβόμαστε το θεσμικό σύστημα. Εάν κάνουμε όλοι μας το καθήκον, εμείς ως πολιτικοί, οι δικαστές ως δικαστές, τότε νομίζω ότι δεν θα υπάρχει κανένα πρόβλημα. 
      Και θέλω να σας πω, κύριε Κανταρτζή, σε σχέση με τις διώξεις συνδικαλιστών και όλα αυτά, ότι δεν πρέπει να τα λέτε. Πρώτα-πρώτα διότι βεβαίως κάθε άνθρωπος έχει το δικαίωμα να εκφράζεται. Δεύτερον, όμως, το δικαστικό θέμα είναι ένα συνδικαλιστικό θεσμικό όργανο που έχει μία ιεραρχία και επομένως αυτό δεν σημαίνει ότι ο καθένας μπορεί να λέει και να κάνει ό,τι θέλει, όπως η Γ.Σ.Ε.Ε., φερ’ ειπείν, είναι κάτι το διαφορετικό και αυτό το λένε και τα συγγράμματα επιστημόνων. Δείτε το σύγγραμμα του κ. Μαυροκορδάτου, του καθηγητού του πανεπιστημίου, που αναφέρεται για τα θεσμικά όργανα, να δείτε τι λέει γι’ αυτό το πράγμα. Υπάρχει, λοιπόν, μία να το πούμε έτσι εντός εισαγωγικών συλλειτουργία της ιεραρχικής δομής που έχει η δικαστική εξουσία με τη συνδικαλιστική λειτουργία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Λίγα δευτερόλεπτα, κυρία Πρόεδρε, σας παρακαλώ και πάλι. 
      Επομένως εμείς θα πρέπει να βρούμε το χρυσό κανόνα, να βρούμε το μέτρο, έτσι ώστε να μπορέσουμε να συλλειτουργήσουμε χωρίς να υπάρχουν υπερβάσεις. Και θέλω να σας πω ότι η Κυβέρνηση, ακολουθώντας πιστά τον κανόνα της δημοκρατίας, το θεσμικό σύστημα, είναι αποφασισμένη να μην παρέμβει και να μη δημιουργήσει προβλήματα ούτε στη δικαιοσύνη ούτε σε όλο το σύστημα. Και θα πρέπει να σας πω επίσης ότι πάνω σε αυτό ακριβώς υπάρχουν και αποφάσεις του Αρείου Πάγου. Υπάρχει απόφαση της διοικητικής ολομέλειας του Αρείου Πάγου του 1998 που λέει ότι δεν είναι επιτρεπτός ο κοινοβουλευτικός έλεγχος όταν αναφέρεται σε δικαιοδοτική κρίση δικαστικών οργάνων και υπάρχει δεύτερη απόφαση, η οποία αναφέρει ότι δημόσιο εγκώμιο ή επίκριση συγκεκριμένης απόφασης από τον Υπουργό Δικαιοσύνης μπορεί να εκληφθεί ως απόπειρα επηρεασμού. Αυτό το λέει η ολομέλεια του Αρείου Πάγου, συν το θεσμικό σύστημά μας.
      Λοιπόν, κυρίες και κύριοι συνάδελφοι, όλα αυτά τα οποία απορρέουν από το Σύνταγμά μας, από τη νομολογία μας. Εγώ ως Υπουργός Δικαιοσύνης και η σημερινή Κυβέρνηση δεν είναι διατεθειμένη να τα παραβλέψει, να τα περιγράψει και να τα καταστρατηγήσει. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Επόμενη είναι η τρίτη με αριθμό 818/8-4-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση της έλλειψης ιατρικού και νοσηλευτικού προσωπικού στο Γενικό Πανεπιστημιακό Νοσοκομείο Πατρών.
      Η επίκαιρη ερώτηση του κυρίου συναδέλφου έχει ως εξής: 
      «Σε επίσχεση εργασίας προχώρησαν από τις 11.3.2008 οι νοσοκομειακοί γιατροί του Γ.Π.Ν. Πατρών καταγγέλλοντας για εμπαιγμό, κοροϊδία, εκβιασμούς και εγκληματική αμέλεια την ηγεσία του Υπουργείου Υγείας.
      Σύμφωνα με τους εκπροσώπους του Σωματείου, υπηρετούν στην πραγματικότητα εξακόσιοι εξήντα δύο υπάλληλοι, ενώ απαιτούνται τετρακόσια ένα άτομα νοσηλευτικού και βοηθητικού προσωπικού. Χαρακτηριστικά αναφέρθηκε πως τα φύλλα πορείας τριάντα πέντε μονίμων νοσηλευτριών αναμένονται από τις 11.4.2007. Εκτός από το νοσηλευτικό προσωπικό παραμένουν κενές οι θέσεις των επιμελητών με αποτέλεσμα οι γιατροί της μονάδας εντατικής θεραπείας παίδων να πραγματοποιούν δέκα εφημερίες το μήνα. Ταυτόχρονα υπάρχει σοβαρότατο πρόβλημα καταστρατήγησης και παραβίασης κανονικών και ειδικών αδειών και αργιών. Χαρακτηριστικά αναφέρεται χρέος δεκαεπτά χιλιάδων οκτακοσίων πενήντα περίπου ημερών από το 2006, καταγγελίες παραβιάσεων άδειας μητρότητας και μειωμένου ωραρίου, καθώς και παραβιάσεις του διαστήματος μεταξύ δύο βαρδιών. Συνέπεια των ανωτέρω είναι η αδυναμία λειτουργίας των κλινικών θέτοντας σε κίνδυνο τη ζωή ασθενών και εργαζομένων και η κατάθεση μηνυτήριας αναφοράς κατά παντός υπευθύνου από το σωματείο εργαζομένων του νοσοκομείου. Όσο για τη Μονάδα Εντατικής Θεραπείας Παίδων, απειλείται με οριστικό κλείσιμο, όπως δήλωσε και ο διευθυντής της αντίστοιχης μονάδας του «Αγλαΐα Κυριακού» κ. Παπαδάτος.
      Κατόπιν αυτών ερωτάται ο κύριος Υπουργός:
      α) Πότε και πώς θα αντιμετωπιστούν τα σοβαρά προβλήματα έλλειψης προσωπικού του Π.Γ.Ν.Π., ώστε εκτός των άλλων να αποφευχθεί η διακοπή λειτουργίας της Μονάδας Εντατικής Θεραπείας Παίδων και να δοθούν οι οφειλόμενες κανονικές και ειδικές άδειες, αργίες, οι άδειες μητρότητας και οι οφειλόμενες εφημερίες στους γιατρούς των νοσηλευτικών ιδρυμάτων;
      β) Πότε επιτέλους αναμένεται η άφιξη των τριάντα πέντε μόνιμων νοσηλευτριών των οποίων τα φύλλα πορείας αναμένονται από τις 11.4.2007;»
      Στην επίκαιρη ερώτηση του κ. Τσούκαλη θα απαντήσει ο Υφυπουργός Υγείας και Κοινωνικής Αλληλεγγύης κύριος Παπαγεωργίου. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε. 
      Να πω ότι τα προβλήματα του προσωπικού στο Νοσοκομείο της Πάτρας ναι μεν είναι υπαρκτά, αλλά δεν είναι σε καμμία περίπτωση στο βαθμό και στο μέγεθος στο οποίο αναφέρεστε στην ερώτησή σας. Είχα δε την ευκαιρία να απαντήσω και σε άλλο συνάδελφο πριν από λίγες μέρες, αλλά και ο ίδιος να επισκεφθώ στο τέλος Ιανουαρίου το Νοσοκομείο του Ρίου στην Πάτρα με την ευκαιρία των  εγκαινίων της νέας Μονάδας Φυσικής Αποκατάστασης που γίνεται στον αύλειο χώρο του νοσοκομείου, αποτέλεσμα μιας σημαντικής δωρεάς που έγινε από έναν συμπατριώτη σας Πατρινό. 
      Θα πω ακόμα ότι το  νοσηλευτικό προσωπικό, που ξεπερνά την ποσοτική αδυναμία με ποιότητα προσφοράς και υπερβάλλοντα ζήλο, έχει σαν αποτέλεσμα να μην κινδυνεύει και να μην έχει κινδυνεύσει ποτέ ανθρώπινη ζωή εξαιτίας της έλλειψης προσωπικού, όπως αναφέρετε. Επιπλέον, να πω ότι είναι πολύ λιγότερες οι κενές οργανικές θέσεις και αυτό δυστυχώς είναι αποτέλεσμα μιας πολιτικής που ακολουθήθηκε τα προηγούμενα χρόνια, όπου έναν οργανισμό επί είκοσι χρόνια δεν φρόντισε κανείς να τον αναμορφώσει, έτσι ώστε να μπορεί να ανταποκριθεί στις σύγχρονες απαιτήσεις και ανάγκες.
      Σας λέω λοιπόν, ότι αυτήν τη στιγμή υπηρετούν, ως νοσηλευτικό προσωπικό, εξακόσια ενενήντα πέντε άτομα. Είναι σε αναμονή διορισμού -διότι ήδη έχουν ολοκληρωθεί οι διαδικασίες- ογδόντα πέντε μόνιμοι, εκ των οποίων οι δεκαέξι θα κληθούν πιθανότατα και την επόμενη εβδομάδα από τους κυλιόμενους πίνακες του Α.Σ.Ε.Π., για να στελεχώσουν τη μονάδα εντατικής θεραπείας και όποια άλλα επείγοντα τμήματα τους χρειάζονται. Και παραμένει ένας πολύ μικρός αριθμός κενών οργανικών θέσεων νοσηλευτικού προσωπικού, για το οποίο φροντίσαμε με την πρόσληψη ενός μεγάλου αριθμού, πάνω από σαράντα άτομα, με σύμβαση ιδιωτικού δικαίου συγκεκριμένου χρόνου, έως ότου ολοκληρωθεί η διαδικασία διορισμού των μονίμων νοσηλευτών και νοσηλευτριών, έτσι ώστε τα όποια προβλήματα να αντιμετωπιστούν. Η ίδια αναλογία και ίσως πολύ καλύτερη υπάρχει στο ιατρικό προσωπικό.
      Να σταθώ όμως, εάν θέλετε, στη μονάδα εντατικής θεραπείας παίδων την οποία εμείς ανοίξαμε και λειτουργήσαμε και αυτήν τη στιγμή είναι στελεχωμένη με έντεκα εξειδικευμένες νοσηλεύτριες. Από πλευράς ιατρικού προσωπικού είναι καλυμμένες όλες οι θέσεις και εν αναμονή μιας ακόμα που έχει προκηρυχθεί, την καλύπτουμε με δύο επικουρικούς γιατρούς, έτσι ώστε ούτε να απειλείται η διακοπή, αλλά πολύ περισσότερο, ούτε καν η ζωή κάποιου νοσηλευόμενου μικρού παιδιού. 
      Θα έλεγα λοιπόν, ότι σε τέτοια θέματα θα πρέπει να είμαστε ιδιαίτερα  προσεκτικοί, κύριε συνάδελφε, και το λέω με την καλή έννοια. Διότι εκεί που επιδιώκουμε την ανάδειξη και την προώθηση για την επίλυση μπορεί να ξεπεράσουμε την επικίνδυνη κόκκινη γραμμή και να έχουμε αρνητικά αποτελέσματα. 
      Θα επανέλθω στη δευτερολογία μου. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Υφυπουργέ. 
      Το λόγο έχει ο ερωτών Βουλευτής κ. Τσούκαλης. 
      ΝΙΚΟΛΑΟΣ ΤΣΟΥΚΑΛΗΣ: Κύριε Υφυπουργέ, θα ήθελα και εγώ να επαναλάβω τα καλά λόγια του συναδέλφου κ. Γείτονα όσον αφορά το ύφος των απαντήσεών σας. Όμως, γίνεστε ακόμα πιο συμπαθής, επειδή έχετε αναλάβει ένα βαρύ φορτίο, να δικαιολογείτε μέσα σε αυτήν εδώ την Αίθουσα τις τεράστιες ελλείψεις και παραλείψεις της Κυβέρνησής σας όσον αφορά το Εθνικό Σύστημα Υγείας. 
      Δεν ξέρω ποιος σας έδωσε τα συγκεκριμένα στοιχεία, ώστε να αναφερθείτε σε υπερβολές αναφορικά με το νοσηλευτικό προσωπικό ή στη σωστή λειτουργία της μονάδας εντατικής θεραπείας παίδων. Να σας πω απλώς το εξής: Όσα αναφέρονται στο κείμενο της επίκαιρης ερώτησης είναι διαπιστώσεις όλων των συνδικαλιστικών παρατάξεων του νοσοκομείου και δεν εξαιρώ και την παράταξη του δικού σας κόμματος, της Δ.Α.Π.. 
      Να σας πω επίσης ότι από τότε που κατάθεσα την επίκαιρη ερώτηση μέχρι σήμερα, όλο το προσωπικό του νοσοκομείου είναι επί μονίμου βάσεως σε κινητοποιήσεις, ότι ζήσαμε –νοσηλευτικό προσωπικό και γιατροί- τις σκηνές να κλείνουν τα διόδια του Ρίου, επειδή ακριβώς ισχύουν αυτά που αναφέρω στην ερώτηση. 
      Σύσσωμος ο Τύπος αναφέρεται στο οριακό σημείο λειτουργίας του Πανεπιστημιακού Νοσοκομείου Πατρών. Αναφερθήκατε στον πεπαλαιωμένο οργανισμό. Τι εννοείτε; Ότι περιλαμβάνει περισσότερες οργανικές θέσεις από αυτές που απαιτούνται για το νοσοκομείο; Ισχύει ότι έναντι χιλίων είκοσι επτά θέσεων, αυτή τη στιγμή υπηρετούν εξακόσιοι εξήντα δύο υπάλληλοι, ενώ απαιτούνται επιπλέον τετρακόσια άτομα νοσηλευτικού προσωπικού; 
      Γνωρίζετε ότι μέχρι το τέλος του χρόνου πρόκειται να συνταξιοδοτηθούν πάρα πολλά μέλη του νοσηλευτικού προσωπικού; Δεν μου απαντήσατε καθόλου σ’ αυτό που αναφέρεται στο κείμενο της ερώτησης, ότι αναμένονται τα φύλλα πορείας τριάντα πέντε μονίμων νοσηλευτριών από τις 11 Απριλίου 2007. 
      Κύριε Υπουργέ, γνωρίζετε πάρα πολύ καλά ότι έχετε βομβαρδιστεί με ερωτήσεις σε σχέση με τη λειτουργία του Πανεπιστημιακού Νοσοκομείου Πατρών και όχι μόνο βέβαια. Είναι το τρίτο νοσηλευτικό ίδρυμα της χώρας και έχει τέτοια προβλήματα. Δεν σας αναφέρω τον εξομοιωτή. Μια εφημερίδα έγραψε προχθές ότι «τα έφτυσε» και ο σπινθηρογράφος. Δεν θα αναφερθώ στην καρδιοχειρουργική και σε τόσα και τόσα άλλα προβλήματα του Πανεπιστημιακού Νοσοκομείου Πατρών, τα γνωρίζετε. Ας περιοριστούμε λοιπόν στο προσωπικό. Αυτά και τίποτα άλλο. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Να διευκρινίσω κάποια πράγματα γιατί νομίζω ότι έτσι θα συνεννοηθούμε καλύτερα. Όταν λέμε ότι ο παλαιός οργανισμός δεν δίνει τη δυνατότητα να αναπτυχθούν καινούριες μονάδες και να ανταποκριθεί στις υποχρεώσεις, εννοούμε ότι ο παλιός οργανισμός δεν προέβλεπε θέσεις, με αποτέλεσμα σήμερα να μην μπορούν να γίνουν περισσότεροι διορισμοί από αυτούς που χρειάζονται. 
      Εγώ αντιλαμβάνομαι και δέχομαι ότι υπάρχει έλλειψη νοσηλευτικού προσωπικού, αλλά θα σας πω ότι οι κενές οργανικές θέσεις του νοσηλευτικού προσωπικού είναι μόνο τριάντα στον υπάρχοντα οργανισμό, γιατί δεν φρόντισε κανένας επί είκοσι χρόνια να κινηθεί προς αυτή την κατεύθυνση. 
      Ελπίζουμε ότι πολύ σύντομα ο νέος οργανισμός θα είναι πραγματικότητα, έτσι ώστε να μπορέσουμε να στελεχώσουμε το Πανεπιστημιακό Νοσοκομείο Πατρών, που αποτελεί τη ναυαρχίδα –πράγματι- του Συστήματος Υγείας στη δυτική Ελλάδα. Το γνωρίζω πολύ καλά και σαν γιατρός και από τότε που μπήκα στην πολιτική. Έτσι είναι, αλλά αυτά τα νούμερα ισχύουν. 
      Επιπλέον, οι κινητοποιήσεις είχαν να κάνουν και με το πρόβλημα της πληρωμής των υπερωριών των γιατρών, στο οποίο θα απαντήσω στη συνέχεια στην συνάδελφο κ. Κανέλλη. 
      Σας λέω λοιπόν ότι και η μονάδα εντατικής θεραπείας λειτουργεί άψογα. Λειτουργεί με υπερβάλλοντα ζήλο, αν θέλετε, των νοσηλευτών, των νοσηλευτριών και των γιατρών. Με τους κυλιόμενους πίνακες, σε μια εβδομάδα το πολύ, θα έχουμε και το υπόλοιπο προσωπικό, ώστε να είμαστε μέσα στις σωστές διεθνείς προδιαγραφές. 
      Το ίδιο ισχύει και για τη μονάδα παίδων του Νοσοκομείου Πάτρας, που επαναλαμβάνω ότι εμείς τη λειτουργήσαμε το καλοκαίρι του 2007. Στελεχωμένη πλήρως από πλευράς ιατρικού προσωπικού, υπολείπεται στο νοσηλευτικό προσωπικό, αλλά τα βγάζει πάρα πολύ καλά πέρα. Νομίζω πως σύντομα θα είμαστε σε θέση να λέμε ότι και από πλευράς νοσηλευτικού προσωπικού, η μονάδα νεογνών θα είναι έτοιμη. 
      Τώρα όσον αφορά τον εξοπλισμό, μια και υπάρχει πρόβλημα στον εξομοιωτή του ακτινοθεραπευτικού μηχανήματος, θέλω να σας πω ότι υπήρξαν κάποιες προτεραιότητες στον σχεδιασμό το 2005, διότι δεν μπορεί να ήξερε  κανείς αν ο εξομοιωτής, μετά από ένα μικρό χρονικό διάστημα, θα ετίθετο εκτός λειτουργίας. 
      Να επαναλάβω και πάλι όμως ότι ανανεώσαμε, μετά από είκοσι χρόνια, το 70% μέσα από το πρόγραμμα «ΥΓΕΙΑ-ΠΡΟΝΟΙΑ 2000-2006» όλο τον ιατροτεχνολογικό εξοπλισμό του Νοσοκομείου Ρίου. Αυτό είναι γνωστό. Θα συνεχίσουμε αυτή την προσπάθεια, έτσι ώστε να ανταποκριθεί πλήρως στις υποχρεώσεις. 
      Για τον εξομοιωτή θα ήθελα να πω ότι ήδη έχει αποφασιστεί από πλευράς διοικητικού συμβούλιου. Όσο δε για την ταχύτερη προμήθεια εξετάζουμε και την περίπτωση της προμήθειας με χρέωση ανά πράξη, ώστε να αποφύγουμε όλες τις χρονοβόρες διαδικασίες.
      Είναι, λοιπόν, ιδιαίτερο το ενδιαφέρον προς αυτήν την κατεύθυνση, γιατί και οι υποδομές και η στελέχωση είναι σε πρώτη προτεραιότητα για την Κυβέρνηση. 
      Εγώ δεν απαντώ σε αυτά που είπατε στην εισαγωγή σας, εάν έχω αυτόν το ρόλο. Είμαι με φανατισμό προσηλωμένος στο Εθνικό Σύστημα Υγείας, γιατί το υπηρέτησα και αυτό το δείχνω καθημερινά.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Υπουργέ.
      Η τέταρτη με αριθμό 820/8-4-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Ανάπτυξης, σχετικά με την αποζημίωση των επαγγελματιών από τις διακοπές ρεύματος κ.λπ. δεν συζητείται λόγω κωλύματος του κυρίου Υπουργού και διαγράφεται. 
      Επίκαιρες ερωτήσεις δεύτερου κύκλου.
      Η πρώτη με αριθμό 805/7-4-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Γιαννακά προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την ανησυχητική μείωση των αποθεμάτων νερού στα φράγματα της Δ.Ε.Η. κ.λπ. δεν συζητείται λόγω κωλύματος της κυρίας Βουλευτού και διαγράφεται.
      Θα συζητηθεί τώρα η δεύτερη με αριθμό 824/8-4-2008 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων των γιατρών των νοσοκομείων της χώρα μας.
      Η επίκαιρη ερώτηση της κ. Κανέλλη έχει ως εξής:
      «Σε πολύμορφες κινητοποιήσεις έχουν προχωρήσει οι γιατροί των περισσοτέρων νοσοκομείων και των κέντρων υγείας της χώρας διεκδικώντας την καταβολή των δεδουλευμένων εφημεριών του Δεκεμβρίου 2007, καθώς και των μηνών Ιανουαρίου, Φεβρουαρίου και Μαρτίου 2008, που τους οφείλουν τα νοσοκομεία, αλλά και την καταβολή των πραγματικών εφημεριών που πραγματοποίησαν οι γιατροί για την κάλυψη των αναγκών ασφαλούς εφημερίας και οι οποίες «κόπηκαν» αυθαίρετα, επειδή ξεπέρασαν το πλαφόν. Ενδεικτικά αναφέρουμε τα Νοσοκομεία «Ευαγγελισμός», «Αττικόν», «Ερυθρός Σταυρός», «Αγλαΐα Κυριακού» στην Αθήνα, τα Νοσοκομεία της Κρήτης, το Νοσοκομείο Φλώρινας, το Νοσοκομείο Βόλου και το «Παπανικολάου» στη Θεσσαλονίκη, που είναι ένα μικρό δείγμα των νοσοκομείων της χώρας όπου οι γιατροί κινητοποιούνται.
      Τα παραπάνω προβλήματα αποτελούν έκφραση της πολιτικής που εφαρμόζεται χρόνια τώρα από όλες τις κυβερνήσεις για την υποβάθμιση του δημόσιου τομέα υγείας και τη συκοφάντησή του για την παραπέρα εμπορευματοποίηση της υγείας.
      Ερωτάται ο κ. Υπουργός: 
      Τι μέτρα προτίθεται να πάρει για την άμεση καταβολή στους γιατρούς των νοσοκομείων της χώρας των δεδουλευμένων εφημεριών και αυτών που περικόπηκαν γιατί ξεπέρασαν το πλαφόν;».
      Στην επίκαιρη ερώτηση της κ. Κανέλλη θα απαντήσει ο Υφυπουργός Υγείας και  Κοινωνικής Αλληλεγγύης  κ. Παπαγεωργίου.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
      Πράγματι, τις τελευταίες ημέρες παρατηρείται μια αναστάτωση στα νοσοκομεία της χώρας -νομίζω πώς αυτήν τη στιγμή που μιλάμε δεν υπάρχει τέτοιο θέμα- και ήταν αποτέλεσμα κινητοποιήσεων των γιατρών, με αφορμή το γεγονός ότι δεν πληρώθηκαν το Δεκέμβριο μήνα, ένα γεγονός που συμβαίνει συνήθως στο κλείσιμο του χρόνου, καθώς τις περισσότερες χρονιές ο Δεκέμβριος πληρώνεται με μια καθυστέρηση, αλλά κυρίως γιατί δεν πληρώθηκαν τις εφημερίες από τον Ιανουάριο και μετά. 
      Εδώ χρειάζεται μια αναδρομή στο όλο θέμα των εφημεριών των γιατρών, το οποίο ξεκινά από την κοινοτική οδηγία 104/93, όπου καθορίζονται τα ανώτερα επιτρεπτά όρια εργασίας των γιατρών στα νοσοκομεία. Και αυτό έρχεται με καθυστέρηση έξι χρόνων να ενσωματωθεί στην εθνική νομοθεσία με το προεδρικό διάταγμα το οποίο εκδίδεται το 1999. 
      Επειδή η αρχική οδηγία δεν περιελάμβανε τους ειδικευόμενους γιατρούς και κάποια άλλα θέματα, έρχεται μια δεύτερη κοινοτική οδηγία το 2000, που περιλαμβάνει και τους ειδικευόμενους γιατρούς και αναφέρεται και σε κάποια άλλα θέματα λειτουργίας των νοσοκομείων και του ωραρίου των γιατρών. Και πάλι με μεγάλη καθυστέρηση η κοινοτική οδηγία ενσωματώνεται στο ελληνικό δίκαιο. 
      Ενώ ήταν ορατά τα προβλήματα που θα δημιουργούνταν όλα αυτά τα χρόνια από το 1993 και μετά, δεν καταβάλαμε μια προσπάθεια, έτσι ώστε να οργανωθούμε καλύτερα και να μπορέσουμε να σχεδιάσουμε την πρόσληψη του απαραίτητου ιατρικού, κυρίως, προσωπικού και όχι μόνο για τα νοσοκομεία. Δεν έγινε τίποτα απολύτως, με αποτέλεσμα να φθάσουμε λίγο καιρό πριν από την υποχρέωσή μας να εφαρμόσουμε αυτήν την κοινοτική οδηγία -η οποία εν τω μεταξύ είχε ενσωματωθεί στο δίκαιό μας- να είμαστε πλέον ανοχύρωτοι και να μη μπορούμε να ανταποκριθούμε στις υποχρεώσεις μας. 
     Επειδή όλα αυτά δεν έγιναν, από πολύ νωρίς η χώρα μας, από το 2005 και μετά, αναπτύσσει μια πρωτοβουλία και δραστηριοποιείται και με άλλες ευρωπαϊκές χώρες –σημειωτέον ότι μόνο τέσσερις ευρωπαϊκές χώρες αυτήν τη στιγμή εφαρμόζουν την κοινοτική νομοθεσία- έτσι ώστε να μπορέσουμε να βρούμε τρόπους με τους οποίους θα ανταποκριθούμε καλύτερα. Αναφέρω την πρωτοβουλία που πάρθηκε επί φιλανδικής προεδρίας στο Συμβούλιο των Υπουργών Απασχόλησης ώστε να υπάρξει διαφορετικός χαρακτηρισμός και υπολογισμός των εφημεριών ετοιμότητας με τις ενεργείς εφημερίες αλλά κυρίως στη συνέχεια η πρωτοβουλία η οποία είχε αποτέλεσμα είναι η δυνατότητα που μας δίνεται, εάν προχωρήσουμε στη σύναψη συλλογικής κλαδικής σύμβασης, να μπορούμε να έχουμε και παρεκκλίσεις από τις κοινοτικές οδηγίες, πάντα σε σύμφωνη γνώμη, αφού θα είναι αποτέλεσμα κλαδικής συμφωνίας, με τους εργαζόμενους στα νοσοκομεία.
     Αυτό απαιτούσε χρόνο, ώστε ο διάλογος με τους νοσοκομειακούς γιατρούς να είναι ειλικρινής και σε όλες τις λεπτομέρειές του και αυτό κάναμε. Αυτή τη στιγμή δε που συζητάμε είμαστε έτοιμοι να υπογράψουμε αυτήν την κλαδική συλλογική σύμβαση, έτσι ώστε να μπορούμε να αντιμετωπίσουμε καλύτερα τα προβλήματα. Αυτή περιλαμβάνει κάποια μέτρα τα οποία στη δευτερολογία μου θα αναπτύξω, όπως επίσης και άλλες εξηγήσεις για την κυρία συνάδελφο.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει η κ. Λιάνα Κανέλλη.
      ΛΙΑΝΑ ΚΑΝΕΛΛΗ: Κύριε Υπουργέ, θα μιλήσουμε κάποια μέρα επί της ουσίας, να μη χρησιμοποιούμε αυτήν την Αίθουσα για διευκρινίσεις οι οποίες αφήνουν τα πράγματα αδιευκρίνιστα; Συχωράτε με που το λέω, αλλά μου λέτε ότι αυτή τη στιγμή που μιλάμε έχει τελειώσει το ζήτημα. Δηλαδή, έχετε πληρώσει αυτήν τη στιγμή τις εφημερίες τεσσάρων μηνών;
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Μάλιστα.
    ΛΙΑΝΑ ΚΑΝΕΛΛΗ: Τις έχετε πληρώσει. ‘Ερχεται καθυστερημένα δηλαδή αυτό που συζητάμε εμείς εδώ. Έχουν πληρωθεί οι γιατροί. Ε, εγώ δεν είμαι καθόλου βέβαιη. Λυπάμαι πάρα πολύ, αλλά δεν είμαι καθόλου βέβαιη και ξέρω ότι το χαρτί σας για να πληρωθούν οι εφημερίες έφυγε με αίτημα να δοθούν περισσότερα χρήματα στις περιφέρειες από το Υπουργείο στις 22 Μαρτίου και στις 7 Απριλίου την Παγκόσμια Ημέρα Υγείας, που ήταν ο κόσμος στο δρόμο. Σήμερα, έχουμε 14 του μηνός και χρειάστηκε να εκταμιεύσετε χρήματα, που σημαίνει ότι δεν είχατε προβλέψει τίποτα και τα πήγατε στις περιφέρειες.
    Θέλετε να μιλήσουμε για την ουσία; Έχω μαζί μου -και μπορώ να σας το καταθέσω ανά πάσα στιγμή θέλετε- το χαρτί που λέει ότι το Ελεγκτικό Συνέδριο που ελέγχει τις εφημερίες στην Πάτρα, γιατί σας άκουγα που μιλούσατε πριν για την Πάτρα, ζητούσε από τους εργαζόμενους για να πληρωθούν τις εφημερίες να πάνε να υπογράψουν χαρτί, ατομικό χαρτί, για να πάρουν τα δεδουλευμένα. Η οδηγία ενσωματώνει τις ατομικές συμβάσεις. Και φωνάζει το Π.Α.ΜΕ., φωνάζουν κάποιοι συνδικαλιστές. Υπάρχουν και συνδικαλιστές, όπως του Συνασπισμού, που είναι υπέρ του να υπογράψουν ατομικές συμβάσεις. Και έρχεστε εδώ στη Βουλή και μου λέτε για συλλογικές συμβάσεις; Αφού τους βάλατε τυράκι για να μπούνε στη φάκα. Τους λέγατε, έλα να υπογράψεις…Το Ελεγκτικό Συνέδριο το έλεγε, δεν το έλεγα εγώ. Δεν έπαθε παράκρουση το Κομμουνιστικό Κόμμα, ούτε μοιράζει λεφτά. 
    Έπειτα, επί της ουσίας, όταν ζητάτε από τους ανθρώπους να δουλεύουν με το ρυθμό που δουλεύουν, καλό είναι να μάθει ο ελληνικός λαός ότι ο γιατρός με δώδεκα χρόνια προϋπηρεσία παίρνει 980 ευρώ και κάνει δεκατέσσερις εικοσιτετράωρες υπερωρίες το μήνα. Γιατί εγώ το να έρθω εδώ και να σας λέω πράγματα που δεν στέκουν και να βγω έξω να βρω κάποιο γιατρό και να μου πετάξει στα μούτρα ότι δε είμαι ακριβής, δεν το κάνω. Δεκατέσσερις εφημερίες το μήνα με 980 ευρώ σε ένα κράτος που αφαιρεί και εκπίπτει της φορολογίας ετήσιο συμβόλαιο οποιουδήποτε πολίτη 12.000 ευρώ το χρόνο για να πάει σε ινστιτούτο αδυνατίσματος. Σ’ αυτό το κράτος ζούμε. Όποιος πάει στο «BODY LINE», έχει 12.000 ευρώ το χρόνο έκπτωση φορολογική και πάει σε νοσοκομείο να πάρει ιατρικές υπηρεσίες από γιατρό με δεκατέσσερις εφημερίες μέχρι ογδόντα ώρες την εβδομάδα! 
    Σκεφθείτε τα λαϊκά στρώματα που πάνε στα δημόσια νοσοκομεία και έχουν μπροστά τους γιατρό με ογδόντα ώρες εφημερία και 980 ευρώ μισθό. Σε ποιες ατομικές συμβάσεις θα πάτε, σε ποιες συλλογικές συμβάσεις; Θα σας φέρω ένα χαρακτηριστικό παράδειγμα –και τελειώνω εδώ- και δώστε μου μετά όποια εξήγηση θέλετε. 
    Όταν έγιναν οι κινητοποιήσεις στον «Ευαγγελισμό» υπήρχε η απόδειξη και ήρθαν και σας έφεραν τα χαρτιά για χίλιες πεντακόσιες οργανικές θέσεις διαφόρων τμημάτων. Ήταν για πεντακόσιες νοσηλεύτριες και χίλια δύο άλλα. Είχε πει το Υπουργείο, εμείς θα τα κάνουμε όλα. Λοιπόν, από τις εκατόν πενήντα πέντε θέσεις, νοσηλευτών και νοσηλευτριών που έλλειπαν, είχατε στείλει από τότε που το υποσχεθήκατε μέχρι τώρα είκοσι τρείς. Μέχρι να στείλετε τους είκοσι τρεις νοσηλευτές, είχαν συνταξιοδοτηθεί ή φύγει με λήξη συμβάσεως, είκοσι οκτώ! 
      Αυτό είναι αντιμετώπιση του προβλήματος; Στείλατε είκοσι τρεις, συνταξιοδοτούνται είκοσι οκτώ και φεύγουν; Είμαστε δηλαδή, μείον πέντε, με το οργανόγραμμα να ζητάει εκατόν πενήντα πέντε και χίλιες πεντακόσιες οργανικές θέσεις; Γι’ αυτό πάτε στις εφημερίες; Γι’ αυτό δεν εφαρμόζετε ακόμα και το μικρότερο αριθμό υπερωριών για να μην φθάνουμε στην εξάντληση; Χωρίς προσλήψεις, χωρίς προσωπικό καινούργιο, χωρίς ενσωμάτωση επί της ουσίας των εφημεριών, των μικρότερων δυνατών και επιστημονικών στο μισθό και χωρίς αυτά να τα φορολογείτε με 980, δεν πρόκειται να δούμε άσπρη μέρα. 
      Και βεβαίως οι κινητοποιήσεις, με τον έναν ή τον άλλο τρόπο θα συνεχιστούν, γιατί τα προβλήματα του νοσοκομείου θα τα πληρώνει ο καθένας που θα είναι εκεί. Κοιτάξτε, για να ελέγξεις μια καρδιά θέλεις Θάλειο, για να ελέγξεις μια πολιτική στην υγεία, θέλεις θέλιο, βουλήσιο και όπως αλλιώς θέλετε και την πολιτική βούληση δεν την έχετε. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υφυπουργός έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ, πάντως, θέλω να σας πω ότι την έχουμε την πολιτική βούληση και τη δυνατότητα. Θα μου επιτρέψετε να πω ότι είναι από τις λίγες φορές, όπου διαπιστώνω ότι είστε ανενημέρωτη. Διότι, η μη πληρωμή των εφημεριών των γιατρών οφείλεται -το ξανατόνισα- σε έναν «υπερβάλλοντα» ζήλο κάποιων παρέδρων, οι οποίοι δεν ξέρω τι σκοπιμότητες εξυπηρετούσαν και δεν θέλω να τις ονομάσω, αλλά δημιούργησαν ένα πρόβλημα. Όταν αντελήφθησαν ότι δεν μπορούν να συνεχίζουν, προχώρησαν στην υπογραφή των ενταλμάτων και σήμερα τρεις μόνο πάρεδροι στο Ηράκλειο, στην Ηλεία και στην Κορινθία δεν έχουν υπογράψει. Και φροντίσαμε γι’ αυτά, να δοθεί εντολή στις διοικήσεις των νοσοκομείων από τα αποθεματικά των νοσοκομείων και μετά θα τους επιχορηγήσουμε εμείς να πληρωθούν και ήδη πληρωθήκαν άπαντες. Γι’ αυτό δεν υπάρχει κινητοποίηση προς αυτή την κατεύθυνση. Δεν προσέξατε, όμως, τι είπα. Ότι από το ’93, όταν είχαν αντιληφθεί κάποιοι ότι έρχεται η εφαρμογή της κοινοτικής οδηγίας, δεν έκαναν τίποτα απολύτως. Έναν απλό σχεδιασμό, τι χρειαζόμαστε περισσότερο στο χρόνο απ’ αυτούς που φεύγουν, έτσι ώστε όταν θα έρθει η ημερομηνία έναρξης της εφαρμογής της κοινοτικής οδηγίας να είμαστε έτοιμοι και καλούμαστε μέσα σε τρία χρόνια να καλύψουμε αυτόν τον αριθμό. Και ήδη ξεκινήσαμε. Η πρώτη χρονιά, για να σας ενημερώσω, διότι θέλω να είστε απόλυτα ενημερωμένη, όπως είστε, αν και  σήμερα δεν ήσασταν, κυρία Κανέλλη...
      ΛΙΑΝΑ ΚΑΝΕΛΛΗ: Την απάντηση δώστε τη στον ασθενή που θα πάει σήμερα και θα φταίει το ’93. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Προσλάβαμε την προηγούμενη χρονιά τον πρώτο μεγάλο αριθμό χιλίων διακοσίων γιατρών ειδικευμένων και ειδικευομένων, προβλέπεται άλλος ένας τέτοιος αριθμός για φέτος, έτσι ώστε ό,τι προκύπτει από τη συλλογική κλαδική σύμβαση, την οποία οσονούπω υπογράφουμε -δεν ξέρω εάν τα στελέχη του δικού σας κόμματος θα την υπογράψουν ή όχι, συμφωνούν πάντως η συντριπτική πλειοψηφία της ομοσπονδίας των ενώσεων των νοσοκομειακών γιατρών, έχουμε τη σχετική τους απάντηση με όλα τα μέτρα τα οποία περιλαμβάνονται- την επόμενη χρονιά, όταν θα είμαστε έτοιμοι να την εφαρμόσουμε, να είμαστε απέναντι στον ελληνικό λαό, στη θέση που θα μας δίνει το δικαίωμα να λέμε, ότι πράγματι κάναμε το καθήκον μας, παρέχοντας υπηρεσίες υψηλού επιπέδου. 
      ΛΙΑΝΑ ΚΑΝΕΛΛΗ: Όσοι πεθάνουν μέχρι τότε, με συλλογική σύμβαση θα πεθάνουν. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Για την Κυβέρνησή μας, για την Κυβέρνηση Καραμανλή και οι υποδομές και η στελέχωση με το προσωπικό, είναι σε πρώτη προτεραιότητα και το αποδεικνύουμε, κυρία Κανέλλη. 
      Ευχαριστώ πολύ. 
      ΛΙΑΝΑ ΚΑΝΕΛΛΗ: Αυτά είναι απαντήσεις...
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε, κύριε Υφυπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, είκοσι δύο μαθητές και μαθήτριες και δύο συνοδοί καθηγητές από το 1ο Επαγγελματικό Λύκειο Αλεξανδρούπολης.
      Η Βουλή τους καλωσορίζει.       
      (Χειροκροτήματα απ’ όλες τις πτέρυγες της Βουλής)
      Η τρίτη με αριθμό 821/8-4-2008, επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Πολιτισμού, σχετικά με τα δημοσιεύματα του Τύπου αναφερόμενα στο πρόβλημα του δεξιού πύργου της κεντρικής εισόδου του Παλατιού των Ιπποτών της Ρόδου κ.λπ., διαγράφεται λόγω κωλύματος του ερωτωμένου Υπουργού. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 29/22-1-2008 επερώτηση των Βουλευτών του Πανελληνίου Σοσιαλιστικού Κινήματος κυρίων Γεωργίου Παπαδημητρίου, Γεωργίου Πεταλωτή, Ιωάννη Αμοιρίδη, Χρύσας Αράπογλου, Βασιλείου Έξαρχου, Ιωάννη Μαγκριώτη, Γεωργίου Νικητιάδη, Γεωργίου Ντόλιου, Γεωργίου Παπαγεωργίου, Αλέξανδρου Παπαδόπουλου, Ιωάννη Ραγκούση, Δημητρίου Ρέππα, Παναγιώτη Ρήγα, Κωνσταντίνου Ρόβλια, Μαρίας Σκραφνάκη, Θεοδώρας Τζάκρη, Αχμέτ Χατζή Οσμάν και Τηλέμαχου Χυτήρη προς τον Υπουργό Επικρατείας, σχετικά με την άνιση κατανομή της κρατικής διαφήμισης στα έντυπα μέσα ενημέρωσης. 
      Πριν δώσω το λόγο στον πρώτο επερωτώντα Βουλευτή, σας ενημερώνω ότι από το ΠΑ.ΣΟ.Κ. και συγκεκριμένα από το Γραμματέα του Προεδρείου της Κοινοβουλευτικής Ομάδας του, κ. Δημήτριο Ρέππα, έχει οριστεί, ως Κοινοβουλευτικός Εκπρόσωπος, ο κ. Γεώργιος Παπαδημητρίου και από τον Πρόεδρο της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρο Αλαβάνο, έχει οριστεί, ως Κοινοβουλευτικός Εκπρόσωπος, ο κ. Νικόλαος Τσούκαλης. 
      Το λόγο έχει τώρα ο πρώτος επερωτών κ. Τηλέμαχος Χυτήρης. 
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, η επερώτηση προς τον Υπουργό Επικρατείας που συζητάμε σήμερα στηρίζεται σε στοιχεία και αλήθειες που δεν μπορούν να αμφισβητηθούν. Είναι αλήθεια ότι εφημερίδες με μικρή ή με μηδαμινή κυκλοφορία παίρνουν τα μεγαλύτερα ποσά από την κρατική διαφήμιση; Είναι αλήθεια. Γιατί γίνεται αυτό; Είναι αλήθεια ότι σύμφωνα με το νόμο η επιλογή του συγκεκριμένου μέσου που θα καταχωρηθεί η κρατική διαφήμιση πρέπει να γίνει βάσει κριτηρίων, όπως είναι η απήχηση του μέσου, δηλαδή η κυκλοφορία του, το κόστος καταχώρησης, η απήχηση σε συγκεκριμένες κατηγορίες κοινού, όταν πρόκειται για εξειδικευμένη διαφήμιση; Είναι αλήθεια. 
      Τότε γιατί παραβιάζεται ο νόμος; Από εσάς, κύριε Υπουργέ, από το Υπουργείο Επικρατείας, βεβαιώνεται η μηνιαία κυκλοφορία κάθε εντύπου. Εσείς, όμως, παραβιάζετε το νόμο. Γιατί; Οι συνέπειες είναι πολλές και αντιδημοκρατικές. Είναι η προσπάθεια χειραγώγησης των μέσων, η χειραγώγηση της κοινής γνώμης και η παραβίαση του νόμου. Όλα αυτά από την ίδια την Κυβέρνηση που καλείται να σέβεται πρώτη τους νόμους και κυρίως τους νόμους που η ίδια έχει ψηφίσει. Ελέγχεστε γι’ αυτό, κύριε Υπουργέ, και εσείς και η Κυβέρνησή σας. Η συμπεριφορά αυτή είναι απαράδεκτη, πόσο μάλλον όταν πρόκειται για διαχείριση χρημάτων του ελληνικού λαού. 
      Ποιος είναι ο ρόλος των Μέσων Μαζικής Ενημέρωσης σε μια σύγχρονη δημοκρατία; Ασφαλώς η ανεξάρτητη ενημέρωση, ο πλουραλισμός και ο έλεγχος της εξουσίας. Είναι μία συνταγματική επιταγή. Αυτός ο κανόνας πρέπει να εφαρμόζεται από όλους. Σήμερα τι παρατηρούμε; Η Κυβέρνηση να προσφεύγει, μέσω παρασκηνιακών συναλλαγών, στη χειραγώγηση των Μέσων Ενημέρωσης και δι’ αυτών της κοινής γνώμης. Σε αυτό το παιγνίδι χρησιμοποιούνται τεράστια κρατικά κονδύλια και οι κρατικές διαφημίσεις. Φως φανάρι. Θέλετε αποδείξεις; 
      Δύο μόνο εφημερίδες εισπράττουν, μέσω των διαφημίσεων, 7,8 εκατομμύρια ευρώ, όταν δώδεκα εφημερίδες εισπράττουν 6,3 εκατομμύρια ευρώ. Το χειρότερο, τα μέσα που ωφελούνται είναι αυτά που έχουν αρνητικούς ισολογισμούς και τεράστια χρέη. Είναι εφημερίδες με ελάχιστη κυκλοφορία, που εισπράττουν τεράστια κονδύλια. Είναι πρώτες στη σειρά κατάταξης. Έτσι χρησιμοποιούνται τα χρήματα του ελληνικού λαού. Προσπαθώντας να χειραγωγήσετε τα μέσα και να τα εξαγοράσετε. Ένα κέντρο ελεγχόμενο από εσάς, κύριε Υπουργέ, κανοναρχεί σε ένα σύστημα που θυμίζει ολοκληρωτικό καθεστώς. Χωρίς διαφάνεια, χωρίς κριτήρια αποτελεσματικότητας, με την αγαστή σύμπραξη κάποιων διαφημιστικών εταιρειών. 
      Όλα αυτά έτσι κυνικά για την εξυπηρέτηση κομματικών σκοπιμοτήτων. Θα έλεγα ότι δεν λογαριάζετε καθόλου τους όρους του υγιούς ανταγωνισμού της αγοράς στην οποία κατά τα άλλα ομνύετε. Από διαφήμιση παίρνει 3.500.000 ευρώ η εφημερίδα πρώτη στη λίστα, η οποία δεν πουλάει ούτε πέντε χιλιάδες φύλλα. Φοβάμαι ότι μπερδεύετε τις μεγάλες σε κυκλοφορία εφημερίδες της χώρας με τη «ΧΩΡΑ». Γιατί; 
      Μια άλλη εφημερίδα που διανέμεται δωρεάν και λέγεται «ΜΕΤΡΟΡΑΜΑ» πήρε το 2007, 4.700.000 ευρώ. Γιατί; Θα δώσετε ως αρμόδιος Υπουργός, μια εξήγηση στα φαινόμενα αυτά; Εκατοντάδες εκατομμύρια ευρώ πλήρωσε το 2007 ο Έλληνας φορολογούμενος για τη διαφήμιση του δημοσίου. Δεν δικαιούται να μάθει πώς και γιατί σπαταλάτε τα χρήματα αυτά; 
      Τώρα εξηγούνται και οι πολλοί τίτλοι των εφημερίδων. Γιατί εφαρμόζετε το σύστημα «δώσε κι εμένα μπάρμπα», όπου «μπάρμπας» είναι το Υπουργείο Επικρατείας. Κάνετε διαφήμιση για να αγκαλιάσετε μέχρι πνιγμού τα Μέσα Ενημέρωσης προσπαθώντας να τα χρησιμοποιήσετε για κυβερνητική προπαγάνδα. Νομίζετε ότι αυτό δεν το βλέπουμε, δεν το βλέπει ο ελληνικός λαός, δεν το βλέπουν ακόμα και οι ψηφοφόροι σας; Ποιος φταίει για όλα αυτά; Τι θα μας πείτε και πάλι; Ότι φταίει το ΠΑ.ΣΟ.Κ., ότι φταίει η Αντιπολίτευση, ότι φταίει ο Παπανδρέου; Χοντροκομμένα πράγματα που θα γυρίσουν μπούμερανγκ. 
      Ας μιλήσουμε με ανοιχτά χαρτιά. Το πρώτο μέλημά σας αφότου ήρθατε στην Κυβέρνηση ήταν – κι αυτό φάνηκε ξεκάθαρα- ο έλεγχος των Μέσων Μαζικής Ενημέρωσης. Εξ ου και η σπουδή σας να προχωρήσετε το περίφημο νομοσχέδιο για το «βασικό μέτοχο». Την κατάληξή του τη γνωρίζουμε όλοι μας. Η χώρα έγινε γενικώς ρεζίλι.  Ο στόχος όμως για τον έλεγχο των Μέσων Ενημέρωσης παρέμεινε και παραμένει. Γι’ αυτό και από τους λεονταρισμούς και τις φωνασκίες περάσατε σε πιο πρακτικά θέματα. «Χέρι που δεν μπορείς να το δαγκώσεις, φίλα το» λέει ο ελληνικός λαός. Και φαίνεται ότι περάσατε σ’ αυτή τη μέθοδο. Η κρατική διαφήμιση και όχι αυτή που μας παρουσιάζετε ως κρατική διαφήμιση, είναι το δόλωμα και αυτό πλέον διαλαλείτε, για να μην πω ότι διαπραγματεύεστε. Είναι κοινό μυστικό ότι ο χώρος των Μέσων Ενημέρωσης δεν διάγει και την πιο ανθηρή περίοδό του, όσον αφορά τα οικονομικά, και γι’ αυτό κλείνετε πονηρά το μάτι σε μια λογική ότι «εδώ υπάρχει το χρήμα, εδώ μοιράζεται το χρήμα, ελάτε να συζητήσουμε», αγνοώντας, πολλές φορές, ότι τα Μέσα Ενημέρωσης δεν είναι και ούτε πρέπει να είναι επιχειρήσεις που μπορούν να ελεγχθούν. Πολύ γρήγορα θα το καταλάβετε αυτό. Η ενημέρωση, η ψυχαγωγία, αυτό που λέμε «δημοσιογραφικό λειτούργημα» δεν μπορεί να υποτάσσεται γενικώς και να προσδοκά από την κρατική εξουσία την επιβίωσή του. Άρα, οικοδομείτε μια ολέθρια σχέση, η οποία θα σας οδηγήσει σε αδιέξοδα και παθογένειες, για τις οποίες εμείς έχουμε προειδοποιήσει εγκαίρως.  
      Επί του προκειμένου: μιλάτε για διαφάνεια, μιλάτε για αξιοκρατία, για δικαιοσύνη στον τρόπο κατανομής της κρατικής διαφήμισης. Είμαι σίγουρος ότι αυτά θα τα ακούσουμε και σήμερα. Όμως, επιτρέψτε μου να πω ότι όλα αυτά είναι λόγια του αέρα. Από το Μάρτιο του 2004, έχουμε εξαντλήσει όλη την κοινοβουλευτική διαδικασία με ερωτήσεις, επερωτήσεις, τοποθετήσεις εντός του Κοινοβουλίου και δεν πήραμε μια πειστική απάντηση, παρά μόνο για ήσσονος σημασίας θέματα και φυσικά γι’ αυτά που δεν απαντούσαν στο μείζον αυτό θέμα. Με άλλα λόγια, μια κοροϊδία. 
      Δεν μας είπατε ποτέ ή δεν μας δώσατε στοιχεία για τα μεγάλα διαφημιστικά πακέτα, για τις μεγάλες καμπάνιες που έκανε το δημόσιο μέσω των Οργανισμών των Δ.Ε.Κ.Ο. και των ανωνύμων εταιριών που ελέγχονται από το δημόσιο και που είναι αυτό που ορίζει τις διοικήσεις τους. Μας απαντούσατε για τα μικρά και τα ελάχιστα και μας αποκρύβατε την πραγματικότητα. 
      Εδώ φέρνω και καταθέτω αυτές τις καταστάσεις, τις τριμηνιαίες και μια συνοπτική που για το έτος 2007 αναρτήσατε στο internet όσον αφορά την κρατική διαφήμιση. 
Αυτό είναι καλό να υπάρχει εδώ και να το δουν και οι συνάδελφοι Βουλευτές και οι δημοσιογράφοι. 
    Καταθέτω ταυτόχρονα έναν κατάλογο που δημοσιεύθηκε στην «ΚΑΘΗΜΕΡΙΝΗ ΤΗΣ ΚΥΡΙΑΚΗΣ» στις 9 Δεκεμβρίου του 2007, όπου αναφέρει  τα δημόσια κονδύλια στα διαφημιστικά έσοδα των εφημερίδων το πρώτο δεκάμηνο του 2007. Εδώ όμως είναι τα πραγματικά, όχι αυτά που αναρτώνται στο internet. Γιατί; Διότι εδώ είναι η κρατική διαφήμιση, είναι οι Δ.Ε.Κ.Ο., είναι τα τυχερά παιχνίδια. Το καταθέτω και αυτό, για να δείτε ποια είναι η πραγματικότητα, την οποία αποκρύβετε.
    (Στο σημείο αυτό ο Βουλευτής κ. Τηλέμαχος Χυτήρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Ο Ο.Π.Α.Π., η Δ.Ε.Η., η Ε.ΥΔ.Α.Π., ο Ο.Τ.Ε., η «COSMOTE», οι λεγόμενες κρατικές τράπεζες που η Κυβέρνηση –επαναλαμβάνω- ορίζει τους διοικητές τους, ουδέποτε ενημέρωσαν την Εθνική Αντιπροσωπεία για το πού και πώς διανέμονται μέσω της διαφήμισης τα πραγματικά μεγάλα ποσά, τα οποία ξοδεύουν. 
    Μην κρυφτείτε και πάλι πίσω από το δάκτυλό σας, δίνοντας τη στερεότυπη απάντηση ότι είναι εταιρείες εισηγμένες στο Χρηματιστήριο ή ότι έχουν δικές τους διοικήσεις και δεν ανήκουν στο δημόσιο τομέα. Δεν σας πιστεύει κανείς. Δεν γίνεσθε πιστευτοί ούτε και από τους δικούς σας τους Βουλευτές, οι οποίοι συχνά-πυκνά διαμαρτύρονται για τον τρόπο κατανομής της κρατικής διαφήμισης στις περιφέρειές τους, αφού χειρίζεσθε την υπόθεση αυτή κατά τη λογική του «διαίρει και βασίλευε».
    Η απόφαση να δημοσιοποιούνται μέσω του internet, με το νόμο που εσχάτως ψήφισε η Βουλή, δεν είναι τίποτε άλλο παρά μία κατ’ επίφασιν δημοκρατική διαδικασία. Ο Τύπος στην περιφέρεια παραμένει ο «φτωχός συγγενής» –το ξέρουν οι Βουλευτές μας αυτό- η κατανομή, όσον αφορά τα Μ.Μ.Ε. –ηλεκτρονικά και έντυπα- γίνεται αυθαίρετα και πονηρά, θα έλεγα. 
    «Κάνετε παιχνίδι» με τα media shop. Διαπλέκεσθε. Αντιμετωπίζετε τις Ενώσεις των Μέσων Μαζικής Ενημέρωσης, κεντρικών και περιφερειακών, ως πελάτες, αναβιβάζοντας τον εαυτό σας ως το μονοπωλιακό εργοδότη τους και τους δίνετε να το καταλάβουν αυτό με διάφορους τρόπους. Διορίζετε, παραδείγματος χάριν, κομματικά σας στελέχη σε διοικητικά συμβούλια των μεγάλων οργανισμών, των Δ.Ε.Κ.Ο. και ως διά μαγείας αναλαμβάνουν αυτό το έργο. Τα ονόματα είναι γνωστά στην πιάτσα. Γνωρίζουμε πολύ καλά τι συμβαίνει.
    Και πάλι θέλω να προειδοποιήσω: μην υποτιμάτε τη νοημοσύνη μας. Μην υποτιμάτε τη νοημοσύνη των επαγγελματιών στο χώρο. Μην υποτιμάτε τη νοημοσύνη του Έλληνα πολίτη. «Ουδέν κρυπτόν υπό τον ήλιον». 
    Ανακοινώνετε υποτίθεται στο internet, στην ιστοσελίδα της Γενικής Γραμματείας Επικοινωνίας, τις τρέχουσες διαφημιστικές καμπάνιες, αλλά και αυτές οι οποίες έχουν προϋπολογιστεί και εγκριθεί για τον επόμενο χρόνο. Η προσδοκία κάνει πολλούς να ψάχνονται και να παρατηρείται μία κινητικότητα στην αγορά. Οι περισσότεροι όμως είναι «ψυλλιασμένοι» και ξέρουν και γνωρίζουν πού κρίνονται τα πράγματα.
    Η ουσία είναι ότι μένετε πιστοί στην αντίληψη «σε χρηματοδοτώ, άρα σε ελέγχω», αντίληψη καταστροφική και υποτιμητική για τους ανθρώπους της ενημέρωσης, ακόμα και αν αυτοί χαρακτηρίζονται ως επιχειρηματίες. Επικίνδυνο παιχνίδι, αντιδεοντολογική συμπεριφορά, αλαζονική αντίληψη και γι’ αυτό βαθύτατα συντηρητική. 
    Ο δρόμος που έχετε επιλέξει δεν πάει μακριά. Είναι αντιδημοκρατικός, αντιδεοντολογικός. Ούτε ταπεινός είναι, ούτε σεμνός είναι και δεν έχει σχέση με τη διαφάνεια. Η υποκρισία που διακρίνει την Κυβέρνηση σε όλες τις ενέργειές της, ο υποκριτικός λόγος της και η πράξη που είναι διαφορετική, συμβαίνει ακριβώς και στη δική μας περίπτωση. Γι’ αυτό και σας κρίνουμε, γι’ αυτό και καταγγέλλουμε και πιστεύουμε ότι το ξέρουν όλοι πλέον αυτό. 
     Και γι’ αυτό το λόγο η Κυβέρνησή σας, κύριε Υπουργέ, να είστε σίγουρος ότι δεν μπορεί να πάει μακριά. Θα το πληρώσει αυτό. Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
     Πριν δώσω το λόγο στον επόμενο ομιλητή, τον κ. Κωνσταντίνο Ρόβλια, θα ήθελα να ενημερώσω το Σώμα ότι ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Σπύρος Χαλβατζής, ορίζει ως Κοινοβουλευτικό Εκπρόσωπο, κατά τη συζήτηση της επερώτησης, τη Βουλευτή Α΄ Αθήνας κ. Λιάνα Κανέλλη. 
     Ορίστε, κύριε Ρόβλια έχετε το λόγο. 
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κυρία Πρόεδρε. 
     Κυρίες και κύριοι συνάδελφοι, κανένας δεν μπορεί να αμφισβητήσει τις αποκαλύψεις στις οποίες βασίστηκε η σημερινή επερώτηση, δηλαδή ότι σε εφημερίδες πολύ μικρής κυκλοφορίας δίδεται κρατική διαφήμιση πολύ μεγαλύτερη αυτής που δίδεται σε εφημερίδες μεγάλης κυκλοφορίας. 
     Τα μεγέθη είναι ακραία δυσανάλογα. Και μιλάμε για την άμεση κρατική διαφήμιση. Αν προσθέσουμε και την έμμεση ενίσχυση με τη μορφή δήθεν χορηγιών για ειδικές εκδόσεις, συνήθως τριτοκοσμικής ποιότητας, τότε τα συγκριτικά μεγέθη επιβαρύνονται και άλλο. Αν δε προσθέσουμε και τις διαφημίσεις των Δ.Ε.Κ.Ο., τότε μπορούμε να μιλάμε για σκάνδαλο, ένα σκάνδαλο πολιτικό, που έχει να κάνει με την ενημέρωση της κοινής γνώμης και με την κατευθυνόμενη ειδησεογραφία, δηλαδή με την παραπληροφόρηση της κοινής γνώμης, με σκοπό της χειραγώγησή της.
     Βέβαια, όλα αυτά γίνονται με τα χρήματα του Ελληνικού Λαού, με τα χρήματα του φορολογούμενου πολίτη. Ως φορολογούμενος πολίτης και εγώ, κύριε Υπουργέ, διαμαρτύρομαι, διότι τα χρήματά μας διατίθενται από την Κυβέρνησή σας με κριτήρια κομματικά. 
     Αλλά ας δούμε γιατί το κάνετε, τι λόγο έχει η Κυβέρνηση να ενισχύει έντυπα μικρής κυκλοφορίας, δηλαδή έντυπα που ελάχιστοι διαβάζουν. «Αφού τα διαβάζουν λίγοι, μικρό το όφελος» θα μου πείτε. «Προς τι η μεθόδευση»; 
     Η μεθόδευση, κυρίες και κύριοι συνάδελφοι, αφορά κυρίως τα πρωτοσέλιδα. Μπορεί να τα διαβάζουν λίγοι αυτά τα έντυπα, μερικά από τα οποία είναι λαθρόβια, αλλά τα βλέπουν όλοι στα περίπτερα και τα βλέπουν όλοι στις πρωινές εκπομπές της τηλεόρασης. Σας ενδιαφέρει να ελέγχετε, λοιπόν, πρωτίστως τα πρωτοσέλιδα, να δημιουργείτε την εικόνα που θέλετε πρωί-πρωί. Έτσι χρηματοδοτείτε ουσιαστικά αυτούς που μετέχουν στον επικοινωνιακό σχεδιασμό το δικό σας. 
     Η συνολική εικόνα των πρωτοσέλιδων βγάζει εν πολλοίς την «πολιτική ατζέντα της ημέρας». Αυτή τη συνολική εικόνα των πρωτοσέλιδων, τη βλέπουν όλοι ή σχεδόν όλοι. Δεν σας ενδιαφέρει πόσοι διαβάζουν. Σας ενδιαφέρει πόσοι βλέπουν. Δηλαδή, πόσοι βλέπουν τους πρωτοσέλιδους ύμνους στον Πρωθυπουργό ή την πρωτοσέλιδη απαξίωση των άλλων κομμάτων, συνήθως βέβαια του ΠΑ.ΣΟ.Κ.. 
     Αυτήν την εικόνα την πληρώνετε με τα δικά μας χρήματα. Ευνοείτε ως Κυβέρνηση συγκεκριμένους, μέσα από ένα παζάρι μαζί τους, κυριολεκτικά παζάρι, χωρίς πολιτικές αρχές, με κομματικά κριτήρια ή και προσωπικά. Και παζάρι σημαίνει, κύριε Υπουργέ, συναλλαγή. 
     Η Αγροτική Τράπεζα του κ. Μηλιάκου, ο Ο.Π.Α.Π. του κ. Χατζηεμμανουήλ, ο Ο.Τ.Ε. του κ. Βουρλούμη και όχι μόνο, συστρατεύονται στο κόλπο. Πακτωλός διαφημίσεων. Ειδικά δε για τον Ο.Π.Α.Π., άχρηστων επί της ουσίας διαφημίσεων, αφού δεν υπάρχει ανταγωνισμός. Ο Ο.Π.Α.Π. δεν έχει ανταγωνιστές. Η διαφήμισή του δεν έχει σκοπό το όφελος του Οργανισμού, αλλά το όφελος της Νέας Δημοκρατίας. 
     Εκτός, όμως, απ’ αυτά, θα μου επιτρέψετε να σταθώ σε δύο ακόμα σημεία. Πρώτον, στις πιέσεις που ασκούνται σε ιδιώτες επιχειρηματίες, ώστε να δίνουν άμεση ή έμμεση διαφήμιση σε συγκεκριμένα έντυπα. Είναι κοινό μυστικό οι κυβερνητικές υποδείξεις προς ιδιωτικές επιχειρήσεις για τη διαφήμισή τους, εντός ή εκτός εισαγωγικών. Προφανώς, δεν σας φθάνουν τα κρατικά κονδύλια για να καλύψετε όλες τις υποχρεώσεις σας, οπότε τις καλύπτετε έμμεσα μέσω ιδιωτών. 
      Ένα ακόμη σοβαρό θέμα είναι αυτό των διαγωνισμών ή των δήθεν διαγωνισμών των Υπουργείων και των Δ.Ε.Κ.Ο., για την επιλογή αναδόχων διαφήμισης, του υποτιθέμενου έργου τους. Οι περισσότεροι διαγωνισμοί είναι διαγωνισμοί «μαϊμού». Οι ανάδοχοι είναι προαποφασισμένοι και φωτογραφίζονται από τις προκηρύξεις. Είναι προαποφασισμένοι ανάδοχοι, ακριβώς, για να μοιράζουν εν συνεχεία τα κονδύλια κατά τις υποδείξεις του κάθε Υπουργού, να μοιράζουν το δημόσιο χρήμα στα έντυπα που υποδεικνύει η Κυβέρνηση.
      Χαρακτηριστικό είναι το παράδειγμα του διαγωνισμού για τη διαφήμιση του Υπουργείου Μεταφορών και Επικοινωνιών, που έγινε το Μάρτιο του 2007. Το πακέτο της διαφήμισης ήταν για 4.000.000 ευρώ. Επέδειξαν ενδιαφέρον είκοσι τέσσερις εταιρείες που παρέλαβαν τεύχη δημοπράτησης.
      Θυμάστε πόσοι υπέβαλαν προσφορά, κύριε Υπουργέ; Μόνο μία εταιρεία. Είκοσι τέσσερις ενδιαφερόμενοι, μία μόνο κατέθεσε προσφορά. Η εταιρεία «MASS», εταιρεία συμφερόντων στενού συγγενικού προσώπου Γενικού Γραμματέα της Κυβέρνησης, όπως γράφτηκε και δεν διαψεύστηκε. Οι υπόλοιπες είκοσι τρεις εταιρείες απείχαν του διαγωνισμού, σε ένδειξη διαμαρτυρίας για τις φωτογραφικές διατάξεις της προκήρυξης. Τέσσερα εκατομμύρια ευρώ με διαγωνισμό εικονικό.
      Κατά σύμπτωση, αυτή η ίδια εταιρεία πήρε και το διαφημιστικό πακέτο του Ο.Σ.Ε. Ας θυμηθούμε τι έκανε. Όταν εκτροχιάζονταν το ένα μετά το άλλο τα τρένα πέρυσι, όταν είχαμε δεκάδες εκτροχιασμούς, έπαιζε στις τηλεοράσεις διαφήμιση για την ασφάλεια και την ταχύτητα του τρένου. Τέτοια σοβαρότητα.
      Δυστυχώς, κύριε Υπουργέ, αυτή είναι η εικονική πραγματικότητα που επιμελείται η Κυβέρνησή σας. Αυτή είναι η ουσιαστική διασπάθιση του δημοσίου χρήματος σε δήθεν προβολή του δήθεν κυβερνητικού έργου.
      Κυρίες και κύριοι συνάδελφοι, στις αρχές του χρόνου, η Ένωση Διαφημιστικών Επιχειρήσεων Ελλάδας, η Ε.Δ.Ε.Ε., είχε προγραμματίσει μία συνέντευξη τύπου, μία συνέντευξη τύπου, για να καταγγείλει τους στημένους διαγωνισμούς για την ανάθεση των διαφημίσεων των Υπουργείων και των Δ.Ε.Κ.Ο. Αυτή η συνέντευξη τύπου δεν δόθηκε ποτέ. Δεν δόθηκε ποτέ, γιατί η Κυβέρνηση την απέτρεψε ασκώντας πιέσεις, γιατί η Κυβέρνηση μπορεί και παρεμβαίνει ακόμα και σε τέτοιες πρωτοβουλίες. Έτσι, για να θυμηθούμε την αξέχαστη ρήση στην ταινία «ΛΟΛΑ» -αν θυμάμαι καλά- του Σπύρου Καλογήρου προς το Νίκο Κούρκουλο: «Πολλά τα λεφτά, Άρη».
      Πράγματι, πολλά τα λεφτά, κύριε Υπουργέ και κυκλοφορούν χωρίς κανόνες ή μάλλον, με κανόνες κομματικούς. Αν θέλετε να βάλετε πραγματικούς κανόνες, είμαστε μαζί σας, να συνεργαστούμε. Αν αρνηθείτε, αναλαμβάνετε την πολιτική ευθύνη ή μάλλον, συνεχίζετε ως Κυβέρνηση να έχετε την πολιτική ευθύνη για την κομματικοποίηση της κρατικής διαφήμισης.
      Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο κ. Ιωάννης Αμοιρίδης.
      ΙΩΑΝΝΗΣ ΑΜΟΙΡΙΔΗΣ: Αγαπητή συναδέλφισσα και αγαπητοί συνάδελφοι, ποιο είναι το ζητούμενο στη διαφήμιση; Είναι η ενημέρωση των πολιτών ή η ενίσχυση των μέσων; Πιθανόν και τα δύο. Το ζητούμενο, όμως, είναι η ενημέρωση των πολιτών, ποια έργα θα γίνουν, τι δράσεις υπάρχουν, τι ευκαιρίες υπάρχουν και σε δεύτερη μοίρα, είναι και η ενίσχυση των μέσων. Υπάρχει και ο αντίστοιχος νόμος. Και υπάρχουν τα μέσα που έχουν μεγαλύτερη κυκλοφορία και μεγαλύτερη απήχηση και υπάρχουν και ειδικές εκδόσεις που αφορούν συγκεκριμένο κοινό.
      Βάσει των στοιχείων που παρουσιάζονται στο διαδίκτυο, στην ιστοσελίδα του Υπουργείου Επικρατείας, ο λόγος αυτός έχει ανατραπεί, λόγω του ότι ουσιαστικά πρέπει να εξυπηρετηθούν τα μέσα και όχι να ενημερώσουμε τους πολίτες. Δεν δικαιολογείται αλλιώς, όταν μία εφημερίδα των τριών ή πέντε χιλιάδων φύλλων παίρνει μεγαλύτερη διαφήμιση, από μία εφημερίδα που έχει εκατό χιλιάδες φύλλα κυκλοφορίας.
      Βλέπουμε, όμως, πως υπερασπίζονται, με πόσο σθένος, οι ιδιοκτήτες αυτών των εφημερίδων, της μικρής κυκλοφορίας, στα «τηλεπαράθυρα» την πολιτική της Κυβέρνησης. Αυτή είναι ακριβώς η έννοια πλέον, εκεί έχει καταντήσει η έννοια της κατανομής της διαφήμισης, ανάλογα με το πόσο στηρίζεις το κυβερνητικό έργο, γράψε την κυβερνητική επικοινωνία.
      Να δούμε και τι γίνεται στην περιφέρεια. Βάσει του νόμου, η περιφέρεια πρέπει να πάρει το 30% και ο αθηναϊκός Τύπος το 70% της κρατικής διαφήμισης. Ποτέ δεν έχει πάρει η περιφέρεια το 30%, ποτέ δεν της έχουν δοθεί αυτά που της αρμόζουν και που πρέπει να πάρει βάσει του νόμου. Σε όλα τα επίπεδα γίνεται αυτό. Δεν υπάρχει κάτι που να πηγαίνει την περιφέρεια ένα βήμα πιο μπροστά. Είναι μόνο στα λόγια του Πρωθυπουργού ότι το 82% του Δ΄ Κοινοτικού Πλαισίου Στήριξης θα πάει στην περιφέρεια, χωρίς να έχουμε κάνει ακόμα ούτε τις δομές της περιφέρειας ούτε το χωροταξικό σχεδιασμό. Και εμείς θα κάνουμε τα έργα της περιφέρειας που θα την αναβαθμίσουν, θα την αναδείξουν και θα της δώσουν δυναμική!
      Έτσι ακριβώς γίνεται και με την κατανομή της διαφήμισης. Από τα κρατικά λαχεία, κάθε μέλος της Ένωσης Ιδιοκτητών Περιφερειακού Τύπου παίρνει από 150 ευρώ μέχρι 200 ευρώ το μήνα. Ελάτε όμως που κάποιοι συνάδελφοι της Νέας Δημοκρατίας, με μία υπεύθυνη δήλωση-βεβαίωση ότι δεν ανήκουν στην Ένωση, μπορούν να πάρουν διαφήμιση μέχρι 5.000 ευρώ για το μέσο και την εφημερίδα που θέλουν!
      Ελάτε να δείτε τι γίνεται στην περιφέρεια, καθώς οι περιφέρειες –που είναι ο καθρέφτης της Κυβέρνησης- δίνουν τη διαφήμιση μέσω των εταιρειών που κάνουν τους διαγωνισμούς στις εφημερίδες που θέλουν, γιατί εκεί δεν αναφέρονται σε συγκεκριμένες εφημερίδες, αλλά αναφέρονται στο πόσες ημερήσιες εφημερίδες υπάρχουν και πόσες εβδομαδιαίες σε κάθε νομό. Εκεί γίνεται το μεγάλο παιχνίδι της επικοινωνίας και εκεί φαίνεται –και εμείς, οι Βουλευτές της περιφέρειας το διαπιστώνουμε- ποιες εφημερίδες περιφερειακού Τύπου παίρνουν τη «μερίδα του λέοντος». Δεν μπορεί παρά να γράφουν συνεχώς ύμνους για όλα τα στελέχη της Κυβέρνησης, είτε αυτά είναι σε τοπικό επίπεδο, είτε σε νομαρχιακό επίπεδο, σε περιφερειακό ή κεντρικό επίπεδο.
      Παρατηρείται –και το ξέρετε- ότι δύο Υπουργοί είναι αυτοί που είναι λιγότερο εκτεθειμένοι στα πυρά των δημοσιογράφων. Εγώ το παρατηρώ χρόνια. Και δεν μιλώ για το σήμερα, αλλά αυτό συμβαίνει πάντα. Αυτοί οι Υπουργοί είναι ο Υπουργός Τουρισμού και ο Υπουργός Ανάπτυξης. Για μεν τον τουρισμό, διαχειρίζονται τεράστια κονδύλια από κρατικές επενδύσεις, για δε το Υπουργείο Ανάπτυξης, τα περισσότερα χρήματα πάνε για την προβολή των δράσεων των Κοινοτικών Πλαισίων Στήριξης. 
      Όλοι αυτοί οι Υπουργοί που υπηρετούν σ’ αυτά τα Υπουργεία έχουν περάσει στο απυρόβλητο. Σκεφτείτε πρόσωπα και ονόματα και θα δείτε ότι αυτοί είναι σήμερα που δεν ελέγχονται τόσο, όσο ελέγχονται οι υπόλοιποι Υπουργοί. 
      Αυτό, λοιπόν, που μπορώ να διαπιστώσω εγώ είναι ότι όποιο Υπουργείο έχει μεγαλύτερο όγκο διαφήμισης, αυτό είναι και στο απυρόβλητο.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τι βλέπουμε στην τηλεόραση, αγαπητοί συνάδελφοι; Τι διαφημίζεται; Οι τράπεζες, τα αυτοκίνητα και το στοίχημα. Για σκεφτείτε, έχουν καμμία σχέση με το λαό όλοι αυτοί; Βοηθούν τον απλό πολίτη που θέλει να ενημερωθεί από κάτι; 
      Ποιος είναι, λοιπόν, ο στόχος; Να εθίσουμε τον Έλληνα στον τζόγο. Κάθε Έλληνας βλέπει και τη διαφήμιση και φαντάζεται ότι έχει και νησί δικό του και ελικόπτερο δικό του και έχει και ένα μεγάλο σαλόνι και ποζάρει με το μπουρνούζι, καπνίζει και ένα πούρο και δεν έχει καμμία ανάγκη. Φανταζόμαστε όλοι ότι εκείνη τη στιγμή ταυτιζόμαστε μ’ αυτόν που είναι στην τηλεόραση!
      Αυτός είναι ο στόχος; Ντοπάρουμε τους Έλληνες ότι θα γίνουν πλούσιοι. Τα χρήματα που έρχονται από τα κρατικά λαχεία υποτίθεται ότι θα πρέπει να πάνε στον αθλητισμό, όπου εκεί βλέπουμε τα σημερινά αποτελέσματα με το ντόπινγκ. Ντοπάρεται καθημερινά η ζωή μας με πλαστά όνειρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αγαπητοί συνάδελφοι, ξέρετε ότι και στο στοίχημα η διοίκηση είναι διορισμένη από την κάθε κυβέρνηση. Και όπως είπε ο συνάδελφος κ. Ρόβλιας, είναι πολλά τα λεφτά και μοιράζονται τεράστια ποσά! Όλοι οι Έλληνες καταθέτουν καθημερινά ένα ποσό από το εισόδημά τους για το στοίχημα. Και αυτά τα χρήματα πηγαίνουν κατά πώς βούλεται η κάθε διοίκηση, που αντικατοπτρίζει την κάθε κυβέρνηση.
      Κύριε Υπουργέ, διαχειρίζεστε τη διαφήμιση όπως διαχειρίζεστε τις προσλήψεις, όπως διαχειριστήκατε τα χρήματα στο Υπουργείο Πολιτισμού. Διαχειρίζεστε τα όνειρα του Ελληνικού Λαού με το δικό σας τρόπο. Το δικό σας στοίχημα είναι η επικοινωνιακή επιβολή όλων όσα ενστερνίζεστε και θέλετε να μεταφέρετε στο λαό.
      Το δικό μας στοίχημα είναι να αλλάξουμε την Ελλάδα. Να φέρουμε την ισονομία, να φέρουμε τη Δημοκρατία, να φέρουμε τη Δικαιοσύνη, να κάνουμε μία Ελλάδα των αξιών. Και τότε, οι πολίτες και η χώρα θα αποκτήσουν υπεραξία. Να είστε σίγουρος.
      Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε. 
      Το λόγο έχει ο κ. Νικητιάδης. 
      ΓΕΩΡΓΙΟΣ ΝΙΚΗΤΙΑΔΗΣ: Κυρία Πρόεδρε, κύριοι Υπουργοί, κυρίες και κύριοι συνάδελφοι, θα ήθελα να σας θυμίσω ότι πριν από εκατόν ογδόντα επτά χρόνια, ο Ιωάννης Τόμπρος εξέδωσε στην Καλαμάτα την πρώτη επίσημη ελληνική εφημερίδα. «ΣΑΛΠΙΓΞ ΕΛΛΗΝΙΚΗ», λεγόταν η εφημερίδα. Η έκδοση έγινε την 1η Αυγούστου του 1821 και ο σκοπός εκείνου του εντύπου ήταν να προασπίσει τις ιδέες της Επανάστασης του 1821, να τις διαδώσει, να εμψυχώσει τους Έλληνες, να τους σπρώξει να επαναστατήσουν όλο και περισσότεροι και να μεταφέρει τις ιδέες των κινημάτων από το εξωτερικό στους σκλαβωμένους τότε Έλληνες. 
      Σκεφθείτε, λοιπόν, να κυβερνούσε τότε η Κυβέρνηση της Νέας Δημοκρατίας με Υπουργό τον παρόντα εδώ Υπουργό και να παρακολουθούσε ο Ιωάννης Τόμπρος τον πακτωλό των χρημάτων και να διαισθανόταν ότι κάποια από αυτά που έλεγε, θα έπρεπε να μην τα λέει όπως τα έλεγε. 
      Τρία τινά θα μπορούσαν να συμβούν τότε. Ή θα έκλεινε την εφημερίδα του ή θα έπαιρνε ένα γιαταγάνι και θα αυτοκτονούσε ή θα έπαιρνε ένα καριοφίλι και κύριε Υπουργέ, να μην σας πω τι θα έκανε με το καριοφίλι! Δεν θα είχε άλλη λύση τότε ο Ιωάννης Τόμπρος!    
      Το 1645 εκδόθηκε η πρώτη εφημερίδα στον κόσμο, στη Σουηδία. Πέρασαν αιώνες, πέρασαν πολλά χρόνια και παρακολουθούμε την εξέλιξη του Τύπου, παρακολουθούμε πώς έγινε η «τέταρτη εξουσία» και παρακολουθούμε και το ρόλο της πολιτείας. 
      Η πολιτεία –λογικώς, κάθε σοβαρή πολιτεία- κάθε ευνομούμενο κράτος, πρώτον, προασπίζεται την ελευθερία του Τύπου. Το πρώτο καθήκον και ημών των πολιτικών και όλων μας είναι η ελευθερία της έκφρασης. 
      Δεύτερον, φροντίζει αυτή η ελευθερία να μην οδηγείται ποτέ σε προσβολή των ατομικών δικαιωμάτων των πολιτών. Εκεί υπάρχει μία λεπτή ισορροπία, στην οποία φαίνεται και η πραγματική ικανότητα κάθε πολιτείας. 
      Για να μπορέσει, λοιπόν, η πολιτεία να βοηθήσει τα Μέσα Ενημέρωσης να παραμένουν ελεύθερα, διαθέτει ένα πολύ σημαντικό κομμάτι αυτού που λέμε «κρατική διαφήμιση». Προσέξτε, όμως, για τι κομμάτι μιλάμε. Το Μάρτιο του 2008, σύμφωνα με δημοσιεύματα, διετέθησαν 17,2 εκατομμύρια ευρώ για τον έντυπο τύπο, για τις εφημερίδες. Προσέξτε! Διετέθησαν 6.000.000.000 δραχμές σε ένα μήνα! Και εγώ λέω, οι περίφημοι «προαγωγοί» που είχε πει τότε ο Πρωθυπουργός στου Μπαϊραχτάρη, είναι αυτοί που τελικώς δεν παίρνουν τώρα τα χρήματα; 
      Εάν, δηλαδή, παρακολουθήσουμε τη διανομή αυτού του πακτωλού των χρημάτων, θα δούμε ότι αυτοί που παίρνουν χρήματα είναι οι έντιμοι, οι «καλοί» και αυτοί που δεν παίρνουν είναι οι «προαγωγοί», που έλεγε τότε ο Πρωθυπουργός, που πήγαμε στην Ευρώπη για να ευτελιστούμε, όπως είπε πριν από λίγο ο κ. Χυτήρης; 
      Δύο εφημερίδες, λοιπόν, μέσα σε δέκα μήνες και χωρίς καταγεγραμμένη και πιστοποιημένη την κυκλοφορία τους, πήραν 10.364.746 ευρώ! Δύο εφημερίδες σε δέκα μήνες και χωρίς να είναι καταγεγραμμένη και πιστοποιημένη από πουθενά η κυκλοφορία τους! 
      Και τίθενται τα εξής ερωτήματα: Πώς; Με ποιο τρόπο; Πώς εφαρμόστηκε ο νόμος; Πώς υλοποιήσατε το νόμο; Από πού πήραν αυτά τα χρήματα; Την ίδια ώρα, εφημερίδα που έχει εβδομαδιαία κυκλοφορία περίπου δύο χιλιάδες διακόσια φύλλα, παίρνει σε δέκα μήνες 2.668.000 ευρώ, ενώ άλλη εφημερίδα πάλι εβδομαδιαία και με διακόσιες χιλιάδες φύλλα, παίρνει τρία διακόσια κάτι τι παραπάνω! 
	Και τρίτη εφημερίδα με εκατόν εβδομήντα επτά χιλιάδες φύλλα εβδομαδιαία –προσέξτε 2,5 χιλιάδες φύλλα η μία, εκατόν εβδομήντα επτά χιλιάδες φύλλα η άλλη!- παίρνει λιγότερο απ’ όσα πήρε η προηγούμενη εφημερίδα. 
      Ποια είναι η λογική; Με ποια λογική γίνεται αυτή η κατανομή; Είναι αντιληπτό με ποια λογική γίνεται αυτή η κατανομή.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Θα χρησιμοποιήσω και χρόνο από τη δευτερολογία μου, κύριε Πρόεδρε. 
	Θα έρθω, κλείνοντας, κύριε Υπουργέ, στον επαρχιακό Τύπο. Με βάση το νόμο, είστε υποχρεωμένοι να διαθέτετε 30% της κρατικής διαφήμισης στον επαρχιακό Τύπο. Όπως προκύπτει από τα δημοσιεύματα και τις έρευνες των ιδιοκτητών του επαρχιακού Τύπου, ούτε καν το 20% πηγαίνει εκεί. 
	Προσέξτε να δείτε ένα μικρό παράδειγμα: Σας είπα πριν ότι σε δέκα μήνες 2.360.000 ευρώ πήρε μια εφημερίδα με 2,5 χιλιάδες φύλλα. Στην Κω το «ΒΗΜΑ ΤΗΣ ΚΩ», με τρεισήμιση χιλιάδες φύλλα, σε ένα χρόνο έχει πάρει μόνο 10.000 ευρώ. Η μία πήρε 2.360.000 ευρώ, ενώ η άλλη που έχει μεγαλύτερη κυκλοφορία πήρε 10.000 ευρώ. 
      Και δεν είναι μόνο αυτή. Η «ΡΟΔΙΑΚΗ» στη Ρόδο, η «ΠΡΟΟΔΟΣ», η «ΔΗΜΟΚΡΑΤΙΚΗ ΔΡΑΣΗ», εφημερίδες που είναι για πολλά χρόνια στην κυκλοφορία, δεν λαμβάνουν παρά μόνο ψίχουλα και ελάχιστες φορές! 
	Οφείλετε μία εξήγηση. Όμως, πάνω απ’ όλα, κύριε Υπουργέ, οφείλετε να εξηγήσετε στον Ελληνικό Λαό, πώς διατίθενται τόσα τρομακτικά ποσά στα μέσα ενημέρωσης –όχι μόνο στις εφημερίδες που συζητάμε σήμερα- και με ποιο τρόπο γίνεται αυτή η κατανομή, συμφώνως με το νόμο που έχετε ψηφίσει. 
	Ευχαριστώ πολύ. 
(Χειροκροτήματα από την πτέρυγα του ΠΑ.ΣΟ.Κ.)
    	ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
    	Το λόγο τώρα έχει ο κ. Βασίλειος Έξαρχος. 
    	ΒΑΣΙΛΕΙΟΣ ΕΞΑΡΧΟΣ: Ευχαριστώ, κυρία Πρόεδρε. 
    	Κυρίες και κύριοι συνάδελφοι, η σωστή λειτουργία των μέσων ενημέρωσης επηρεάζει καθοριστικά την ποιότητα της δημοκρατίας μιας χώρας. Ιδιαίτερα στην εποχή μας, μια εποχή έκρηξης της γνώσης και της πληροφορίας, ο ρόλος των μέσων μαζικής ενημέρωσης –ηλεκτρονικών και εντύπων- γίνεται ολοένα και πιο κρίσιμος. 
    	Θα είναι τα μέσα ενημέρωσης εργαλεία για την πληροφόρηση των πολιτών; 
    	Θα είναι εργαλεία ελεύθερης έκφρασης γνώμης και διακίνησης ιδεών ή θα είναι όργανα χειραγώγησης των πολιτών, όργανα εξυπηρέτησης οικονομικών συμφερόντων, όργανα εξυπηρέτησης μικροκομματικών σκοπιμοτήτων; 
    Οι πολίτες έχουν δώσει την απάντησή τους. Οι πολίτες θέλουν τις εφημερίδες και γενικότερα τα μέσα ενημέρωσης να λειτουργούν χωρίς εξαρτήσεις από την κεντρική εξουσία, χωρίς εξαρτήσεις από οικονομικά συμφέροντα. Θέλουν τα μέσα ενημέρωσης να παρέχουν πραγματική ενημέρωση. 
    Εμείς ελέγχουμε σήμερα την Κυβέρνηση, διότι από στοιχεία που έχουν δει το φως της δημοσιότητας και δεν αμφισβητούνται –εξάλλου δεν διαψεύστηκαν- υπάρχει προνομιακή μεταχείριση. Υπάρχει προνομιακή χρηματοδότηση εφημερίδων και περιοδικών. Έτσι, εφημερίδες και περιοδικά που βρίσκονται στην ουρά του πίνακα, με  βάση την κυκλοφορία –ω του θαύματος!- βάζοντας, βεβαίως, το χέρι τους διάφορα Υπουργεία και Οργανισμοί, σκαρφαλώνουν στην κορυφή του πίνακα των χρηματοδοτήσεων. 
    Με ποια κριτήρια γίνεται η κατανομή, κύριε Υπουργέ; Είναι προφανές ότι τα κριτήρια είναι αδιαφανή. Όπως επίσης είναι προφανές ότι δεν τηρείται καθόλου η ισχύουσα νομοθεσία. Διότι με βάση την ισχύουσα νομοθεσία, για την κατανομή της κρατικής διαφήμισης πρέπει να συνεκτιμάται η απήχηση του μέσου στο ευρύ κοινό, δηλαδή η μηνιαία κυκλοφορία του εντύπου, όπως αυτή επιβεβαιώνεται –εδώ είναι ο δικός σας λόγος και η δική σας ευθύνη- από τις υπηρεσίας του Υπουργείου του οποίου προΐσταστε. Συνεκτιμώνται, λοιπόν, αυτά τα στοιχεία, όταν δίνονται χρηματοδοτήσεις από τους διάφορους Οργανισμούς και τα άλλα Υπουργεία; 
     Βεβαίως, όταν πρόκειται για εξειδικευμένες δραστηριότητες, για έντυπα εξειδικευμένων δραστηριοτήτων, τότε πρέπει να συνεκτιμάται η απήχηση του μέσου σε συγκεκριμένες κατηγορίες κοινού. 
     Γιατί δεν τηρείται η ισχύουσα νομοθεσία, κύριε Υπουργέ; Πρέπει να απαντήσετε με σαφήνεια σε όλα τα παραπάνω ερωτήματα. Και δεν είναι δικά μας ερωτήματα, δεν είναι ερωτήματα της Αξιωματικής Αντιπολίτευσης. Είναι ερωτήματα όλων όσων δραστηριοποιούνται στον Τύπο και είναι ερωτήματα των πολιτών. 
     Και εμείς θέλουμε να προσθέσουμε το εξής: Είναι σαφές ότι υπάρχει μία ανάγκη στην ελληνική κοινωνία για την οριοθέτηση των σχέσεων ανάμεσα στην οικονομία, την πολιτική και τους πολιτικούς. Όσο υπάρχει αυτή η ανάγκη, άλλο τόσο υπάρχει ανάγκη να οριοθετηθούν με σαφήνεια και οι σχέσεις ανάμεσα στους πολιτικούς, την πολιτική και τα μέσα ενημέρωσης, που πρέπει να είναι σχέσεις αλληλοσεβασμού. Δεν μπορεί να είναι σχέσεις εξάρτησης. 
     Και βεβαίως, είναι αναφαίρετο δικαίωμα της Βουλής, των Βουλευτών και των Ελλήνων πολιτών να ενημερώνονται διαρκώς για παράδειγμα, για τα ποσά που πληρώνει ο Ο.Π.Α.Π. για διαφήμιση, για τα ποσά που πληρώνουν τα Υπουργεία για την προβολή των ευρωπαϊκών προγραμμάτων. Επίσης, πρέπει να ενημερώνεται και η Βουλή και η κοινωνία για τα έντυπα που παίρνουν τις καταχωρήσεις, διότι τα χρήματα που διαχειρίζονται είναι χρήματα των Ελλήνων φορολογουμένων και στην περίπτωση των ευρωπαϊκών προγραμμάτων, είναι χρήματα και των Ευρωπαίων πολιτών.
     Για μας είναι σαφές ότι πρέπει να υπάρχουν καθαροί και διαφανείς όροι χρηματοδότησης μακριά από επιλεκτικές σχέσεις. Και αυτοί οι όροι να ισχύουν και για τα περιφερειακά μέσα ενημέρωσης, που είναι οι φτωχοί συγγενείς. 
     Κύριε Υπουργέ, οφείλετε να αναγνωρίσετε στην πράξη τη συμβολή των περιφερειακών μέσων ενημέρωσης, όχι μόνο στην ενημέρωση των πολιτών, αλλά θα πρόσθετα και στην προώθηση της τοπικής και περιφερειακής ανάπτυξης, στη στήριξη της διεκδίκησης των εργαζομένων, των αγροτών, όλων των κοινωνικών στρωμάτων της περιφέρειας. Και εδώ θα πρέπει να σας θέσω υπ’ όψιν και κάτι άλλο, διότι τώρα εμφανίζεται μία νέα μόδα. 
     Στις περιφέρειες υπάρχει μία τάση να γίνεται η προβολή και των περιφερειακών και των άλλων προγραμμάτων όχι μέσω των περιφερειακών μέσων ενημέρωσης. Σ’ αυτήν την τάση πρέπει να μπει φρένο. Διότι, για την προβολή των προγραμμάτων που κατ’ εξοχήν είναι προγράμματα της περιφέρειας, οι καταχωρήσεις και η προβολή γίνεται μέσω κεντρικών μέσων ενημέρωσης. Ορισμένοι μπορεί να θέλουν να κάνουν και προσωπικά παιχνίδια, να έχουν προσωπικές φιλοδοξίες, είναι δικό τους θέμα. Αλλά δεν μπορούν να εμπλέκουν τις προσωπικές φιλοδοξίες με τη διαχείριση των χρημάτων. Σ’ αυτό νομίζω ότι πρέπει να υπάρξει μία οδηγία, διότι έχουν παρατηρηθεί τέτοια φαινόμενα σε διάφορες περιοχές της χώρας.
     Κυρίες και κύριοι συνάδελφοι, είναι σαφές για μας, όπως είναι σαφές και για τους Έλληνες πολίτες, ότι η Κυβέρνηση μέσω των χρηματοδοτήσεων προωθεί τον έλεγχο των μέσων ενημέρωσης, την εξάρτησή τους. Αυτό συνιστά ευθεία παραβίαση της ελευθερίας του Τύπου, αλλά και παραβίαση του δικαιώματος των πολιτών για σωστή ενημέρωση. 
     Εμείς για όλα αυτά ελέγχουμε την Κυβέρνηση. Εμείς για όλα αυτά περιμένουμε σαφείς απαντήσεις από τον κύριο Υπουργό.
     Ευχαριστώ, κυρία Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, τριάντα εννιά μαθήτριες και μαθητές και τέσσερις συνοδοί καθηγητές από το 2ο Γυμνάσιο Χανίων Κρήτης. 
      Η Βουλή τους καλωσορίζει. 
     (Χειροκροτήματα απ’ όλες τις πτέρυγες της Βουλής)
     Ο κύριος Υπουργός έχει το λόγο.
     ΓΕΩΡΓΙΟΣ ΠΑΠΑΔΗΜΗΤΡΙΟΥ: Κυρία Πρόεδρε, αν μου επιτρέπετε, έπρεπε να είχατε διαβάσει την επερώτηση.
     ΠΡΟΕΔΡΕΥΟΥΣΑ (Βέρα Νικολαϊδου): Δεν συνηθίζεται να διαβάζεται, κύριε συνάδελφε. Άλλωστε υπάρχει στα Πρακτικά και έχει διανεμηθεί.
      Ορίστε, κύριε Υπουργέ, έχετε το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ πολύ, κυρία Πρόεδρε.
     Κυρίες και κύριοι συνάδελφοι, θα ξεκινήσω ευχαριστώντας σας γι’ αυτή την επερώτηση. Θα συνεχίσω λέγοντας ότι η πραγματική πρόθεση της επερώτησης φάνηκε από το «γλώττα λανθάνουσα» του πρώτου ομιλητή όταν είπε «από το Μάρτιο του 2004 καταθέτουμε ερωτήσεις, επερωτήσεις και απαντήσεις δεν παίρνουμε».
      Είναι δηλαδή σαφής η αποστροφή ότι από την αρχή, πριν καν ξεκινήσει η Νέα Δημοκρατία να κυβερνά τον τόπο, υπήρχε μια δυσπιστία η οποία συνεχίζεται και μέχρι σήμερα. Και εν πάση περιπτώσει, τέσσερα χρόνια μετά θα εδικαιολογείτο, αλλά από τον Μάρτη του 2004 επιτρέψτε μου να πω ότι δεν δικαιολογείται.
      Νομίζω όμως, ότι οι συνάδελφοι του ΠΑ.ΣΟ.Κ. ξεχνούν πολύ εύκολα. Θα ήθελα να τους προκαλέσω ευθύς εξ αρχής να μας πουν, να πουν στον Ελληνικό λαό, ένα πεδίο που να αφορά στη διαχείριση και τον έλεγχο των πόρων της κρατικής διαφήμισης, όπου επί Κυβερνήσεων του ΠΑ.ΣΟ.Κ. υπήρχε μεγαλύτερη ή έστω, ίση διαφάνεια με αυτήν που υπάρχει σήμερα. 
      Ας πάρουμε τα πράγματα από την αρχή όμως. Ας εξετάσουμε πρώτον, τα ισχύοντα στον προγραμματισμό της διαφημιστικής προβολής των δημοσίων φορέων. Σύμφωνα με το άρθρο 4 του Προεδρικού Διατάγματος 261/97 για τη διαφάνεια στη διαφημιστική προβολή του δημοσίου και του ευρύτερου δημοσίου τομέα, οι φορείς του δημοσίου οφείλουν ετησίως να καταρτίζουν και να αποστέλλουν στις Γενικές Γραμματείες Επικοινωνίας και Ενημέρωσης, Υπουργείο Τύπου τότε, αναλυτικό σε είδος και σε προϋπολογιζόμενη αξία πρόγραμμα διαφημιστικής προβολής. Σε αυτό περιέχεται υποχρεωτικά και η κατανομή μεταξύ των διαφόρων κατηγοριών μέσων ενημέρωσης, δηλαδή 40% τουλάχιστον στα έντυπα μέσα, 10% στο ραδιόφωνο, 30% στα περιφερειακά μέσα, ανά κατηγορία μέσου ενημέρωσης. 
      Γνωρίζετε καλά, κυρίες και κύριοι συνάδελφοι του ΠΑ.ΣΟ.Κ., ότι η αρμοδιότητα του Υπουργού Επικρατείας, πρώην Υπουργού Τύπου, ορίζεται στην έγκριση των κατατεθειμένων διαφημιστικών προγραμμάτων, μετά από έλεγχο νομιμότητας αναφορικά με την τήρηση των ποσοστών κατανομής, τα οποία μόλις σας ανέγνωσα. Γνωρίζετε επίσης, ότι οι ίδιοι οι δημόσιοι φορείς, επιλέγουν κάθε φορά τις τηλεοπτικές ή ραδιοφωνικές επιχειρήσεις ή τις έντυπες εκδόσεις, στις οποίες αναθέτουν τη μετάδοση των μηνυμάτων τους, εταιρείες που πρέπει να είναι καταχωρημένες στο μητρώο του τμήματος διαφάνειας του Εθνικού Συμβουλίου Ραδιοτηλεόρασης.
      Είναι ενδιαφέρον να επισημάνουμε ότι το 2002, είχαν αποστείλει προς έγκριση στη Γενική Γραμματεία Επικοινωνίας και τη Γενική Γραμματεία Ενημέρωσης, εβδομήντα τρεις φορείς το πρόγραμμα διαφημιστικής προβολής τους, ενώ το 2006 οι φορείς ανέβηκαν στους εκατόν ογδόντα εννέα. Και αυτό βεβαίως, δεν έγινε τυχαία, αλλά κατόπιν του συνεχούς ενδιαφέροντος για διαφάνεια, των δικών μας διαρκών υπομνήσεων προς τους επικεφαλής των φορέων, για τις υποχρεώσεις που έχουν σε προεδρικό διάταγμα που είχε συντάξει η δική σας κυβέρνηση.
      Για την αποφυγή άσκοπων, γραφειοκρατικών διαδικασιών και την ενίσχυση του ουσιαστικού ελέγχου στις διατάξεις του άρθρου 10 του ν. 3444/2006 προβλέφτηκε ότι η υποχρέωση για υποβολή των αιτήσεων διαφημιστικών προγραμμάτων, θα αφορά διαφημιστικά προγράμματα, τα οποία υπερβαίνουν τα 10.000 ευρώ. Παραλλήλως, προβλέφτηκαν με το ν. 3548/2007 κυρώσεις σε ό,τι αφορά την παραβίαση του ν. 3166/2003 που απαγόρευε τη μεσολάβηση τρίτων. 
      Και εδώ, θέλω να θυμίσω στον καλό συνάδελφο από το ΠΑ.ΣΟ.Κ., που μίλησε για τα Media shop, ότι τα Media shop οφείλει να θυμάται ότι η δική σας κυβέρνηση τα κατήργησε και ορθώς έκανε. Αλλά τα κατήργησε με νόμο, στον οποίο δεν προέβλεψε έστω μία κύρωση για όποιους παραβιάζουν αυτήν τη διάταξη. Ενώ εμείς, το 2007 όπως προανέφερα, προβλέψαμε τέτοιες κυρώσεις. Κατ’ αυτόν τον τρόπο, αποφεύγονται άσκοπες σπατάλες, καθώς μειώνεται το ποσοστό δαπάνης σε διαφημιστικές εταιρείες. Διώξαμε δηλαδή τους μεσάζοντες οριστικά, κλείνοντας με επιτυχία την αρχή που είχατε βάλει εσείς.
      Θα καταθέσω στα Πρακτικά της Βουλής έναν πίνακα σχετικά με τα ποσοστά τα οποία ισχύουν στα χρόνια που ανέφερα.
      (Στο σημείο αυτό, ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι επίσης σημαντικό να επισημανθεί, ότι οι συμβάσεις για τις καταχωρήσεις και μεταδόσεις διαφημίσεων, δεν κατατίθενται στη Γενική Γραμματεία Επικοινωνίας-Ενημέρωσης. Αρμόδιο για τον έλεγχο των συμβάσεων αυτών είναι το Ελεγκτικό Συνέδριο.
      Τη μεγαλύτερη όμως καινοτομία, ως προς την κατεύθυνση της διαφάνειας, αποτελεί η ανάρτηση κάθε μήνα από το Σεπτέμβριο του 2006, στις ιστοσελίδες των Γραμματειών Επικοινωνίας και Ενημέρωσης, των διαφημιστικών προγραμμάτων, που κατά το νόμο εγκρίνει ο Υπουργός Επικρατείας σήμερα, ως αρμόδιος Υπουργός. Και για να έχετε πλήρη εικόνα, όλα αυτά τα στοιχεία που δημοσιεύονται τα τελευταία σχεδόν δύο χρόνια στο ίντερνετ, από τον Ιούνιο του 2004 για την ακρίβεια, από τους πρώτους μήνες δηλαδή που ανέλαβα τη θέση του Υπουργού Επικρατείας, εδίδοντο κατόπιν δικής μου εντολής, σ’ όλες τις ενώσεις των μέσων ενημέρωσης σ’ όλη την Ελλάδα. Αυτά τα στοιχεία είναι σήμερα προσβάσιμα στους πάντες και αυτά είναι τα στοιχεία, που κατέθεσε στην αρχή της ομιλίας του ο πρώτος ομιλών συνάδελφος από το ΠΑ.ΣΟ.Κ.. Αναρωτιέμαι θα μπορούσε να καταθέσει αντίστοιχα στοιχεία ένας οποιοσδήποτε Βουλευτής της Νέας Δημοκρατίας, όταν κυβερνούσε το ΠΑ.ΣΟ.Κ.; Φυσικά και όχι, γιατί δεν θα μπορούσε να έχει πρόσβαση σε κανένα από αυτά. Ενώ σήμερα, ο όγκος των χαρτιών τα οποία κατατέθηκαν από το συνάδελφο νωρίτερα, είναι απλή εκτύπωση των όσων  οι Γενικές Γραμματείες Επικοινωνίας και Ενημέρωσης κατόπιν αυτής της απόφασης που έλαβε η Κυβέρνηση, δημοσιεύει προς όλους. Για την ακρίβεια, λοιπόν, με την κατάθεση ενός προγράμματος προς έγκριση και αφού αυτό υπογραφεί, αναρτάται αμέσως στο δικτυακό τόπο. Μ’ αυτόν τον τρόπο ο κάθε εκδότης, ο κάθε δημοσιογράφος σε κάθε γωνιά της Ελλάδας, έχει τη δυνατότητα να ελέγχει τα προγράμματα που βρίσκονται σε εξέλιξη και να διεκδικεί από τους φορείς αυτό που του αναλογεί, εάν πιστεύει ότι αδικείται. Ο κάθε πολίτης, λοιπόν, έχει δυνατότητα πρόσβασης σ’ αυτήν την πληροφορία.
      Η διαφάνεια για την οποία όψιμα κόπτεσθε, κύριοι συνάδελφοι του ΠΑ.ΣΟ.Κ., έτσι υπηρετείται στην πράξη και όχι με λόγια κενά περιεχομένου, με το να μην υπάρχει δυνατότητα διαστρέβλωσης της πραγματικότητας, είτε από τους φορείς είτε από τους εκδότες, με το να μη μένουν σκιές. Και αυτή η δράση, αποτελεί ένα πραγματικά χρήσιμο εργαλείο, αν κρίνουμε από την επισκεψιμότητα που έχει από εκείνη τη χρονική περίοδο και μετά ο ιστότοπος των Γενικών Γραμματειών Επικοινωνίας και Ενημέρωσης. Ένα μόνο ενδεικτικό στοιχείο θα σας δώσω, ότι από εκεί που η επισκεψιμότητα ήταν το 2006 μεταξύ τριάντα χιλιάδων και σαράντα χιλιάδων επισκεπτών ανά μήνα, φθάσαμε τον Ιούλιο του 2007 στους εκατόν σαράντα χιλιάδες επισκέπτες και το Μάρτιο του 2008 είχαμε ήδη εκατόν είκοσι τρείς χιλιάδες επισκέπτες.
      Παρακαλώ, για τα Πρακτικά, η απόδειξη ότι αυτή η Κυβέρνηση όταν μιλάει για διαφάνεια, το εννοεί κιόλας στην πράξη και όχι μόνο στα λόγια.
      (Στο σημείο αυτό, ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεύτερο ζήτημα είναι ο έλεγχος της κατανομής. Με βάση το π.δ. 261/97, υποχρεούνται να υποβάλλουν έως 31 Μαρτίου κάθε έτους αναλυτικό απολογισμό της διενεργηθείσας διαφημιστικής προβολής τους, όλοι οι φορείς. Η αρμόδια υπηρεσία εποπτείας, ελέγχει την τήρηση των ποσοστών κατανομής στα μέσα ενημέρωσης, τα ποσοστά που ανέφερα προηγουμένως, τι πηγαίνει στην Αθήνα, τι στην επαρχία, τι στα ηλεκτρονικά, τι στα έντυπα. Σε περίπτωση μη τήρησης των ποσοστών αυτών, η διεύθυνση εποπτείας, αποστέλλει παρατηρήσεις στον εκάστοτε φορέα. Ενδεικτικό της έμφασης που δίνεται τα τελευταία χρόνια στη σωστή τήρηση των ποσοστών, είναι ο αριθμός των φορέων που έχουν υποβάλει απολογισμό τα προηγούμενα έτη. 
      Ακούστε, λοιπόν, τα στοιχεία: το 2000, ήταν όλοι κι όλοι οκτώ οι φορείς που υπέβαλαν αυτόν τον απολογισμό. Το 2001, ανέβηκαν στους τριάντα εννέα, το 2002, στους εξήντα επτά, το 2003, στους ογδόντα έναν. Το 2004, πρώτη χρονιά διακυβέρνησης της Νέας Δημοκρατίας, ο αριθμός εκτινάχθηκε στους εκατόν δέκα πέντε. Το 2005, στους εκατόν εβδομήντα, το 2006, στους εκατόν εβδομήντα έναν. Από τους οκτώ φορείς οι οποίοι τηρούσαν το προεδρικό διάταγμα του 2000, που εσείς είχατε φτιάξει ως κυβέρνηση, φτάσαμε στους εκατόν εβδομήντα έναν το 2006, τελευταία χρονιά για την οποία διαθέτουμε στοιχεία, καθόσον, όπως προανέφερα, κάθε χρόνο, έως 31 Μαρτίου, υποχρεούνται να υποβάλλουν τα στοιχεία στις γενικές γραμματείες και εν συνεχεία ακολουθεί επεξεργασία ολίγων εβδομάδων και θα έχουμε σε λίγες εβδομάδες όλα τα στοιχεία του 2007.
      Κάναμε όμως ένα ακόμη βήμα στο πλαίσιο της ηλεκτρονικής διακυβέρνησης και με στόχο τον εκσυγχρονισμό, την απλούστευση των διοικητικών διαδικασιών και τη διευκόλυνση των φορέων. Δημιουργήσαμε ειδική ηλεκτρονική εφαρμογή, την ΠΑΣΙΘΕΑ, για την υποβολή των απολογιστικών στοιχείων ηλεκτρονικά. Με το άρθρο 9 του ν. 3548/2007, θεσμοθετήθηκε η υποχρέωση ανάρτησης των απολογιστικών στοιχείων ανά τρίμηνο και ανά έτος στις ιστοσελίδες των φορέων. Έχουν δηλαδή και οι φορείς πια, την υποχρέωση να αναρτούν τα στοιχεία αυτά. Μ’ αυτόν τον τρόπο καθίσταται διαφανής η κατανομή συνολικά της διαφημιστικής δαπάνης, αλλά και  της κατανομής του 30% για τα περιφερειακά μέσα ενημέρωσης. Ήδη, στον ιστότοπο των γραμματειών, αναρτήθηκαν τα στοιχεία του τριμήνου, τα οποία ο καλός συνάδελφος από το ΠΑ.ΣΟ.Κ. τα κατέθεσε νωρίτερα στα Πρακτικά, καθώς και ετήσια απολογιστικά στοιχεία σαράντα φορέων, οι οποίοι έχουν αποστείλει όλο το σχετικό υλικό, δηλαδή στοιχεία, spots, φυλλάδια, κάθε είδους διαφημιστική δραστηριότητα.
      Εντός των επομένων ημερών ο αριθμός των φορέων αναμένεται να αυξηθεί. Σας είπα ήδη ότι έχει αρχίσει η επεξεργασία των στοιχείων που υπεβλήθησαν μέχρι 31 Μαρτίου. 
      Ειδικότερα για τα περιφερειακά μέσα, με απόφαση του ομιλούντος συστάθηκε έγκαιρα γνωμοδοτική επιτροπή από το 2004, δύο μόλις μήνες μετά τις εκλογές, η οποία συνεδριάζει κάθε μήνα με την υποχρεωτική συμμετοχή εκπροσώπων συλλογικών φορέων της Ένωσης Ιδιοκτητών Ημερησίων Επαρχιακών Εφημερίδων, της Ένωσης Περιφερειακών Καναλιών Ελλάδος, της τηλεόρασης της ελληνικής περιφέρειας, της Ένωσης Δημοσιογράφων Ιδιοκτητών Περιοδικού Τύπου, της Πανελλήνιας Ένωσης Ιδιοκτητών Ραδιοφωνικών Σταθμών, της Ένωσης Ιδιοκτητών Επαρχιακού Τύπου, του Συνδέσμου Ημερησίων Επαρχιακών Εφημερίδων, του Συνδέσμου Επιχειρήσεων Περιοδικού Τύπου. Δεν αποκλείεται κανένας -δεν αποκλείστηκε κανένας- όλοι είναι παρόντες, έχουν γνώση των στοιχείων, μπορούν να κάνουν τον έλεγχο, που τους δίνει τη δυνατότητα αυτή ακριβώς η γνώση των στοιχείων να κάνουν.
      Κυρίες και κύριοι συνάδελφοι, επιτρέψτε μου στο σημείο αυτό να αναφερθώ σε μερικά άλλα θέματα, τα οποία δεν λαμβάνονται υπ’ όψιν στην επερώτηση που κατατέθηκε. 
      Πρώτο και κυριότερο, δεν λαμβάνονται υπ’ όψιν οι ιδιαιτερότητες της κάθε διαφημιστικής καμπάνιας, αλλά και το ότι ο τεχνικός σύμβουλος για την κατανομή της εκάστοτε διαφημιστικής δαπάνης, δεν είναι ούτε ο Υπουργός Επικρατείας φυσικά, ούτε ο εποπτεύων Υπουργός κάθε φορέα, αλλά ο φορέας, που με βάση τους στόχους του και σε συνεργασία με τη διαφημιστική εταιρεία, ορίζει τη στρατηγική δημοσιότητας. Επί παραδείγματι, μία διαφημιστική καμπάνια οικονομικού περιεχομένου, είναι λογικό ότι θα καταχωριστεί σε οικονομικού περιεχομένου έντυπα περισσότερο απ’ ό,τι σ’ άλλα. Στις δε συμβάσεις που υπογράφουν οι διαφημιστικές εταιρείες με τις αναθέτουσες αρχές, κατά τα πρότυπα του κοινοτικού και εθνικού δικαίου, υπάρχει ως όρος η υποχρέωση των διαφημιστικών εταιρειών, να βρουν τα κατάλληλα εκείνα έντυπα, τα οποία θα προσφέρουν τη μεγαλύτερη ανταποδοτικότητα, σύμφωνα με την ιδιαιτερότητα της εκάστοτε καμπάνιας. 
      Εξ ίσου σημαντική παράμετρος, η οποία δεν λαμβάνεται υπ’ όψιν, είναι το ποιοι φορείς υπάγονται στις σχετικές ρυθμίσεις. Επιχειρήσεις, όπως, για παράδειγμα, ο Ο.Τ.Ε., δεν υπάγονται στις διατάξεις των νόμων, οπότε και τα στοιχεία των διαφημιστικών τους προγραμμάτων, δεν εμπίπτουν στην κατανομή της διαφημιστικής δαπάνης του δημοσίου. Σύμφωνα με τα στοιχεία, περίπου το 85% της επονομαζόμενης κρατικής διαφήμισης, προέρχεται από φορείς που δεν υπάγονται στις διατάξεις του π.δ. 261/97, οπότε και στον έλεγχο του κράτους. 
      Επειδή ακούστηκαν  από συναδέλφους της Αντιπολίτευσης μία σειρά από φορείς, όπως για παράδειγμα ο Ο.Τ.Ε., θέλω να τους θυμίσω και πάλι ότι αυτοί έφτιαξαν το προεδρικό διάταγμα. Εσείς το φτιάξατε. Ας προβλέπατε, λοιπόν -αν πιστεύετε ότι έτσι έπρεπε να γίνει τότε- ότι πρέπει να υπάγονται σ’ αυτό το προεδρικό διάταγμα και εκείνοι οι φορείς, που είναι εισηγμένοι στο Χρηματιστήριο. Μην εγκαλείτε έντεκα χρόνια αργότερα την Κυβέρνηση της Νέας Δημοκρατίας, γιατί δεν υπάγονται σε ένα προεδρικό διάταγμα, το οποίο εσείς φτιάξατε, φέρατε,  φορείς που, ούτως ή άλλως, ευθύς εξ αρχής δεν υπήγοντο. Αλλά ακόμη και για τους φορείς που υπάγονται στις διατάξεις του π.δ. 261/97 το συνολικό ποσό των διαφημιστικών τους προγραμμάτων, αγγίζει περίπου τα 40.000.000 ευρώ. Εξ αυτών, το 60%, τα 23.000.000 ευρώ δηλαδή, πηγαίνει στα μέσα ενημέρωσης και τα υπόλοιπα αφορούν άλλες δραστηριότητες δημοσιότητας. Γιατί υπάρχουν και άλλες δραστηριότητες δημοσιότητας, όπως είναι τα φυλλάδια, οι αφίσες εξωτερικού χώρου, αλλά και οι εκδηλώσεις, που γίνονται για διαφημιστικούς στόχους. Οι φορείς, παρά τα χρήματα που εντάσσουν στον ετήσιο προϋπολογισμό τους, δαπανούν τελικώς το 40% εξ αυτών.
      Κυρίες και κύριοι συνάδελφοι, στην επερώτηση, που έχετε καταθέσει, κάνετε λόγο για καταστρατήγηση της αρχής της ισοπολιτείας και της ισότητας. Παράλληλα αναφέρεστε σε απουσία αντικειμενικού και αμερόληπτου ελεγκτικού μηχανισμού. Σας έχω ήδη αναφέρει, μία σειρά από δράσεις προς την κατεύθυνση της διαφάνειας. Οφείλουμε όλοι να συμφωνήσουμε ότι στην εφαρμογή, για την οποία έχω κάνει ήδη λόγο, αυτών των διατάξεων, βρίσκεται το όποιο πρόβλημα. Και επιτρέψτε μου σ’ αυτό το σημείο, να ανοίξω εισαγωγικά. Διαβάζω: «Αρκεί να αναφέρω μόνο ως παράδειγμα την περίφημη ιστορία της κρατικής διαφήμισης, που όταν καθιερώθηκε με νόμο το 1996, η κατανομή της στο 30% στα περιφερειακά μέσα, οι ενώσεις πανηγύριζαν, γιατί επιτέλους η ελληνική περιφέρεια, έπαιρνε όσα ελάχιστα δικαιούται. Γρήγορα διαπιστώσαμε ότι όλα αυτά ήταν στάχτη στα μάτια μας, αφού ουδέποτε εφαρμόστηκε». 
	Αυτά δεν είναι δικές μου διαπιστώσεις, είναι λόγια του Προέδρου της Ένωσης Ιδιοκτητών Ημερησίων Επαρχιακών Εφημερίδων, κατά τη συζήτηση που έγινε στην αρμόδια Επιτροπή Δημόσιας Διοίκησης της Βουλής στις 22 Φεβρουαρίου 2007, για την ψήφιση του νόμου περί νομαρχιακού περιφερειακού τύπου. Αυτόν το νόμο –επειδή γνωρίζετε ότι βάζει τάξη- δεν τον αναφέρατε προηγουμένως -τουλάχιστον ένας εκ των ομιλητών κατηγόρησε την Κυβέρνηση- παρά ως νόμο που ψήφισε η Βουλή. Για τον ίδιο νόμο επίσης αναφέρει ο ίδιος άνθρωπος, δηλαδή ο Πρόεδρος της Ένωσης Ιδιοκτητών Ημερησίων Επαρχιακών Εφημερίδων, ότι ενώ στο παρελθόν, ένας δήμαρχος θα μπορούσε άνετα να αποκλείσει οποιαδήποτε εφημερίδα του έκανε κριτική, στο νέο νόμο, υπάρχει το κριτήριο της ίσης κατανομής. Σήμερα εάν επιχειρήσει κάποιος να ακολουθήσει πρακτικές του παρελθόντος, θα έχει ποινικές ευθύνες, ενώ μέχρι τότε δεν υπήρχε καμμία απολύτως κύρωση. 
      Αυτά ως προς την απουσία, όπως ειπώθηκε, του αντικειμενικού πλαισίου και την καταστρατήγηση της αρχής της ισοτιμίας. Τα Πρακτικά της Βουλής είναι στη διάθεσή σας. Όσοι δεν ήσασταν παρόντες σ’ αυτές τις συζητήσεις, μπορείτε να διαπιστώσετε ότι οι ίδιοι οι φορείς αναγνωρίζουν ότι μπήκαν επιτέλους τα θεμέλια, ότι τέθηκαν οι βάσεις, για ένα αντικειμενικότερο πλαίσιο λειτουργίας με κανόνες διαφάνειας.
	Έχουμε επιλέξει συνειδητά ένα αποκεντρωμένο σύστημα ελέγχου. Ο ρόλος των Γενικών Γραμματειών Επικοινωνίας και Ενημέρωσης και του αρμοδίου Υπουργού δεν αφορά στην κατανομή της διαφημιστικής δαπάνης. Δεν είναι ρόλος κηδεμόνα και δεν επιθυμούμε να κηδεμονεύσουμε το σύστημα όπως νομίζετε, ούτε πολιτικού ινστρούκτορα είναι ο ρόλος του εκάστοτε Υπουργού Τύπου ή Υπουργού Επικρατείας -και πάντως εγώ δεν αντιλαμβάνομαι έτσι το ρόλο μου- ο οποίος θα χρησιμοποιήσει το κρατικό χρήμα για πολιτικά οφέλη, όχι γιατί απλούστατα κατά το νόμο δεν έχει αυτήν την αρμοδιότητα –και οφείλετε να το γνωρίζετε- αλλά γιατί, τουλάχιστον, στη δική μου φιλοσοφία και στη φιλοσοφία αυτής της Κυβέρνησης, δεν είναι καθόλου αυτές οι προθέσεις που προσπαθήσατε να μας αποδώσατε. Αυτά τα είδαμε στο παρελθόν. Αυτά ειπώθηκαν από αρμόδιους εκπροσώπους των μέσων της περιφέρειας, όταν έγινε ανοικτή συζήτηση στην επιτροπή που συζητούσε το νόμο για τον περιφερειακό τύπο, που ψήφισε αυτή η Κυβέρνηση και ο οποίος βάζει επιτέλους τάξη στο τοπίο.
	Κυρίες και κύριοι συνάδελφοι, έχουμε κάνει βήματα τα οποία θεωρώ σημαντικά. Αποδεικνύουμε με τις πράξεις μας ότι ο σταθερός, ο μόνος γνώμονας της Κυβέρνησης ως προς την κρατική διαφήμιση, είναι η απόλυτη διασφάλιση του δημοσίου συμφέροντος, η επίτευξη της μέγιστης δυνατής ανταποδοτικότητας.
      Εμείς δεσμευτήκαμε το 2004 για διαφάνεια, για δικαιοσύνη, για έμπρακτη διασφάλιση της νομιμότητας, για αποτελεσματικότητα και κοινωνική ανταποδοτικότητα. Αυτό το κάνουμε πράξη και συνεχίζουμε, στηρίζοντας τα μέσα ενημέρωσης όχι με τους τρόπους που εσείς νομίζετε, αλλά δημιουργώντας τις προϋποθέσεις της ελευθερίας της αγοράς, γιατί η ελευθερία του λόγου, ευτυχώς έχει εδραιωθεί ήδη και στον τόπο μας εδώ και πολλά χρόνια.
	Ο καθένας μπορεί αβασάνιστα να βγάζει όποια συμπεράσματα θέλει και μπορεί να υποστηρίζει ό,τι θέλει, όμως η άγνοια, δεν μπορεί να είναι σύμβουλος κανενός, ιδιαίτερα όταν βρισκόμαστε στη Βουλή των Ελλήνων. Μπορεί ο καθένας να διατυπώνει τη μία ή την άλλη άποψη, για τον τρόπο διανομής της κρατικής διαφήμισης, όμως θα πρέπει να είμαστε προσεκτικοί, γιατί υπάρχουν και οι αριθμοί οι οποίοι αποδεικνύουν ή διαψεύδουν. 
      Αίφνης ακούστηκε από ομιλητή της Αξιωματικής Αντιπολίτευσης, το όνομα μιας εφημερίδας, της εφημερίδας «ΜΕΤΡΟΡΑΜΑ». Είναι –λέει- πρώτη. Βρήκα τα στοιχεία, τα οποία θα παραθέσω τώρα και εφόσον χρειαστεί, θα παραθέσω και άλλα στοιχεία στη δευτερολογία μου. 
	Για το 2002 και το 2003 για τη συγκεκριμένη εφημερίδα: Εθνικό Ίδρυμα Νεότητος, 1.115.000 ευρώ διαφημιστικές δαπάνες συνολικά, άνω του 40% αυτού πηγαίνει στο «ΜΕΤΡΟΡΑΜΑ», 288.000 ευρώ.
    Στιγμιαίο λαχείο: σε διαφημιστική δαπάνη 516.000 ευρώ άνω του 80% πηγαίνει στο «ΜΕΤΡΟΡΑΜΑ», 444.000 ευρώ. 
    Υπουργείο Πολιτισμού: σε πρόγραμμα 403.000 ευρώ, το 40% πηγαίνει στο «ΜΕΤΡΟΡΑΜΑ», 156.000 ευρώ. 
    Γενική Τράπεζα: 1.130.000 ευρώ. Το 46%, δηλαδή, 520.000 ευρώ στο «ΜΕΤΡΟΡΑΜΑ».
    Εγώ δεν έχω τίποτα με το «ΜΕΤΡΟΡΑΜΑ», όπως με καμμία εφημερίδα. Θεωρώ ότι όλες οι εφημερίδες είτε είναι ελεύθερης κυκλοφορίας, εννοώ, δηλαδή, χωρίς να αγοράζονται, χωρίς αντίτιμο, είτε με αντίτιμο, έχουν το δικαίωμα να μετέχουν στην διαφήμιση, στην κρατική διαφήμιση κατά το ποσοστό που τους αναλογεί. Και αυτό δεν κρίνεται από κανέναν Υπουργό. Κρίνεται από τις συνθήκες, τις οποίες είχα την ευκαιρία να σας αναφέρω. 
    Ακούστηκε και ο Ο.Π.Α.Π.. Και μάλιστα ακούστηκε με μια αποστροφή του στυλ «αφού ο Ο.Π.Α.Π. δεν έχει ανταγωνιστές γιατί διαφημίζεται;». Ρωτήστε τον κ. Λιάνη και τον κ. Βενιζέλο. Δεν θυμάμαι ποιοι άλλοι ήταν Υπουργοί και Υφυπουργοί Αθλητισμού και Πολιτισμού, αλλά ρωτήστε τους. Γιατί διαφημιζόταν τότε; Αφού και τότε δεν είχε ανταγωνιστές. Εκτός και αν ο Ο.Π.Α.Π. κάποτε είχε ανταγωνιστές και τώρα δεν έχει και δεν το γνωρίζω εγώ. Αλλά νομίζω ότι όλοι στον ίδιο τόπο ζούμε. Γνωρίζουμε πολύ καλά, αν ο Ο.Π.Α.Π. είναι ή δεν είναι μονοπώλιο εταιρεία κοινωνικής ευθύνης. 
    Υπάρχουν και άλλοι  αριθμοί και θα μου επιτρέψετε να κάνω μια σύντομη αναφορά και σ’ αυτούς. Για να μην υπάρχουν παρεξηγήσεις, θα σας παρουσιάσω μόνο μερικά ενδεικτικά στοιχεία που έχουν ιδιαίτερο ενδιαφέρον. Το 2006 –κυβέρνηση Νέας Δημοκρατίας- οι πρώτες δώδεκα εφημερίδες σε σχέση με το 2003 σε μερίδιο κρατικής διαφήμισης είναι: 
    Πρώτη, «ΤΑ ΝΕΑ» με ποσοστό 10,44%. Το 2003 ήταν στο 6,85%. 
    Δεύτερη, «Η ΚΑΘΗΜΕΡΙΝΗ» και «Η ΚΑΘΗΜΕΡΙΝΗ ΤΗΣ ΚΥΡΙΑΚΗΣ» με ποσοστό 7,98%. Το 2003 ήταν στο 8,33%. 
    Τρίτη, «ΕΘΝΟΣ» και «ΕΘΝΟΣ ΤΗΣ ΚΥΡΙΑΚΗΣ» με ποσοστό 6,45%. Το 2003 ήταν στο 10,29%. 
    Τέταρτη, «ΒΗΜΑ» και «ΒΗΜΑ ΤΗΣ ΚΥΡΙΑΚΗΣ» με ποσοστό 6,24%. Το 2003 ήταν 7,94%.
    Πέμπτη, «ΕΛΕΥΘΕΡΟΤΥΠΙΑ» και «ΕΛΕΥΘΕΡΟΤΥΠΙΑ ΤΗΣ ΚΥΡΙΑΚΗΣ». Ποσοστό 5,13%. Το 2003 ήταν στο 11,17%.
    Έκτη, «ΠΡΩΤΟ ΘΕΜΑ». Ποσοστό 4,63%. Το 2003 δεν υπήρχε, οπότε δεν έχουμε και αντίστοιχα στοιχεία. 
    Έβδομη, «ΕΛΕΥΘΕΡΟΣ ΤΥΠΟΣ». Ποσοστό 4,45% από 4,11% το 2003.
    Όγδοη, «ΜΕΤΡΟΡΑΜΑ». Ποσοστό 3,42% από 5,12% το 2003. 
    Ένατη, «CITY PRESS». Ποσοστό 3,29%. Το 2003 είχε 2,86%. 
    Δέκατη, «Η ΧΩΡΑ» και «Η ΧΩΡΑ ΤΗΣ ΚΥΡΙΑΚΗΣ» με ποσοστό 2,96%. Το 2003 δεν ήταν καν στην λίστα των δώδεκα πρώτων εφημερίδων.
    Ενδέκατη, «ΑΠΟΓΕΥΜΑΤΙΝΗ» και «ΑΠΟΓΕΥΜΑΤΙΝΗ ΤΗΣ ΚΥΡΙΑΚΗΣ» με ποσοστό 2,94%, το 2003 δεν ήταν στην λίστα των δώδεκα εφημερίδων.
    Δωδέκατη, «ΜΑΚΕΔΟΝΙΑ» και «ΜΑΚΕΔΟΝΙΑ ΤΗΣ ΚΥΡΙΑΚΗΣ» με ποσοστό 2,74% από 4,03% το 2003. 
    Θα σπεύσουν κάποιοι να πουν «μα εσείς μειώσατε τα ποσοστά κάποιων μεγάλων εφημερίδων». Και θα αναφέρω ότι συνολικά οι πρώτες δώδεκα εφημερίδες, το 2006 συγκέντρωσαν αθροιστικό ποσοστό περίπου 61% της συνολικής διαφημιστικής δαπάνης, όταν το 2002 ή το 2003, το ποσοστό αθροιστικά προσέγγιζε το 80%. Με άλλα λόγια επί κυβερνήσεως Νέας Δημοκρατίας, μειώθηκε το ποσοστό στις μεγάλες ή στις δώδεκα από τις μεγάλες εφημερίδες, αυξήθηκε στις μικρότερες αθηναϊκές ή επαρχιακές εφημερίδες. Αυτό σημαίνει ότι γίνεται σίγουρα δικαιότερη κατανομή. 
    Με αυτά τα στοιχεία τα οποία κατέθεσα και καταλήγω, αν ίσχυε η κυβερνητική παρέμβαση την οποία τόσες πολλές φορές σαν καραμέλα επαναλάβατε, συνάδελφοι του ΠΑ.ΣΟ.Κ. οι Βουλευτές της Νέας Δημοκρατίας θα ήταν, που θα έπρεπε να μου υποβάλουν επερώτηση και όχι εσείς.
    Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ. 
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Γεώργιος Παπαδημητρίου.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κυρία Πρόεδρε, κυρίες και κύριοι συνάδελφοι, ακούγοντας τον Υπουργό θα νόμιζε κάποιος ότι ζει σ’ άλλη χώρα και ότι οι πίνακες, οι οποίοι συνοδεύουν την επερώτηση, είναι εξωπραγματικοί.
      Κύριε Υπουργέ, θα μου επιτρέψετε να ανασκευάσω την επιχειρηματολογία σας και να σας οδηγήσω ευθέως εκεί που, πράγματι, βρίσκεται το πρόβλημα.  Θα εξετάσω τρεις παραμέτρους. Η πρώτη, την οποία δεν θίξατε καθόλου, αφορά το χαρακτηρισμό, την ποιότητα και τη λειτουργία της δημόσιας διαφήμισης. Η δημόσια διαφήμιση, δεν πρέπει να ταυτίζεται και να συγχέεται με την ιδιωτική διαφήμιση. Επιτελεί μία άλλη λειτουργία, με πρωταρχικό σκοπό την ενημέρωση του πολίτη για δράσεις της κυβέρνησης και για μείζονες πολιτικές και πρωτοβουλίες, που αφορούν όχι απλώς την πολιτική της, αλλά ευρύτερα την πολιτική της χώρας και το δημόσιο συμφέρον.
      Κύριε Υπουργέ, εάν ανατρέξετε στο Ινστιτούτο Οπτικοακουστικών Μέσων, το οποίο εποπτεύετε, και αναζητήσετε μία εικόνα για το τι ισχύει σ’ όλες τις χώρες της Ευρωπαϊκής Ένωσης ως δημόσια διαφήμιση, ποια είναι τα γνωρίσματα με βάση τα οποία μία διαφήμιση συγκεντρώσει το χαρακτηρισμό της δημόσιας διαφήμισης και συγκρίνετε τα ελαστικά κριτήρια τα οποία χρησιμοποιούμε εμείς, θα εκπλαγείτε. 
      Θα αναφέρω ένα παράδειγμα, το οποίο έχει διαχρονική σημασία. Έχουμε καταταλαιπωρήσει τον πολίτη με την προβολή των Κοινοτικών Προγραμμάτων Στήριξης, τα οποία συνήθως εκλαμβάνουμε ως μηχανισμό προβολής με εντελώς στενή αντίληψη όχι του έργου που επιτελείται για την ανάπτυξη και την πρόοδο της κοινωνίας αλλά του έργου που επιτελεί η Κυβέρνηση προς όφελος κυρίως -εάν όχι αποκλειστικά- της Κυβέρνησης.
      Ποιά γνωρίσματα θα έπρεπε να προσδιορίζουν το χαρακτήρα της διαφήμισης ως κρατικής ή όχι; Με το περιεχόμενο της διαφήμισης, δεν επιχειρείται προεχόντως, και θα σας παρακαλέσω να μην το διαψεύσετε, γιατί αυτή είναι και διαχρονικά η πραγματικότητα, η συμβολή της Κυβέρνησης στην ανάπτυξη διά μέσου των Κοινοτικών Προγραμμάτων Στήριξης.
      Εάν επρόκειτο περί αυτού, θα έπρεπε να κατανεμηθεί η συμβολή πρώτα στην Κυβέρνηση, η οποία με τις εργώδεις προσπάθειές της απέσπασε το ποσό κάθε Κοινοτικού Πλαισίου Στήριξης, τώρα του Ε.Σ.Π.Α., και μετά η Κυβέρνηση η οποία καλείται, στην πορεία του χρόνου, να διαχειριστεί τους πόρους.
      (Στο σημείο αυτό την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Το παράδειγμα δεν είναι το μόνο. Εάν ανατρέξετε σ’ όλες τις διαφημίσεις που προωθούνται ως κρατικές και αναρωτηθείτε εάν με τα κριτήρια που θα έπρεπε να διακρίνουν μία σύγχρονη πολιτεία συγκεντρώνουν την ποιότητα κρατικής διαφήμισης, φοβούμαι ότι τις περισσότερες φορές, αντικειμενικά και απροκατάληπτα, θα οδηγούσασταν σε αρνητική διαπίστωση.
      Επομένως, σχετικά με το ζήτημα το οποίο συζητούμε, και το οποίο επικεντρώσαμε βασικά στα έντυπα μέσα του Νομού Αττικής και της Θεσσαλονίκης, υπάρχει ένα προκαταρκτικό ζήτημα. Τι πρέπει να θεωρήσουμε ως κρατική διαφήμιση άξια προώθησης με κρατικούς πόρους; Στο ερώτημα αυτό δεν δώσατε απάντηση. Αυτό είναι φανερό, διότι εάν επιχειρούσατε, δεν θα μπορούσατε να δικαιολογήσετε σε πολλές περιπτώσεις, το χαρακτήρα της κρατικής διαφήμισης ως τέτοιας.
      Εκτός τώρα από το πρόβλημα της ουσίας και του χαρακτηρισμού της κρατικής διαφήμισης, υπάρχει πρόβλημα νομιμότητας. Κύριε Υπουργέ, εκτιμώ πολύ τη δεξιότητά σας. Πρέπει όμως να σας πω ότι η επιχειρηματολογία σας δεν αντέχει σε κριτική βάσανο. Η επιχειρηματολογία σας, η οποία σε πολύ μεγάλο βαθμό επικεντρώθηκε στη νομιμότητα, δεν δίνει απάντηση σε ένα κύριο, καθοριστικό και πρωταρχικό ερώτημα.
      Όχι πώς κατανέμεται η κρατική διαφήμιση σε προγράμματα, αλλά πώς εξατομικεύεται η κατανομή της. Με άλλα λόγια, πώς διοχετεύεται το συγκεκριμένο πακέτο εξατομικευμένο στο ένα ή το άλλο έντυπο μέσο. Και εκεί, κύριε Υπουργέ, είναι το πρόβλημα, το οποίο προσπαθούμε να αναδείξουμε με την επερώτηση.
      Εάν ανατρέξετε στον πίνακα που δημοσίευσαν ημερήσιες εφημερίδες, θα διαπιστώσετε ότι τα στοιχεία που αναρτώνται στο διαδίκτυο δεν τα διαθέτουμε εμείς οι πολίτες. Στο διαδίκτυο αναρτάται η αγαθή εκδοχή της κρατικής διαφήμισης, τα προγράμματα διαφήμισης των αναθετουσών αρχών. Εάν θέλετε να υπηρετήσετε με συνέπεια τη διαφάνεια, θα έπρεπε πριν και πάνω απ’ όλα να αναρτούσατε τους πίνακες της εξατομικευμένης ροής της κρατικής διαφήμισης, στα συγκεκριμένα κάθε φορά έντυπα μέσα.
      Αυτό δεν το κάνετε. Και θα μου επιτρέψτε να σας πω ότι ο πίνακας που δημοσιεύεται στις εφημερίδες προέρχεται από πρόσωπα που έχουν προνομιακή πρόσβαση στα προγράμματά σας. Αν μπω εγώ στο διαδίκτυο του Υπουργείου, δεν θα δω αναρτημένα τις εφημερίδες και τα περιοδικά, τα συγκεκριμένα έντυπα, στα οποία διοχετεύεται η διαφήμιση.
      Και εκεί είναι το πρόβλημα. Εκεί είναι το μείζον πρόβλημα νομιμότητας. Να σας το θυμίσω; Είναι χαρακτηριστικό ότι δεν αναφερθήκατε στο άρθρο 6, όπου αναφέρονται κριτήρια για την κατανομή στα έντυπα μέσα. Θα επανέλθω στο θέμα αυτό, γιατί αυτή η συζήτηση κάπου πρέπει να καταλήξει. Η συζήτηση αυτή δεν θα αναλωθεί στην κριτική. Πρόθεσή μας είναι, να ασκήσουμε εποικοδομητική κριτική και με τη βοήθειά μας να αναζητήσετε τρόπους, οι οποίοι εγγυώνται τη διαφάνεια και την πολυφωνία στα μέσα ενημέρωσης.
      Θυμίζω, λοιπόν, ότι τα τρία κριτήρια που καταστρώνονται στο διάταγμα είναι το κόστος της μετάδοσης, η απήχηση του μέσου ενημέρωσης στο ευρύ κοινό και η απήχηση του μέσου ενημέρωσης σε εξειδικευμένο κοινό, όπως λόγου χάρη μέσα του οικονομικού ή του αθλητικού Τύπου ή άλλων επί μέρους ειδικών μορφών έντυπης επικοινωνίας.
      Πώς είναι δυνατόν, όταν το βασικό αντικειμενικό κριτήριο είναι η απήχηση και άρα η κυκλοφορία του ημερήσιου ή εβδομαδιαίου εντύπου, να οδηγούμαστε σ’ έναν κατάλογο, όπου στις πρώτες θέσεις παρουσιάζονται έντυπα, τα οποία έχουν ανεπαίσθητη κυκλοφορία και τα οποία είναι προφανές ότι δεν επηρεάζουν, δεν μπορούν εξ αντικειμένου να επηρεάσουν το ευρύ κοινό; Και πώς κατανέμετε την κρατική διαφήμιση μεταξύ των εντύπων γενικού περιεχομένου – για να τα χαρακτηρίσω έτσι για τις ανάγκες της συζήτησης – και ειδικού περιεχομένου;
      Η ρύθμιση προφανώς κακοποιείται και αυτό μας δείχνει, με ανάγλυφο τρόπο κάτι, που δεν επιδέχεται αμφισβήτηση. Διότι ό,τι ανταλλάξουμε εδώ ως επιχείρημα, θα κριθεί αύριο. Θα σπεύσουν οι αποδέκτες της πολιτικής που ακολουθείτε, να σας διαψεύσουν και να αποκαταστήσουν την αλήθεια. Τα τρία αυτά κριτήρια, έστω γενικά εκφερόμενα, δεν εφαρμόζονται για την εξατομικευμένη κατανομή της κρατικής διαφήμισης.
      Εκτός αυτού, το διάταγμα, το οποίο είχε προωθήσει η κυβέρνηση ΠΑ.ΣΟ.Κ., παρουσιάζει προβλήματα. Τα προβλήματα που συζητούμε, κύριοι συνάδελφοι, δεν έχουν κομματικό χρώμα. Τα προβλήματα που συζητούμε ενδιαφέρουν όλους τους πολίτες, ενδιαφέρουν προπάντων την εύρυθμη λειτουργία του πολιτικού συστήματος και της δημοκρατίας, προς την οποία, υποθέτω και ελπίζω, όλοι να προσβλέπουμε.
      Χρειάζονται, κύριε Υπουργέ, συγκεκριμένοι δείκτες, για την με σαφήνεια εφαρμογή των τριών αυτών κριτηρίων.
      Δείκτες δεν υπάρχουν, δείκτες δεν διαμορφώθηκαν στην πρακτική, όπως θα μπορούσε να γίνει. Ακριβώς γι’ αυτό παρουσιάζεται αυτή, θα έλεγα, η εξαιρετικά απογοητευτική εικόνα, η οποία έδωσε λαβή στην επερώτησή μας. 
      Κύριε Υπουργέ, πρέπει να σας θυμίσω ότι το διάταγμα του 1997, με τις λιγοστές τροποποιήσεις που ακολούθησαν, ιδίως με τον πρόσφατο νόμο του 2007, καταστρώνουν ένα, θα έλεγε κάποιος, συνεκτικό και ως ένα βαθμό ικανοποιητικό σύστημα για την αντικειμενική κατανομή και με διαφανή κριτήρια της κρατικής διαφήμισης. Το πώς φθάνουμε στην κατάσταση, την οποία συζητούμε, είναι πράγματι μυστήριο, εάν ακολουθήσει κάποιος τη δική σας επιχειρηματολογία και λογική. Είναι αντίθετα προφανές, εάν ακολουθήσει κάποιος τη δική μας επιχειρηματολογία και λογική. Κάπου στο δρόμο –και εγώ σας υπέδειξα το κύριο σημείο- στρεβλώνεται η εφαρμογή των διατάξεων του διατάγματος σε πολλά σημεία σωρευτικά, κυρίως όμως την εσφαλμένη εφαρμογή των τριών κριτηρίων.
      Κύριε Πρόεδρε, κύριοι συνάδελφοι, το τελευταίο και κύριο πρόβλημα, το οποίο νομίζω αξίζει και πρέπει να μας απασχολήσει όλους, είναι να καταλήξουμε αποχωριζόμενοι αυτήν την Αίθουσα, σ’ ένα κοινό συμπέρασμα. Με τις πρακτικές που ακολουθείτε διαβρώνετε τα θεμέλια του πολιτικού συστήματός μας. Γιατί αναρωτιέσθε ότι παραβιάζετε την ισότητα και την ισοπολιτεία, όταν μια εφημερίδα περιορισμένης κυκλοφορίας ωφελείται ενός εξαιρετικά αστρονομικού ποσού; Πώς το εξηγείτε; Τι συμβαίνει; Συμβάλλει αυτή η εφημερίδα, στην ενημέρωση των πολιτών προς την οποία αποβλέπει κυρίως;
       ΠΑΝΟΣ ΠΑΝΑΓΙΩΤΟΠΟΥΛΟΣ: Ποια είναι αυτή;
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Δεν έχει σημασία, ειπώθηκε από άλλους. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Να τη μάθουμε. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Ο πίνακας είναι γνωστός, κύριε συνάδελφε. Δεν θέλω να ονομάσω καμμία. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Αυτό που ειπώθηκε πριν.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Έχει κατατεθεί στη Βουλή. Δεν είναι μια μόνο, είναι περισσότερες. Άλλα παραδείγματα είναι πιο έντονα, άλλα είναι λιγότερο έντονα, η εικόνα, όμως, είναι σαφής.
      ΓΕΩΡΓΙΟΣ ΝΙΚΗΤΙΑΔΗΣ: Δύο χιλιάδες τετρακόσια φύλλα. Αυτό ειπώθηκε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Αυτό που ειπώθηκε πριν. Εντάξει. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Έλεγα, λοιπόν, ότι υπάρχει πρόβλημα δημοκρατίας. Διότι, πώς θα εξηγήσει ο πολίτης ότι κρατικό χρήμα ρέει σε εφημερίδες και έντυπα, που έχουν πολύ μικρή συμβολή στην ενημέρωσή του και δεν εισρέουν ποσά ανάλογα με την επιρροή, σ’ άλλα έντυπα ημερήσια και εβδομαδιαία; Υπάρχει απάντηση; Υπάρχει εξήγηση; Η εξήγηση, εάν υπήρχε, θα έπρεπε να προσανατολίζεται σταθερά στα τρία κριτήρια που προβλέπει το διάταγμα. Σας εξήγησα ότι η στρέβλωση των κριτηρίων οδηγεί σε μια εξατομικευμένη κατανομή, που είναι αδύνατο κάθε λογικός και έντιμος άνθρωπος να θεωρήσει εύλογη. 
      Κύριε Υπουργέ, στο Σύνταγμά μας κατοχυρώνονται ρητά στο άρθρο 14 οι αρχές της διαφάνειας και της πολυφωνίας. Η κρατική διαφήμιση έχει βέβαια ως βασικό σκοπό την ενημέρωση του πολίτη, με τους όρους που εξήγησα. Πρέπει όμως να κινείται στο πλαίσιο της διαφάνειας και να εξυπηρετεί την πολυφωνία. Ίσως γι’ αυτό θα έπρεπε να αναζητήσουμε και ένα άλλο κριτήριο, για να μπορέσουμε να ενισχύσουμε κατά τρόπο εύλογο, σημειώνω, και έντυπα μικρότερης κυκλοφορίας, τα οποία και αυτά θα έπρεπε να προσβλέπουν στην κρατική διαφήμιση, για να διατηρηθούν στη ζωή και να έχουν την προσδοκία να αναπτυχθούν. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος της Νέας Δημοκρατίας, ο κ. Πάνος Παναγιωτόπουλος. 
      Ορίστε, κύριε Παναγιωτόπουλε, έχετε το λόγο για οκτώ λεπτά. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, θα ξεκινήσω από μία φράση που χρησιμοποίησε ο συνάδελφος Κοινοβουλευτικός Εκπρόσωπος του ΠΑ.ΣΟ.Κ., ο κ. Παπαδημητρίου, συμπαθής και αξιόλογος κατά τα άλλα, ο οποίος είπε ότι αυτά τα ζητήματα δεν έχουν πολιτικό χρώμα. 
      Κύριοι συνάδελφοι του ΠΑ.ΣΟ.Κ., τώρα το θυμηθήκατε αυτό; Θυμόσαστε ότι τα προβλήματα δεν έχουν χρώμα, όταν είστε στην αντιπολίτευση; Διότι όταν ήσαστε στην κυβέρνηση και χρωματίζετε τα προβλήματα και επιλέγετε λύσεις, κατά το συμφέρον του κόμματός σας. 
      Διάβασα και ξαναδιάβασα το κείμενο της επερώτησης, άκουσα και τους συναδέλφους που μίλησαν. Το κείμενο και τα όσα ειπώθηκαν παρακολουθούνται από μια λογική, την οποία την έχουμε ακούσει να εκφράζεται κι από άλλα στελέχη του ΠΑ.ΣΟ.Κ., υψηλά ιστάμενα στελέχη του ΠΑ.ΣΟ.Κ., σε διάφορες αποστροφές των όσων λένε, εντός και εκτός Βουλής, ότι η Κυβέρνηση έχει ένα μηχανισμό, μέσω του οποίου μηχανισμού προσπαθεί να χειραγωγήσει τα Μέσα Μαζικής Επικοινωνίας, επιχειρώντας, μέσω αυτής της χειραγώγησης σε τελευταία ανάλυση, να χειραγωγήσει την κοινή γνώμη. 
      Κυρίες και κύριοι συνάδελφοι του ΠΑ.ΣΟ.Κ., αν δεν ήταν τόσο πρόσφατο το διάστημα της σχεδόν εικοσαετούς διακυβέρνησης του τόπου από σας και αν δεν είχαν γίνει τόσα πολλά, σε σχέση με τις προσπάθειες χειραγώγησης των Μέσων Μαζικής Επικοινωνίας, επί των ημερών σας, θα μπορούσε κανείς να πει ότι η μνήμη σας έχει ατονήσει ή εν πάση περιπτώσει η μνήμη δρα επιλεκτικά. Ποια είναι η αλήθεια; Τη θυμάται όλος ο ελληνικός λαός. Πάρτι εξουσίας έγινε στα Μέσα Μαζικής Επικοινωνίας, σε όλο το χρονικό διάστημα που κυβέρνησε το ΠΑ.ΣΟ.Κ.,  με κορυφαίο το διάστημα της διακυβέρνησης των λεγομένων κατ’ όνομα, όχι στην πράξη, εκσυγχρονιστών. 
      Και θα ήμουν έτοιμος να δικαιολογήσω τον καλό αξιόλογο συνάδελφο τον κ. Παπαδημητρίου για τα όσα είπε πριν, ασκώντας κριτική στον κ. Ρουσόπουλο, αν ο ίδιος δεν είχε υπάρξει τόσο κοντά στην τότε εξουσία. Στην εξουσία που προηγήθηκε του διαστήματος του Μαρτίου του 2004. Για να διατυπώσω και ένα ελαφρυντικό, θα υποθέσω ότι τότε στο γραφείο του τότε Πρωθυπουργού, του παντοδύναμου Πρωθυπουργού των εκσυγχρονιστών του κ. Σημίτη, δεν χειριζόταν ο ίδιος αυτά τα ζητήματα, δεν τα ακουμπούσε καν, πιθανόν να τα αγνοούσε. Σε ένα διπλανό γραφείο, όμως, ήταν ο περίφημος κ. Γιώργος Πανταγιάς. Είναι πολλά τα γραφέντα και περισσότερα τα θρυλούμενα την περίοδο εκείνη, για την δραστηριότητα του κ. Πανταγιά, σε σχέση με τις προσπάθειες, επιτυχείς για μια μεγάλη περίοδο, χειραγώγησης της κοινής γνώμης. 
      Σε ό,τι αφορά τη Νέα Δημοκρατία ο ελληνικός λαός ευτυχώς έχει μνήμη -όχι βραχεία μνήμη, μνήμη που διαρκεί, που είναι ισχυρή- και γνωρίζει ότι η Νέα Δημοκρατία από την εποχή που αναδείχθηκε στην εξουσία ο Κώστας Καραμανλής, αλλά και πριν, επί Μιλτιάδη Έβερτ, επί Κωνσταντίνου Μητσοτάκη, είναι η παράταξη που πολεμήθηκε όσο καμμία άλλη από την πλειοψηφία των Μέσων Μαζικής Επικοινωνίας.
       Θυμούμαι την εποχή που βρισκόταν στο πηδάλιο της Νέας Δημοκρατίας ο Μιλτιάδης Έβερτ, ένας πολιτικός με μακρά πορεία η οποία -μπορεί να κάνουμε όλοι λάθη, παραλείψεις- είναι μια πορεία που χαρακτηρίστηκε από το αίσθημα της προσφοράς προς τον τόπο. Μέχρι και βιβλία χρηματοδοτήθηκαν την περίοδο εκείνη, για να αποδείξουν δήθεν κάποιοι ψευδολογιότατοι και δοκησίσοφοι της περιόδου –επιτρέψτε μου να τους χαρακτηρίσω «μισθοφόρους της πένας»- ότι δήθεν ο Μιλτιάδης Έβερτ δεν γνώριζε γράμματα, ότι δήθεν ήταν ένας αγράμματος πολιτικός. Και το θυμήθηκαν, κυρίες και κύριοι συνάδελφοι του ΠΑ.ΣΟ.Κ., μετά από τρεις δεκαετίες, αφότου ο Έβερτ είχε κάνει μια λαμπρά πορεία στο δημόσιο βίο, μια πορεία όπως σας είπα προσφοράς στο έθνος και την πατρίδα.
       Τα παραδείγματα είναι πολύ περισσότερα. Δεν θέλω να θυμηθώ πρωτοσέλιδα που αφορούσαν, όταν ήμασταν στην αντιπολίτευση, το σημερινό δημοφιλή και λαοπρόβλητο Πρωθυπουργό της χώρας τον Κώστα Καραμανλή που προσπαθούσαν να τον γελοιοποιήσουν και να τον διακωμωδήσουν. 
      Η Κυβέρνηση δεν έκανε τίποτα άλλο παρά να προσπαθήσει να βάλει τάξη.
      Θα συμφωνήσω με την κατακλείδα του κ. Παπαδημητρίου, αλλά «Στερνή μου γνώση να σ’ είχα πρώτα;», κύριε Παπαδημητρίου; «Που ‘σαι νιότη που ‘δειχνες πως θα γινόσαστε άλλοι;».
      Είπατε ότι είναι προς το συμφέρον του πολιτικού συστήματος. Βεβαίως, είναι προς το συμφέρον του πολιτικού συστήματος να υιοθετήσουμε ως λειτουργοί του πολιτικού συστήματος αντικειμενικά κριτήρια διαφάνειας, να υπάρχει πλήρης πρόσβαση στα στοιχεία, στις διαδικασίες κατανομής όλων των ενδιαφερομένων. Αυτό έχει επιχειρήσει και αυτό έχει εφαρμόσει ο Υπουργός Επικρατείας, ο κ. Ρουσσόπουλος. Και επιτρέψτε μου να πω, το έχει επιχειρήσει και το έχει εφαρμόσει με επιτυχία.
      Τι συνέβαιναν στις ημέρες σας; Δεν θέλω πάλι να τα θυμούμαι. Δεν θέλω να θυμηθώ, γιατί όλοι παροικούμε την Ιερουσαλήμ και ορισμένοι δεν κινούμεθα στις υπώρειες, δεν κινούμεθα στα όρια της Ιερουσαλήμ. Έχουμε βρεθεί και στο κέντρο των Ιεροσολύμων για πολλά χρόνια. Έχω την ευτυχία και την τιμή κι εγώ και ο σημερινός Υπουργός Επικρατείας να έχουμε διακονήσει τη μαχόμενη,  χωρίς εισαγωγικά, ελληνική δημοσιογραφία για πολλές δεκαετίες.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Σε ποιον τομέα της Ιερουσαλήμ;
      ΠΑΝΟΣ ΠΑΝΑΓΙΩΤΟΠΟΥΛΟΣ: Θυμόμαστε, λοιπόν, αγαπητέ φίλε, κύριε Παπαδημητρίου, ότι μετά την άνοδο της ομάδας των ψευδοεκσυγχρονιστών στην εξουσία εξαπολύθηκε ένας απηνής διωγμός εναντίων των δημοσιογράφων ακόμη και δημοσιογράφων που ήταν προσκείμενοι στο ΠΑ.ΣΟ.Κ., ήταν προσκείμενοι στους δύο άλλους συνυποψηφίους, στον κ. Τσοχατζόπουλο και στον κ. Αρσένη. Προήρχοντο από το κλίμα του ιστορικού ΠΑ.ΣΟ.Κ. του αειμνήστου Ανδρέα Παπανδρέου.
       Δεν θέλω να αναφέρω ονόματα που γνωρίζετε πολύ καλά. Απηνής διωγμός. Έχασαν τη θέση τους από γραφεία Τύπου, αντιμετώπισαν τοίχο αδιαπέραστο όταν προσπάθησαν να εξασφαλίσουν μια δουλειά, βρέθηκαν στην κυριολεξία στο περιθώριο. Όχι ένας και δύο, πολλοί δημοσιογράφοι.
      Δεν έχω τον καιρό να πω περισσότερα. Κι άλλωστε δεν ξέρω αν το να πω περισσότερα, εξυπηρετεί τίποτα. Κι εσείς γνωρίζετε, και το σημερινό ΠΑ.ΣΟ.Κ. γνωρίζει, γι’ αυτό κάνει την αυτοκριτική του γι’ αυτά που συνέβησαν αυτήν την περιβόητη οκταετία.
       Αυτό που θέλω να πω και να καταλήξω, είναι ότι η Κυβέρνηση είναι σε καλό δρόμο. Και το λέω ως ένας άνθρωπος που το επάγγελμά μου είναι σε αναστολή γιατί έχουμε κι αυτήν την ντροπή, το θεσμικό ολίσθημα του ασυμβιβάστου στην Ελλάδα. Δεν είμαστε επαγγελματίες πολιτικοί, κυρίες και κύριοι συνάδελφοι. Έχουμε επάγγελμα το οποίο είναι σε αναστολή. Η πολιτική δεν μπορεί να είναι επάγγελμα. Το λέω, λοιπόν, ως άνθρωπος που έζησε, που καρδιοχτύπησε, που αγχώθηκε ως επαγγελματίας δημοσιογράφος, που έκανε καριέρα, που γνωρίζει το χώρο. Η Κυβέρνηση είναι σε καλό δρόμο.
      Έχουμε να κάνουμε κι άλλα βήματα. Ναι, γίνονται όμως όλα προς τη σωστή κατεύθυνση. Ελάτε μαζί να κάνουμε όσο γίνεται περισσότερο αντικειμενικά τα κριτήρια διότι είναι προς το συμφέρον όλων των παρατάξεων που εκπροσωπούνται στο ελληνικό Κοινοβούλιο. 
      Μισό λεπτό ακόμα, κύριε Πρόεδρε, και τελειώνω.
      Αυτές τις ημέρες, κύριε Υπουργέ, είχαμε ένα δυσάρεστο γεγονός και δεν το λέω ούτε ως επικήδειο ούτε ως επιμνημόσυνη ή επιτύμβια πλάκα. Ένα περιοδικό κοινωνικού και πολιτικού προβληματισμού, το οποίο προσέφερε επί τρεις και πλέον δεκαετίες και συνέβαλε στον πολιτικό πολιτισμό του τόπου το «ΑΝΤΙ», αναστέλλει την κυκλοφορία του. Υπήρξε πεδίο δημιουργικών ζυμώσεων και προβληματισμών, βήμα έκφρασης ριζοσπαστικών προτάσεων για το καλό της ελληνικής κοινωνίας.
      Τώρα θα μου πείτε, θα πεταχτούν και ορισμένοι οπαδοί της ασύδοτης αγοράς και θα πουν «τι λέει ο Παναγιωτόπουλος;», «Τι να κάνει σήμερα σ’ ένα κλίμα ελεύθερης αγοράς μια κυβέρνηση;». Πρέπει να βρούμε τρόπο, κύριε Υπουργέ, να αποφεύγουμε τέτοιου είδους γεγονότα, να συμβάλλουμε στο να μην κλείνουν τέτοιου είδους εκδόσεις που αποτελούν στοιχείο προόδου, αλλά ταυτόχρονα και εργαλείο προαγωγής της σωστής δημοσιογραφίας στον τόπο μας. 
      Δεν θέλω να σταθώ στο ότι από τη συντακτική του επιτροπή περάσαμε πολλοί άνθρωποι απ’ αυτήν τη Βουλή και από την πλευρά τη δική μας και από την πλευρά του ΠΑ.ΣΟ.Κ.. Έχω πρόχειρο τον κ. Ευθυμίου, τον κ. Πάγκαλο κ.ο.κ.. Αυτό που θέλω να επισημάνω είναι ότι δεν μπορούμε, δεν έχουμε το δικαίωμα να κλείσουμε τα μάτια -τρεις δεκαετίες μετά την εκκίνηση αυτής της σπουδαίας προσπάθειας- στο γεγονός ότι αυτό το περιοδικό ανήγγειλε την αναστολή της έκδοσης.
      Ας ελπίσουμε ότι θα μπορέσουμε να σταθούμε όλοι αλληλέγγυοι και συμπαραστάτες στο Χρήστο Παπουτσάκη και στη σπουδαία ομάδα που εκδίδει αυτό το περιοδικό, για να το δούμε να κυκλοφορεί και πάλι ανά δεκαπενθήμερο στα περίπτερα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Λιάνα Κανέλλη.
      ΛΙΑΝΑ ΚΑΝΕΛΛΗ: Κυρίες και κύριοι Βουλευτές, κύριε  Πρόεδρε, κύριε  Υπουργέ, δεν θα ήθελα να είμαι τόσο κυνική. Δυστυχώς με υποχρεώνει η ομιλία του αμέσως προλαλήσαντος, που αναφέρθηκε στο «ΑΝΤΙ». Ας μου επιτραπεί να του απαντήσω με έναν ελαφρό συναισθηματισμό, γιατί τον είδα σήμερα το πρωί κατά την έξοδό του από το νοσοκομείο. 
      Όταν το «ΑΝΤΙ» τύπωνε το εξώφυλλο αγαπητέ κύριε  Παναγιωτόπουλε «Η Κυβέρνηση απατεώνων επί ΠΑ.ΣΟ.Κ.», ήταν σε απηνή δικαστικό διωγμό και δεν βοήθησε κανείς τότε. Αυτήν τη στιγμή που μιλάμε το «ΑΝΤΙ» αναστέλλει την έκδοσή του, γιατί έχει μια αγωγή εκατοντάδων χιλιάδων ευρώ από τον Ντάνο Κρυστάλλη και άλλη μία εκατοντάδων χιλιάδων ευρώ από τον κ. Κυριάκο Μητσοτάκη και αυτός είναι ο λόγος για τον οποίο αναστέλλει την έκδοσή του το «ΑΝΤΙ». 
      Όταν ακόμα και τα έντυπα –και επιτρέψτε μου να σεβαστώ και να μην πω τίποτε παραπάνω γι’ αυτό το θέμα- είναι αντιμέτωπα της αρένας της αγοράς, οι ιδεολογικές κηδείες κατόπιν εορτής περισσεύουν. Και το λέω αυτό σε αντιδιαστολή με μία επιχειρηματολογία. Κάθε φορά που προσπαθεί να παρέμβει ο «ΡΙΖΟΣΠΑΣΤΗΣ» για οποιοδήποτε θέμα ρύθμισης, η απάντηση είναι «Μα, εσείς είσθε κομματικό όργανο. Άρα, ιδιοκτήτης είναι  το κόμμα και άρα δεν συμμετέχετε σε ελεύθερη αγορά». Λες και το κόμμα δεν είναι με άδεια του Αρείου Πάγου ενώπιον του ελληνικού λαού μέσα σ’ αυτήν την Αίθουσα και σ’ αυτό το Κοινοβούλιο. Πρέπει να ελέγξουμε την ιδεολογική ταυτότητα σε εποχές εξάρσεως αντικομμουνισμού, της νέας εποχής αρξαμένων. Πρέπει να ελέγξουμε την ιδεολογική ταυτότητα «πούρα» και πεντακάθαρα του ιδιοκτήτη.
      Κύριε  Υπουργέ, εγώ θα σας εγκαλέσω -και θα πω ότι είναι ευτυχής η συγκυρία που έγινε αυτή  η επερώτηση- γιατί δεν τηρήσατε τη συμφωνία της Ενώσεως Ιδιοκτητών. Και θα σας φανεί παράξενο αλλά οι ιδιοκτήτες των εντύπων, είτε είναι σαν τον κ. Παπουτσάκη που βρίσκονται δυστυχώς αντιμέτωποι με διωγμούς στις διαδικασίες της ελεύθερης αγοράς –η φάμπρικα των αγωγών είναι αυτή που εξοντώνει- είτε είναι μεγάλοι ή μικροί καρχαρίες που πλέουν αναγκαστικά στη διαδικασία της ελεύθερης αγοράς. Θέλετε να μην κατηγορήσω τα ψάρια; Μαρίδες, καρχαρίες, χελιδονόψαρα, όρκες. Έχει πολλά πράγματα η θάλασσα. Θα σας εγκαλέσω γιατί δεν τηρήσατε μια συμφωνία η οποία είχε επιτευχθεί επί ΠΑ.ΣΟ.Κ. τα πρώτα χρόνια μετά το προεδρικό διάταγμα. Διότι υπάρχει και η κατάρα της κρατικής κατανομής της διαφήμισης. Και με ευχαρίστηση άκουσα τον κ. Παπαδημητρίου να λέει ότι άλλο πράγμα η κρατική διαφήμιση και άλλο το μοίρασμα χρημάτων από το κράτος με διάφορους μανδύες. Απ’ αυτό όμως μέχρι και το δικό σας το σημείο υπάρχει μία περιρρέουσα τυπική εθελοτυφλία –για να μην πω υποκρισία- όπου μπαίνει η διαφάνεια και ξαφνικά όταν μπει μπροστά η διαφάνεια, σκοτεινιάζουν όλα. Είναι απίστευτο να χρησιμοποιείτε τη διαφάνεια ως πέπλο σκότους. Ειλικρινά, σας το λέω, δεν ωραιοποιείται η εικόνα. 
      Υπήρχε πρόβλημα κατανομής της διαφήμισης. Με πρωτοβουλία του «ΡΙΖΟΣΠΑΣΤΗ» και αρκετών άλλων μικρότερων εφημερίδων ήρθαν και σας έπιασαν οι ιδιοκτήτες των ημερήσιων εφημερίδων, των μικρών, των μεγάλων, των δεξιών, των αριστερών, των ερωτικού περιεχομένου, των κοινωνιολογικού περιεχομένου, ήρθαν όλοι μαζί και σας έπιασαν και σας είπαν ότι, βεβαίως, δεν έχουν όλοι την ίδια κυκλοφορία, βεβαίως, η κρατική διαφήμιση πρέπει να πάει κατά το δοκούν. Και είχαν συμφωνήσει και είχε συνταχθεί ένα είδος συμφωνίας, ένα είδος πρωτοκόλλου που χώριζε τις κυκλοφορίες σε τρεις κατηγορίες ανάλογα με το κυκλοφοριακό τους μέγεθος. Επειδή οι εφημερίδες μεγάλης κυκλοφορίας έχουν διαφορετικό τιμολόγιο εκ των πραγμάτων, τι είχε συμφωνηθεί; Να πηγαίνει η κρατική διαφήμιση σε όλες τις εφημερίδες. Οι εφημερίδες μεγάλης κυκλοφορίας ούτως ή άλλως θα ωφελούνταν από το ακριβότερο τιμολόγιο. Να πηγαίνει όμως επί ίσοις όροις σε όλες τις εφημερίδες. Δηλαδή, μία διαφήμιση του Υπουργείου; Υπάρχει ένας μόνο Υπουργός  από τότε που υπάρχει η έννοια της κρατικής διαφήμισης ο οποίος τήρησε αυτήν την αρχή.
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Το όνομά του πείτε μας. 
    ΛΙΑΝΑ ΚΑΝΕΛΛΗ: Βεβαίως θα σας το πω. Ήταν, όσο ήταν στο Υπουργείο και όχι στη θέση του Προέδρου της Βουλής, ο κ. Σιούφας. Είμαι ειλικρινής, η Αντιπολίτευση δεν σημαίνει ότι εθελοτυφλείς και κρύβεις πράγματα. Μόνον ο κ. Σιούφας, όσο ήταν στο Υπουργείο, έδινε εντολή από το Υπουργείο του, όταν υπήρχε μια καταχώρηση, να πάει σε όλες τις εφημερίδες. Βεβαίως διαφορετικό τιμολόγιο έχει ο «ΡΙΖΟΣΠΑΣΤΗΣ», η «ΑΥΓΗ», η «ESPRESSO», το «ΒΗΜΑ», το «ΠΡΩΤΟ ΘΕΜΑ» ή κάποιος άλλος. Ούτως ή άλλως, δηλαδή, έπαιρναν περισσότερα χρήματα. Αυτή η συμφωνία, η οποία ξεκίνησε επί ΠΑ.ΣΟ.Κ. και έφτασε μέχρι εσάς, δεν εκπληρώθηκε ποτέ. 
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν το ξέρετε καλά, με συγχωρείτε.
    ΛΙΑΝΑ ΚΑΝΕΛΛΗ: Ακούστε με. Ας πούμε ότι εγώ δεν το ξέρω καλά, ξέρω όμως τα νούμερα. Θα πάρω μόνο δυο ενδεικτικά. Εγώ θα σας πω και τι στοιχεία επικαλούμαι. Επικαλούμαι στοιχεία των εχόντων και κατεχόντων τα συμφέροντα, τα οποία τα εκδίδουν μεταξύ τους. Σαν να λέμε τώρα, η «Σούπερ Λίγκα» στο ποδόσφαιρο, δηλαδή αυτοί που είναι μαζεμένοι όλοι μαζί: Ένωση Ιδιοκτητών Ημερησίων Εφημερίδων Αθηνών. Θα πάρω δυο παραδείγματα. Θα πάρω τη «ΧΩΡΑ» -επειδή ο ιδιοκτήτης της και σε διαφήμιση παίζει και σε παράθυρα παίζει και παίζει και στην τηλεόραση- και θα πάρω και το «ΡΙΖΟΣΠΑΣΤΗ», για να μην παρεξηγηθώ, αλλά θα κάνω μια κατανομή. 
    Ο καθημερινός «ΡΙΖΟΣΠΑΣΤΗΣ», λοιπόν, έχει για το έτος 2007 μέση ημερήσια κυκλοφορία εννιά χιλιάδες οκτακόσια ενενήντα ένα φύλλα και ο «ΡΙΖΟΣΠΑΣΤΗΣ» της Κυριακής έχει είκοσι πέντε χιλιάδες περίπου. Αυτή είναι η μέση κυκλοφορία. Για την κρατική διαφημιστική δαπάνη έχω στοιχεία πάλι από την Ένωση Ιδιοκτητών Ημερησίων Εφημερίδων Αθηνών. Από τον Ιανουάριο έως τον Οκτώβριο του 2007 -το τελευταίο τρίμηνο συνήθως των γιορτών είναι πολύ μεγάλο- ο «ΡΙΖΟΣΠΑΣΤΗΣ» της Κυριακής πήρε 359.000 ευρώ περίπου και ο καθημερινός «ΡΙΖΟΣΠΑΣΤΗΣ» κάτι πολύ λιγότερο, θα το βρω και θα σας το πω εδώ. Πάω στην αντίστοιχη κυκλοφορία της «ΧΩΡΑΣ».
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
    Τελειώνω, κύριε Πρόεδρε, μόνο δύο νούμερα έχω να πω.
     Η εφημερίδα «ΧΩΡΑ» έχει ως κυριακάτικη εφημερίδα δύο χιλιάδες εκατό φύλλα ημερήσια όλο το 2007 –είκοσι πέντε χιλιάδες φύλλα ο «ΡΙΖΟΣΠΑΣΤΗΣ», δύο χιλιάδες εκατό φύλλα η «ΧΩΡΑ», για να το διευκρινίζουμε- και ημερήσια κυκλοφορία έναντι των εννέα χιλιάδων φύλλων περίπου του «ΡΙΖΟΣΠΑΣΤΗ» πεντακόσια σαράντα έξι φύλλα. Πάω στη διαφημιστική δαπάνη που πήγε από τον κρατικό κορβανά στην εφημερίδα «Η ΧΩΡΑ». Η «ΧΩΡΑ» της Κυριακής πήρε 2.284.317 ευρώ. 
    ΙΩΑΝΝΗΣ ΑΜΟΙΡΙΔΗΣ: Όχι γι’ αυτά που πουλάει, γι’ αυτά που γράφει τα πήρε! 
    ΛΙΑΝΑ ΚΑΝΕΛΛΗ: Με δύο χιλιάδες εκατό φύλλα η Κυριακάτικη «ΧΩΡΑ» πήρε 2.284.317 ευρώ κρατική διαφήμιση και ο Κυριακάτικος «ΡΙΖΟΣΠΑΣΤΗΣ» με είκοσι πέντε χιλιάδες φύλλα πήρε ψιλά. Αυτό κάποιος πρέπει να το εξηγήσει διαφημιστικά, δημοσιογραφικά, πολιτικά. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Σας παρακαλώ πολύ, μία στοιχειώδη επιείκεια. Δεν έχουμε δευτερολογία άλλωστε εμείς. Σας παρακαλώ, ούτε μισό λεπτό.
    Η δε καθημερινή «ΧΩΡΑ» με πεντακόσια περίπου φύλλα την ημέρα, πήρε 744.597,98 ευρώ. Δεν έχω να πω τίποτε άλλο, κύριοι συνάδελφοι, με μία διαφορά: Γινόταν, γίνεται και θα γίνεται. 
    Δεν θέλω να πάω στις δωρεάν εφημερίδες, γιατί οι δωρεάν εφημερίδες από την ώρα που παίρνουν μια μερίδα του λέοντος -εκδιδόμενες μόνο στο Λεκανοπέδιο παρακαλώ και δεν είναι πανελλαδικής κυκλοφορίας- τρία και τέσσερα εκατομμύρια, για να μην το συζητήσουμε, δεν μπορούν να χαρακτηρίζονται δωρεάν εφημερίδες, όταν παίρνουν διαφήμιση και ειδικά κρατική, γιατί θυμίζουν ευθέως, όποιες και να είναι αυτές, κατά την άποψή μου, τις μη κυβερνητικές οργανώσεις. Όλες οι μη κυβερνητικές οργανώσεις λέγονται «μη κυβερνητικές οργανώσεις» και πανηγυρίζουμε γι’ αυτές και όλες χρηματοδοτούνται από τα Υπουργεία και από τις κυβερνήσεις. Όταν έχεις δεχτεί ως ιδεολογία σε μία διαδικασία ελεύθερης αγοράς μια μη κυβερνητική οργάνωση να χρηματοδοτείται από κονδύλια και δη μυστικά τε και φανερά από δεκατέσσερα Υπουργεία σ’ αυτόν εδώ τον τόπο, ε, τότε γιατί και οι δωρεάν εφημερίδες να μην πάρουν παραπανίσια λεφτά και μάλιστα κρατικά; Αυτά και τίποτε άλλο.
      Αλλά η διαφορά ανάμεσα στα δύο χιλιάδες εκατό φύλλα μιας κυριακάτικης εφημερίδας και τα είκοσι πέντε χιλιάδες φύλλα κατά μέσο όρο μιας άλλης κυριακάτικης εφημερίδας με στοιχεία άνευ καπέλων και πρακτορείων –αυτά που τηλεφωνούν και δίνουν επισήμως οι ιδιοκτήτες μεταξύ τους- η μία να παίρνει δυόμισι εκατομμύρια και η άλλη να παίρνει κάτι ψιλά, σημαίνουν ότι τα περί ισονομίας και περί διαφάνειας ειλικρινά σας λέω αξίζουν μόνο για τη συχνότητα του «902» να πουλιούνται μαζί με τις διαφημίσεις περί μαξιλαριών μετά τα μεσάνυχτα. 
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΣΥ.ΡΙΖ.Α. κ. Τσούκαλης έχει το λόγο. 
      ΝΙΚΟΛΑΟΣ ΤΣΟΥΚΑΛΗΣ: Κυρίες και κύριοι συνάδελφοι, το θέμα το οποίο συζητάμε, που έφερε με την επίκαιρη επερώτησή του το ΠΑ.ΣΟ.Κ., είναι ένα σοβαρότατο θέμα δημοκρατίας και προστασίας του δημοκρατικού πολιτεύματος και των θεσμών. Ως τέτοιο προσπαθήσαμε να το αξιολογήσουμε και να το ενσωματώσουμε κατά τη διάρκεια όλης της συζήτησης, πλην όμως έχουμε την εντύπωση ότι αυτό το κορυφαίο θέμα, αυτή η κορυφαία αξιολόγηση έλειψε κι από τις τοποθετήσεις των συναδέλφων του ΠΑ.ΣΟ.Κ., αλλά κι από την τοποθέτηση του κυρίου Υπουργού και του Κοινοβουλευτικού Εκπροσώπου της Νέας Δημοκρατίας.
      Είναι σοβαρότατο πρόβλημα δημοκρατίας -είναι παρών ο κ. Κακλαμάνης, δεν ξέρω αν έχει τη δυνατότητα να μιλήσει για να πει την άποψή του- γιατί αναφερόμαστε σε βασικούς θεσμούς διαμόρφωσης της κοινής γνώμης, χαλιναγώγησης των κοινωνικών διεργασιών, διαπαιδαγώγησης του πολίτη. Αναφερόμαστε στα Μέσα Μαζικής Ενημέρωσης. Δυστυχώς, στην επερώτηση του ΠΑ.ΣΟ.Κ. αυτή η συγκεκριμένη αναφορά βρίσκεται στο τέλος της επερώτησης, ενώ θα έπρεπε να είναι στην προμετωπίδα και από εκεί και πέρα, βεβαίως, να αναπτύξει όλη την προβληματική του όσον αφορά τη συγκεκριμένη πολιτική επιλογή και της Κυβέρνησης της Νέας Δημοκρατίας και όπως ισχυριζόμαστε εμείς και παλαιότερα των κυβερνήσεων του ΠΑ.ΣΟ.Κ., όσον αφορά στον κρίσιμο αυτόν τομέα του ιδεολογικού επιπέδου, του ιδεολογικού υποβάθρου, της ίδιας μας της κοινωνίας. 
      Αλλά, θα μου επιτρέψετε να σας πω και στους δύο, ήμαρτον, σ’ αυτό το κρίσιμο θέμα να παίζουμε με όρους συμψηφισμών. Για παράδειγμα, εμείς, κύριε Υπουργέ, που δεν διαχειριστήκαμε κονδύλια, που δεν προσπαθήσαμε να χαλιναγωγήσουμε με τον α΄ ή β΄ τρόπο τα Μέσα Μαζικής Ενημέρωσης, εφημερίδες, ραδιόφωνα, γιατί να πρέπει να αποδεχθούμε τη δική σας προσπάθεια και του ΠΑ.ΣΟ.Κ. για συμψηφισμούς, δηλαδή, ποιος θα έκανε καλύτερα, αραδιάζοντας μια σειρά αριθμών. 
      Θα ήθελα να αναφερθώ σε εσάς, κύριε Υπουργέ. Αναφερθήκατε μ’ έναν καθαρά τεχνοκρατικό τρόπο στο θέμα των αρμοδιοτήτων που σας παραχωρεί το π.δ. 261/1997. Να σας πω ως δικηγόρος, επειδή έχουμε αυτήν τη διαστροφή να αξιολογούμε με κάποιο εξειδικευμένο τρόπο τα λεγόμενα και τα αποδεικτικά στοιχεία, ότι καλώς τα είπατε. Έτσι είναι. Ελέγχετε την κατανομή, 40, 10, 30. Μιλήσατε ως εκτελεστική εξουσία. Έχετε υποχρέωση ως κόμμα της Νέας Δημοκρατίας αυτά τα στοιχεία τα οποία είδαν το φως της δημοσιότητας, που τα συζητάμε σήμερα εδώ, να τα αξιολογήσετε πολιτικά και να πείτε ότι εδώ κάτι δεν πάει καλά, πράγματι έχετε δίκιο. Έτσι είναι. Είναι μια πολιτική τοποθέτηση. 
      Κύριε Υπουργέ, η εκτίμησή μου και μ’ αυτήν τη διαστροφή που σας είπα προηγουμένως, είναι ότι τα στοιχεία τα οποία κατατέθηκαν και από την πλευρά του ΠΑ.ΣΟ.Κ. και αυτά τα οποία έχετε στη διάθεσή σας με οδηγούν στο συμπέρασμα –ίσως να κάνω λάθος, αποδείξτε το- ότι ομολογείτε πως πράγματι υπάρχει κάποιο πρόβλημα όσον αφορά στην κατανομή της διαφημιστικής πίτας. Γι’ αυτό ακριβώς, προσπαθείτε να κάνετε τον Πόντιο Πιλάτο, προσπαθώντας να κρυφτείτε πίσω από τις λέξεις του προεδρικού διατάγματος. Πράγματι, το προεδρικό διάταγμα είχε κενά. Πράγματι, δεν συμπεριέλαβε στις ρυθμίσεις του τις εταιρείες οι οποίες είναι εισηγμένες στο Χρηματιστήριο. 
      Πράγματι δεν φρόντισε για τη σωστή κατανομή του 30% και δεινοπάθησαν τα Μέσα Μαζικής Ενημέρωσης της περιφέρειας. Οι αριθμοί τους οποίους αναφέρετε και η σύγκρισή τους δεν μας αφορούν ούτε εμάς αλλά ούτε τα Μέσα Μαζικής Ενημέρωσης της περιφέρειας και γενικότερα αυτούς που έχουν υποστεί αυτήν την αδικία. 
      Κυρίες και κύριοι συνάδελφοι, χθες ο Ευρωβουλευτής μας Δημήτρης Παπαδημούλης υπέβαλε στην αρμόδια Επίτροπο μια συγκεκριμένη ερώτηση που αφορά όλα αυτά τα στοιχεία, τα δεδομένα που περιέχονται στην επίκαιρη επερώτηση του ΠΑ.ΣΟ.Κ. και τα εντάσσει σε μια συγκεκριμένη φιλοσοφία και αντίληψη τόσο μεν της προστασίας γενικότερα του δημοκρατικού πολιτεύματος αλλά και βεβαίως της εφαρμογής των κανόνων του υγιούς ανταγωνισμού. Η εκτίμησή μας, κύριε Υπουργέ, είναι ότι η απάντηση την οποία θα λάβουμε και νομίζω ότι θα την έχουμε πάρα πολύ σύντομα δεν θα είναι ιδιαίτερα τιμητική όχι μόνο για την Κυβέρνησή σας αλλά γενικότερα και για τα δύο κόμματα τα οποία κυβέρνησαν τον τόπο τα τελευταία χρόνια. 
      Ακούσαμε μια άλλη επιχειρηματολογία, κύριε Υπουργέ, δική σας ότι σωστά κάνετε και δεν παρεμβαίνετε στις εταιρείες τις εισηγμένες στο Χρηματιστήριο. Αυτό το οποίο, δηλαδή, μας αναφέρετε λίγο πολύ είναι ότι ο κ. Αθανασόπουλος της Δ.Ε.Η. και ο κ. Βουρλούμης του Ο.Τ.Ε. πρέπει να κινηθούν βάσει των κανόνων της ελεύθερης αγοράς όσον αφορά την επιλογή των μέσων στα οποία θα διαφημιστούν. Αλήθεια, είναι δυνατόν να πιστέψει κανένας ότι οι κανόνες ελεύθερου ανταγωνισμού επιβάλλουν στον κ. Βουρλούμη και στον κ. Αθανασόπουλο να κάνουν αυτές τις επιλογές όσον αφορά τη διαφήμισή τους. Κύριε Υπουργέ, πρέπει να σας πω κάτι επίσης τεχνοκρατικό ότι καμμία ιδιωτική εταιρεία η οποία δεν αποτελεί μονοπώλιο και η οποία λειτουργεί μέσα σε μια κοινωνία που επικρατεί η ελεύθερη αγορά, μια καπιταλιστική δηλαδή κοινωνία, δεν θα επέλεγε μ’ αυτόν τον τρόπο. Γιατί αν επέλεγε μ’ αυτόν τον τρόπο θα είχε κλείσει. Και ποιος σας είπε ότι ένα μονοπώλιο όπως είναι η Δ.Ε.Η. και ο Ο.Τ.Ε. μπορεί να λειτουργήσει μ’ αυτόν το συγκεκριμένο τρόπο; Και με ποιο δικαίωμα ο κ. Βουρλούμης ή ο κ. Αθανασόπουλος, ο οποίος υλοποιεί κυβερνητικές πολιτικές –και μη μου πείτε ότι δεν ισχύει αυτό- μπορεί να διαφημίζει, είτε για παράδειγμα το πρόγραμμα για το λιθάνθρακα είτε για την πώληση μετοχών, κατά το δοκούν και οπουδήποτε. Αυτά είναι προφάσεις εν αμαρτίαις και θα πρέπει να το ομολογήσουμε όλοι. 
      Δεν θα σταθώ στο 30% όσον αφορά την κατανομή προς τα περιφερειακά Μέσα Μαζικής Ενημέρωσης, εκεί θα θέλαμε μια ειδική συζήτηση και περιμένουν με πάρα πολύ αγωνία οι φίλοι από τις περιφέρειές μας να πληροφορηθούν κάποιες λεπτομέρειες όσον αφορά την κατανομή αυτή, θα σταθώ όμως σ’ ένα πάρα πολύ σοβαρό ζήτημα, κύριε Υπουργέ, το οποίο κάποια στιγμή θα πρέπει να μας απασχολήσει και ιδιαίτερα γιατί είναι και ιδιαίτερα ανησυχητικό. Αυτό είναι οι ασφαλιστικές οφειλές των Μέσων Μαζικής Ενημέρωσης προς τα ασφαλιστικά ταμεία και κυρίως προς το Ι.Κ.Α.. Έως 30-11-2007 οι βεβαιωμένες οφειλές των Μέσων Μαζικής Ενημέρωσης μόνο προς το Ι.Κ.Α. ήταν 31.667.643 ευρώ περίπου 32.000.000 ευρώ και μιλάμε για μια περίοδο που συζητήσαμε μ’ αυτόν τον τρόπο που συζητήσαμε το ασφαλιστικό, μ’ αυτές τις κινητοποιήσεις του κόσμου, με την τεράστια προσπάθεια εκ μέρους της Κυβερνήσεως σας να δικαιολογήσετε τη μη βιωσιμότητα του ασφαλιστικού συστήματος. Και όταν εμείς ως Συνασπισμός Ριζοσπαστικής Αριστεράς λέγαμε ότι το πρόβλημα του ασφαλιστικού συστήματος είναι θέμα εισροών και όχι εκροών, εσείς κλείνατε τα μάτια και εξακολουθούν οι βεβαιωμένες ασφαλιστικές εισφορές που οφείλονται μόνο προς το Ι.Κ.Α. να είναι 32.000.000 ευρώ! 
      Αυτό και μόνο δηλώνει μία συγκεκριμένη φιλοσοφία, κύριε Υπουργέ, και έχουμε την εντύπωση ότι δείχνει πραγματικά τις βαθύτερες επιδιώξεις σας όσον αφορά την προσπάθειά σας να χειραγωγήσετε τον Τύπο.
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
      Κύριε Υπουργέ, προφανώς γνωρίζετε το νομοσχέδιο «Σύσταση Εθνικού Οπτικοακουστικού Αρχείου– Ρύθμιση θεμάτων Γενικής Γραμματείας Επικοινωνίας, Ενημέρωσης και άλλων εποπτευομένων φορέων». Είμαι ακριβής; 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ναι, κύριε Ροντούλη.
       ΑΣΤΕΡΙΟΣ ΡΟΝΤΟΥΛΗΣ: Εφόσον είμαι ακριβής, σας ενημερώνω λοιπόν, κύριε Υπουργέ, ότι δεν κατάλαβα την αντίδρασή σας σ’ αυτά που κατήγγειλε η κ. Κανέλλη. Εγώ δεν θα καταγγείλω, θα δώσω στα Πρακτικά στοιχεία για να τα διαβάσετε, προκειμένου να μην αντιλέγετε άλλη φορά. 
      Διαβάζω για να ακούσουν και οι συνάδελφοι. Κυκλοφορεί στη νέα εγκύκλιο. Μη γελάτε, κύριε Υπουργέ. Κυκλοφορεί στη νέα εγκύκλιο. Θα ακούσετε τώρα τι λέτε και γελάτε στη συνέχεια. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ο λόγος και ο αντίλογος είναι η αρχή της δημοκρατίας. 
      ΑΣΤΕΡΙΟΣ ΡΟΝΤΟΥΛΗΣ: Γελάτε στη συνέχεια, δεν πειράζει. Θα τα ακούσετε όμως πρώτα. 
      Λέτε, λοιπόν, με εγκύκλιο –την οποία θα καταθέσω για να δείτε- «στο πλαίσιο αυτό -δηλαδή ενός αντικειμενικού συστήματος κατανομής της κρατικής διαφήμισης- η υιοθέτηση της αρχής ίσος αριθμός διαφημίσεων σε όλες τις  ημερήσιες και εβδομαδιαίες, πανελλαδικής κυκλοφορίας, εφημερίδες με διαφοροποιημένο κατάλογο, ανάλογα με τα επίπεδα κυκλοφορίας, συνιστά μία ρεαλιστική προσέγγιση του ζητήματος, εφόσον συνδυάζεται με την υιοθέτηση τιμοκαταλόγου που κινείται εντός των ορίων που διαμορφώνονται στην αγορά». Το υλοποιήσατε αυτό; Την εγκύκλιο, που εσείς στείλατε, την υλοποιήσατε; Γελάστε τώρα, αλλά πρώτα θα τα δείτε στα Πρακτικά. Το καταθέτω.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι «ήξεις αφίξεις ουκ εν πολέμω θνήξεις». 
      ΑΣΤΕΡΙΟΣ ΡΟΝΤΟΥΛΗΣ: Καλά, καλά. Ας μας απαντήσει ο κύριος Υπουργός. Χειρίζεται πολύ καλά το λόγο.
      Έρχομαι τώρα στην τοποθέτηση που άκουσα από την πλευρά του ΠΑ.ΣΟ.Κ.. Κύριε Χυτήρη, σας σέβομαι πάρα πολύ για την κοινοβουλευτική σας παρουσία και δράση. Όμως, κατά την επερώτηση που έχω μπροστά μου, αρχίζετε –δεν αναφέρομαι προσωπικά, αλλά στο κόμμα σας- μνημονεύοντας ως πηγή την «ΚΑΘΗΜΕΡΙΝΗ», την οποία και καταθέσατε στα Πρακτικά, για να δείξετε στον Υπουργό ότι, ορίστε μία φιλοκυβερνητική εφημερίδα –αυτό ήταν η σκέψη σας- λέει αυτά που λέει, δίνει τα στοιχεία που δίνει. Αυτά τα στοιχεία δεν αμφισβητούνται, είναι σωστά. Έτσι είναι η ουσία.
      Όμως, εγώ θα καταθέσω πάλι την «ΚΑΘΗΜΕΡΙΝΗ» υπό ένα άλλο πνεύμα, διότι εμείς δεν διαβάζουμε τα έντυπα κατά μονοσήμαντο τρόπο, αλλά κατά αμφίσημο τρόπο. Εσείς επικαλείσθε την «ΚΑΘΗΜΕΡΙΝΗ», αλλά κατά το ήμισυ, όχι κατά το άλλο ήμισυ. 
      Λέει λοιπόν εκεί: «Η κρατική εξουσία σε όλες τις εκφάνσεις της κινεί τα νήματα. Οικονομικοί οργανισμοί και στενός δημόσιος τομέας ήδη από τη δεκαετία του 1990, όταν κυρίως άρχισε να στήνεται αυτή η ιστορία…» και συνεχίζει «χαρακτηριστικό παράδειγμα την περίοδο 1993 με 1997 –η Νέα Δημοκρατία ήταν τότε; Εσείς ήσασταν- οι δύο αυτές πηγές κάλυπταν συνολικά το 21% του συνόλου της διαφημιστικής δαπάνης που γινόταν στις εφημερίδες. Τι κρύβεται πίσω από αυτό το ποσοστό;», διερωτάται η «ΚΑΘΗΜΕΡΙΝΗ». Άρα, να λέμε όλη την αλήθεια.
      Ναι, έχετε δίκιο. Έτσι είναι, κύριε Παπαδημητρίου, όπως τα είπατε. Η «ΚΑΘΗΜΕΡΙΝΗ» όμως, λέει και για το δικό σας βίο και για τη δική σας πολιτεία. Η «φάμπρικα» αρχίζει να στήνεται επί των ημερών σας, κύριοι του ΠΑ.ΣΟ.Κ.. Το λέω αυτό, διότι θα αρχίσετε να ανακτάτε την εμπιστοσύνη του ελληνικού εκλογικού Σώματος, όταν επιτέλους κάνετε και την αυτοκριτική σας. 
      Καταθέτω και αυτό στα Πρακτικά, αλλά υπό την αντίθετη οπτική γωνία από εκείνη που χρησιμοποίησε ο αξιότιμος πρώτος ομιλητής του ΠΑ.ΣΟ.Κ., ο κ. Χυτήρης. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τα στοιχεία της εφημερίδας «ΚΑΘΗΜΕΡΙΝΗ», αγαπητοί συνάδελφοι, πράγματι ανέδειξαν μία πραγματικότητα. Δεν χωρεί αμφιβολία, κύριε Υπουργέ, ότι εφημερίδες με μικρή κυκλοφορία παίρνουν μεγάλα ποσά και με μεγάλη κυκλοφορία αντιστρόφως ανάλογα ποσά. Άκουσα όμως την κ. Κανέλλη, που με λάβρο τρόπο επιτέθηκε στη «ΧΩΡΑ» και είπε ότι μία μικρή εφημερίδα, με κυκλοφορία πέντε χιλιάδων φύλλων, πήρε δυόμισι εκατομμύρια. Ναι, πήρε. Δεν αμφισβητείται. Τα στοιχεία  δεν αμφισβητούνται. Σε κάθε περίπτωση όμως εγώ θέλω να ρωτήσω το εξής: Πού ήταν το Κομμουνιστικό Κόμμα όταν επί των ημερών άλλων κυβερνήσεων η «ΧΩΡΑ» έπαιρνε μηδέν και ήταν εκτός; Γιατί τότε δεν εμφανίστηκε η κ. Κανέλλη κατά λάβρο τρόπο να πει «τι γίνεται, βρε παιδιά, μ’ αυτήν τη «ΧΩΡΑ»;» Να λέμε το ένα, να λέμε και το άλλο. Διότι εμπαίζετε τον ελληνικό λαό χρόνια τώρα, όχι μόνο τα μεγάλα κόμματα εξουσίας, αλλά και οι μικρότεροι, που κάνουν την πολιτική τους. 
      Η αλήθεια είναι ότι υπάρχει ένα πελατειακό σύστημα που έχει διαβρώσει, πράγματι, εκ των ένδον τον Τύπο. Η ενημέρωση είναι επιλεκτική, είναι ελεγχόμενη κι αυτό έχει επιπτώσεις στην ποιότητα της Δημοκρατίας μας, η οποία καθημερινά υποβαθμίζεται. 
      Ξέρετε, κύριε Υπουργέ, το ΠΑ.ΣΟ.Κ. όμως εκρίθη. Έγιναν εκλογές, έχασε. Πέρασε από την κολυμβήθρα του Σιλωάμ. Προσπαθεί να σταθεί στα πόδια του. Εσείς όμως πρέπει να καταλάβετε το εξής. Πώς ήρθατε στην εξουσία; Ήρθατε με κάποια συνθήματα όπως: «διαφάνεια», «καταπολέμηση κάθε νοσηρού φαινομένου διαπλοκής», «επανίδρυση του κράτους». Συνθήματα, επί συνθημάτων! Δηλαδή επανίδρυση της Δημοκρατίας. Δεν εκκινείτε από την ίδια αρχή από την οποία εκκινεί το ΠΑ.ΣΟ.Κ.. Εσείς επαγγελθήκατε πράγματα και γι’ αυτό ήρθατε στην εξουσία -και καλώς ήρθατε- με την ψήφο του ελληνικού λαού. Όμως η ευθύνη πέφτει μεγαλύτερη στις πλάτες σας. Διότι όταν επαγγέλλεστε όλα αυτά τα πράγματα, τα ωραία λόγια, τα μεγάλα, και τελικά ο κόσμος βλέπει ότι βολεύεστε μ’ αυτό το σύστημα διαπλοκής κι όχι μόνο βολεύεστε, αλλά το επεκτείνετε κιόλας, τότε έχει κάθε δικαίωμα να σας κρίνει ακόμη πιο αρνητικά απ’ ό,τι θα έκρινε το ΠΑ.ΣΟ.Κ., που σε κάθε περίπτωση εκρίθη.
      Θα σας αναφέρω δύο χαρακτηριστικά παραδείγματα. Το ένα θα το αντλήσω από την επιχειρηματολογία του κ. Χυτήρη. Είπε -και σωστά- ότι υπάρχουν ογδόντα τίτλοι εντύπων πανελλαδικής εμβέλειας. Ξέχασε όμως να πει το ουσιώδες. Υπάρχει αυτή η πληθώρα των ογδόντα τίτλων πανελλαδικής εμβέλειας, τη στιγμή που η συνολική διαφημιστική δαπάνη μειώνεται. Δηλαδή αν η συνολική διαφημιστική δαπάνη ήταν για τα έτη 2000, 2001, 2002 τριακόσια δυο εκατομμύρια ευρώ, αφαιρέστε σήμερα πενήντα εκατομμύρια ευρώ. Άρα η λογική αντίφαση είναι η εξής: Πώς είναι δυνατόν να ανεβαίνουν οι τίτλοι και η συνολική διαφημιστική δαπάνη να κατεβαίνει; Η απάντηση είναι πάρα πολύ εύκολη. Υπάρχει ένα κρατικοδίαιτο σύστημα που στηρίζει τέτοιου είδους λαθρόβια, αντιδημοφιλή –να το πω έτσι- έντυπα. Δεν υπάρχει άλλη λογική επεξεργασία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου παρακαλώ ένα λεπτό. Τελειώνω. 
      Θα σας αναφέρω όμως χαρακτηριστικά και μία κρίσιμη επισήμανση που έκανε «Η ΝΑΥΤΕΜΠΟΡΙΚΗ». Την περίοδο των εκλογών του 2007, κύριε Υπουργέ, - και θέλουμε μία απάντηση- η κρατική διαφημιστική δαπάνη εκτινάχθηκε στα ύψη. Πώς εξηγείτε τώρα εσείς το γεγονός ότι σε προεκλογική περίοδο εκτινάσσεται στα ύψη η κρατική διαφημιστική δαπάνη; Η απάντηση είναι αυτονόητη. Τα Υπουργεία, η Κυβέρνηση ήθελαν να διαφημίσουν τα κάλλη τους τα ωραία, εις βάρος όμως της τσέπης του Έλληνα φορολογούμενου. 
      Έχω να πω πάρα πολλά πράγματα γι’ αυτό το θέμα. Δεν μου φθάνει ο χρόνος, κύριε Υπουργέ. Θα σας πω όμως κάτι, για να καταλήξω και να μην καταχρώμαι το χρόνο των συναδέλφων, ότι ο Τύπος και η κρατική διαφήμιση είναι μία πάρα πολύ σοβαρή υπόθεση για να την αφήσουμε στα χέρια μονοκομματικών κυβερνήσεων. 
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο πρώην Πρόεδρος της Βουλής κ. Απόστολος Κακλαμάνης. 
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, άκουσα με προσοχή τον κύριο Υπουργό Επικρατείας. Προσπάθησε να πετάξει, όπως λένε –είναι και επίκαιρο νομίζω αυτό- «τη μπάλα έξω από το γήπεδο». Και πράγματι ο κ. Ρουσόπουλος είναι ικανότατος. Το παρακολουθούμε και καθημερινά πώς τα Μέσα Μαζικής Ενημέρωσης, είτε φιλικά είναι είτε μη φιλικά προς την Κυβέρνηση, την ατζέντα, όπως την καθορίζει ο κ. Ρουσόπουλος, θέλοντας και μη την ακολουθούν.
      Έτσι και σήμερα εδώ οι Κοινοβουλευτικοί Εκπρόσωποι των μικρότερων Κομμάτων ξόδεψαν το μισό τους χρόνο για να μιλήσουν για το παρελθόν, διότι και ο κ. Ρουσόπουλος έτσι άρχισε. Είπε να συγκρίνουμε τι γινόταν στο παρελθόν –κατά σύμπτωση, κύριε Πρόεδρε- τι γινόταν τον 20ο αιώνα και τι γίνεται στον 21ο αιώνα που «έλαμψε το φως» της νέας Κυβέρνησης, της νέας διακυβέρνησης και του Υπουργού Τύπου, του Υπουργού Επικρατείας του κ. Ρουσόπουλου.
      Με αυτή τη λογική, ξέρετε, θα μπορούσαμε να πάμε πολύ πιο πίσω, στο Βαρόνο Σενκ, τον Πρεσβευτή του Κάϊτερ της Γερμανίας, ο οποίος, όπως γνωρίζουμε –διότι αυτά τα στοιχεία έχουν έλθει στο φως- χρηματοδοτούσε τον αντιβενιζελικό Τύπο της εποχής.
      Κύριε Πρόεδρε, εγώ θα ήθελα να προχωρήσω –διότι αρκετά εξετέθησαν- με στοιχεία, όχι με λόγια, όπως είπε ο κ. Ρουσόπουλος ότι «όταν μιλάμε για διαφάνεια, εμείς δεν λέμε λόγια». Οι συνάδελφοί μου του ΠΑ.ΣΟ.Κ. κατέθεσαν στοιχεία και σ’ αυτά τα στοιχεία ο κύριος Υπουργός αντιπαρέθεσε και κατέθεσε κάποιους πίνακες, τους οποίους βέβαια δεν είναι κανείς σε θέση αυτήν τη στιγμή να ελέγξει.
      Αυτό που μπορώ εγώ να κρατήσω –διότι το άκουσα και μου έκανε εντύπωση- είναι ότι το 85% αυτού που θα λέγαμε παλιότερα κρατική διαφήμιση, –διαφήμιση του δημοσίου και του ευρύτερου δημόσιου τομέα- είναι εταιρείες, οργανισμοί, δημόσιες επιχειρήσεις που είναι εισηγμένες στο Χρηματιστήριο.
      Όμως, είναι γνωστό ότι όλες οι διοικήσεις αυτών των οργανισμών διορίζονται από την Κυβέρνηση και μάλιστα, έχουν τοποθετηθεί εκεί συγκεκριμένα πρόσωπα του στενού κομματικού μηχανισμού του κυβερνώντος Κόμματος και του στενού, φιλικού, προσωπικού περιβάλλοντος του Πρωθυπουργού.
      Θέλετε να αναφέρω τον κ. Τσουπίδη του Ταχυδρομικού Ταμιευτηρίου ή τον κ. Χατζηεμμανουήλ του Ο.Π.Α.Π.; Θέλετε να προχωρήσετε πιο πέρα στις τράπεζες; Διότι οι τράπεζες, πέρα από τη δική τους διαφήμιση, έχουν και ελεγχόμενες επιχειρήσεις. Ο κ. Αράπογλου είναι μέγας στο χώρο του, όπως επίσης είναι και ο κ. Αθανασόπουλος της Δ.Ε.Η..
      Συζητούμε, λοιπόν, τώρα για το τι έκανε ο Υπουργός Πολιτισμού; Διότι πρόσεξα και κάτι άλλο –που «εν τη ρύμη», προφανώς, του κειμένου του μας το ανέφερε ο κύριος Υπουργός- ότι σε μία από τις εφημερίδες free press, το Υπουργείο Πολιτισμού από τη δαπάνη του διαφημιστικού του προγράμματος έδωσε το 40% εκεί, δηλαδή την ευνόησε.
      Δεν με ενδιαφέρει εμένα ποιος και γιατί ευνοείται. Άλλωστε, ξέρετε τη δική μου άποψη για όλους.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Επί ΠΑ.ΣΟ.Κ. ήταν αυτό το στοιχείο.
      ΑΠΟΣΤΟΛΟΣ ΚΑΚΛΑΜΑΝΗΣ: Ο χώρος των Μέσων Μαζικής Ενημέρωσης στην Ελλάδα είναι μία «ζούγκλα του Αμαζονίου»!
      Και αυτό το ξέρουμε όλοι αλλά ελάχιστοι τολμούν να το πουν είτε μιλάμε για μεγάλες εφημερίδες και Μέσα που κάνουν μεγάλες και χονδρές «δουλειές», είτε για μικρές εφημερίδες και μικρά Μέσα, μικρής εμβέλειας, που κάνουν μικρές δουλειές. Μάλιστα, έχω πει στους συναδέλφους της περιφέρειας ότι αυτοί είναι δυστυχέστεροι από μας του Λεκανοπεδίου, διότι εκεί λειτουργούν κυριολεκτικά σαν «φραγκοφονιάδες»: «Τόσα θα δώσεις για την καταχώρηση σε ποια χωριά θα πας να μιλήσεις. Εάν δεν δώσεις, δεν θα ξέρουν σε ποια χωριά πρόκειται να πας να μιλήσεις».
      Και μας λέει ο κύριος Υπουργός ότι «τουλάχιστον, η ελευθερία του λόγου είναι κατοχυρωμένη». Παραμύθια, κύριε Υπουργέ και το γνωρίζετε πολύ καλά. Είναι ο μόνος χώρος αυτός εδώ που είναι ελεύθερη η διατύπωση κάθε άποψης, η παράθεση κάθε στοιχείου.
      Εσείς, ως αρμόδιος Υπουργός, αισθάνεστε υπερηφάνεια για το πώς ενημερώνεται ο ελληνικός λαός μέσω αυτού του φακού των Μ.Μ.Ε.; Διότι στην αντιπροσωπευτική δημοκρατία, δεν υπάρχει δυνατότητα άμεσης ενημέρωσης του πολίτη από τον πολιτικό, από τον εκπρόσωπό του στο Κοινοβούλιο, σε οποιαδήποτε αιρετή εξουσία έχει οριστεί.
      Αυτός ο φακός, ξέρετε ότι είναι παραμορφωτικός, κατά κανόνα. Και έρχεστε εδώ και μου παραθέτετε νούμερα, που δεν μπορεί κανείς να παρακολουθήσει και να ελέγξει, ενώ το μείζον είναι αυτό. Το λέγει μία από τις εφημερίδες που έχουν αναφερθεί εδώ. Σήμερα, στον τίτλο της λέει: «Πόλεμος επιρροής στην Κυβέρνηση. Με λάφυρα, κατασκευές, ενέργεια, συγχρηματοδοτούμενα δημόσια και ιδιωτικά έργα, τράπεζες, ακίνητα του δημοσίου, κρατικές προμήθειες και ό,τι απέμεινε για πώληση».
      Εδώ έχετε «βγάλει στο σφυρί» ολόκληρη την χώρα -ο τίτλος που διάβασα είναι της εφημερίδας «Η ΧΩΡΑ»- και μιλάμε εμείς εδώ τώρα για το αν είτε τα μεγάλα αφεντικά παίρνουν πολλά και θέλουν να πάρουν περισσότερα ή κάποιοι μικρότεροι εκβιάζουν και την Κυβέρνηση και Υπουργούς και επικεφαλής οργανισμών, τραπεζών με τα διάφορα κουίζ, με τις διάφορες απειλές περί ενδεχομένων ρεπορτάζ που θα ακολουθήσουν. Πού να βρούμε άκρη, λοιπόν; Στα σκυλόψαρα ή στα μικρότερα ψάρια που θέλουν τα σκυλόψαρα να τα καταπιούν; 
      Τι θα περίμενα εγώ από μια Κυβέρνηση που ενδιαφέρεται πραγματικά; Πρώτα-πρώτα, αυτό που είπε η κ. Κανέλλη. Έχουν όντως συμφωνήσει όλοι οι ιδιοκτήτες σε μια ρύθμιση; Κάντε τη. Αν δεν την κάνετε, σημαίνει ότι θέλετε να έχετε την ευχέρεια να παρεμβαίνετε είτε άμεσα εσείς, με την αμιγώς κρατική διαφήμιση είτε έμμεσα, μέσω της ελεγχόμενης διαφήμισης των μεγάλων κρατικών οργανισμών και επιχειρήσεων. Αν θέλετε να είστε έξω από αυτή την ιστορία, ακολουθήστε αυτό που όλοι έχουν συμφωνήσει.
      Δεύτερον, έχει η δημοκρατία οξυγόνο σήμερα, όταν βλέπετε να κατεβαίνουν στους δρόμους, όχι για να διαδηλώσουν για υπαρκτά προβλήματά τους, πολίτες, εργαζόμενοι ή άνεργοι, νέοι; Κατεβαίνουν για την ιδέα της ομάδας τους. Και απέναντι, θα είναι κάποιοι άλλοι, άλλοι τόσοι, περισσότεροι ή λιγότεροι, για την ιδέα της δικής τους ομάδας. Είμαστε οι Βένετοι και οι Πράσινοι. Όμως και εκεί, στο Βυζάντιο, όπως ξέρουμε, υπήρχε κάποια πολιτική και ιδεολογική βάση σε εκείνα τα κινήματα.
      Δεν βλέπετε, λοιπόν, πού οδηγείται αυτός ο τόπος; Και σας ερωτώ: Τι έχετε κάνει εσείς, ως αρμόδιος Υπουργός και η Κυβέρνηση, για τη δημοκρατία, για την ελευθερία του λόγου, προφανώς, εδώ του γραπτού λόγου, όχι του προφορικού. Διότι, αν πάμε στον προφορικό λόγο όσον αφορά κανάλια, βλέπουμε ότι σε μια χώρα που η οικονομία της αντέχει δύο, τρία το πολύ, κανάλια αναλογικής τηλεόρασης, έχει γεμίσει ο τόπος με κανάλια αναλογικής. Και θα ακολουθήσουν πολύ περισσότερα, ψηφιακής είτε νόμιμα είτε παράνομα.
      Τι κάνετε, λοιπόν, για την ελευθερία αυτή του λόγου; Ποια μεταχείριση έχουν τα έντυπα γνώμης; Υπάρχουν μικρά φύλλα που είτε μας αρέσουν, είτε όχι, εκφράζουν γνώμη, η «ΑΥΓΗ», ο «ΡΙΖΟΣΠΑΣΤΗΣ», το «ΑΝΤΙ» που έκλεισε, γιατί κάποιο μουσείο, κάποιος ιδιώτης συλλέκτης έκανε μια αγωγή. Έτσι έκλεισε το «ΑΝΤΙ». Σας μιλάω για έντυπα που κάθε άλλο, παρά το ΠΑ.ΣΟ.Κ στο οποίο ανήκω και προσωπικά εμένα έχουν «μεταχειριστεί καλά», γιατί είναι χαρακτηριστικό του πώς αντιλαμβάνονται ακόμα και έντυπα γνώμης –αλλά εγώ το σέβομαι αυτό-  τη γνώμη εκείνου που δεν συμπορεύεται με τη δική τους. 
      Χρειάζεται, όμως, να υπάρχουν. Μπροστά στο «κίτρινο», το σάπιο, εγώ προτιμώ αυτό που δηλώνει κάποια θέση, κάποια  άποψη, από αυτή την εικόνα ζούγκλας, όπως είπα και στην αρχή, που κυριαρχεί σ' αυτό τον τόπο. 
      Εκεί είναι το πρόβλημα, κύριε Πρόεδρε, και το ζήτημα που θέσαμε με την επερώτηση είναι πολύ σημαντικό, υπάρχει. Αλλά, κύριε Υπουργέ της Επικρατείας, το όλο πρόβλημα δεν είναι  η αναδρομή στο παρελθόν. Είναι το τι κάνουμε σήμερα και τι θα κάνουμε στο μέλλον. Διότι, όπως είπα και προχθές στη συζήτηση για την εγκληματικότητα, συντελούνται υπόγειες, σεισμικές κατά τη γνώμη μου διεργασίες, μέσα σε αυτή την κοινωνία. 
      Καθόμαστε και εσείς ως υπεύθυνη Κυβέρνηση και εμείς, στο Κοινοβούλιο, στην κορυφή ενός ηφαίστειου, αμέριμνοι για τις διεργασίες που γίνονται εντός του. Όταν τεθεί σε ενέργεια αυτό το ηφαίστειο, δεν ξέρουμε τι θα προκύψει γι’ αυτόν τον τόπο. Και αυτή είναι η μεγαλύτερη ευθύνη σας για την οποία εγώ σας κατηγορώ και δεν σας απαλλάσσει η αναφορά στο παρελθόν του ΠΑ.ΣΟ.Κ.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Φίλιππος Πετσάλνικος): Κύριε Πρόεδρε, θα σας παρακαλέσω να ολοκληρώνετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Βέβαια, σας βοηθάει και το σημερινό ΠΑ.ΣΟ.Κ σ' αυτό. Γιατί ανοήτως, κατά τη γνώμη μου, αντί να ξεκαθαρίζει τι έφταιξε και ποιοι ενδεχομένως έφταιξαν, σας επιτρέπει συλλήβδην και αθρόως να δυσφημείτε μία τεράστια προσπάθεια που έγινε και στη δεκαετία του ’80 και στη δεκαετία του ’90 για να πάει μπροστά αυτή η χώρα. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο πρώτος εκ των επερωτώντων Βουλευτών του ΠΑ.ΣΟ.Κ, κ. Τηλέμαχος Χυτήρης, για να δευτερολογήσει. 
      ΤΗΛΕΜΑΧΟΣ ΧΥΤΗΡΗΣ: Ευχαριστώ, κύριε Πρόεδρε.
      Θα ήθελα να πω ότι δεν περίμενα κάτι παραπάνω από την ομιλία του Υπουργού. Κατ’ αρχήν, η απάντησή σας, κύριε Υπουργέ, στην επερώτησή μας ήταν γραφειοκρατική, ήταν ένα πόνημα, το οποίο σας έκανε προφανώς η Γραμματεία της Επικοινωνίας, αλλά αυτό είναι «άλλα λόγια να αγαπιόμαστε». Διότι υπάρχει μια ουσία κι εσείς είστε πολιτικός. Και επομένως, η ουσία είναι πολιτική και επ’ αυτής πρέπει να απαντήσετε. 
      Τι λέει η επερώτησή μας; Λέει ότι υπάρχει μια ανισοκατανομή στην κρατική διαφήμιση, έτσι όπως μοιράζεται. Και αυτό δεν διαψεύδεται, είναι αλήθεια και υπάρχουν στοιχεία. Σας ρωτήσαμε «γιατί υπάρχει αυτό;». Τι είναι αυτό που κάνει «νιάου, νιάου στα κεραμίδια»; Γιατί βεβαίως όλοι γνωρίζουμε τι κάνει «νιάου, νιάου στα κεραμίδια». Είναι ότι χρησιμοποιείτε την κρατική διαφήμιση για λόγους επηρεασμού και προπαγάνδας των μέσων ενημέρωσης. Αυτή είναι η καταγγελία και η κατηγορία μας. Από εκεί και πέρα, το κάνετε αυτό, παραβιάζοντας ταυτόχρονα το νόμο, ο οποίος ρητά λέει ποια είναι τα κριτήρια, τα οποία και δεν εφαρμόζετε. 
      Άλλο το οποίο είπατε στο λόγο σας. Διαβάσατε ένα κατάλογο διαφημίσεων σε εφημερίδες, αλλά ο κατάλογος αυτός, ήταν χωρίς τις Δ.Ε.Κ.Ο.. Επιμένετε να διαχωρίζετε τις Δ.Ε.Κ.Ο., διότι είναι στο Χρηματιστήριο, όπως σωστά λέτε ότι είναι και επομένως δεν έχει καμμία επιρροή η Κυβέρνηση επ’ αυτών, όσον αφορά τη διαφήμισή τους. 
      Ποιος σας πιστεύει, κύριε Υπουργέ; Ποιος πιστεύει; Εδώ αναφέρθηκαν τα ονόματα των διοικητών, δηλαδή των κομματικών στελεχών των Δ.Ε.Κ.Ο., για να είμαστε ακριβείς. Και ξέρουμε, επίσης, στα διοικητικά συμβούλια ποιοι είναι αυτοί που ασχολούνται με τη διαφήμιση των Δ.Ε.Κ.Ο.. 
      Επομένως, σας είπα και στην πρωτολογία μου ότι είναι περιττό να «κρύβεστε πίσω από το δάχτυλό σας». Είναι γνωστό το τι γίνεται και πού κατευθύνονται αυτές οι διαφημίσεις των Δ.Ε.Κ.Ο..
      Ένα τρίτο θέμα είναι το εξής: Είπατε ότι είστε τόσο άψογος σ’ αυτή τη διαχείριση, ώστε θα έπρεπε μάλλον να επερωτούν οι Βουλευτές της Νέας Δημοκρατίας. Κατ’ αρχήν, έχετε την εντύπωση ότι τους ακούτε τους Βουλευτές της Νέας Δημοκρατίας, αυτούς της περιφέρειας; Νομίζετε ότι δεν ξέρουν τι γίνεται; Νομίζετε ότι δεν μιλούν γι’ αυτό το πράγμα, δηλαδή για την ανισοκατανομή; Δεν ξέρουν, επίσης, οι Βουλευτές της Νέας Δημοκρατίας ότι όποιος Υπουργός είναι από το νομό, αυτός ο νομός ευνοείται και όλοι οι άλλοι νομοί της χώρας δεν παίρνουν τίποτα;
      Μη μας το λέτε αυτό, βεβαίως, και μην περιμένετε να ακούσετε και ονόματα, διότι τα ξέρετε πολύ καλά. Και με διαφημίσεις βεβαίως από τους οργανισμούς που είναι υπό την εποπτεία των Υπουργών και που πηγαίνουν στους συγκεκριμένους νομούς.
      Τι να σας πω τώρα; Για τον Ο.Π.Α.Π., που την περασμένη τετραετία οι διαφημίσεις πήγαιναν με πολύ μεγάλο ρυθμό στην περιοχή της Θεσσαλονίκης; Είναι γνωστά αυτά. Να σας πω επίσης πώς πηγαίνουν στη Θεσπρωτία οι διαφημίσεις και οι ενισχύσεις λόγω του Υφυπουργού Οικονομίας; Αυτά είναι πολύ γνωστά. Και οι Βουλευτές σας τα ξέρουν αυτά και σας κατηγορούν γι’ αυτό. Και έχουν δίκιο.
      Το άλλο το οποίο ήθελα να σας πω είναι ότι με μεμφθήκατε διότι κατέθεσα στη Βουλή αυτά που έχετε αναρτήσει στο διαδίκτυο. Να έχετε υπόψη σας ότι δεν το έκανα τυχαία. Το έκανα ακριβώς για να δείξω ότι δεν είναι αυτά τα μικροποσά οι πραγματικές διαφημίσεις και οι ενισχύσεις προς τα Μέσα Μαζικής Ενημέρωσης διά των διαφημίσεων αυτών.  Η πραγματικότητα είναι διαφορετική. Γι’ αυτό κατέθεσα και τον κατάλογο των εφημερίδων και πόσα παίρνουν εν συνόλω, όχι από την κρατική διαφήμιση, αυτά τα «ψιλά», τα οποία αναρτάτε στο διαδίκτυο, αλλά πόσα παίρνουν από τις Δ.Ε.Κ.Ο., πόσα παίρνουν από το «Στοίχημα» και από τον Ο.Π.Α.Π., πού φθάνουν και ποια είναι η σειρά τους.
      Αυτή είναι η πραγματικότητα και αυτό ήθελα να αποδείξω. Και αυτό το κατάλαβαν όλοι. Εσείς κάνετε ότι δεν το καταλαβαίνετε.
      Και τέλος, ήθελα να πω ότι όλοι σ’ αυτήν την Αίθουσα καταλάβαμε –αλλά να είστε σίγουρος ότι το κατάλαβαν και εκτός αυτής της Αιθούσης- τη διαχείριση που κάνετε αυτών των υψηλών και μεγάλων κονδυλίων της κρατικής διαφήμισης, το οποίο οδηγεί στο να πούμε όλοι μας ότι το μονοπώλιο της κρατικής διαφήμισης είστε εσείς. Εσείς ελέγχετε. Εσείς το κατευθύνετε. Και αυτό το μονοπώλιο ξέρουμε ότι το κατευθύνετε εκεί που το κατευθύνετε, για λόγους συγκεκριμένους.
      Όμως, κύριε Υπουργέ, να σας πω κάτι; Το έχουν πάρει χαμπάρι όλοι. Το ξέρουν, το βλέπουν, το συζητάνε. Και γι’ αυτό σας ελέγχουμε. Σας ελέγχουμε εδώ, διότι σας ελέγχει ο ελληνικός λαός.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο κ. Ιωάννης Αμοιρίδης.
      ΙΩΑΝΝΗΣ ΑΜΟΙΡΙΔΗΣ: Κύριε Υπουργέ, μας διαβάσατε εδώ κάποιους αριθμούς με γλαφυρότητα και με ηρεμία. Μου δίνετε την εντύπωση ότι κάνετε κάθε προσπάθεια ώστε να μην καταλάβει κανείς τίποτα –τουλάχιστον απ’ αυτούς που μας βλέπουν- αν πούμε ότι εμείς μπορούμε να ακούσουμε και να καταλάβουμε κάποιους αριθμούς ή έχουμε ασχοληθεί με το θέμα εμπεριστατωμένα.
      Εγώ θα γυρίσω ξανά στην περιφέρεια. Άλλωστε, εκεί πολιτεύομαι. Ξέρετε, εκεί οι δημοσιογράφοι -και ειδικά όταν εμφανίζεται κάποιος Υπουργός, «βρέξει, χιονίσει», τρέχουν από πίσω του- δουλεύουν είκοσι τέσσερις ώρες το εικοσιτετράωρο και αμείβονται με 500 και 600 ευρώ, ενώ πολλοί είναι και ανασφάλιστοι. Και οι εφημερίδες, όμως, φυτοζωούν. 
      Για την προσπάθεια, λοιπόν, που κάνουν οι δημοσιογράφοι για την ενημέρωση της τοπικής κοινωνίας, αλλά και για τη στήριξη των δικών σας λόγων –δηλαδή, για να μάθει η ελληνική κοινωνία τα έργα που ανακοινώνετε όταν περνάτε από την περιφέρεια- νομίζω ότι δικαιούνται κάτι παραπάνω. Δικαιούνται τουλάχιστον αυτό για το οποίο ιδρώνουν για να το κερδίσουν. 
       Και εσείς ξέρετε ότι έχετε περάσει από διαδικασίες ελέγχου δημοσιογράφων και μάλιστα, όχι από τον περιφερειακό Τύπο, αλλά από τον Αθηναϊκό Τύπο. Και αν μεν ήταν αλήθεια αυτό, θα απολογηθείτε εσείς. Όμως αν δεν ήταν, καταλαβαίνετε σε πόσο δύσκολη θέση σας έφεραν. Από την περιφέρεια δεν θα έχετε ποτέ τέτοια προβλήματα, γιατί η περιφέρεια έχει περισσότερη αγνότητα και παλεύει καθημερινά να αναδείξει τα τοπικά προβλήματα και τις πολιτικές που απαιτούνται, προκειμένου να λυθούν αυτά τα προβλήματα. Άρα, θα πρέπει να δοθεί το 30% που απαιτείται.
      Όμως, θα σας πω και κάτι ακόμα. Το ΕΣΠΑ είναι 22.000.000.000 ευρώ. Τα χρήματα που αφορούν την προβολή όλου του προγράμματος ανέρχονται περίπου στο 5%, δηλαδή πάνω από 1.000.000.000 ευρώ! Αυτό το κομμάτι δεν θα το διαχειριστεί κρατικά η περιφέρεια ή η Αυτοδιοίκηση. Αυτό θα δημοπρατηθεί και θα το πάρουν κάποιες εταιρείες προβολής. 
      Δεν θα πρέπει, λοιπόν, να ελεγχθούν αυτές οι εταιρείες για τον τρόπο που θα προβληθεί, αλλά και για το πού θα προβληθεί αυτό το πρόγραμμα, όπως σωστά έχετε το νόμο, που είναι ποινικό αδίκημα αν δεν δίνονται διαφημίσεις ή δημοσιεύσεις έργων από την Αυτοδιοίκηση ή από την περιφέρεια σε όλες τις εφημερίδες; Το μεγάλο πακέτο πηγαίνει εμμέσως στις εφημερίδες, κάτι που εσείς θα πρέπει να ελέγξετε, δίνοντας πολύ μεγάλη στήριξη στον περιφερειακό Τύπο. 
      Κύριε Υπουργέ, σε μία εποχή που απελευθερώνονται όλες οι οικονομικές δυνάμεις -σύμφωνα με τις σημερινές πολιτικές που αφορούν την ενέργεια, τα λιμάνια, τα μεγάλα έργα και το Ε.Σ.Π.Α., αλλά και τις Συμπράξεις του Δημοσίου Τομέα- δεν χρειάζονται πολιτική διαχείριση για να προβληθούν, να καλύψουν και να πείσουν για τις πολιτικές σας; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το τελευταίο χρονικό διάστημα, βλέπουμε να γίνονται τεράστιες συμμαχίες, οι οποίες περνούν από χέρι σε χέρι, ενώ βέβαια υπάρχουν και «διαζύγια» φιλικά, εχθρικά, ένας τεράστιος πόλεμος. 
      Να σας πω κάτι; Τουλάχιστον στο κομμάτι που αφορά την πολιτική, σήμερα οι πολίτες εμπιστεύονται κατά 50%, αγαπητοί συνάδελφοι, τα Μέσα, ενώ παλαιότερα δεν ήταν έτσι.  
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, σας παρακαλώ, κύριε συνάδελφε. 
      ΙΩΑΝΝΗΣ ΑΜΟΙΡΙΔΗΣ: Ολοκληρώνω, κύριε Πρόεδρε. 
      Σχετικά με το κομμάτι που αφορά τις δικές τους δημοσιεύσεις, τις δικές τους πρακτικές, δεν μας αφορά. Όμως, όσον αφορά τουλάχιστον στο κομμάτι που αφορά τους πολιτικούς και τις πολιτικές που παράγονται από τους πολιτικούς, ας έχουν εμπιστοσύνη οι πολίτες. 
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Βασίλειος Έξαρχος. 
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε. 
      Δεν θα έπαιρνα καν το λόγο, κύριε Πρόεδρε, αν ύστερα από τα όσα ακούστηκαν στην Αίθουσα από τους Εκπροσώπους όλων των κομμάτων της Αντιπολίτευσης, ο κύριος Υπουργός –και επειδή τον θεωρώ ευφυή άνθρωπο- έκανε το εξής απλό: Δεν αμφισβητούσε την εγκυρότητα των στοιχείων που λένε ότι οι εφημερίδες με πολύ χαμηλή κυκλοφορία παίρνουν πολύ μεγάλες καταχωρήσεις. 
      Με δεδομένο, λοιπόν, ότι ο βασικός όρος, η βασική προϋπόθεση που προβλέπεται στο προεδρικό διάταγμα για το ύψος των καταχωρήσεων είναι αυτός, θα περίμενα από τον κύριο Υπουργό να πει σ’ αυτή την Αίθουσα ότι και από τη διαδικασία του κοινοβουλευτικού ελέγχου βγήκε το συμπέρασμα ότι δεν θα συνεχιστεί αυτή η πρακτική. 
      Βεβαίως, καταλαβαίνουμε ότι εσείς δεν μπορείτε ή ότι έχουν αδυναμία οι υπηρεσίες, απ’ ό,τι φαίνεται, να ελέγχουν ή ότι δεν θέλετε να παίξετε αυτό το ρόλο. Όμως, δεν μπορεί να συνεχιστεί αυτή η πρακτική. 
      Ξέρετε, κύριε Υπουργέ, δεν βοηθάει το πολιτικό σύστημα το να παραθέτετε κάποια στοιχεία και να λέτε «ξέρετε, συνέβαινε και στο παρελθόν αυτό» ή «ξέρετε, αυτό το θεσμικό πλαίσιο είχε γίνει επί ΠΑ.ΣΟ.Κ.». Μα, ποιος λογικός άνθρωπος σ’ αυτή την Αίθουσα μπορεί να ισχυριστεί ότι το θεσμικό πλαίσιο που έγινε επί ΠΑ.ΣΟ.Κ. πρέπει να παραμείνει έτσι όπως έγινε, όταν το ΠΑ.ΣΟ.Κ. κυβερνούσε κατά την προηγούμενη θητεία;   
	Η ζωή εξελίσσεται. Η κοινωνία εξελίσσεται. Νέες ανάγκες δημιουργούνται. Άρα, πρέπει να υπάρξουν και νέες απαντήσεις. Κι εσείς έχετε ευθύνη, ως Κυβέρνηση. Και εμείς, βεβαίως, ως Αξιωματική Αντιπολίτευση, έχουμε τη δική μας ευθύνη να προτείνουμε θεσμικό πλαίσιο που θα ξεπερνά τη σημερινή πραγματικότητα. Θα προτείνουμε ρυθμίσεις για το μέλλον. Γιατί; Γιατί οι σχέσεις μεταξύ της οικονομίας, της πολιτικής και των μέσων ενημέρωσης γίνονται κάθε μέρα και πιο πολύπλοκες. Χρειάζονται νέες ρυθμίσεις και σε αυτήν την ανάγκη πρέπει κι εσείς να δεσμευθείτε ότι θα ανταποκριθείτε ως Κυβέρνηση. 
	Θεωρώ ότι και μέσα από τη διαδικασία του κοινοβουλευτικού ελέγχου σήμερα αυτό βγαίνει ως βασικό συμπέρασμα. Χρειάζεται βελτίωση στο θεσμικό πλαίσιο, ώστε να μπορούν τα Μέσα Ενημέρωσης να λειτουργούν, χωρίς εξαρτήσεις από την κυβερνητική εξουσία, για να μπορούν τα κόμματα, οι πολιτικοί και η πολιτική να ανταποκριθούν σε αυτό που είναι η αποστολή τους. 
	Ευχαριστώ, κύριε Πρόεδρε. 
    	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει για τη δευτερολογία του ο Υπουργός Επικρατείας κ. Θεόδωρος Ρουσόπουλος. 
    	Ορίστε, κύριε Ρουσόπουλε. Έχετε το λόγο για 13΄.
    	ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε. 
    Επιτρέψτε μου να ξεκινήσω με μια γενική αναφορά: Στοιχείο της κρίσης είναι η σύγκριση. Ως εκ τούτου, νομίζω ότι δεν χρειάζεται να επιχειρηματολογήσει κανείς ιδιαίτερα, γιατί οφείλει, από τη στιγμή που απευθύνεται στο ελληνικό Κοινοβούλιο έτσι ώστε κάθε Βουλευτής να μπορεί να κάνει σύγκριση, να αναφερθεί και στο παρελθόν. Δεν είναι τόσο αρνητικά τα πράγματα. 
    Αίφνης εγώ αναφέρθηκα στο παρελθόν και στο προεδρικό διάταγμα εκείνο που όριζε την κατανομή στο 30% στα επαρχιακά μέσα, όχι με αρνητικό τρόπο. Ποτέ δεν το έκανα αρνητικά αυτό, αλλά πάντοτε με θετικό τρόπο το έκανα. Επίσης, η αναφορά στο παρελθόν ή εν πάση περιπτώσει η απαίτηση να μην υπάρχει αναφορά στο παρελθόν είναι σαν να θέλουμε να δρέψουμε καρπούς ή να βρούμε προβληματικά κλαδιά σ’ ένα δέντρο και να τα κλαδέψουμε, χωρίς να έχουμε στο μυαλό μας τη βασική προϋπόθεση ότι για να γίνει αυτό το δέντρο και να αποδώσει καρπούς, κάποιος το φύτεψε. Κάποτε, λοιπόν, στο παρελθόν κάτι φυτεύτηκε καλώς ή κακώς. Γι’ αυτό και οι αναφορές στο πρόσφατο παρελθόν. 
    Δεν μπορούμε να ακούμε έκπληκτοι σε αυτήν την Αίθουσα, για παράδειγμα, ότι ο Ο.Π.Α.Π. κάνει σήμερα διαφήμιση και τι την χρειάζεται, αφού είναι μονοπώλιο και δεν έχει ανταγωνισμό; Γιατί δεν την κάνει μόνο σήμερα τη διαφήμιση ο Ο.Π.Α.Π.. Την έκανε και χθες και προχθές και επί κυβερνήσεων ΠΑ.ΣΟ.Κ.. Εν πάση περιπτώσει, επιτρέψτε μου να πω ότι αυτή η αναφορά δεν αντέχει σε σοβαρή κριτική. Δεν είναι σοβαρή κριτική αυτή η αναφορά. Δεν μπορεί να λέμε: γιατί κάνει διαφήμιση μία εταιρεία του στενότερου, του ευρύτερου δημόσιου τομέα ή οτιδήποτε άλλο. Δεν μπορεί να αμφισβητούμε το υπ’ αριθμόν ένα στοιχείο της επικοινωνίας, το οποίο χρησιμοποιείται παγκοσμίως. 
    Κυρίες και κύριοι συνάδελφοι, θα επαναλάβω τον κατάλογο -όχι τόσο αναλυτικά όπως τον είπα προηγουμένως- των στοιχείων του 2006 σε μερίδιο κρατικής διαφήμισης. 
    Πρώτη εφημερίδα: «ΤΑ ΝΕΑ». 
    Δεύτερη: «Η ΚΑΘΗΜΕΡΙΝΗ» και «Η ΚΑΘΗΜΕΡΙΝΗ της ΚΥΡΙΑΚΗΣ».
    Τρίτη: «ΤΟ ΕΘΝΟΣ» και «ΤΟ ΕΘΝΟΣ της ΚΥΡΙΑΚΗΣ». 
    Τέταρτη: «ΤΟ ΒΗΜΑ» και «ΤΟ ΒΗΜΑ της ΚΥΡΙΑΚΗΣ». 
    Πέμπτη: «Η ΕΛΕΥΘΕΡΟΤΥΠΙΑ» και «Η ΕΛΕΥΘΕΡΟΤΥΠΙΑ της ΚΥΡΙΑΚΗΣ». 
    Έκτη: Το «ΠΡΩΤΟ ΘΕΜΑ». 
    Έβδομη: Ο «ΕΛΕΥΘΕΡΟΣ ΤΥΠΟΣ». 
    Όγδοη: Το «ΜΕΤΡΟΡΑΜΑ».
    Ένατη: Η «CITYPRESS». 
    Δέκατη: «Η ΧΩΡΑ» και «Η ΧΩΡΑ της ΚΥΡΙΑΚΗΣ». 
    Ενδέκατη: «Η ΑΠΟΓΕΥΜΑΤΙΝΗ». 
    Δωδέκατη: Η «ΜΑΚΕΔΟΝΙΑ». 
    Υπάρχουν κι άλλες εφημερίδες που ακολουθούν στον κατάλογο. 
    Το επαναλαμβάνω και ζητώ από τον καθένα από εσάς που ενδιαφέρεται και που θέλει και από το Προεδρείο της Βουλής, εάν το επιθυμεί, να έλθει οποτεδήποτε θελήσει στις Γενικές Γραμματείες Επικοινωνίας και Ενημέρωσης και να έχει όλα τα στοιχεία στη διάθεσή του. Όμως, τα στοιχεία που, εν τω μεταξύ, επί κυβερνήσεων Νέας Δημοκρατίας μόνο, δημοσιοποιούνται στο διαδίκτυο και δίνουν την ευκαιρία στους συναδέλφους της Αντιπολίτευσης να τα καταθέτουν, λέγοντας: να, τι ισχύει. 
    Αυτή η ευκαιρία δεν υπήρχε στο παρελθόν και θα το επαναλάβω. Ένας Βουλευτής της Νέας Δημοκρατίας στο παρελθόν δεν μπορούσε να σας ελέγξει ως Κυβέρνηση, γιατί απλούστατα είχατε κρυμμένα στα συρτάρια όλα τα στοιχεία. Δεν δίνατε ποτέ κανένα στοιχείο που να αποδεικνύει το ενδιαφέρον σας για τη διαφάνεια. 
    Αναφέρθηκαν συγκεκριμένες εφημερίδες. Είπα μόνο μία και διάβασα έναν κατάλογο. Δεν θα αναφέρω εγώ άλλες εφημερίδες. Όμως, θα σημειώσω το εξής: Μία εκ των εφημερίδων, στις οποίες αναφέρατε ότι έχει τα πρωτεία της διαφήμισης στη διάρκεια της τετραετίας της Νέας Δημοκρατίας, τον υποφαινόμενο επί δυόμισι και πλέον χρόνια τον είχε στην πρώτη σελίδα οκτάστηλο, όταν τότε εκδιδόταν σε μεγάλο σχήμα, με τίτλο «Η πέμπτη φάλαγγα στη Νέα Δημοκρατία». 
     Αυτό τι αποδεικνύει, κύριοι συνάδελφοι; Ότι ο υποφαινόμενος αν μη τι άλλο ουδέποτε λειτούργησε με προσωπικό κριτήριο. Είναι περίτρανη απόδειξη ότι ουδέποτε χρησιμοποίησα τη θέση μου για να ωφεληθώ το παραμικρό επηρεάζοντας, όπως εσείς πιστεύετε, με τον άλφα ή βήτα τρόπο και πολύ περισσότερο με το κρατικό χρήμα τα Μέσα Μαζικής Ενημέρωσης.
     Αν προσπάθησα να επηρεάσω τα Μέσα Μαζικής Ενημέρωσης και αυτό το έκανα στο πλαίσιο πάντα της θέσης στην οποία βρίσκομαι, ήταν με το λόγο και μόνο και όχι με άλλους τρόπους.
     ΑΠΟΣΤΟΛΟΣ ΚΑΚΛΑΜΑΝΗΣ: Λόγο από τηλεφώνου ή από τη θέση Κυβερνητικού Εκπροσώπου;
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Απ’ όλες τις θέσεις, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Και από τηλεφώνου;
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Και από τηλεφώνου. Ξέρετε, μιλώ καθημερινώς με πενήντα, εξήντα δημοσιογράφους. Μου ζητούν να μιλήσω εκ της θέσεώς μου.
     Δεύτερο σημείο, τα στοιχεία από τη «Media Services». Θέλω να ξανακάνω τη διευκρίνιση, παρ’ ότι ένα, δύο συνάδελφοι αναφέρθηκαν λέγοντας ότι κάνω μια νομική αναφορά για να ξεφύγω από την ουσία του θέματος. 
     Τα στοιχεία, τα οποία δίδει η «Media Services» και είναι αυτά τα στοιχεία τα οποία δημοσιεύτηκαν στην εφημερίδα «ΚΑΘΗΜΕΡΙΝΗ» και σε άλλες εφημερίδες, έχουν μέσα κρατικές και μη εταιρείες. Το 80% των εταιρειών δεν είναι κρατικές, υπό την έννοια την οποία ορίζει το π.δ. 261/1997, το οποίο έφερε η Κυβέρνηση του ΠΑ.ΣΟ.Κ..
     Και αναρωτιέμαι, κύριοι συνάδελφοι: Τι μου προτείνετε όταν μου λέτε να κάνω κάτι διαφορετικό; Μου προτείνετε να παρανομήσω; Δεν μπορώ να διανοηθώ ότι οι Βουλευτές του Ελληνικού Κοινοβουλίου προτείνουν σε κάποιον Υπουργό σε μια συγκεκριμένη περίπτωση να παρανομήσει. Και εν συνεχεία αν το κάνω αυτό, πού θα σταματήσω; Πού θα σταματήσει ο κάθε Υπουργός είτε της Νέας Δημοκρατίας είτε του ΠΑ.ΣΟ.Κ., εάν έρχονται κάποιοι συνάδελφοι στη Βουλή και του προτείνουν να παρανομήσει; 
     Οφείλω να τηρήσω και το γράμμα και το πνεύμα του Προεδρικού Διατάγματος και αυτό λέει ποιες είναι οι κρατικές εταιρείες και ποιες δεν είναι οι κρατικές εταιρείες. Αυτό για να ξεκαθαρίσουμε μια και καλή το θέμα των κρατικών και μη εταιρειών και να δούμε γιατί στη συγκεκριμένη λίστα εμφανίζονται, όπως εμφανίζονται οι εφημερίδες.
     Δεν θα μπω σε άλλη επιχειρηματολογία. Μια μικρή παρένθεση μόνο και όποιος έχει επαφή με τα Μέσα Μαζικής Ενημέρωσης μπορεί γρήγορα να το διαπιστώσει. Ο τιμοκατάλογος, ο οποίος αναφέρεται, είναι ο αρχικός τιμοκατάλογος. Ξέρετε, ο νόμος δίνει το δικαίωμα στα Μέσα Ενημέρωσης, σε όλες τις επιχειρήσεις να προχωρήσουν σε σειρά εκπτώσεων. Και έτσι η σειρά αυτή των εφημερίδων μπορεί να είναι πολύ διαφορετική στην τελική ανάλυση των οικονομικών απολαβών. 
     Τρίτο σημείο, επειδή αναφέρθηκε τι γίνεται σ’ άλλες χώρες. Δυστυχώς, δεν έχω πολλά στοιχεία από την Ευρωπαϊκή Ένωση, έχω όμως από δύο χώρες. Από τη Γαλλία και από την Ολλανδία. Ακούστε σας παρακαλώ.
     Στη Γαλλία υπάρχει η υπηρεσία για την πληροφόρηση της Κυβέρνησης, η οποία υπάγεται απευθείας στο Γάλλο Πρωθυπουργό. Να δούμε τι κάνει σε σχέση με την κρατική διαφήμιση. 
     Σε ό,τι αφορά το σχεδιασμό, εξετάζει τη σκοπιμότητα η υπηρεσία που υπάγεται στον Πρωθυπουργό. Εξετάζει, δηλαδή, την πολιτική πλευρά της καμπάνιας του κάθε Υπουργείου για το εάν συνάδει με την κυβερνητική γραμμή. Η δράση υλοποιείται μόνο μετά τη συγκατάθεση που δίνει αυτό το Συμβούλιο Πληροφόρησης. 
     Σε ό,τι αφορά τώρα την επιλογή του αναδόχου –στη Γαλλία αυτά- στη σύνταξη της προκήρυξης και στη φάση αξιολόγησης προσφορών για την επιλογή αναδόχου διαφημιστικής καμπάνιας κάθε Υπουργείου, συμμετέχει ενεργά το Συμβούλιο Πληροφόρησης, η Υπηρεσία Πληροφόρησης της Κυβέρνησης που υπάγεται στον Πρωθυπουργό. Και η δεύτερη οριστική συγκατάθεση, την οποία δίδει το Υπουργείο για την εφαρμογή του έργου, δίδεται μόνο αν συμφωνήσει και αυτό το Συμβούλιο. 
     Στην Ολλανδία οι προτάσεις των Υπουργείων ελέγχονται κατ’ αρχήν από το Συμβούλιο Ενημέρωσης, που απαρτίζεται από τους διευθυντές των γραφείων επικοινωνίας όλων των δημοσίων υπηρεσιών, το οποίο και αξιολογεί αν συνάδει με την κυβερνητική πολιτική. Η επιλογή του αναδόχου. Ο ομόλογος με τις Γενικές Γραμματείες Επικοινωνίας και Ενημέρωσης, κυβερνητικός φορέας –στην Ολλανδία είναι το Υπουργείο Γενικών Υποθέσεων, Υπηρεσία Κοινού και Ενημέρωσης, Τμήμα διαχείρισης εκστρατειών- με δικές του διαδικασίες αγοράζει άπαξ του έτους, μετά από διαπραγματεύσεις με τα Ραδιοτηλεοπτικά Μέσα Ενημέρωσης, εξ ονόματος όλου του δημοσίου, τηλεοπτικό, ραδιοφωνικό χρόνο που κατανέμεται σε όλους τους δημοσίους φορείς. Για τις διαφημιστικές καταχωρήσεις σε έντυπα, Μέσα Ενημέρωσης οι διαπραγματεύσεις διεξάγονται απευθείας από τα ενδιαφερόμενα Υπουργεία.
     Στην Ελλάδα δεν εξετάζεται η σκοπιμότητα μόνο η νομιμότητα και συγκεκριμένα, μόνο η τήρηση των ποσοστών για τις εφημερίδες, ραδιόφωνο και τα Μέσα της Περιφέρειας. Δεν συμμετέχει στέλεχος των γενικών γραμματειών επικοινωνίας και ενημέρωσης ή άλλο κυβερνητικό στέλεχος. Την ευθύνη σύνταξης της προκήρυξης και την ευθύνη διαγωνιστικής διαδικασίας έχει εξ ολοκλήρου ο κάθε φορέας.
     Δεν απαιτείται συγκατάθεση από τις Γενικές Γραμματείες Επικοινωνίας και Ενημέρωσης. Την τελική ευθύνη της επιλογής αναδόχου και παρακολούθησης του έργου έχει εξ ολοκλήρου ο κάθε φορέας. Οι συμβάσεις δεν κατατίθενται στη Γενική Γραμματεία Επικοινωνίας και στη Γενική Γραμματεία Ενημέρωσης. Οι Γενικές Γραμματείες Επικοινωνίας και Ενημέρωσης δεν αγοράζουν χώρο ή χρόνο από τα έντυπα ή τα ηλεκτρονικά μέσα. 
     Και ξαναρωτώ, αυτό είναι το πλαίσιο, εσείς ως Κυβέρνηση το ορίσατε. Στα αλήθεια μού ζητάτε να παρανομήσω και να κάνω κάτι διαφορετικό; ‘Ισως στην πρόταση του συναδέλφου –και εγώ δέχομαι προτάσεις όπως έχει αποδειχθεί άλλωστε στα νομοσχέδια τα οποία είχα την τιμή να εισηγηθώ στη Βουλή στην προηγούμενη τετραετία- να δούμε αν πρέπει να γίνει κάποια αλλαγή. Όμως, προσέξτε η αλλαγή αυτή δεν μπορεί σε καμμία περίπτωση να γίνει στην κατεύθυνση μεγαλώματος του κράτους. Το κράτος κατά τη γνώμη της Νέας Δημοκρατίας δεν πρέπει να μεγαλώνει. Πρέπει να είναι ένα πιο μικρό και πιο ευέλικτο κράτος.
     Τέταρτο σημείο και αναφέρομαι στην παρατήρηση που έκανε η κ. Λιάνα Κανέλλη, την οποία επανέλαβε ο Κοινοβουλευτικός Εκπρόσωπος του ΛΑ.Ο.Σ. και ο πρώην Πρόεδρος της Βουλής. Δεν είχα σκοπό να αναφερθώ στο θέμα ούτε εξαρχής ούτε δευτερολογώντας. Ωστόσο θα σας πω την ιστορία ως έχει και μπορεί ο καθένας εξ υμών να τη διαπιστώσει γνωρίζοντας πρόσωπα και πράγματα. 
     Δεν υπήρξε καμμία συμφωνία επί κυβερνήσεων ΠΑ.ΣΟ.Κ. ως προς το αν κατανέμεται σε όλα τα έντυπα μια διαφήμιση –αριθμητικά μία- με διαφορετικό τιμολόγιο από κάθε δημόσιο φορέα. Αυτή ήταν μια συζήτηση η οποία ξεκίνησε το 2004 μετά τις εκλογές, ολοκληρώθηκε οκτώ μήνες αργότερα –δεν ξεκίνησε αμέσως μετά τις εκλογές- το 2005 μεταξύ εμού, συνεργατών και της Ενώσεως Ιδιοκτητών Ημερησίων Εφημερίδων Αθηνών. Η συζήτηση κατέληξε σε συμφωνία. Αυτή είναι η εγκύκλιος την οποία και καταθέτω για να είναι στη διάθεση του καθενός. Η εγκύκλιος περιλαμβάνει τα στοιχεία της νέας πρότασης που έπρεπε να γίνει πράξη, δηλαδή μια διαφήμιση ανά έντυπο με διαφορετικό τιμολόγιο. Είχαμε φτάσει σε σημείο τόσο αναλυτικό ώστε να υπάρχει και το τιμολόγιο για κάθε εφημερίδα ανάλογα με τα φύλλα κυκλοφορίας. Μέχρι χίλια πεντακόσια φύλλα κυκλοφορίας αυτή είναι η τιμή σε ασπρόμαυρη, αυτή είναι η τιμή σε έγχρωμη, σε λεπτομέρειες οι οποίες είναι καταλυτικές για την απόφαση, ή εν πάση περιπτώσει για την πορεία της εξέλιξης έτσι όπως εμείς την ονειρευτήκαμε εκείνη τη στιγμή για να γίνει ακόμη δικαιότερη η κατανομή της κρατικής διαφήμισης. Από χίλια πεντακόσια ένα φύλλα έως πέντε χιλιάδες, αυτή είναι η τιμή στην ασπρόμαυρη, αυτή στην έγχρωμη. Και συνεχίζουμε από πέντε χιλιάδες ένα φύλλα έως δέκα χιλιάδες, δέκα χιλιάδες ένα έως είκοσι χιλιάδες φύλλα, είκοσι χιλιάδες ένα έως πενήντα χιλιάδες φύλλα, πενήντα χιλιάδες ένα έως εκατό χιλιάδες φύλλα, εκατό χιλιάδες ένα και άνω πολιτικές, οικονομικές, αθλητικές εφημερίδες. Αυτή είναι η εγκύκλιος και την καταθέτω στα Πρακτικά.
     (Στο σημείο αυτό, ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Εγώ προσωπικά, πρέπει να σας πω ότι την εγκύκλιο αυτή, προτού την υπογράψω, τη συζήτησα και στην Κυβερνητική Επιτροπή και πήρα την έγκριση όλων των μελών της Κυβερνητικής Επιτροπής. Τι ακολούθησε, κύριοι συνάδελφοι; Γιατί όταν κάποιος ξεκινάει θεωρώντας ότι πάει να κάνει κάτι καλό, αντιλαμβάνεσθε ότι δεν μπορεί ξαφνικά να σταματάει αυτό το καλό, αφού μόνος του το ξεκίνησε! Ακολούθησε η άρνηση ορισμένων μεγάλων Μέσων Ενημέρωσης, τα περισσότερα των οποίων δεν είναι από τα φιλικότερα προς την Κυβέρνηση, δεν είναι καν φιλικά προς την Κυβέρνηση, να ακολουθήσουν αυτό που οι ίδιοι λίγο καιρό νωρίτερα στη Γενική Συνέλευση της Ενώσεως Ιδιοκτητών είχαν συμφωνήσει. Και συνεχίζει, η Κυβέρνηση, διά της ταπεινότητός μου, να επιμένει σ’ αυτήν την εγκύκλιο, εγκύκλιο την οποία ορισμένοι εξ όσων την κατηγόρησαν στη συνέχεια, την θεώρησαν μάλιστα και σοβιετικού τύπου, λέγοντας ότι θα προσφύγουν στην Ευρωπαϊκή Επιτροπή να την καταρρίψουν, γιατί πού ακούστηκε να πρέπει να πηγαίνει παντού από μια διαφήμιση, έπρεπε να πηγαίνει με τους νόμους της αγοράς.
     Συνεχίζω, λοιπόν, στέλνοντας νέα επιστολή στην Ένωση Ιδιοκτητών λέγοντάς τους ότι πρέπει να τηρηθεί η εγκύκλιος, ότι η Κυβέρνηση θέλει να τηρηθεί αυτή η εγκύκλιος. Στην επιστολή αυτή λαμβάνω απάντηση στην οποία συμφωνεί και ο κ. Καλοφωλιάς και ο κ. Ρίζος στο Προεδρείο της Ενώσεως Ιδιοκτητών και την οποία απάντηση καταθέτω στα Πρακτικά.
     (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Και ακολουθεί στις 11 Ιουλίου του 2006 μετά τη νέα επιστολή μου η εξής απάντηση προς την κ. Παπαδά, Γενική Γραμματέα Επικονωνίας: «Ως προς το θέμα του τιμοκαταλόγου και της κατανομής της κρατικής διαφήμισης για το οποίο αναφέρεσθε στο σχετικό έγγραφό σας στις 10 Μαΐου 2006 θέλουμε να σας γνωρίσουμε ότι οι εφημερίδες οι οποίες μετά από σχετικό αίτημά μας απάντησαν μέχρι σήμερα ότι εξακολουθούν να είναι σύμφωνες με την εφαρμογή της εγκυκλίου στις 23 Αυγούστου 2005 του Υπουργού Επικρατείας κ. Θεόδωρου Ρουσόπουλου και είναι οι εξής:» Δεκαοκτώ εφημερίδες από τις πενήντα και πλέον οικονομικές, πολιτικές, αθλητικές, το 1/3 δηλαδή. 
     Το καταθέτω και αυτό στα Πρακτικά.
     (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Να, γιατί δεν προχώρησε αυτό και όχι γιατί η Κυβέρνηση δεν είχε τη βούληση. Η Κυβέρνηση είχε και την ιδέα, η Κυβέρνηση επί οκτώ μήνες το συζήτησε, αλλά, δυστυχώς, παρ’ ότι συμφώνησαν όλοι, εν συνεχεία υποχώρησαν. 
      Πέμπτο σημείο αναφοράς, για τις επιχορηγήσεις. Από το 2005 και μετά, η πολιτική των επιχορηγήσεων άλλαξε τελείως. Επιχορηγούνται πλέον αποκλειστικά οι Ενώσεις Δημοσιογράφων, Ιδιοκτητών Ημερησίου, Εβδομαδιαίου και Περιοδικού Τύπου, Φωτορεπόρτερς, Ενώσεις Τοπικών και Περιφερειακών Ραδιοφωνικών και Τηλεοπτικών Σταθμών και οι επιχορηγήσεις γίνονται με ίση κατανομή και απόλυτη διαφάνεια. Τα δε στοιχεία είναι στη διάθεση της Βουλής, για να τα ελέγξετε. Δεν επιχορηγούμε σε καμμία περίπτωση μεμονωμένα έντυπα. Δεν θα καταθέσω στοιχεία στη Βουλή, αλλά, νομίζω, γνωρίζουν οι συνάδελφοι -αν μη τι άλλο, ο συνάδελφος κ. Χυτήρης που έχει υπηρετήσει σε αυτή τη θέση- ότι ουδέποτε χρηματοδοτήθηκαν από το 2005 και μετά με δική μου οδηγία στους συνεργάτες μου, με δική μου εντολή, μεμονωμένα έντυπα πουθενά στην Ελλάδα. Δεν υπάρχει ούτε 1 ευρώ που να πήγε σε μεμονωμένο έντυπο. Τι αποδεικνύει αυτό, κυρίες και κύριοι συνάδελφοι; Ότι δεν υπάρχει κανενός είδους, ούτε προσωπική, ούτε άλλη κομματική πολιτική. Γιατί αν θέλαμε να ασκήσουμε κομματική πολιτική σ' αυτό τον τομέα, θα χρηματοδοτούσαμε μεμονωμένα έντυπα που μας είναι αρεστά. Χρηματοδοτούμε, επιδοτούμε και δημοσιοποιούμε μόνο τις Ενώσεις. 
      Τελειώνω, κύριε Πρόεδρε, δέκα δευτερόλεπτα ακόμα την ανοχή σας. Έχω εδώ τα στοιχεία για το θέμα της διαφήμισης στην περιφέρεια. Θεωρώ ότι είναι από τα πιο σημαντικά. Στα τέσσερα χρόνια που είμαι Υπουργός Επικρατείας, που έχω την τιμή να βρίσκομαι σ’ αυτήν τη θέση, έχω ασχοληθεί, όσο ίσως με τίποτε άλλο, τόσο πολύ μ' αυτό το θέμα. Το 2002 –διαβάζω μια τελευταία γραμμή και κλείνω- το ποσό που δαπανήθηκε σε περιφερειακά Μέσα Ενημέρωσης ήταν 1.393.000. Το ποσοστό έφτανε στο 24,81%. Δεν προσήγγιζε δηλαδή το 30%, το οποίο ο νόμος του ΠΑ.ΣΟ.Κ. είχε ορίσει ως υποχρέωση. Το 2003 πήγε στα 5.527.000, 24,54%, πιο κοντά στο 30%. Το 2004, πρώτη χρονιά Νέας Δημοκρατίας, έπεσε το ποσοστό, πήγε στο 20,84% -και δεν έχω κανένα πρόβλημα να αναφέρω και τα στοιχεία τα οποία δεν εξυπηρετούν την Κυβέρνηση. Το 2005, όμως, ήταν η πρώτη φορά που, όχι απλώς κατακτήσαμε το 30%, φτάσαμε στο 32% και έχουμε 6.296.869 ευρώ, δηλαδή το 32% της κρατικής διαφήμισης πάνω από το νόμο το δικό σας στα περιφερειακά Μέσα. Και το 2006 –και τελειώνω μ' αυτό το στοιχείο- 6.829.000 ευρώ στα περιφερειακά Μέσα Ενημέρωσης, ποσοστό 29,09%. Είμαστε, δηλαδή, στο 30% στα χρόνια της διαχείρισης της Νέας Δημοκρατίας, ενώ το ΠΑ.ΣΟ.Κ. είχε κάνει σημαντικές προσπάθειες –δεν λέω- είχε φτάσει έως το 24%,25%. 
      Σας ευχαριστώ πολύ και συγγνώμη, κύριε Πρόεδρε, που καταχράστηκα το χρόνο. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Γεώργιος Παπαδημητρίου. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, ευχαριστώ. 
      Θα ήθελα πρώτα να πω του φίλου Υπουργού ότι κανείς δεν του ζήτησε να παρανομήσει. Το ακριβώς αντίθετο. Του ζητήσαμε να τηρήσει με τη συνέπεια, όπως θα έπρεπε, τους ορισμούς και τις διατάξεις του νομοθετικού πλαισίου που διέπει την κρατική διαφήμιση. Αυτό είναι και το ζητούμενο. Προσπαθήσατε με αναφορά αριθμών και καταλόγων να εξωραΐσετε μια εικόνα, χωρίς να ασχοληθείτε διόλου με την κρατική διαφήμιση, όπως διαμορφώθηκε το έτος 2007, μια εικόνα, η οποία, από την ανάγνωσή της μόνο, είναι καταλυτική. Πρέπει να σας πω, ότι εγώ είχα την έμπνευση της ερώτησης. Δεν άντεξα στον πειρασμό να μην την κάνω, διαβάζοντας τον κατάλογο αυτό. Διότι με την ανάγνωσή του κατάλαβα ότι είναι πολύ βαθιά η πληγή στην κατανομή της κρατικής διαφήμισης και προσπαθείτε να τη συγκαλύψετε. Πώς; Θα το επαναλάβω. Επικαλούμενος, μη ουσιώδεις διατάξεις του διατάγματος και αγνοώντας την πιο βασική διάταξη, τη διάταξη που ρυθμίζει την εξατομίκευση αυτών που εισπράττουν το μερίδιο που τους αναλογεί στην κρατική διαφήμιση. Εκεί είναι το πρόβλημα, κύριε Υπουργέ. Θα σας παρακαλέσω, εάν κόπτεστε και εάν επιθυμείτε να υπηρετήσετε τη διαφάνεια, να αναρτήσετε στο διαδίκτυο, στην ιστοσελίδα του Υπουργείου τους καταλόγους της εξατομικευμένης κατανομής της κρατικής διαφήμισης στα επιμέρους έντυπα του Νομού Αττικής και της Θεσσαλονίκης. Κάντε το. Δεν χρειάζεστε καμμία νομοθετική αλλαγή. Είναι μία πρωτοβουλία που ασφαλώς υπηρετεί τη διαφάνεια και επιτρέπει σε κάθε πολίτη να γνωρίζει ανά πάσα στιγμή όχι ποια είναι τα προγράμματα διαφήμισης, τα οποία δεν αποτυπώνουν την ουσία του προβλήματος, δεν αναδεικνύουν την πραγματική κατανομή στους ωφελούμενους απ’ αυτήν.
      Το κρίσιμο, ζήτημα ισοπολιτείας και δημοκρατίας, είναι πώς γίνεται εξατομικευμένα η κατανομή και πώς φτάνει μία εφημερίδα, η οποία έχει περιθωριακή κυκλοφορία να εισπράττει ποσά, τα οποία δεν επιδέχονται καμμία εξήγηση με προσεκτική ανάγνωση του καταλόγου. 
	Κύριε Υπουργέ, θα μου επιτρέψετε να κάνω ένα ακόμη σχόλιο. Ανατρέξτε σε συγκριτικά παραδείγματα. Για να μας πείσετε για τι; Ότι η Κυβέρνηση δεν προσδιορίζει τη σκοπιμότητα του προγράμματος κρατικής διαφήμισης; Στη Γαλλία, είναι διαφορετική η ρύθμιση και διαφορετικό το όργανο. Έχετε την εντύπωση ότι ο Υπουργός Ανάπτυξης –θα πάρω ένα τυχαίο παράδειγμα, όταν προωθεί ένα πρόγραμμα διαφήμισης, δεν αποφασίζει πολιτικά, δεν αποφασίζει με κριτήριο τη σκοπιμότητα της ενημέρωσης των πολιτών και της προβολής του κυβερνητικού έργου; Ποιο είναι το πρόβλημά σας; Προφανώς κάθε κρατική διαφήμιση είναι προϊόν μιας πολιτικής επιλογής, η οποία εμπεριέχει στοιχεία σκοπιμότητας. 
	Κύριε Υπουργέ, θα σας θυμίσω τι είπε ο Πρωθυπουργός κατά την ανάγνωση των προγραμματικών δηλώσεων. Το πρόβλημα έχει εντοπιστεί και δεν μπορείτε να το συγκαλύψετε όποια προσπάθεια εξωραϊσμού και αν κάνετε.
      Τι μένει λοιπόν; Να θυμηθούμε αυτά που υποσχέθηκε ο Πρωθυπουργός στις προγραμματικές δηλώσεις, δηλαδή ότι πρέπει με διάλογο να επιδιώκουμε–όταν είναι δυνατόν- αποτελέσματα από κοινού. Δεύτερον, ότι θα πρέπει να συνεννοούμαστε για την αντιμετώπιση των προβλημάτων. Τρίτον, να συνθέτουμε, όπου μπορούμε, τις λύσεις με αποφάσεις που μπορούμε να επωμιστούμε όλοι.
      Ιδού η ρόδος, ιδού και το πήδημα. Σας υποβάλλω μία ολοκληρωμένη πρόταση, η οποία δεν διεκδικεί πληρότητα αλλά προσφέρει ένα ερέθισμα αυτού που μπορούμε και που πρέπει να κάνουμε μετά το τέλος της συζήτησης.
	Σημείο πρώτο: Η νομοθεσία που ισχύει υπέστη ορισμένες δευτερεύουσας σημασίας αλλαγές, δοκιμάστηκε επί δέκα χρόνια με σχετική επιτυχία και έφτασε στα όριά της. Το γεγονός ότι προκύπτει η εικόνα που έδωσε λαβή για την επερώτηση σημαίνει ό,τι κάτι στραβό συμβαίνει είτε με την ίδια τη νομοθεσία είτε πιθανώς με την εφαρμογή της. Εγώ σας εξήγησα τον κύριο λόγο. Είναι η στρεβλή εφαρμογή των κριτηρίων για την εξατομίκευση της κατανομής στα επιμέρους έντυπα μέσα.
	Τι πρέπει λοιπόν να κάνουμε; Να εξετάσουμε το νομοθετικό πλαίσιο και να διαπιστώσουμε πού υπάρχουν κενά, πού υπάρχουν δυσλειτουργίες, πού χρειάζονται προσθήκες. Αν θέλετε από κοινού, καλύτερα. Εμείς προσφερόμαστε. Αν θέλετε μόνοι σας, θα σας παρακολουθήσουμε με τον κριτικό μας λόγο.
	Δεύτερον, να προσδιορίσουμε στο νομοθετικό πλαίσιο με ειδική διάταξη, τι είναι κρατική διαφήμιση.
      Μας απασχόλησε λιγότερο από ό,τι θα έπρεπε στη σημερινή συζήτηση, αλλά είναι κορυφαίο πρόβλημα, διότι μια διαφήμιση που συγκεντρώνει το χαρακτηρισμό της κρατικής διαφήμισης …
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή).
      Κύριε Πρόεδρε, λίγο χρόνο ακόμα θα ήθελα. Δεν θα μακρηγορήσω.
      ΠΡΟΕΔΡΕΥΩΝ (Φίλιππος Πετσάλνικος): Δεν έχει λήξει ο χρόνος σας. Έχετε ακόμη ένα λεπτό. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Εντάξει. Ίσως και λίγο περισσότερο.
      Τρίτον, κύριε Υπουργέ. Θα πρέπει να καθορίσουμε τα κριτήρια για την εξατομικευμένη κατανομή στα Μέσα. Και τα κριτήρια θα πρέπει να συνδυάζονται με δείκτες, διότι γενικά και αόριστα διατυπωμένα, προσφέρονται για χειραγώγηση και στρέβλωση ανά πάσα στιγμή.
      Τέταρτον, δεν ξέρω τι λύση θα μπορούσε να αναζητήσει κανείς για τις Δ.Ε.Κ.Ο., αλλά βέβαιο είναι ότι δεν μπορεί να μας αφήσει αδιάφορους η διάθεση εξαιρετικά υψηλών ποσοστών με κριτήρια συχνά αδιαφανή. 
      Τέλος, κύριε Υπουργέ και νομίζω το σημαντικότερο, όλο αυτό το νέο σύστημα, το οποίο πρέπει να συζητήσουμε και να επεξεργαστούμε για να εγγυηθούμε τη διαφάνεια και την πολυφωνία στα Μέσα Ενημέρωσης, θα πρέπει να υπαχθεί στον έλεγχο ενός κοινοβουλευτικού σχηματισμού. Η λύση θα ήταν –μπορεί να μην είναι η μόνη- μετά το πέρας του προγράμματος κρατικής διαφήμισης κάθε έτος, να υποβάλλεται προς συζήτηση, σχολιασμό -δεν θα έλεγα έγκριση, αλλά εν πάση περιπτώσει δημόσιο σχολιασμό- στην Επιτροπή Θεσμών και Διαφάνειας.
      Κύριε Υπουργέ, η κρατική διαφήμιση έχει αναδειχθεί ως θύλακας χειραγώγησης και υπονόμευσης του πολιτικού συστήματος και της δημοκρατίας. Είναι βαρείς οι χαρακτηρισμοί, αλλά ανταποκρίνονται στην πραγματικότητα. Σας καλούμε να αναλάβετε μία πρωτοβουλία, να κάνουμε ένα συστηματικό διάλογο για να αναζητήσουμε τις λύσεις που θα μας οδηγήσουν σ’ ένα πλαίσιο, αλλά και σε πρακτικές που θα εγγυώνται την εφαρμογή του, για να επιβάλλουμε επιτέλους τη διαφάνεια και την πολυφωνία σε μια κρίσιμη περιοχή της δημοκρατίας, τα Μέσα Μαζικής Ενημέρωσης.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα κάνετε χρήση της τριτολογίας σας;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ναι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Εσείς και ο κ. Παπαδημητρίου έχετε τη δυνατότητα τριτολογίας.
      Θα κάνετε και εσείς χρήση της τριτολογίας σας, κύριε Παπαδημητρίου;
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Αναλόγως, τι θα πει ο κύριος Υπουργός.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, σε ό,τι αφορά τη διαφάνεια, έκανα πολλές αναφορές. Συνοπτικά θα θυμίσω ότι από το 2004 κιόλας δόθηκαν όλα τα στοιχεία σε όλους τους ενδιαφερόμενους φορείς, από την πρώτη χρονιά που η Νέα Δημοκρατία έγινε Κυβέρνηση, στοιχεία που αφορούσαν την κατανομή της κρατικής διαφήμισης μεταξύ Αθήνας και περιφέρειας. Στην επιστολή που κατέθεσα ή σε κάποια άλλη επιστολή, εάν δεν είναι σε αυτήν που κατέθεσα της Ενώσεως Ιδιοκτητών Ημερησίων Εφημερίδων χαρακτηρίζουν από τότε κιόλας αυτήν την πολιτική επιτυχημένη και ζητούν να γίνει το αντίστοιχο και στην Αθήνα με τις πανελλήνιας κυκλοφορίας εφημερίδες. Έτσι προχωρήσαμε στη συζήτηση που ανέλυσα νωρίτερα και που δεν έχει νόημα να επαναλάβω. 
      Όλα εκείνα τα στοιχεία, τα οποία δόθηκαν από την αρχή σε όλες τις Ενώσεις, χρησιμοποιήθηκαν από την αρχή απ’ όλα τα Μέσα Ενημέρωσης, προκειμένου να υπερασπιστούν το δικαίωμά τους να φθάσουν στο 30% της κρατικής διαφήμισης. Απεδείχθη πριν από λίγο με τα στοιχεία που κατέθεσα, ότι επί Νέας Δημοκρατίας φθάσαμε το 30% της κρατικής διαφήμισης στην περιφέρεια και το ξεπεράσαμε φθάνοντας στο 32%.
      Απεδείχθη, λοιπόν, ότι ένα νόμο τον οποίο ψηφίσατε εσείς και δεν είχατε κάνει πράξη στην ολότητά του μετά από πολλά χρόνια, γιατί ήταν ο 2325/1995 ο νόμος, εμείς στο δεύτερο κιόλας χρόνο που γίναμε Κυβέρνηση, τον κάναμε πράξη και με το παραπάνω. 
      Τρίτο στοιχείο διαφάνειας, μιας και αυτό ήταν το διακύβευμα στη δευτερολογία του πρώτου ερωτώντος Βουλευτή της Αξιωματικής Αντιπολίτευσης, είναι η διαφάνεια μέσα από το διαδίκτυο. Δόθηκαν όλα τα στοιχεία όλων πέραν των Ενώσεων σε όλους τους Έλληνες πολίτες. Η ορθότητα της πράξεως αποδεικνύεται από το στοιχείο που κατέθεσα νωρίτερα για την επισκεψιμότητα που απέκτησε από εκείνη τη χρονική στιγμή και μετά η διαδικτυακή πύλη των Γενικών Γραμματειών Επικοινωνίας και Ενημέρωσης. Όλοι οι πολίτες σήμερα, πολύ περισσότερο οι ενδιαφερόμενοι είτε είναι δημοσιογράφοι είτε είναι ιδιοκτήτες, μικροί ή μεγάλοι, σε όλες τις γωνιές της Ελλάδος μπορούν να έχουν τα στοιχεία εκείνα που θα τους ενισχύσουν στην επιχειρηματολογία τους για τη διεκδίκηση του δικαίου, εάν αδικούνται. 
      Σε ό,τι αφορά τα κριτήρια, ορθές οι παρατηρήσεις για τα κριτήρια, επιτρέψτε μου, όμως, να θυμίσω ότι στην προηγούμενη Βουλή είχαν την τιμή να εισηγηθώ το νόμο για τα περιφερειακά Μέσα, ο οποίος έβαζε μια σειρά αυστηρών κριτηρίων για το ποιες εφημερίδες θεωρούνται εφημερίδες που δικαιούνται να έχουν προκηρύξεις και διακηρύξεις του δημοσίου, δηλαδή όροι όπως το πώς οι δημοσιογράφοι θα εργάζονται σ’ αυτές τις εφημερίδες, ποια θα είναι η κυκλοφορία τους, τι ποσοστό τοπικής ύλης θα έχουν και δεν θα είναι αντιγραφές απλώς άλλων αθηναϊκών εφημερίδων ή κολάζ από τα τηλεγραφήματα του Αθηναϊκού Πρακτορείου Ειδήσεων.
      Δεύτερο κριτήριο, το οποίο ήταν επίσης σημαντικό – όχι σημαντικότερο από το νόμο, αλλά πολύ σημαντικό. Για πρώτη φορά σε όλα αυτά τα χρόνια που είχε γίνει ο νόμος του ΠΑ.ΣΟ.Κ. για το 30% στην επαρχία και με αφορμή αυτό το νόμο προχώρησα σε δημοσκόπηση, τη μεγαλύτερη που έγινε ποτέ στην Ελλάδα, μια μέτρηση κοινής γνώμης σε τριάντα πέντε χιλιάδες πολίτες, μέτρηση που έδινε εναργώς αποτελέσματα για την αναγνωσιμότητα των περιφερειακών εφημερίδων, για τη διεισδυτικότητά τους στις τοπικές κοινωνίες, μέτρηση δημοσιευμένη και αυτή στο διαδίκτυο, που αποτελεί στην εποχή μας σημαντικό κλειδί για να αποφασίζει μια εταιρεία του δημοσίου τομέα εάν πρέπει και πού πρέπει να τοποθετήσει τις προκηρύξεις, τις διακηρύξεις και κατ’ επέκταση και το διαφημιστικό της υλικό.
      Κλείνω με το θέμα της εξατομίκευσης, στο οποίο αναφερθήκατε και προηγουμένως και τώρα ιδιαίτερα αναλυτικά. Δεν απάντησα προηγουμένως, ίσως γιατί σεβάστηκα το γεγονός – κι εγώ δεν είμαι παλιός Βουλευτής, μόλις τέσσερα χρόνια είμαι – ότι είστε μόλις λίγους μήνες στη Βουλή.
      Το έχω πει και στη Βουλή, το έχω και δημόσια ότι αυτό ήταν το επόμενο βήμα. Η εξατομικευμένη ανακοίνωση των στοιχείων των διαφημίσεων, των διαφημιστικών δαπανών του ελληνικού κράτους, δηλαδή, ποιοι οργανισμοί, ποιοι φορείς του δημοσίου τομέα έδωσαν διαφήμιση και πού. Όχι μόνον αυτό δε, αλλά και πόσα χρήματα διαφήμισης διέθεσαν εκεί. Αυτό το είχα πει το 2007 μετά τις εκλογές. Το επανέλαβα πολλές φορές. Έχει ήδη γίνει πράξη, κύριε συνάδελφε.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Πώς έχει γίνει πράξη;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Έχουν κατατεθεί ήδη και υπάρχουν στο διαδίκτυο. Αν μπείτε σήμερα στο διαδίκτυο, θα βρείτε στις Γενικές Γραμματείες Επικοινωνίας και Ενημέρωσης ότι η πρόταση που μου κάνατε σήμερα έχει ήδη γίνει πράξη. Καταθέτω στα Πρακτικά της Βουλής το πακέτο των εκατόν επτά φορέων, των στοιχείων που εξατομικευμένα – επαναλαμβάνω – δημοσιοποιούνται στο διαδίκτυο, στις Γενικές Γραμματείες Επικοινωνίας και Ενημέρωσης.
      (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Με τούτο κλείνω, λέγοντας ότι δεν έμεινα στο λόγο και δεν μείναμε στο λόγο. Στοιχεία διαφάνειας στο δημόσιο βίο σε ό,τι αφορά στον τομέα της ευθύνης μου δεν ήταν σε καμμία περίπτωση απλώς λόγος. Ήταν απλώς πιστοποίηση συνολικά της κυβερνητικής πολιτικής ότι μπαίνουμε σε έργο, κάνουμε πράξη αυτά που δεσμευόμαστε να κάνουμε.
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεώργιος Παπαδημητρίου έχει το λόγο.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Ευχαριστώ τον κύριο Υπουργό για την απάντησή του.
      Θα μου επιτρέψει να του επισημάνω ότι στην περιοχή που συζητούμε η διαφάνεια είναι εξαιρετικά σημαντικό μέσο πολιτικής, δεν είναι σκοπός. Η διαφάνεια, δηλαδή η πλήρης γνώση των προγραμμάτων κρατικής διαφήμισης, η πλήρης γνώση της εξατομικευμένης ανάθεσης στα επιμέρους έντυπα είναι μέσο και δεν είναι σκοπός. Ο σκοπός είναι η εύλογη κατανομή με βάση ορισμένα αντικειμενικά και αξιόπιστα κριτήρια της κρατικής διαφήμισης στους ενδιαφερομένους. Και ακριβώς, αυτό δεν συμβαίνει.
      Εάν, όπως υποστηρίζει ο Υπουργός – και δεν έχω λόγο να αμφισβητήσω –,αναρτήθηκαν προσφάτως και σε εξατομικευμένη βάση τα στοιχεία της κρατικής διαφήμισης, υπηρετείται ένα μέσο, αλλά όχι ο σκοπός. Και το επαναλαμβάνω, η αφορμή της επερώτησης ήταν η εικόνα, η οποία αποτυπώνει μια ακραία εκδοχή άμεσης, μη εύλογης, πολλές φορές σκανδαλώδους υποστήριξης ορισμένων έντυπων μέσων σε βάρος άλλων.
      Κύριε Υπουργέ, αυτό είναι το πρόβλημα. Δεν αρκεί να κοπτόμαστε για τη διαφάνεια. Δεν αρκεί να προσπαθούμε με όλα τα πρόσφορα μέσα να λειτουργούμε με συνθήκες διαφάνειας. Αυτό είναι πολύ σημαντικό. Δεν το αρνούμαι. Το κρίσιμο όμως είναι η ανάδειξη μιας εικόνας κατανομής που θα πείθει κάθε πολίτη – το σημαντικότερο –κάθε ενεργοποιούμενο στα Μέσα Ενημέρωσης ότι η κατανομή είναι εύλογη και δίκαιη.
    Αυτό επιβάλλουν η ισότητα, η ισοπολιτεία και η δημοκρατία. Εάν δεν συμβαίνει αυτό, είναι ηλίου φαεινότερο ότι με χειραγωγικές μεθοδεύσεις επιχειρείται η υπονόμευση του πολιτικού συστήματος και η χειραγώγηση της κοινής γνώμης. Εάν, λοιπόν, στο ερώτημα αυτό θέλετε να δώσετε απάντηση, ανοίξετε μια νέα σελίδα και δώστε συνέχεια σε μία πρόταση καλόπιστη, δημιουργική, μιας εποικοδομητικής αντιπολίτευσης που υποβάλαμε σήμερα. 
    Κύριε Πρόεδρε, παρακαλώ, εάν θέλετε, δίνετε το λόγο στον κύριο Υπουργό για να απαντήσει, αλλιώς μένουμε εδώ.
    ΠΡΟΕΔΡΕΥΩΝ (Φίλιππος Πετσάλνικος): Ευχαριστώ για την υπόδειξη. 
    Εκ του Κανονισμού δεν προβλέπεται τεταρτολογία του Υπουργού. Όμως, εάν θέλετε, κύριε Υπουργέ, μπορείτε να μιλήσετε για δύο λεπτά κατά παρέκκλιση του Κανονισμού. 
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, δεν γνωρίζω τον Κανονισμό τόσο καλά όσο εσείς, είναι βέβαιο, αλλά φανταζόμουν ότι ο Υπουργός ή, εν πάση περιπτώσει, η Κυβέρνηση έχει τον τελευταίο λόγο συνήθως στα Κοινοβούλια που υπάρχει Πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Όχι επί του κοινοβουλευτικού ελέγχου. Επί του κοινοβουλευτικού ελέγχου ο Κανονισμός…
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, δεν γνωρίζω τον Κανονισμό της Βουλής τόσο καλά όσο εσείς. Προφανώς, εσείς τον γνωρίζετε καλύτερα από μένα.
    ΠΡΟΕΔΡΕΥΩΝ (Φίλιππος Πετσάλνικος): Επί του κοινοβουλευτικού ελέγχου ο Κανονισμός ρυθμίζει κατά τέτοιο τρόπο, ώστε την τριτολογία να την έχει ο Κοινοβουλευτικός Εκπρόσωπος του επερωτώντος κόμματος.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Γι’ αυτό και λυπούμαι, εάν είπα κάτι που δεν ισχύει. Μάλιστα, είπα ήδη ότι εσείς γνωρίζετε καλύτερα τον Κανονισμό της Βουλής.
    ΠΡΟΕΔΡΕΥΩΝ (Φίλιππος Πετσάλνικος): Κατά παρέκκλιση, λοιπόν, θα σας δώσω το λόγο.
    Το λόγο έχει ο Υπουργός Επικρατείας κ. Θεόδωρος Ρουσόπουλος.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Σας ευχαριστώ πολύ που μου δίνετε το δικαίωμα να πω τρεις κουβέντες. 
    Πρώτον, ήταν αρχικά το μέσο, μπήκε και ο σκοπός στην πορεία. Το μέσο είδατε ότι έχει εκπληρωθεί. 
    Εγώ δέχομαι και το σκοπό ως προβληματισμό, αλλά, κύριε συνάδελφε, σκεφθείτε ότι θα μετατρέψουμε μία κυβέρνηση, την οποιαδήποτε κυβέρνηση, τον οποιοδήποτε Υπουργό και ενδεχομένως την οποιαδήποτε σύνθεση Βουλής ουσιαστικά σε κριτή διαφημιστικών προγραμμάτων. 
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Όχι, κύριε Υπουργέ.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν νομίζω ότι αυτός είναι ο ρόλος της Κυβέρνησης ή του Υπουργού.
    Το δεύτερο σημείο είναι πως ό,τι έχουμε πει το έχουμε κάνει.
    Το τρίτο σημείο είναι ότι στην κατεύθυνση της διαφάνειας κάναμε πολλά περισσότερα απ’ αυτά τα οποία φανταζόσαστε και εσείς οι ίδιοι ότι θα μπορούσαμε να κάνουμε. Με τα στοιχεία που δόθηκαν σήμερα απεδείχθη ότι σε καμμία περίπτωση ο κατάλογος, τον οποίο αναφέρατε πολλές φορές δεν ισχύει, διότι δεν είναι ο κατάλογος των κρατικών εταιρειών και της κρατικής διαφήμισης. Μιλάμε για άλλο κατάλογο, αυτόν που καταθέσατε, και άλλον κατάλογο, αυτόν που πραγματικά ισχύει.
    Επαναλαμβάνω, κύριε Πρόεδρε, την πρόσκληση, εφόσον το Προεδρείο το κρίνει ή οποιοσδήποτε άλλος Βουλευτής στις Γενικές Γραμματείες Επικοινωνίας και Ενημέρωσης -δεν έχω την εντύπωση ότι είναι κτήμα μου οι Γενικές Γραμματείες, βρίσκομαι εκεί για ένα χρονικό διάστημα, όσο ο λαός έχει επιλέξει τη Νέα Δημοκρατία στην Κυβέρνηση- για να έρθουν και να ελέγξουν όλα αυτά τα στοιχεία τα οποία έδωσα σήμερα, αλλά και πολλά περισσότερα.
    Ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 29/22-1-2008 επερωτήσεως Βουλευτών του ΠΑ.ΣΟ.Κ. προς τον Υπουργό Επικρατείας, σχετικά με την κρατική διαφήμιση. 
      Κύριοι συνάδελφοι, έχουν διανεμηθεί τα Πρακτικά της συνεδρίασης της Τετάρτης 2 Απριλίου 2008 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς τα Πρακτικά της συνεδρίασης της Τετάρτης 2 Απριλίου 2008 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.04’ λύεται η συνεδρίαση για  αύριο, ημέρα Τρίτη 15 Απριλίου 2008 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
14/4/08                                                               1

