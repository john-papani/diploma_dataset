ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΝΕ΄

Παρασκευή 12 Ιανουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Χ. Παπουτσή, σελ.
3. Ανακοινώνεται ότι τη συνεδρίαση παρακολουθούν μαθητές από το 6ο Λύκειο Ιλίου και το Δημοτικό σχολείο Παναγία Προυσώτισσα Αγρινίου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 15 Ιανουαρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών σχετικά με τις καθυστερήσεις στο διαχωρισμό του Ο.Σ.Ε. κ.λπ., σελ.
β) Προς τον Υπουργό Απασχόλησης και Κοινωνικής Προστασίας, σχετικά με τις απολύσεις εργαζομένων στη ΛΑΡΚΟ, την ένταξη όλων των εργαζομένων στο μόνιμο προσωπικό κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λειτουργία της χωματερής των Άνω Λιοσίων-Φυλής κ.λπ., σελ.
δ) Προς τον Υπουργό Εθνικής Άμυνας σχετικά με την παραχώρηση του Στρατοπέδου «Μαρκοπούλου» στο Δήμο Χανίων κ.λπ., σελ.
ε) Προς τον Υπουργό Ανάπτυξης σχετικά με τις καθυστερήσεις στη σύνδεση με το φυσικό αέριο κ.λπ, σελ.
5. Συζήτηση επίκαιρης επερώτησης των Βουλευτών του ΠΑΣΟΚ σχετικά με την παραχώρηση, ιδιωτικοποίηση λιμενικών εγκαταστάσεων των Ο.Λ.Π. και Ο.Λ.Θ. Α.Ε., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκών Επιτροπών:
α) Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις», σελ.
β) Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης: «Παραγωγή και διάθεση προϊόντων αρτοποιίας και συναφείς διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΛΑΜΠΡΟΠΟΥΛΟΣ Ι., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΝΑΚΟΣ Α., σελ.
ΝΕΡΑΝΤΖΗΣ Α., σελ.
ΝΙΚΟΛΑΪΔΟΥ Β., σελ.
ΡΟΒΛΙΑΣ Κ., σελ.
ΣΚΟΥΛΑΚΗΣ Ε., σελ.
ΤΣΙΟΓΚΑΣ Δ., σελ.

Β. Επί της Επίκαιρης Επερώτησης:
ΑΝΤΩΝΙΟΥ Α., σελ.
ΒΑΡΒΙΤΣΙΩΤΗΣ Μ., σελ.
ΔΙΑΜΑΝΤΙΔΗΣ Ι., σελ.
ΔΡΑΓΑΣΑΚΗΣ Ι., σελ.
ΚΕΦΑΛΟΓΙΑΝΝΗΣ Ε., σελ.
ΚΟΥΤΣΟΥΚΟΣ Ι., σελ.
ΠΑΝΤΕΛΑΚΗ Ε., σελ.
ΣΓΟΥΡΙΔΗΣ Π., σελ.
ΤΣΟΥΡΗ Ε., σελ.
ΦΛΩΡΙΔΗΣ Γ., σελ.

     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ’
     ΣΥΝΕΔΡΙΑΣΗ  ΝΕ΄
     Παρασκευή 12 Ιανουαρίου 2007
     Αθήνα, σήμερα στις 12 Ιανουαρίου 2007, ημέρα Παρασκευή και ώρα 10.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής  κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 11/1/2007 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΝΔ΄ συνεδριάσεώς του, της Πέμπτης 11 Ιανουαρίου 2007 σε ό,τι αφορά την ψήφιση στο σύνολο του σχεδίου νόμου: «Εναρμόνιση της ελληνικής νομοθεσίας προς τις οδηγίες 2001/84/ΕΚ και 2004/48/ΕΚ του Ευρωπαϊκού Κοινοβουλίου και του Συμβουλίου της 27ης Σεπτεμβρίου 2001 και 29ης Απριλίου 2004 σχετικά με το δικαίωμα παρακολούθησης υπέρ του δημιουργού ενός πρωτοτύπου έργου τέχνης και την επιβολή των δικαιωμάτων της διανοητικής ιδιοκτησίας αντίστοιχα και άλλες διατάξεις»)
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Βέρα Νικολαΐδου, Βουλευτή Β’ Πειραιώς, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Βόλου ζητεί την ολοκλήρωση του Περιφερειακού του Πολεοδομικού Συγκροτήματος Βόλου.
     2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Πανελλήνια Οργάνωση KYOKUSHINKAI KARATE ζητεί τη χρηματοδότηση της διεξαγωγής Πανευρωπαϊκού Πρωταθλήματος Kyokushinkai Karate, στο Βόλο.
     3) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσε αναφορά με την οποία ο Ιατρικός Σύλλογος Χανίων ζητεί να διατεθούν οι αναγκαίες πιστώσεις, για την πλήρη εξόφληση των μελών του, από τον Ο.Π.Α.Π..
     4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Παλλακωνική Ένωση ζητεί να χρηματοδοτηθεί η συνέχιση των έργων προστασίας, έρευνας και ανάδειξης του Σπηλαίου «Αλεπότρυπα» στο Διρό Μάνης.
     5) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Παλλακωνική Ένωση ζητεί να χρηματοδοτηθεί η συνέχιση των έργων προστασίας, έρευνας και ανάδειξης του Σπηλαίου «Αλεπότρυπα» στο Διρό Μάνης.
     6) Οι Βουλευτές Λέσβου και Λαρίσης κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία το Εργατικό Κέντρο Σάμου ζητεί τη βελτίωση των παρεχομένων  υπηρεσιών    στους ασφαλισμένους του Ο.Α.Π.-Δ.Ε.Η. στο Νομό Σάμου.
     7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Αχιλλέας Γεωργίου, ταξίαρχος ε.α., ζητεί την ικανοποίηση συνταξιοδοτικού – οικονομικού αιτήματος.
     8) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η Ένωση Ποδοσφαιρικών Σωματείων Σερρών ζητεί οικονομική ενίσχυση.
     9) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμαρχος Μονεμβασιάς ζητεί την επιστροφή εικόνων στον Μητροπολιτικό Ναό του Ελκομένου Χριστού.
     10) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ομάδες παραγωγών εσπεριδοειδών Νομού Λακωνίας ζητούν την αποζημίωση των παγετόπληκτων πορτοκαλοπαραγωγών  της Σπάρτης.
     11) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Βόλου ζητεί την υποστήριξη των πλημμυροπαθών επαγγελματοβιοτεχνών του Βόλου.
     12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Αγροτικών Συνεταιρισμών Λαμίας ζητεί την αύξηση του συντελεστή επιστροφής Φ.Π.Α. βάμβακος.
     13) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά με την οποία ο Δήμαρχος Φιλύρας Ροδόπης ζητεί τη χρηματοδότηση έργων συντήρησης στα μειονοτικά σχολεία του Δήμου του.
     14) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Θωμάς Ανδρίτσος ζητεί να του χορηγηθούν δικαιώματα επί της ενιαίας οικονομικής ενίσχυσης στην αγροτική του ιδιοκτησία.
     15) Ο Βουλευτής Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε δημοσίευμα εφημερίδας το οποίο αναφέρεται στην απόκτηση ειδικής κινητής μονάδας του Ε.Κ.Α.Β. στη βόρεια Ελλάδα για τη διακομιδή νεογνών.
     16) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά με την οποία ο Αγροτικός Συνεταιρισμός Παραγωγών Καπνών Πούρων Δήμου Ποταμιάς Λαρίσης ζητεί το ποσοστό του Ε.Φ.Κ. και Φ.Π.Α. να είναι 26% επί της τιμής πώλησης των πούρων και σιγαρίλλος.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 509/26-10-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 21/150/ΑΣ3076δις/20-11-06 έγγραφο από την Υπουργό Εξωτερικών η ακόλουθη απάντηση:
     «Η προστασία και η διατήρηση της θρησκευτικής και χριστιανικής κληρονομιάς στα κατεχόμενα εδάφη της Κύπρου συνιστούν προτεραιότητα για την κυπριακή και την ελληνική κυβέρνηση.
     Επανειλημμένες ενέργειες των δύο κυβερνήσεων, οι οποίες τελούν, όπως πάντοτε, σε συντονισμό μεταξύ των, αποσκοπούν, μεταξύ άλλων, στην πλήρη ενημέρωση της διεθνούς κοινότητος, ούτως ώστε η τελευταία να ασκήσει πιέσεις προς την Τουρκία, προκειμένου να ανασταλεί η βεβήλωση της χριστιανικής πολιτιστικής κληρονομιάς στα κατεχόμενα και να αποκατασταθούν τα εκεί θρησκευτικά μνημεία.
     Ως πρόσφατο δείγμα της από κοινού αντιμετωπίσεως του θέματος, θα ήθελα να μνημονεύσω τη Δήλωση για την «προστασία και διατήρηση της θρησκευτικής κληρονομιάς στο βόρειο τμήμα της Κύπρου».
     Η ως άνω Δήλωση υιοθετήθηκε κατά την σύνοδο της ολομέλειας του Ευρωπαϊκού Κοινοβουλίου του περασμένου Σεπτεμβρίου, από μεγάλο αριθμό ευρωβουλευτών και καταδικάζει την λεηλασία των ορθοδόξων εκκλησιών και μοναστηριών, ενώ προτρέπει την Ευρωπαϊκή Επιτροπή και το Συμβούλιο των Υπουργών να λάβουν τα αναγκαία μέτρα για την αναστήλωση των μνημείων.
     Ταυτόχρονα, εισηγείται να εξετασθεί το ζήτημα, στο πλαίσιο των σχετικών κεφαλαίων των διαπραγματεύσεων με την Τουρκία. Ήδη, το θέμα συζητείται κατά τις διαβουλεύσεις, εντός της ΕΕ, επί του κεφαλαίου 26 «Εκπαίδευση και Πολιτισμός».
     Οι δύο κυβερνήσεις, στο πλαίσιο της στενής συνεργασίας τους, προβαίνουν σε ανάλογα έντονα διαβήματα και παραστάσεις, τόσο στα Ηνωμένα Έθνη, όσο και στην UNESCΟ.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
     2. Στις με αριθμό 691/31-10-06 και 815/3-11-06 ερωτήσεις των Βουλευτών κ.κ. Άγγελου Μανωλάκη και Μάρκου Μπολάρη δόθηκε με το υπ’ αριθμ. 7017/4/6575/24-11-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Α. ΜΑΝΩΛΑΚΗΣ και Μ. ΜΠΟΛΑΡΗΣ, σας γνωρίζουμε ότι την 25-5-2006 περιήλθε στο Τμήμα Δίωξης Ηλεκτρονικού Εγκλήματος της Διεύθυνσης Ασφάλειας Αττικής η υπ’ αριθ. Α06/4376 από 18-4-2006 παραγγελία της Εισαγγελίας Πρωτοδικών Θεσσαλονίκης για τη διενέργεια προανάκρισης για παραβάσεις των άρθρων 98,362 και 363 του Ποινικού Κώδικα «Δυσφήμιση», «Συκοφαντική δυσφήμιση κατ’ εξακολούθηση» και των άρθρων 29 και 30 του ν. 5060/1931 «Περί ασέμνων δημοσιευμάτων», κατόπιν έγκλησης που υπέβαλε ο Δημοσθένης ΛΙΑΚΟΠΟΥΛΟΣ κατά αγνώστων δραστών, διαχειριστών της ιστοσελίδας www.blogme.gr. της οποίας το περιεχόμενο αναπαραγόταν επ’ ακριβώς και εν γνώσει της ελληνικής εταιρείας με την επωνυμία "XTC SOFΤ".
     Από την προανάκριση προέκυψε ότι ιδιοκτήτης της εν λόγω εταιρείας ήταν ο Αντώνιος ΤΣΙΠΡΟΠΟΥΛΟΣ, ο οποίος ανέγραφε τα στοιχεία της ταυτότητάς του στην ως άνω ιστοσελίδα, με την ιδιότητα του διαχειριστή της. Στη συνέχεια η επιληφθείσα της προανάκρισης Υπηρεσία μας πραγματοποίησε έρευνα, παρουσία αρμοδίου Εισαγγελέα στην οικία του ανωτέρω, η οποία λειτουργούσε και ως έδρα της εταιρείας. Κατά την έρευνα βρέθηκαν στο σκληρό δίσκο του Η/Υ του αρχεία με το επίμαχο περιεχόμενο που είχε δημοσιευθεί στην ιστοσελίδα. Κατόπιν αυτού, συνελήφθη ο ανωτέρω την 8-6-2006 και όχι κατά τη φιλοξενία στη χώρα μας του Παγκόσμιου Φόρουμ για τη Διακυβέρνηση του Διαδικτύου (30/10-2/11/2006) και με τη διαδικασία του αυτοφώρου οδηγήθηκε στη Δικαιοσύνη, καθόσον η ιστοσελίδα με το επίμαχο περιεχόμενο εξακολουθούσε να βρίσκεται σε κοινή θέα και να είναι προσβάσιμη σε όλους.
     Όπως προκύπτει από τα ανωτέρω η αρμόδια Υπηρεσία μας, στη συγκεκριμένη περίπτωση, ενήργησε κατόπιν παραγγελίας της εισαγγελικής Αρχής και σύμφωνα με τις διατάξεις του Κώδικα Ποινικής Δικονομίας, στις οποίες προβλέπεται ότι οι προανακριτικοί υπάλληλοι της Ελληνικής Αστυνομίας, όπως άλλωστε και οι λοιποί, κατά την άσκηση των προανακριτικών καθηκόντων τους, τελούν υπό την εποπτεία και τον έλεγχο του αρμοδίου Εισαγγελέα Πλημμελειοδικών, ο οποίος είναι το μόνο αρμόδιο δικαιοδοτικό όργανο να δίδει εντολές και οδηγίες. σχετικές με το προανακριτικό έργο. Συνεπώς η εφαρμογή των ποινικών και δικονομικών διατάξεων κατά τον τόπο, χρόνο και τα πρόσωπα δεν επαφίεται στη -διακριτική ευχέρεια της Αστυνομίας, αλλά αποτελεί υποχρέωσή της.
     Τέλος πρέπει να επισημάνουμε ότι δεν υφίσταται υπαιτιότητα των Αρχών για τη διακοπή της επίμαχης ιστοσελίδας, καθόσον ο διαχειριστής αυτής (ΤΣΙΠΡΟΠΟΥΛΟΣ) ζήτησε και πήρε αντίγραφα των αρχείων του κατασχεθέντα σκληρού δίσκου του ηλεκτρονικού υπολογιστού του.
     Ο Υπουργός
     ΒΥΡΩΝ ΠΟΛΥΔΩΡΑΣ»
     3. Στην με αριθμό 175/30-10-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1988/22-11-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στα ανωτέρω σχετικά, με τα οποία μας διαβιβάστηκαν η από 2-10-2006 Αναφορά της Επιτροπής Πρώην Εργαζομένων της Τσιπλάκος ΒΙΟΠΑΛ Α.Ε. και η με αριθμ. πρωτ. 848/3-11-2006 ερώτηση, που κατατέθηκαν στη Βουλή από τους Βουλευτές κ.κ. Γ. Σούρλα και Ρ. Ζήση αντίστοιχα, σχετικά με τα αιτήματα των 140 πρώην εργαζομένων της εταιρείας-- «ΤΣΙΠΛΑΚΟΣ ΒΙΟΠΑΛ Α.Ε.», σας πληροφορούμε τα εξής:
     Κατ’ εφαρμογήν της παρ. 1 του άρθρου 16 του Ν. 1836/1989, και των παρ. 4 και 5 αυτού, όπως αντικαταστάθηκαν από το άρθρο 44 του Ν. 2648/1998, σε συνδυασμό με τα άρθρα 1 και 5 του Π. Δ/τος 1/31-12-1989 «Προστασία των δικαιωμάτων των εργαζομένων σε περίπτωση αφερεγγυότητας του εργοδότη» (ΦΕΚ 1/Α/9-1-1990), που εκδόθηκε κατ' εξουσιοδότηση της παρ. 4 του άρθρου 16 του Ν. 1836/1989, όπως το άρθρο 1 του Π.Δ/τος αυτού και το εδάφιο α της παρ. 1 του άρθρου 5 του ιδίου Δ/τος αντικαταστάθηκαν από το Άρθρο Πρώτο του Π.Δ/τος 151/16-7-1999 «Ρύθμιση θεμάτων για την προστασία των εργαζομένων σε περίπτωση αφερεγγυότητας του Εργοδότη σε συμμόρφωση προς την οδηγία 8ΟΙ987/Ε.Ο.Κ.» (ΦΕΚ 149/Α/19-7-1999), που εκδόθηκε και αυτό κατ' εξουσιοδότηση, μετά από την αντικατάσταση της παρ. 4 του άρθρου 16 του Ν. 1836/1989, στα πλαίσια της προστασίας των δικαιωμάτων των εργαζομένων σε περίπτωση αφερεγγυότητας του εργοδότη, ο Οργανισμός Απασχόλησης Εργατικού Δυναμικού (Ο.Α.Ε.Δ.) καταβάλλει στους μισθωτούς επιχείρησης που πτώχευσε ή που τέθηκε υπό καθεστώς ειδικής εκκαθάρισης τις καθαρές αποδοχές μέχρι τριών (3) μηνών, καθώς επίσης και τις αντίστοιχες ασφαλιστικές εισφορές των εργαζομένων και των εργοδοτών, οι οποίες εμπίπτουν στο χρονικό διάστημα των έξι (6) μηνών που προηγήθηκε από την κατάθεση στο δικαστήριο της αίτησης πτώχευσης ή της θέσης σε ειδική εκκαθάριση.
     Με την ως άνω καταβολή των ανεξόφλητων αποδοχών και ασφαλιστικών εισφορών, ο Ο.Α.Ε.Δ. υποκαθίσταται αυτοδικαίως σε όλα τα έναντι του εργοδότη δικαιώματα των εργαζομένων και αναγγέλλεται για τα ποσά που έχει καταβάλει στο Σύνδικο ή τον Εκκαθαριστή της πτωχεύσασας ή υπό ειδική εκκαθάριση τεθείσας εταιρείας κατατασσόμενος για την ως άνω απαίτησή του προνομιακά.
     Εφαρμόζοντας, τις διατάξεις της παραγράφου 4 του άρθρου 106 του Κώδικα Δημοσίου Λογιστικού (Ν. 2362/1995), της με αριθμό 1016784/1299-25/0016/26-02-1997 (ΦΕΚ Β΄120) Απόφασης του Υπουργού Οικονομικών, βάσει της οποίας η είσπραξη των εσόδων του Ο.Α.Ε.Δ. ανατέθηκε στις Δημόσιες Οικονομικές Υπηρεσίες, όπως και όλες ανεξαιρέτως τις διατάξεις του Κώδικα Εισπράξεως Δημοσίων Εσόδων (ΚΕΔΕ), η διαδικασία της αναγγελίας, της είσπραξης και της εν γένει παρακολούθησης της διαδικασίας της πτώχευσης γίνεται αποκλειστικά και μόνο με επιμέλεια της αρμόδιας Δ.Ο.Υ., ουδεμία δε πρόβλεψη υπάρχει για την εκ μέρους του Ο.Α.Ε.Δ. παρέμβαση στην όλη διαδικασία, πόσο μάλλον για την εκ μέρους του παρέμβαση για την παραίτηση από τη διεκδίκηση τού αναγγελθέντος ποσού.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     4. Στην με αριθμό 810/2.11.06 ερώτηση τoυ Βουλευτή κ. Φώτη Κουβέλη δόθηκε με το υπ’ αριθμ. 116170/ΙΗ/23.11.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην Ερώτηση με αριθμό 810/2-11-2006, την οποία κατέθεσε ο Βουλευτής κ. Φώτης Κουβέλης και αφορά σε «Μέτρα κατά της κλιματικής αλλαγής» και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠΕΠΘ έχει αναπτύξει εκπαιδευτικές δομές η λειτουργία των οποίων στοχεύει στην ενημέρωση, ευαισθητοποίηση και δραστηριοποίηση των μαθητών σε θέματα προστασίας και βελτίωσης του περιβάλλοντος.
     Το Δίκτυο των Υπευθύνων Περιβαλλοντικής Εκπαίδευσης (58 Εκπαιδευτικοί Πρωτοβάθμιας και 58 Εκπαιδευτικοί Δευτεροβάθμιας Εκπαίδευσης) συντονίζει τα σχολικά προγράμματα Περιβαλλοντικής Εκπαίδευσης που υλοποιούν τα σχολεία. Την σχολική χρονιά 2004-2005 υλοποιήθηκαν 2696 προγράμματα Α/θμιας Εκπ/σης, 2755 προγράμματα Β/θμιας Εκπ/σης και 1251 προγράμματα Περιβαλλοντικής Εκπαίδευσης χρηματοδοτούμενα από κοινοτικούς και εθνικούς πόρους.
     Το ΥΠΕΠΘ έχει ιδρύσει 41 Κέντρα Περιβαλλοντικής Εκπαίδευσης (Κ.Π.Ε.), τα οποία λειτουργούν κανονικά, ενώ έχει ήδη γίνει η ίδρυση άλλων 15, των οποίων εκκρεμεί η προκήρυξη στελέχωσης. Τα Κ.Π.Ε είναι στελεχωμένα με εκπαιδευτικούς που διαθέτουν αυξημένα τυπικά προσόντα και δέχονται ομάδες μαθητών για υλοποίηση μονοήμερων ή πολυήμερων προγραμμάτων, οργανώνουν και υλοποιούν σεμινάρια επιμόρφωσης εκπαιδευτικών, δημιουργούν σχετικό εκπαιδευτικό υλικό και συντονίζουν εθνικά θεματικά δίκτυα.
     Σημειώνεται ότι στο πλαίσιο του ΕΠΕΑΕΚ II το ΥΠΕΠΘ έχει αναθέσει μετά από δημόσια προκήρυξη στο Ε.Μ.Π. το σχεδιασμό και την υλοποίηση 810 σεμιναρίων εκπαιδευτικών σε θέματα Περιβαλλοντικής Εκπαίδευσης, κατά τα οποία θα επιμορφωθούν περισσότεροι από 12.000 εκπαιδευτικοί.
     Ο Υφυπουργός
     Γ. ΚΑΛΟΣ»
     5. Στην με αριθμό  586/30.10.06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 22631/22.11.06  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της αριθ. 586/30.10.06 Ερώτησης που κατατέθηκε από τον Βουλευτή κ. Φώτη Κουβέλη και αφορά στο αντικείμενο του θέματος σας γνωρίζουμε τα εξής:
     Με το ν.3386/2005 επιχειρήθηκε ριζική τομή στο καθεστώς εισόδου και διαμονής των αλλοδαπών στη Χώρα. Η προσπάθεια αυτή είχε ως γνώμονα όχι μόνο την αντιμετώπιση σειράς προβλημάτων που είχαν αναδειχθεί στο πλαίσιο εφαρμογής της προγενέστερης νομοθεσίας (ν.2910/2001), τα οποία συναρτώντο με την εξαιρετικά γραφειοκρατική δομή του όλου συστήματος (π.χ. διακεκριμένες άδειες εργασίας και διαμονής για το ίδιο πρόσωπο που εξεδίδοντο από διαφορετικές υπηρεσίες με υποχρέωση προσκομιδής δύο φορές των ίδιων δικαιολογητικών) και την εντεύθεν καταταλαιπώριση των αλλοδαπών, αλλά, επίσης, με την κοινωνική ένταξη των υπηκόων τρίτων χωρών, καθώς και με την προσαρμογή του όλου ρυθμιστικού πεδίου του εσωτερικού δικαίου προς το κοινοτικό κεκτημένο (Οδηγίες της ΕΕ για την οικογενειακή επανένωση, το καθεστώς των επί μακρόν διαμενόντων, τη χορήγηση και ανανέωση αδειών σε θύματα εμπορίας ανθρώπων κ.α.).
     Κατά τη συζήτηση, ενώπιον, τόσο της Διαρκούς Επιτροπής, όσο και ενώπιον της Ολομέλειας της Βουλής, είχε σαφώς τονισθεί, ότι, ενόψει της δυναμικής των πολυποίκιλων προβλημάτων, που συνάπτονται με τη νομιμοποίηση και την κοινωνική ένταξη των αλλοδαπών, οι ρυθμίσεις του ν.3386/2005 δεν είναι δογματικές και άκαμπτες, αλλά θα χρειαστούν, ενδεχομένως, σε αρκετά σημεία, αναθεώρηση.
     Η αναθεώρηση αυτή, όπως εμφαντικά τονίστηκε, θα έχει κατευθυντήριο άξονα τον εξοβελισμό και των τελευταίων γραφειοκρατικών αγκυλώσεων, που, ενδεχομένως, θα εμφανιστούν κατά την εφαρμογή του νέου νόμου, ενώ, ακόμη, θα κατατείνουν στη μέγιστη δυνατή διευκόλυνση των αλλοδαπών προς την κατεύθυνση επίλυσης προβλημάτων που δεν οφείλονται σε υπαίτια συμπεριφορά τους.
     Επειδή κατά την πορεία εφαρμογής του ν.3386/05, διαπιστώθηκαν κάποια προβλήματα, δεδομένου ότι η Μετανάστευση δεν είναι ένα φαινόμενο στατικό αλλά διαπνέεται από μια συνεχή δυναμική και κατά την πορεία εξέλιξής του διαπερνά οριζόντια όλη την ελληνική νομοθεσία με ποικίλες κοινωνικές προεκτάσεις, κρίθηκε σκόπιμη η αναθεώρηση του νόμου, με στόχο, τον συντονισμό όλων σχεδόν των υπηρεσιών του Κράτους με τις οποίες συναλλάσσεται ο υπήκοος τρίτης χώρας, την ενιαία αντιμετώπιση της Διοίκησης προς τον συναλλασσόμενο και την αποτελεσματικότερη και ουσιαστικότερη άσκηση μεταναστευτική ς πολιτικής.
     Προς αυτή την κατεύθυνση, το Υπουργείο μας επεξεργάζεται σχέδιο νόμου, λαμβάνοντας σοβαρά υπόψη όλες τις προτάσεις που υπέβαλλαν συναρμόδιες υπηρεσίες και κοινωνικοί φορείς, μεταξύ των οποίων και τις προτάσεις του Συνηγόρου του Πολίτη.
     Ο Υφυπουργός
     ΑΘ. ΝΑΚΟΣ»
     6. Στην με αριθμό 877/6.11.06 ερώτηση του Βουλευτή κ. Ιωάννου Γιαννέλη-Θεοδοσιάδη δόθηκε με το υπ’ αριθμ. Β13-536/20.11.06 έγγραφο από τον Υφυπουργό Ανάπτυξης η ακόλουθη απάντηση:
     «Aπαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Γιαννέλης-Θεοδοσιάδης με θέμα «Δανειακές συμβάσεις από πιστωτικά ιδρύματα» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου- Γ.Γ.Καταναλωτή του Υπ. Ανάπτυξης, σας γνωστοποιούμε τα ακόλουθα:
     1. Η άσκηση εποπτείας επί των Πιστωτικών Ιδρυμάτων.
     Κατά το μέτρο που οι δανειακές συμβάσεις καταναλωτών με τα Πιστωτικά Ιδρύματα εμπίπτουν στο πεδίο εφαρμογής της ΚΥΑ Φ1-983/1991 (ΦΕΚ 172/Β'/21-3-1991) πρέπει να περιλαμβάνουν ουσιώδη στοιχεία αναλόγως της μορφής τους, στοιχεία που ορίζονται με σαφήνεια στην προαναφερόμενη ΚΥΑ και συγκεκριμένα στο άρθρο 9 αυτής (επισυνάπτεται) .
     2. Δικαίωμα υπαναχώρησης
     Η οδηγία 87/102/ΕΟΚ του Συμβουλίου της 22ας Δεκεμβρίου 1986 για την καταναλωτική πίστη αναφέρει το δικαίωμα υπαναχώρησης ως προαιρετικό. Τη θέση αυτή υιοθέτησε και η ΚΥΑ Φ1-983/91 που εκδόθηκε για την εναρμόνιση της ελληνικής νομοθεσίας προς την οδηγία.
     Εν τούτοις στην τροποποιημένη, υπό εξέταση, πρόταση οδηγίας του Ευρωπαϊκού Κοινοβουλίου και του Συμβουλίου για την εναρμόνιση των νομοθετικών, κανονιστικών και διοικητικών διατάξεων των κρατών μελών που διέπουν τις πιστώσεις που χορηγούνται στους καταναλωτές, (νέα οδηγία για την καταναλωτική πίστη), το δικαίωμα υπαναχώρησης προβλέπεται ως υποχρεωτικό και ως τέτοιο θα καθιερωθεί και στην Υπουργική Απόφαση που θα εκδοθεί για την εναρμόνιση της ελληνικής νομοθεσίας προς την νέα οδηγία.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     7. Στην με αριθμό 903/7-11-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/6587/30-11-06 έγγραφο από τον Υπουργό  Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, θα πρέπει κατ' αρχάς να επισημανθεί ότι το θέμα του πανεπιστημιακού ασύλου εντάσσεται στο πλαίσιο της συνταγματικής προστασίας της ακαδημαϊκής ελευθερίας και αφορά στην αποχή της κρατικής εξουσίας από επεμβάσεις στους χώρους που έχουν παραχωρηθεί από την πολιτεία στα Ανώτατα Εκπαιδευτικά Ιδρύματα (A.E.I.) για την επιστημονική έρευνα και διδασκαλία.
     Δεδομένου ότι το πανεπιστημιακό άσυλο προστατεύει όλα τα μέλη της πανεπιστημιακής κοινότητας, διδάσκοντες και διδασκόμενους και γενικότερα όσους βρίσκονται εκεί με τη συναίνεση των αρμοδίων ακαδημαϊκών οργάνων, είναι αποδεκτό ότι το άσυλο συνέχεται άρρηκτα τόσο με την ελευθερία της επιστημονικής διδασκαλίας και έρευνας όσο και με την πλήρη αυτοδιοίκηση των A.E.I. και συνεπώς εμπεριέχεται ουσιαστικά στην κατοχύρωση της ακαδημαϊκής ελευθερίας που ενεργείται με το άρθρο 16 του Συντάγματος.
     Ειδικότερα με τις διατάξεις των παρ. 1,4,5,6 και 7 του άρθρου 2 του ν. 1268/1982 «Για τη δομή και λειτουργία των Ανωτάτων Εκπαιδευτικών Ιδρυμάτων», το πανεπιστημιακό άσυλο έχει καθιερωθεί για την κατοχύρωση της ακαδημαϊκής ελευθερίας, της ελεύθερης επιστημονικής αναζήτησης και της ελεύθερης διακίνησης των ιδεών. Για το σκοπό αυτό, της κατοχύρωσης δηλαδή των αναφερομένων ελευθεριών, απαγορεύεται η επέμβαση της δημόσιας δύναμης σε όλους τους χώρους των A.E.I. χωρίς την πρόσκληση ή άδεια του αρμοδίου οργάνου του A.E.I.. Για τους παραβάτες, σύμφωνα με τη διάταξη της παρ. 8 του ανωτέρω άρθρου, προβλέπεται φυλάκιση τουλάχιστον 6 μηνών μετά από έγκληση του ανωτέρω, προβλεπόμενου από την παρ. 6 του ιδίου άρθρου, αρμοδίου οργάνου ή της Συγκλήτου.
     Σύμφωνα με τα ανωτέρω, η τήρηση της τάξης και της ασφάλειας στο σύνολο των χώρων των προορισμένων για την εξυπηρέτηση της λειτουργίας των A.E.I. ανήκει στην αποκλειστική αρμοδιότητα και ευθύνη των Αρχών που διοικούν το Ίδρυμα. Κατ' εξαίρεση, γίνεται ανεκτή η επέμβαση δημόσιας δύναμης χωρίς την άδεια του αρμοδίου οργάνου του A.E.I. μόνον εφόσον εντός των χώρων αυτού διαπράττονται αυτόφωρα κακουργήματα ή αυτόφωρα εγκλήματα κατά της ζωής (παρ. 7, άρθρου 2, ν. 1268/1982).
     Οι ανωτέρω ρυθμίσεις ασφαλώς περιορίζουν δραστικά την επέμβαση της Αστυνομίας στους χώρους των A.E.I. Αυτό το γεγονός, καθώς και ότι το άσυλο καλύπτει όχι μόνο τα κτίρια που στεγάζονται οι πανεπιστημιακές σχολές, αλλά και ολόκληρη την οικοπεδική έκταση όπου ευρίσκονται αυτά και αποτελεί ιδιοκτησία τους, ενθαρρύνει πράγματι την κατάχρηση του θεσμού του πανεπιστημιακού ασύλου από άτομα συνήθως ξένα προς την πανεπιστημιακή κοινότητα, τα οποία αναπτύσσουν στους χώρους αυτούς εγκληματική δραστηριότητα με κυριότερες εκείνες της διακίνησης ναρκωτικών, κλοπών, εμπρησμών, φθορών δημόσιας και ιδιωτικής περιουσίας κ.ο.κ..
     Για την αντιμετώπιση της εγκληματικότητας αυτής, η εκδήλωση των απαραίτητων νόμιμων ενεργειών εκ μέρους των αστυνομικών Υπηρεσιών προσκρούει στο καθεστώς του πανεπιστημιακού ασύλου, το οποίο δεν είναι δυνατό να αίρεται επανειλημμένως, διότι σε τέτοια περίπτωση θα είχαμε ουσιαστικά αναίρεση αυτού. Ακόμη και στις περιπτώσεις κατά τις οποίες στις αστυνομικές Υπηρεσίες περιέρχονται σχετικές με τη διάπραξη αυτοφώρων κακουργημάτων ή εγκλημάτων κατά της ζωής, καθώς και λοιπών αξιοποίνων πράξεων (διακίνηση ναρκωτικών, φθορές κ.ο.κ.), πληροφορίες ή καταγγελίες, αυτές δεν μπορούν να εξετασθούν και να επιβεβαιωθούν.
     Προκειμένου να επιλύονται τα σχετικά προβλήματα που αναφύονται κάθε φορά και αφορούν στη διαπίστωση της διάπραξης, εντός πανεπιστημιακού χώρου, αυτοφώρων κακουργημάτων ή αυτοφώρων εγκλημάτων κατά της ζωής ή άλλων αξιοποίνων πράξεων, εφόσον η δημόσια δύναμη δεν είναι δυνατό να ευρίσκεται εντός αυτού για να διαπιστώσει την αυτόφωρη τέλεση των πράξεων αυτών, κατά την άποψή μας, θα πρέπει το αρμόδιο πανεπιστημιακό όργανο και γενικότερα οι Αρχές που διοικούν το Ίδρυμα να ενημερώνουν υπεύθυνα την αρμόδια αστυνομική και εισαγγελική Αρχή. Θεωρούμε επίσης ότι χρήσιμη θα ήταν στις περιπτώσεις αυτές η πρόσκληση του αρμοδίου πανεπιστημιακού οργάνου προς τις αστυνομικές Υπηρεσίες για την είσοδό τους εντός του πανεπιστημιακού χώρου και η παρουσία αυτών καθώς και εισαγγελικού λειτουργού κατά την επέμβαση της δημόσιας δύναμης, η οποία σε κάθε περίπτωση θα πρέπει να είναι άμεση, σύντομη και αποτελεσματική.
     Στο πλαίσιο αυτό, για την αποτελεσματική περιφρούρηση του πανεπιστημιακού ασύλου και την προστασία της έννομης τάξης, συνεργαζόμαστε με όλους τους αρμόδιους φορείς. Οι αρμόδιες Υπηρεσίες της Γενικής Αστυνομικής Διεύθυνσης Θεσσαλονίκης, καθώς και οι λοιπές αρμόδιες αστυνομικές Υπηρεσίες σε όλη τη χώρα, για την αντιμετώπιση των προαναφερθέντων προβλημάτων, την προστασία προσώπων και πραγμάτων και γενικότερα την πρόληψη και καταστολή εκνόμων ενεργειών, στα πλαίσια βεβαίως των διατάξεων του ν. 1268/1982, τελούν σε διαρκή επαφή και συνεργασία με τις πρυτανικές Αρχές και λαμβάνουν κάθε αναγκαίο μέτρο τάξης και ασφάλειας στην περιοχή γύρω από τους πανεπιστημιακούς χώρους και σε αρκετές περιπτώσεις έχουν συλληφθεί άτομα για διάφορες παραβάσεις, ενώ παράλληλα μεριμνούν ώστε οποιαδήποτε εκδήλωση αστυνομικής ενέργειας στους προαναφερόμενους χώρους να διασφαλίζεται με δικαστική εγγύηση.
     Τέλος σας ενημερώνουμε ότι, από το αναφερόμενο στην ερώτηση έγγραφο του διευθύνοντος την Εισαγγελία Πρωτοδικών Θεσσαλονίκης εισαγγελικού λειτουργού, δεν ανακύπτει υποχρέωση της Γενικής Αστυνομικής Διεύθυνσης Θεσσαλονίκης για απάντησή της σε αυτό. Ωστόσο επί του περιεχομένου του εν λόγω εγγράφου εκδώσαμε σχετική ανακοίνωση, φωτοαντίγραφο της οποίας σας διαβιβάζουμε.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 967/8-11-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. 7017/4/6589/30-11-06 έγγραφο από τον Υπουργό  Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Θ. Λεβέντης σε ό,τι μας αφορά, σας γνωρίζουμε ότι στη θέση Μακελιάρι Κορωπίου υφίσταται λατομικός χώρος, ο οποίος με απόφαση του Νομάρχη Ανατολικής Αττικής έχει καταστεί ανενεργός. Παράλληλα δε ο εν λόγω χώρος με σχετικές Υπουργικές Αποφάσεις έχει ενταχθεί σε πρόγραμμα αποκατάστασης περιβάλλοντος ανενεργών λατομείων του νομού Αττικής, ενώ η διαδικασία ανάπλασης βρίσκεται σε εξέλιξη.
     Την 2-11-2006 και περί ώρα 13.45', οδηγός φορτηγού αυτοκινήτου επεχείρησε να εισέλθει εντός του ανωτέρω λατομικού χώρου προκειμένου να εναποθέσει φορτίο λασπώδες με έντονη δυσοσμία, αλλά από τους φύλακες του χώρου, εργαζόμενους της εταιρείας στην οποία έχει ανατεθεί η ανάπλασή του, δεν επετράπη η είσοδος του οχήματος αυτού με αποτέλεσμα ο οδηγός του να το εγκαταλείψει έμφορτο στην είσοδο του λατομικού χώρου.
     Αμέσως, από την αρμόδια Υπηρεσία μας (Αστυνομικό Τμήμα Κορωπίου), σε βάρος του ιδιοκτήτη του οχήματος σχηματίσθηκε δικογραφία για παράβαση του ν. 1650/1986, η οποία υποβλήθηκε στον αρμόδιο Εισαγγελέα, ενώ, κατά το στάδιο της προανάκρισης, κατασχέθηκε το όχημα, η άδεια κυκλοφορίας και οι πινακίδες αριθμού κυκλοφορίας αυτού. Περί ώρα 17.00' της ίδιας ημέρας, στην είσοδο του λατομικού χώρου, όπου φυλάσσονταν έμφορτο το εν λόγω όχημα, προσήλθε ο αδελφός του ιδιοκτήτη αυτού και δήλωσε στους αστυνομικούς που βρίσκονταν στο σημείο ότι αυτός ήταν ο οδηγός του οχήματος. Ωστόσο, από τα στοιχεία της προανάκρισης διαπιστώθηκε ότι ο ισχυρισμός αυτός ήταν ψευδής με αποτέλεσμα ο ανωτέρω να συλληφθεί και με τη σχηματισθείσα σε βάρος του δικογραφία να οδηγηθεί στον Εισαγγελέα Πλημμελειοδικών Αθηνών.
     Παράλληλα, η ανωτέρω Υπηρεσία μας με έγγραφό της ενημέρωσε τη Διεύθυνση Περιβάλλοντος της Νομαρχιακής Αυτοδιοίκησης Ανατολικής Αττικής και οι υπάλληλοί της διενήργησαν αυτοψία τόσο στο προαναφερόμενο όχημα, από το φορτίο του οποίου ελήφθη δείγμα προς εξέταση, όσο και στο χώρο εναπόθεσης υλικών του λατομείου. Επίσης, η εν λόγω Διεύθυνση ενημερώθηκε προκειμένου να διενεργήσει αυτοψία σε πλυντήριο φορτηγών αυτοκινήτων από όπου προέκυψε ότι προέρχεται το φορτίο του εν λόγω οχήματος. Τα αποτελέσματα των ερευνών αυτών και των αυτοψιών δεν έχουν περιέλθει ακόμη στην αρμόδια Υπηρεσία μας. Πάντως κατόπιν ενεργειών του οικείου Ο.Τ.Α., το εν λόγω φορτίο αποτέθηκε σε εγκαταστάσεις εταιρείας διαχείρισης τοξικών αποβλήτων στην περιοχή Ασπροπύργου Αττικής.
     Τέλος σας πληροφορούμε ότι οι αρμόδιες Υπηρεσίες μας δεν έχουν ασχοληθεί με άλλες περιπτώσεις εναπόθεσης επικίνδυνων λυμάτων στον προαναφερόμενο λατομικό χώρο.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     9. Στην με αριθμό 1023/9-11-06 ερώτηση του Βουλευτή  κ. Κωνσταντίνου Σπηλιόπουλου δόθηκε με το υπ’ αριθμ. 7017/4/6596/30-11-06 έγγραφο από τον Υπουργό  Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Κ. Σπηλιόπουλους, σας γνωρίζουμε ότι το Αστυνομικό Τμήμα Καλαβρύτων στεγάζεται σε μισθωμένο κτίριο, συνολικής ωφέλιμης επιφάνειας 170 τ.μ., του οποίου η μίσθωση έληξε το έτος 2000 και έκτοτε η Υπηρεσία στεγάζεται εξωσυμβατικά στο κτίριο αυτό.
     Πριν από τη λήξη της σύμβασης μίσθωσης από την Αστυνομική Διεύθυνση Αχαΐας, σε συνεργασία με την Κτηματική Υπηρεσία νομού Αχαΐας, διενεργήθηκε μεγάλος αριθμός δημοπρασιών (άνω των δέκα), για τη μίσθωση άλλου κτιρίου, οι οποίες όμως απέβησαν άγονες, ενώ στην παρούσα χρονική περίοδο αναμένεται ο ορισμός ημερομηνίας για τη διενέργεια νέας επαναληπτικής δημοπρασίας για την εξεύρεση προς μίσθωση κατάλληλου οικήματος για τη στέγαση της εν λόγω Υπηρεσίας.
     Σε ό,τι αφορά τη συντήρηση του κτιρίου όπου στεγάζεται το Αστυνομικό Τμήμα Καλαβρύτων, σας πληροφορούμε ότι, σύμφωνα με τις διατάξεις του άρθρου 25 του π.δ. 19/ 1911-1932 «Περί στεγάσεως Δημοσίων Υπηρεσιών», που ίσχυε κατά το χρόνο σύναψης της εν λόγω μισθωτικής σύμβασης, οι ιδιοκτήτες των μισθωμένων ακινήτων υποχρεούνται να ενεργούνται αναγκαίες επισκευές φθορών και βλαβών που οφείλονται στη συνήθη χρήση καθ' όλη τη διάρκεια της μίσθωσης και συνεπώς δεν είναι σύννομη η διάθεση πιστώσεων από τον προϋπολογισμό εξόδων του Σώματος για την επισκευή του εν λόγω μισθωμένου κτιρίου. Πιστώσεις από τον προϋπολογισμό του Σώματος διατίθενται μόνο για την επισκευή και συντήρηση των δημοσίων οικημάτων, καθώς και εκείνων που παραχωρούνται για τη δωρεάν στέγαση Υπηρεσιών. Πάντως, το εν λόγω κτίριο, παρότι παρουσιάζει κάποια προβλήματα υποδομής λόγω παλαιότητας, διατηρείται σε σχετικά καλή κατάσταση, καθώς η εσωτερική του όψη είναι ικανοποιητική και οι χώροι του είναι επαρκείς για την κάλυψη των στεγαστικών αναγκών της εν λόγω Υπηρεσίας.
     Τέλος, αναφορικά με την παραχώρηση οικοπεδικής έκτασης, σας πληροφορούμε ότι, από τα τηρούμενα στο αρχείο της αρμόδιας Υπηρεσίας του Αρχηγείου Ελληνικής Αστυνομίας στοιχεία, δεν προκύπτει πρόταση παραχώρησης οικοπεδικής έκτασης στην πόλη των Καλαβρύτων από τον οικείο Ο.Τ.Α. ή από άλλη Αρχή, προκειμένου να ανεγερθεί σε αυτή οίκημα όπου θα στεγασθεί το Αστυνομικό Τμήμα Καλαβρύτων. Ωστόσο, σε περίπτωση που παραχωρηθεί κατάλληλη οικοπεδική έκταση στα Καλάβρυτα, θα εξετασθεί η δυνατότητα ένταξης της ανέγερσης κτιρίου στην εν λόγω οικοπεδική έκταση στα προωθούμενα στεγαστικά προγράμματα του Αρχηγείου Ελληνικής Αστυνομίας.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     10. Στην με αριθμό 2137/7-12-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Τ. 5776/11494/22-11-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω (α) σχετική ερώτηση που κατέθεσε στην Βουλή ο Βουλευτής κ. Μ. Καρχιμάκης, αναφορικά με το αίτημα του τελωνειακού υπαλλήλου Παναγιώτη Koυκoυβαγέλλη ΔΕ/Α, να μετατεθεί ή αποσπασθεί από το Τελωνείο Μυτιλήνης στο Τελωνείο Πλωμαρίου, προκειμένου να ασκεί τα καθήκοντά του ως Τοπικός Σύμβουλος του Δημοτικού Διαμερίσματος Πλακάδου Δήμου Γέρας, σας θέτουμε υπόψη τα ακόλουθα:
     Η Υπηρεσία μας, λαμβάνοντας υπόψη τις αυξημένες υπηρεσιακές ανάγκες που αντιμετωπίζει το Τελωνείο Μυτιλήνης και δεδομένου ότι η απόσταση μεταξύ του Τελωνείου Μυτιλήνης και του Δημοτικού Διαμερίσματος Πλακάδου Δήμου Γέρας, είναι περίπου ίση με την απόσταση μεταξύ του Τελωνείου Πλωμαρίου και του εν λόγω Δημοτικού Διαμερίσματος, έκρινε σκόπιμη την παραμονή του παραπάνω υπαλλήλου στο Τελωνείο Μυτιλήνης, αφού διευκολύνεται το ίδιο από άποψη απόστασης.
     Επισημαίνεται, ότι στην συγκεκριμένη περίπτωση, δεδομένου ότι το πλησιέστερο Τελωνείο του Δ.Δ. Πλακάδου είναι το Τελωνείο Γέρας και όχι το Τελωνείο Πλωμαρίου, θα προέκυπτε θέμα μετάθεσης του εν λόγω υπαλλήλου, αν ωστόσο με την αριθμ. 2200/14-07-2006 αίτησή του ζητούσε την μετάθεση ή απόσπασή του στο Τελωνείο Γέρας, σύμφωνα τα προβλεπόμενα από την παρ. 8 του άρθρου 139 του ν.3463/2006 «Δημοτικός και Κοινοτικός Κώδικας.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     11. Στην με αριθμό 2056/6-12-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 162565/0092/18-12-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή η Βουλευτής κ. Ροδούλα Ζήση, σας γνωρίζουμε τα εξής:
     1. Εντός των προσεχών ημερών, με κοινή υπουργική απόφαση των Υπουργών Οικονομίας & Οικονομικών και Απασχόλησης & Κοινωνικής Προστασίας, θα αναπροσαρμοστούν τα εισοδηματικά κριτήρια καταβολής του ΕΚΑΣ καθώς και το ποσό αυτού, το οποίο θα αυξηθεί κατά 35 ευρώ ή ποσοστό 21,85%. Το έτος 2008, όπως δεσμεύτηκε η Κυβέρνηση το ποσό του ΕΚΑΣ θα τύχει και περαιτέρω αύξησης ώστε να διαμορφωθεί στα 230 ευρώ μηνιαίως.
     2. Η θέσπιση των ανωτέρω εισοδηματικών κριτηρίων για τη χορήγηση του ΕΚΑΣ κρίθηκε εξ αρχής επιβεβλημένη, προκειμένου να εξασφαλισθεί ότι το επίδομα αυτό θα καταβληθεί μόνο στους χαμηλοσυνταξιούχους, τους οποίους η Πολιτεία ήθελε να ενισχύσει οικονομικά. Η ετήσια αναπροσαρμογή των εισοδηματικών κριτηρίων διασφαλίζει σε μεγάλο βαθμό τη συνέχιση χορήγησης του ΕΚΑΣ στους χαμηλοσυνταξιούχους (άρθρο 24 ν.2556/1997).
     3. Το θέμα, πάντως, της αναπροσαρμογής των εισοδηματικών κριτηρίων καταβολής του ΕΚΑΣ έτσι ώστε να ελαχιστοποιηθεί ο αποκλεισμός των συνταξιούχων από το εν λόγω δικαίωμα, εξετάζεται από το Υπουργείο Οικονομίας και Οικονομικών, έτσι ώστε να παρασχεθεί η μεγαλύτερη δυνατή προστασία στην ευαίσθητη κοινωνική κατηγορία των χαμηλοσυνταξιούχων, χωρίς βέβαια, να προκληθούν αδικίες σε βάρος άλλων συνταξιούχων και οικονομικά προβλήματα.
     Ο Υφυπουργός
     ΠΕΤΡΟΣ ΔΟΥΚΑΣ»
     3. Στην με αριθμό 1423/21-11-06 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 155432/0092/1-12-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Μανώλης Όθωνας, σας γνωρίζουμε τα εξής:
     1. Βάσει της συνταξιοδοτικής νομοθεσίας του Δημοσίου, ο χρόνος θητείας σε θέση δημάρχου θεωρείται συντάξιμος από το Δημόσιο και παρέχει τη δυνατότητα θεμελίωσης δικαιώματος χορηγίας, εφόσον συμπληρωθεί οκταετής υπηρεσία σε θέση αιρετού δημάρχου ή επταετής υπηρεσία δημάρχου και τετραετής υπηρεσία δημοτικού ή κοινοτικού συμβούλου, με τις πρόσφατα δε ψηφισθείσες από τη Βουλή διατάξεις αρκεί τετραετής υπηρεσία δημάρχου και δεκαεξαετής υπηρεσία δημοτικού ή κοινοτικού συμβούλου.
     2. Για να αντιμετωπισθεί μέρος της δαπάνης για την καταβολή των χορηγιών των αποχωρούντων δημάρχων θεσπίστηκε κράτηση 10% επί των εξόδων παράστασης (άρθρα 2 και 8 του ν. 1205/81). Η κράτηση αυτή με τις διατάξεις του άρθρου 17 σε συνδυασμό με αυτές του άρθρου 20 του ν. 2084/92, διατηρήθηκε για κύρια σύνταξη επί των χορηγιών των δημάρχων.
     3. Στις περιπτώσεις που η χορηγία δεν είναι δυνατόν να καταβληθεί, σύμφωνα με τις διατάξεις του άρθρου 58 του π.δ. 166/2000, επειδή ο δικαιούχος έχει θεμελιώσει από άλλη αιτία δικαίωμα - μεγαλύτερης σύνταξης από το Δημόσιο, ο χρόνος θητείας του ως δημάρχου αξιοποιείται συνταξιοδοτικά, δεδομένου ότι με τις ευνοϊκές διατάξεις της παρ. 21 του άρθρου 2 του ν. 3075/02, δόθηκε η δυνατότητα σε όσους έχουν χρόνο θητείας δημάρχου ή προέδρου Κοινότητας, να προσμετρούν το χρόνο αυτό στη λοιπή δημόσια υπηρεσία τους και μέχρι τη συμπλήρωση τριάντα πέντε ετών δημόσιας υπηρεσίας, έστω και αν ο χρόνος αυτός είναι μεταγενέστερος της δημόσιας υπηρεσίας τους.
     Κατόπιν των ανωτέρω, αφού ο χρόνος θητείας των δημάρχων αποτελεί συντάξιμη υπηρεσία, δεν είναι δυνατόν να εξαιρεθεί από την κράτηση για κύρια σύνταξη, αφού αυτό ισχύει για όλες τις συντάξιμες υπηρεσίες των ασφαλισμένων του Δημοσίου.
     Ο Υφυπουργός
     ΠΕΤΡΟΣ ΔΟΥΚΑΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας  15 Ιανουαρίου 2007. 
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 Κανονισμού της Βουλής)
     1. Η με αριθμό 174/9-1-2007 επίκαιρη ερώτηση του Βουλευτού του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την καταβολή της ενιαίας ενίσχυσης και τη διανομή του εθνικού αποθέματος των δικαιωμάτων για τους αγρότες κ.λπ..
     2. Η με αριθμό 193/9-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας  κ. Νικολάου Γκατζή προς τον  Υπουργό Αγροτικής Ανάπτυξης και Τροφίμων, σχετικά με την αντιμετώπιση της μικροκαρπίας των μήλων στην περιοχή της Ζαγοράς Πηλίου κ.λπ..
     3. Η με αριθμό 196/9-1-2006 επίκαιρη ερώτηση του Βουλευτού του Συνασπισμού της Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων  και Οικονομίας και Οικονομικών, σχετικά με την αύξηση στην τιμή του νερού στους Δήμους της ανατολικής Αττικής κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
     1. Η με αριθμό 188/9-1-2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Οικονομίας και Οικονομικών, σχετικά με ένταξη των ειδικών ταμείων στο Ι.Κ.Α. κ.λπ..
     2. Η με αριθμό 194/9-1-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με ανάγκες κρεβατιών μονάδων εντατικής θεραπείας κ.λπ.. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου: 
     Πρώτη θα συζητηθεί η με αριθμό 190/9-1-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τις καθυστερήσεις στο διαχωρισμό του Ο.Σ.Ε. κ.λπ.
     Το περιεχόμενο της επίκαιρης ερώτησης του κ. Ρόβλια έχει ως εξής:
     «Με αδικαιολόγητη καθυστέρηση η Κυβέρνηση προχώρησε στην τυπική τήρηση των ευρωπαϊκών κατευθύνσεων για το διαχωρισμό του Ο.Σ.Ε. σε εταιρεία υποδομής και σε εταιρεία εκμετάλλευσης. Δυστυχώς, ο διαχωρισμός είναι επί του παρόντος αφενός εικονικός και αφετέρου επικίνδυνος διότι διαιωνίζονται με τρόπο απαράδεκτο εκκρεμότητες όπως αυτές των εργασιακών σχέσεων, του συντονισμού και της συνεργασίας των νέων εταιρειών, της αλληλοεπικάλυψης αρμοδιοτήτων, των μελετών βιωσιμότητας και της επιτρεπτής χρηματοδότησης του νέου σχήματος κ.λπ., που έτσι, με ευθύνη της Κυβέρνησης, μπορεί να εξελιχθεί σε δεύτερη Ολυμπιακή.
     Ερωτάται ο Υπουργός: 
     1. Πότε θα επιλυθούν τα ως άνω, ενδεικτικά αναφερόμενα, σοβαρά προβλήματα λειτουργίας και κατ’ επέκταση, ασφάλειας του νέου σχήματος του Ο.Σ.Ε.; 
     2. Γιατί υφίσταται αυτή η ανεπίτρεπτα μεγάλη καθυστέρηση στις μελέτες βιωσιμότητας και χρηματοδότησης του νέου σχήματος με όλους τους εξ αυτής κινδύνους;».
     Το λόγο έχει ο Υπουργός Μεταφορών και Επικοινωνιών κ. Λιάπης για τρία λεπτά.
     ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Κύριε Πρόεδρε, επιτρέψτε μου εκτός χρόνου να κάνω μια πολιτική δήλωση λόγω του έκτακτου σημερινού γεγονότος. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
     ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Η Κυβέρνηση και σύσσωμος ο ελληνικός λαός καταδικάζουν την τρομοκρατία. Καταδικάζουμε κάθε μορφή βίας. Οι ελληνικές αρχές διερευνούν αυτήν την υπόθεση με όλα τα μέσα και οι υπαίτιοι θα λογοδοτήσουν στη δικαιοσύνη. 
     Η Ελλάδα έχει πληρώσει ένα υψηλό τίμημα εξαιτίας της τρομοκρατίας και σε ανθρώπινες ζωές και σε πολιτικό επίπεδο. Είμαστε αποφασισμένοι να μην επιτρέψουμε σε κανένα να αμαυρώσει την εικόνα της χώρας μας. Η Ελλάδα είναι και θα παραμείνει μια ασφαλής χώρα. Οι αρμόδιες αρχές είναι σε διαρκή ετοιμότητα. Είμαστε σε συνεργασία με όλες τις πολιτικές δυνάμεις του τόπου, προκειμένου να διαφυλάξουμε τα υψηλότατα επίπεδα ασφάλειας τα οποία έχουμε πετύχει και ασφαλώς το κύρος της χώρας.
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, εάν μου επιτρέπετε και εμένα τη διακοπή, νομίζω ότι η ανακοίνωση αυτή εκφράζει τη γνώμη όλων των πτερύγων της Βουλής των Ελλήνων.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, μπορώ να μιλήσω και εγώ για το θέμα; 
     ΠΡΟΕΔΡΕΥΩΝ (Ιωάννης Τραγάκης): Θα πάρετε το λόγο μετά και θα μιλήσετε.
     Ορίστε, κύριε Υπουργέ, συνεχίστε με την επίκαιρη ερώτηση.
     ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Με έκπληξη είδα την επίκαιρη ερώτηση του αγαπητού κ. Ρόβλια, για το θέμα του διαχωρισμού του Ο.Σ.Ε.. Και η έκπληξή μου οφείλεται στο ότι φανταζόμουν ότι το ΠΑ.ΣΟ.Κ. δεν θα ήθελε να φέρει στην επιφάνεια ένα θέμα, για το οποίο έχει χρεωθεί την απόλυτη «επιτυχία», όχι από εμάς, αλλά από τα ίδια ευρωπαϊκά όργανα. Αναφέρομαι στην παραπομπή της χώρας μας, η οποία εκκρεμεί από τις αρχές του 2004, σχετικά με τη μη συμμόρφωσή μας σ’ αυτό το θέμα. Θα σας υπενθυμίσω, μάλιστα, ότι η αναδιοργάνωση στον Ο.Σ.Ε. ήταν υποχρέωση της χώρας μας από το 2003, σύμφωνα με το πρώτο πακέτο οδηγιών της Ευρωπαϊκής Ένωσης. 
     Ο διαχωρισμός του Ο.Σ.Ε., λοιπόν, ήταν από τις πρώτες προτεραιότητές μου, όταν ανέλαβα το Υπουργείο. Προχώρησα άμεσα, το 2005, στην προώθηση του σχετικού προεδρικού διατάγματος το οποίο είχε αφήσει στη μέση το ΠΑ.ΣΟ.Κ. και, στη συνέχεια, στην εφαρμογή του, με αποτέλεσμα το διαχωρισμό του Ο.Σ.Ε., όπως οφείλαμε. Έτσι από την 1η Ιανουαρίου του τρέχοντος έτους, έχουμε και ουσιαστικά τη λειτουργία των δυο νέων εταιρειών.
     Επιτρέψτε μου, όμως, να διευκρινίσω ότι ο διαχωρισμός της υποδομής από την εκμετάλλευση δεν αποτελούσε μόνο υποχρέωση στο πλαίσιο της εναρμόνισης της χώρας μας με την ευρωπαϊκή νομοθεσία, είναι παράλληλα ένα καθοριστικό βήμα για τον εξορθολογισμό της οικονομικής διαχείρισης του Ο.Σ.Ε., για τη δημιουργία μιας αναβαθμισμένης αγοράς σιδηροδρομικών υπηρεσιών. 
     Το νέο οργανωτικό σχήμα, το οποίο θα περιλαμβάνει και την ενσωμάτωση του προαστιακού στην ΤΡΕΝ-Ο.Σ.Ε., στους επόμενους μήνες του έτους, στοχεύει στη δημιουργία ενός ισχυρού ομίλου οικονομικά συνεκτικών εταιρειών, με κυρίαρχο ρόλο της μητρικής και παράλληλα με προσφορά ανταγωνιστικών μεταφορικών υπηρεσιών.
     Εδώ θα ήθελα να επισημάνω ότι όλη αυτή η διαδικασία έγινε παράλληλα και με διαρκή διάλογο με τους εργαζόμενους, σε πολλές εβδομαδιαίες συναντήσεις με τη διοίκηση, με την υπογραφή μάλιστα συγκεκριμένων συμφωνιών μεταξύ τους. Είναι ενδεικτικό ότι εργαζόμενοι κατέθεσαν το Σεπτέμβριο του 2006 επτά σημεία για το διαχωρισμό. Και τα επτά, κύριε Ρόβλια, έγιναν αποδεκτά. 
     Είναι, επίσης, ενδεικτικό ότι έπειτα από αίτημα των εργαζομένων, συμπεριελήφθη όρος στη επιχειρησιακή συλλογική σύμβαση εργασίας που προβλέπει ότι το θεσμικό και εργασιακό πλαίσιο που ίσχυε στον Ο.Σ.Ε., θα ισχύει απαράλλακτα και στις δύο εταιρείες. Και φυσικά απαιτήθηκε χρόνος για να τα πετύχουμε όλα αυτά, για να εξασφαλίσουμε την ομαλή μετάβαση από το ένα καθεστώς στο άλλο, για να υλοποιήσουμε μία τόσο σοβαρή μεταρρύθμιση με περίπλοκες οργανωτικές και νομικές διαδικασίες. Ελπίζω να το καταλαβαίνετε αυτό, κύριε συνάδελφε, μια που είστε και έγκριτος νομικός.
     Ένα τελευταίο, κύριε Πρόεδρε. Η Κυβέρνηση ήρθε να καλύψει αποτελεσματικά ένα κενό το οποίο κληρονόμησε στον τομέα των σιδηροδρόμων. Ήρθε να ανοίξει ένα νέο κεφάλαιο στη σιδηροδρομική ιστορία της χώρας, έφερε μία σημαντική αλλαγή στη φιλοσοφία λειτουργίας του οργανισμού, τη σταδιακή μετατροπή από κρατικοκεντρικό σε πελατοκεντρικό οργανισμό. Έφερε σύγχρονες μορφές διοίκησης, όπως είναι η εταιρική διακυβέρνηση και τα διεθνή λογιστικά πρότυπα. Έφερε περισσότερη διαφάνεια και χρηστή διοίκηση. Είναι, λοιπόν, μία μεγάλη μεταρρύθμιση, που αξίζει επαίνων και όχι μεμψιμοιριών.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Ο κ. Ρόβλιας έχει το λόγο.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, εκτός χρόνου και εγώ θα ήθελα από την πλευρά μου και εκ μέρους του ΠΑ.ΣΟ.Κ., να καταδικάσω απερίφραστα τη σημερινή τρομοκρατική επίθεση. Η τρομοκρατία είναι απεχθής σε κάθε μορφή της. Η σημερινή επίθεση στρέφεται ενάντια στα συμφέροντα και της χώρας και, βεβαίως, του ελληνικού λαού. 
     Το ΠΑ.ΣΟ.Κ., όπως γνωρίζετε, επέφερε καίριο πλήγμα στην τρομοκρατία. Ευχόμαστε και ελπίζουμε η Κυβέρνηση της Νέας Δημοκρατίας να συνεχίσει στην ίδια κατεύθυνση.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Ρόβλια και χαίρομαι που συμφωνήσατε με τη γνώμη του Προεδρείου ότι η ανακοίνωση την οποία διάβασε ο κ. Λιάπης, απηχεί όλες τις πτέρυγες της Βουλής. 
     Επίσης θα ήθελα να συμπληρώσω –μιας και μου δώσατε την ευκαιρία- ότι η Ελλάδα, η οποία διοργάνωσε τους ασφαλέστερους Ολυμπιακούς Αγώνες, είναι πλήρης ασφάλειας. 
     Ορίστε, κύριε Ρόβλια, μπορείτε να συνεχίσετε.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, έχετε το χάρισμα να είστε ένας πολύ καλός ομιλητής, αλλά θα μου επιτρέψετε να πω ότι λέτε αυτά τα οποία σας συμφέρουν σαν Υπουργό και σαν Κυβέρνηση. Η πραγματικότητα δεν είναι αυτή. 
     Πρώτα-πρώτα είστε τρία χρόνια στην Κυβέρνηση, τρία χρόνια Υπουργός. Ας μην θυμόσαστε τώρα τι έγινε το 2004. Είχατε τρία χρόνια, υποτίθεται, να ολοκληρώσετε το νέο σχήμα του ΟΣΕ, σύμφωνα με τις ευρωπαϊκές οδηγίες. Αυτό το νέο σχήμα, όμως, προς το παρόν είναι εικονικό. Θα σας πω τι εννοώ. Μόλις χθες, στις 11 Ιανουαρίου, υπό την πίεση αυτής της δικής μου ερώτησης, συγκροτήθηκαν τέσσερις ομάδες εργασίας και μάλιστα χωρίς τη συμμετοχή των εργαζομένων, οι οποίοι το καταγγέλλουν. Γιατί έγιναν αυτές οι ομάδες εργασίας χθες; Ακούστε: Τους ανετέθη η σύνταξη σχεδίων συμβάσεων συνεργασίας μεταξύ των εταιριών του νέου σχήματος. Δηλαδή δεν υπάρχει καν ούτε σχέδιο πλαισίου συνεργασίας των εταιριών του ομίλου του Ο.Σ.Ε. και υποτίθεται ότι αυτές οι εταιρίες λειτουργούν και συνεργάζονται μεταξύ τους από την 1η Ιανουαρίου. Αυτό και αν είναι εικονική πραγματικότητα, κύριε Υπουργέ!
     Δεύτερον, δεν υπάρχουν μελέτες βιωσιμότητας των νέων εταιριών και το ξέρετε ότι δεν υπάρχουν. Υπάρχει μόνο ένα –και πάλι εικονικό- επιχειρησιακό σχέδιο, μόνο για το 2007, το οποίο δεν έχει εγκριθεί από το Υπουργείο Οικονομίας και λέει με εσφαλμένες τιμολογήσεις ότι θα έχει το νέο σχήμα ζημιά 25.000.000 ευρώ για το 2007. Η ζημιά όμως θα υπερβεί τα 160.000.000 ευρώ, κύριε Υπουργέ.
     Ξέρετε ποιο είναι το χειρότερο; Ότι αυτή τη ζημιά δεν θα μπορέσετε να την καλύψετε, εμποδιζόμενοι από το ευρωπαϊκό δίκαιο, διότι δεν έχετε συνάψει τις συμβάσεις γενικού οικονομικού συμφέροντος, επί τρία χρόνια. 
     Ο Ο.Σ.Ε. είναι προφανές, ότι με ευθύνη της Κυβέρνησής σας -και αν συνεχίσετε έτσι- θα εξελιχθεί σε νέα Ολυμπιακή και δεν θα σας φταίει κανένα ΠΑ.ΣΟ.Κ. γι’ αυτό, κύριε Υπουργέ. Και είναι εύκολο να γίνει αυτό, διότι τα ελλείμματα από το 2003 μέχρι το 2006 –και μην το αμφισβητήσετε- αυξήθηκαν από 473.000.000 ευρώ σε 720.000.000 ευρώ, αύξηση ελλειμμάτων 52%. 
     Τελειώνω με το εξής, μια και αναφερθήκατε στους εργαζόμενους. Ξέρετε πολύ καλά ότι οι νέες εταιρείες ΤΡΑΙΝΟΣΕ και Ε.ΔΙ.Σ.Υ., δεν έχουν ούτε έναν εργαζόμενο. Δεν έχουν ούτε έναν εργαζόμενο, κύριε Υπουργέ. Έχουν μόνο διοικητικά συμβούλια. Όλοι οι εργαζόμενοι είναι εργαζόμενοι της εταιρείας Holding. Δεν έχετε προχωρήσει στις αναγκαίες διαδικασίες από πλευράς εργατικού και ασφαλιστικού δικαίου, έτσι ώστε αυτοί οι άνθρωποι να περιέλθουν στις νέες εταιρείες για να λειτουργήσει ο όμιλος.
     Η διάσπαση επαναλαμβάνω είναι εικονική. Πρέπει να βιαστείτε. Το ΠΑ.ΣΟ.Κ. σας διαβεβαιώνω ότι είναι πρόθυμο να σας βοηθήσει, εφόσον χρειάζεστε τη βοήθειά μας ή θεωρείτε ότι μπορούμε να προσφέρουμε στο ελάχιστο. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Κύριε Υπουργέ, έχετε το λόγο για δύο λεπτά.
     ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Νομίζω ότι πρέπει να γίνει απόλυτα κατανοητό ότι οι εύκολες μεγάλες κουβέντες δεν χωρούν στην υπόθεση των σιδηροδρόμων, όταν μάλιστα αυτοί είναι αρκούντως συκοφαντημένοι. Το έχω πει πολλές φορές ότι η ανάπτυξη των σιδηροδρομικών μεταφορών στη χώρα μας είναι μία εθνική υπόθεση που δεν αφήνει περιθώρια για αντιπολιτευτικές κορώνες. 
     Δέχομαι αυτό που λέτε, κύριε Ρόβλια και το θεωρώ ιδιαίτερα θετικό να συζητήσουμε και να συνεργαστούμε. Πρέπει όμως και εσείς να είστε καλύτερα ενημερωμένος, γιατί ο διαχωρισμός σήμερα λειτουργεί.
     ΚΩΝΣΤΑΝΤΙΝΟΣ ΡΟΒΛΙΑΣ: Χωρίς εργαζόμενους.
     ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Έχει εργαζόμενους.
     ΚΩΝΣΤΑΝΤΙΝΟΣ ΡΟΒΛΙΑΣ: Δεν έχουν.
     ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Θέλω να παρέμβω ξανά και να πω ότι η υπόθεση των σιδηροδρόμων είναι μία διαχρονική και διακομματική προσπάθεια. Αυτά που παραλάβαμε από εσάς, τα συνεχίζουμε και αυτά που θα παραλάβετε από εμάς, θα τα συνεχίσετε εσείς. Γι’ αυτό χρειάζονται ουσιαστικές προτάσεις, προτάσεις τις οποίες, δυστυχώς, δεν άκουσα συγκεκριμένα. Αν θεωρείτε ότι πραγματικά υπάρχει άλλος τρόπος εφαρμογής του ευρωπαϊκού κανονιστικού πλαισίου, να σας ακούσω, αλλά συγκεκριμένα, κύριε Ρόβλια. 
     Επειδή κατηγορήσατε για ελλείμματα και κακοδιοίκηση τη σημερινή διοίκηση, θέλω να σας φέρω ένα παράδειγμα. Να σας θυμίσω ότι παραλάβαμε ένα συσσωρευμένο χρέος περίπου 3,5 δισεκατομμυρίων ευρώ. Μη μιλάτε λοιπόν εσείς για νέα Ολυμπιακή. Να το συσσωρευμένο χρέος. Παραλάβαμε έναν οργανισμό, ο οποίος παρουσίαζε ετήσιες ζημίες πάνω από 700.000.000 ευρώ. Παραλάβαμε ένα θεσμικό πλαίσιο εκτός ευρωπαϊκής νομιμότητας.
     Καταλαβαίνω ότι αυτό το διάστημα θα είναι πιεστικό για όλους μας και όλοι θα θέλουν να ανεβάσουν τους τόνους. Κατανοώ και το άγος της προβολής. Εγώ όμως, ως Υπουργός, οφείλω να κάνω τη δουλειά μου με υπευθυνότητα και να πετύχω συγκεκριμένους στόχους. Δεν θα ακολουθήσω τις αδιέξοδες συζητήσεις. Θα συνεχίσω να πολιτεύομαι με υπευθυνότητα, όπως το θέλει ο ελληνικός λαός και για μας, την Κυβέρνηση και για εσάς, την Αντιπολίτευση. 
     Ο ελληνικός λαός αναγνωρίζει, κύριε Ρόβλια, τη σημαντική μεταρρυθμιστική προσπάθεια της Κυβέρνησης σε όλους τους τομείς και ασφαλώς καταδικάζει τη στείρα άρνηση για την πρόοδο της χώρας.
     Σας ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Εισερχόμαστε τώρα στη δεύτερη με αριθμό 191/9-1-2007 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με τις απολύσεις εργαζομένων στη ΛΑΡΚΟ, την ένταξη όλων των εργαζομένων στο μόνιμο προσωπικό κ.λπ.
     Το περιεχόμενο της επίκαιρης ερώτησης του κυρίου συναδέλφου έχει ως εξής:  
     «Την πρώτη κιόλας μέρα του χρόνου, εργολάβοι και διοίκηση της ΛΑΡΚΟ, έδωσαν συνέχεια στην επιχείρηση τρομοκράτησης των εργαζομένων και στις συνδικαλιστικές διώξεις, προσπαθώντας έτσι να αντιμετωπίσουν το δίκαιο, πολύμηνο αγώνα των εργαζομένων στις εργολαβίες, για σταθερή δουλειά με δικαιώματα.
     Εργάτες από τα εργολαβικά συνεργεία που πήγαν ανήμερα της Πρωτοχρονιάς να πιάσουν δουλειά, εμποδίστηκαν από τους φύλακες του εργοστασίου με το αιτιολογικό ότι δεν είναι «στη λίστα των εργαζομένων στους νέους εργολάβους».
     Οι τριάντα οκτώ απολύσεις που παρουσιάστηκαν ως συνέπεια της διακοπής της συνεργασίας τριών εργολάβων με τη ΛΑΡΚΟ, αφορούν –ανάμεσα σε άλλους- συνδικαλιστές και εργαζόμενους που πρωτοστατούν στον πολύμηνο αγώνα ενάντια στην ομηρία εκατοντάδων εργαζομένων από τους εργολάβους.
     Το νέο κρούσμα εργοδοτικής αυθαιρεσίας συνοδεύεται από ένταση της επίθεσης ενάντια στα δικαιώματα των εργαζομένων. Οι προσλήψεις που κάνουν οι νέοι εργολάβοι αποτελούν καθαρό εκβιασμό, αφού έχουν δίμηνη διάρκεια. Επιπλέον, όσοι μένουν χωρίς δουλειά, δεν θα πάρουν ούτε αποζημίωση αφού, τυπικά, δεν υφίσταται απόλυση.
     Ερωτάται ο κύριος Υπουργός: Ποια συγκεκριμένα μέτρα θα πάρει για την άμεση επαναπρόσληψη των τριάντα οκτώ απολυμένων και την ένταξη όλων των εργαζομένων στους εργολάβους, στο μόνιμο προσωπικό της ΛΑΡΚΟ, με πλήρη εργασιακά, ασφαλιστικά και συνταξιοδοτικά δικαιώματα.».
     Κύριε Γιακουμάτο, ήσασταν συνεπής και στην ώρα σας. Έχετε το λόγο για τρία λεπτά. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, πράγματι υπάρχει μια εργατική διαφορά μεταξύ των εργολάβων και των εργαζομένων που απελύθησαν. Εδώ όμως δεν είναι θέμα ΛΑΡΚΟ και εργαζομένων. Είναι εργολάβοι. Και το νομικό καθεστώς που διέπει την εργατική νομοθεσία προβλέπει τέτοιες σχέσεις εργασίας. Το Υπουργείο Απασχόλησης και η Επιθεώρηση Φθιώτιδας άμεσα παρενέβησαν. Στις 18-1 υπάρχει σύσκεψη του ΣΕ.ΠΕ. Φθιώτιδος με τους εργολάβους και εντός της εβδομάδος που μας έρχεται θα κληθούν οι εργολάβοι και στο Υπουργείο Απασχόλησης, να δούμε γιατί απελύθησαν, και ειδικότερα οι δύο συνδικαλιστές, όπου βάσει του ν. 1879 τους καλούμε και του ν.1264 απαγορεύεται. Άρα λοιπόν είναι μια εργατική διαμάχη, στην οποία το Υπουργείο άμεσα -εδώ και καιρό- μόλις προκλήθηκε αυτή η διαμάχη επενέβη και με την Επιθεώρηση και ως Υπουργείο και την άλλη βδομάδα θα δούμε την εργατική αυτή διαφορά. 
     Όμως τέτοια, κύριε Τσιόγκα, συνεχώς γίνονται παντού. Και ένα σας λέω: Έχετε πιάσει ποτέ το Υπουργείο να μην έχει παρέμβει; Πριν κάνετε την επίκαιρη είχε οριστεί η 18η Ιανουαρίου και στο Υπουργείο η σύσκεψη. Άρα, λοιπόν, νομίζω ότι χρειάζεται πραγματικά η προστατευτική ομπρέλα του Υπουργείου Απασχόλησης, που υπάρχει, γιατί αυτό το Υπουργείο -το έχω πει επανειλημμένως- είναι δίπλα και όχι απέναντι στον εργαζόμενο.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
     Το λόγο έχει ο συνάδελφος κ. Τσιόγκας για δύο λεπτά.
     ΔΗΜΗΤΡΙΟΣ ΤΣΙΟΓΚΑΣ:  Ευχαριστώ, κύριε Πρόεδρε. 
     Θέλω να κάνω μια δήλωση εκ μέρους του Κομμουνιστικού Κόμματος Ελλάδας για το συμβάν. Εμείς από την πλευρά μας καταδικάζουμε αυτήν την τρομοκρατική ενέργεια, απ’ όπου και αν προέρχεται. Είναι γνωστό ότι τέτοιες ενέργειες αποπροσανατολίζουν το λαϊκό κίνημα από τα σοβαρά προβλήματα που αντιμετωπίζει ο ελληνικός λαός, προβλήματα που τα δημιουργούν οι κυβερνήσεις με τις πολιτικές τους. Όπως για παράδειγμα το πρόβλημα που είναι τώρα στην επικαιρότητα με την αναθεώρηση του άρθρου 16, το πρόβλημα της παιδείας ή όπως η αποστολή στρατευμάτων για να ενισχύσουν τους ιμπεριαλιστικούς πολέμους στο Ιράκ, στο Αφγανιστάν, κ.λπ.. Οι ισχυρισμοί για τη ζημιά που προκαλείται στη διεθνή εικόνα της Ελλάδας είναι αποπροσανατολιστικοί. Το κύριο είναι ότι το χτύπημα αυτό δεν μπορεί να γίνει άλλοθι για την ένταση της κρατικής καταστολής και της δράσης διαφόρων υπηρεσιών σε βάρος του λαϊκού κινήματος. 
     ΠΡΟΕΔΡΕΥΩΝ (Ιωάννης Τραγάκης): Δεν θα μιλήσετε για την επίκαιρη ερώτησή σας;
     ΔΗΜΗΤΡΙΟΣ ΤΣΙΟΓΚΑΣ: Βεβαίως. 
     ΠΡΟΕΔΡΕΥΩΝ (Ιωάννης Τραγάκης): Παρασυρθήκατε από τον οίστρο της ανακοίνωσης. Να πείτε κάτι και για την ερώτηση.
     ΘΕΟΔΩΡΟΣ ΠΑΓΚΑΛΟΣ:  (Δεν ακούστηκε).
     ΔΗΜΗΤΡΙΟΣ ΤΣΙΟΓΚΑΣ: Θα σας πω μετά, κύριε Πάγκαλε. Μόλις τελειώσω την επίκαιρη ερώτηση θα τα πούμε.
     ΘΕΟΔΩΡΟΣ ΠΑΓΚΑΛΟΣ: Δεν χρειάζεται.
     ΔΗΜΗΤΡΙΟΣ ΤΣΙΟΓΚΑΣ: Όχι. Γιατί κάτι είπατε, κάτι μουρμουρίσατε από πίσω. 
     ΘΕΟΔΩΡΟΣ ΠΑΓΚΑΛΟΣ: Θα σταματήσει η ελευθερία του λόγου;  Έχουμε δικτατορία;
     ΔΗΜΗΤΡΙΟΣ ΤΣΙΟΓΚΑΣ: Ό,τι θέλετε, να το λέτε φωναχτά και όχι να μουρμουρίζετε. Να τα λέτε φωναχτά, ευθαρσώς, και όχι να ψιθυρίζετε. Όχι ψιθύρους. 
     ΘΕΟΔΩΡΟΣ ΠΑΓΚΑΛΟΣ: Θα κάνω ό,τι θέλω. Έχουμε δημοκρατία. Όταν έρθει το καθεστώς που θέλετε…
     ΠΡΟΕΔΡΕΥΩΝ (Ιωάννης Τραγάκης): Παρακαλώ!
     ΔΗΜΗΤΡΙΟΣ ΤΣΙΟΓΚΑΣ: Να κάνετε ό,τι θέλετε, αλλά να έχετε την παλληκαριά να τα λέτε στα ίσα. Όχι ψιθύρους από πίσω.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι!
     ΘΕΟΔΩΡΟΣ ΠΑΓΚΑΛΟΣ: Έχουμε δημοκρατία και θα κάνω και θα λέω ό,τι θέλω. 
     ΔΗΜΗΤΡΙΟΣ ΤΣΙΟΓΚΑΣ: Εντάξει. Αλλά προβοκάτσια σε βάρος του Κ.Κ.Ε. δεν σας επιτρέπουμε.
     ΘΕΟΔΩΡΟΣ ΠΑΓΚΑΛΟΣ: Άσε μας, καημένε!
      ΔΗΜΗΤΡΙΟΣ ΤΣΙΟΓΚΑΣ:  Να τα αφήσετε αυτά που ξέρετε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Τσιόγκα, έχετε το λόγο. Συνεχίστε, παρακαλώ.
     ΘΕΟΔΩΡΟΣ ΠΑΓΚΑΛΟΣ: Βλάκες!
     ΔΗΜΗΤΡΙΟΣ ΤΣΙΟΓΚΑΣ: Είστε και αναιδής! Δεν ντρέπεστε λίγο; Μην αρχίσουμε τώρα…
     (Διαμαρτυρίες από την πτέρυγα του Κ.Κ.Ε.)
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Τσιόγκα, συνεχίστε.
     ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, δεν ακούτε τι ξεστομίζει;
     ΠΡΟΕΔΡΕΥΩΝ (Ιωάννης Τραγάκης): Έχω την αίσθηση ότι έχετε δίκιο. 
     Συνεχίστε, παρακαλώ.
     ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, στη ΛΑΡΚΟ εφαρμόζεται ένα σύγχρονο σκλαβοπάζαρο. Απολύθηκαν τριάντα οκτώ εργαζόμενοι παραμονή Πρωτοχρονιάς. Και όχι μόνο αυτό. Προχθές είχαμε ένα ακόμη εργοδοτικό έγκλημα, γιατί σκοτώθηκε ένας εργάτης στα λατομεία της ΛΑΡΚΟ στο Νέο Κόκκινο στον Αη Γιάννη, δύο μήνες πριν βγει στην σύνταξη. 
     Αυτά είναι τα εγκλήματα των βιομηχάνων, ο καθημερινός πόλεμος που γίνεται σε βάρος της εργατικής τάξης. Και η εργατική τάξη πληρώνει καθημερινά με νεκρούς βαρύ φόρο αίματος.
     (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, παρακαλώ θα ήθελα να μου δώσετε λίγο χρόνο, γιατί είναι σοβαρό ζήτημα.
     Εμείς θέλουμε και το απαιτούμε το Υπουργείο Απασχόλησης και Κοινωνικής Προστασίας, οι Επιθεωρήσεις Εργασίας, αν θέλετε, να ελέγξουν, πρώτον, πόσων χρόνων ήταν το φορτηγό ΝΤΑΜΠΕΡ, αν είχε περάσει Κ.Τ.Ε.Ο., αν είχε φθαρμένα ελαστικά, αν το σύστημα πέδησης ήταν εντάξει, αν το σύστημα οδήγησης ήταν εντάξει, αν το φορτίο ήταν υπέρβαρο και οδήγησε στο θάνατο τον οδηγό. Μπορεί να μην το γνωρίζει, απλά ζητάμε την παρέμβαση γιατί έχουμε έναν νεκρό.
     Δεύτερο ζήτημα, ζητάμε να επαναπροσληφθούν οι απολυμένοι εργαζόμενοι. Και οι συνδικαλιστές και οι υπόλοιποι είναι οι πρωτοπόροι, οι οποίοι ζητούν τα δικαιώματά τους. Έχουμε εδώ –και θα τα καταθέσουμε στη Βουλή- τα πρακτικά του Σώματος Επιθεώρησης Εργασίας από το 2003, που λένε ότι οι εταιρείες προσωρινής απασχόλησης δεν μπορούν να συνάψουν συμβάσεις, αν δεν είναι Α.Ε..
     Εδώ παραβιάζεται ακόμα και αυτή η εργατική νομοθεσία που υπάρχει! Πώς βάζετε τους εργολάβους μέσα με απευθείας ανάθεση και μάλιστα εσείς τους καθορίζετε να προσλάβουν και συγκεκριμένο αριθμό προσωπικού; 
     ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε.
     ΔΗΜΗΤΡΙΟΣ ΤΣΙΟΓΚΑΣ: Ναι, κύριε Πρόεδρε.
     Γιατί χθες είχαμε περιοδεία και συνάντηση με εκπροσώπους της διοίκησης, οι οποίοι μας είπαν και μας τόνισαν ότι ναι, η ΛΑΡΚΟ καθορίζει πόσους θα πάρουν οι εργολάβοι. 
     Άρα, λοιπόν, οι απολύσεις είναι δικές σας, κύριε Υπουργέ. Εσείς κάνατε τις απολύσεις, γιατί η διοίκηση της ΛΑΡΚΟ είναι διορισμένη από την Κυβέρνηση. Συνεπώς θα πρέπει να επαναπροσληφθούν άμεσα οι τριάντα οκτώ απολυμένοι.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ορίστε, κύριε Υπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ξέρετε, κύριε Πρόεδρε, η σύγχυση στην αγορά εργασίας πολλές φορές προέρχεται συνειδητά και πολλές φορές από άγνοια.
     Πρέπει να αντιληφθείτε, κύριε Τσιόγκα, το εξής. Αναθέτει η ΛΑΡΚΟ μια εργολαβία, η οποία έληξε στις 31-12-06. Έχει ορισμένο χρόνο. Και ο εργολάβος προσλαμβάνει ορισμένο προσωπικό για ορισμένο χρόνο για ορισμένη δουλειά που έληξε!
     ΔΗΜΗΤΡΙΟΣ ΤΣΙΟΓΚΑΣ: Εσείς το λέτε. Έχω τα έγγραφα!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας πω, κύριε «Ζορρό» των εργαζομένων!
     ΔΗΜΗΤΡΙΟΣ ΤΣΙΟΓΚΑΣ: Εσείς λέτε, οι υπηρεσίες σας λένε ότι δεν μπορούν να προσλάβουν οι εταιρείες προσωρινής απασχόλησης!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μισό λεπτό, κύριε 	Τσιόγκα!
     Κύριε Πρόεδρε, σας παρακαλώ να επέμβετε.
     ΠΡΟΕΔΡΕΥΩΝ (Ιωάννης Τραγάκης): Ναι, ναι. Τώρα έχετε δίκιο εσείς.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η ευπρέπεια του Κομμουνιστικού Κόμματος Ελλάδος και η δημοκρατία απαιτεί να ακούτε, κύριε Τσιόγκα, όχι συνεχώς να λέτε.
     Όσον αφορά λοιπόν τους ογδόντα, τους εξήντα δύο και τους τριάντα εργαζόμενους από τις 31-12-06 που έληξε η εργολαβία, εξ αυτών, κύριε Υπουργέ, οι δώδεκα, οι εννιά και οι τέσσερις σταμάτησαν να απασχολούνται. 
     Παρά ταύτα, εμείς, το Υπουργείο Απασχόλησης, στις 18 Ιανουαρίου, κύριε Τσιόγκα –δηλαδή σε καθορισμένο χρόνο- πρώτον, καλούμε τους εργολάβους να τους πούμε «ελάτε εδώ, κύριοι, τι θα γίνει, γιατί έφυγαν αυτοί;». Και παρεμβαίνει ολόκληρη η Κυβέρνηση και το Υπουργείο, ακόμα-ακόμα και εκεί που δεν έχει νομική υπόσταση.
     Δεύτερον, κύριε Τσιόγκα, αφήστε τα σκλαβοπάζαρα. Να μη θυμίσουμε ντοκιμαντέρ του προηγούμενου αιώνα στα Γκουλάγκ κ.λπ. ...
     ΔΗΜΗΤΡΙΟΣ ΤΣΙΟΓΚΑΣ: Ακριβώς έτσι είναι και στη ΛΑΡΚΟ! 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό υποστηρίζατε εσείς!
     ΔΗΜΗΤΡΙΟΣ ΤΣΙΟΓΚΑΣ: Πηγαίνετε να δείτε! Εγώ χθες ήμουν εκεί. Σκλαβοπάζαρο!
     ΠΡΟΕΔΡΕΥΩΝ (Ιωάννης Τραγάκης): Κύριε Τσιόγκα, σας παρακαλώ!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό στηρίζατε εσείς. Εκεί πηγαίνατε την Ελλάδα!
     Το ένα είναι αυτό, κύριε Πρόεδρε.
     Δεύτερον, κύριε Τσιόγκα, έχετε ξανακάνει επίκαιρη ερώτηση και επί τούτου –πες πες, κάτι θα μείνει- για τον έλεγχο της Επιθεώρησης στη ΛΑΡΚΟ.
     ΔΗΜΗΤΡΙΟΣ ΤΣΙΟΓΚΑΣ: Θα κάνουμε συνεχώς!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο αείμνηστος Ανδρέας Παπανδρέου με το ν.1568/1095 απαγόρευσε, κύριε Πρόεδρε, και έδωσε τον έλεγχο των λατομείων, των μεταλλείων κ.λπ. στο Υπουργείο Ανάπτυξης.
     Έχω πει, λοιπόν, στον κ. Τσιόγκα, ο οποίος τυγχάνει να είναι…
     ΔΗΜΗΤΡΙΟΣ ΤΣΙΟΓΚΑΣ: Τα γνωρίζουμε αυτά, κύριε Υπουργέ!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα, το γνωρίζετε, αλλά ρωτάτε το Υπουργείο Απασχόλησης και Κοινωνικής Προστασίας.
     ΔΗΜΗΤΡΙΟΣ ΤΣΙΟΓΚΑΣ: Βεβαίως το γνωρίζουμε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και έχω πει στον κ. Τσιόγκα με την ιδιότητα του Προέδρου του Εργατικού Κέντρου της Λάρισας, του συνδικαλιστή, του Βουλευτή και επανέρχεστε για το ΣΕ.ΠΕ. στη ΛΑΡΚΟ.
     Κύριε Τσιόγκα, λέγε-λέγε δεν κερδίζεις τίποτα. Αυτό που κερδίζεις, ξέρεις ποιο είναι; Έλα δίπλα μας, όπως είμαστε και εμείς δίπλα στον εργαζόμενο, να μπορέσουμε να προσθέσουμε και να δημιουργήσουμε. Αυτό σας καλεί η Κυβέρνηση και η Νέα Δημοκρατία. 
     (Στο σημείο αυτό ο Βουλευτής κ. Δημήτριος Τσιόγκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
     Θα συζητηθεί η τρίτη επίκαιρη ερώτηση με αριθμό 195/9-1-2007 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τη λειτουργία της χωματερής των Άνω Λιοσίων –Φυλής κ.λπ..
     Το περιεχόμενο της επίκαιρης ερώτησης του κυρίου συναδέλφου έχεις ως εξής:
     «Κάτω από αδιευκρίνιστες συνθήκες, νύχτα, σε υποφωτιζόμενο και μη ελεγχόμενο χώρο, ένας οδηγός απορριμματοφόρου ακρωτηριάστηκε στη χωματερή Φυλής – Άνω Λιοσίων. Για μια φορά ακόμη αναδεικνύονται τα προβλήματα που δημιουργεί η λειτουργία αυτής της χωματερής που δεν πληροί πλέον κανένα όριο ασφαλείας. Το ύψος των συσσωρευμένων απορριμμάτων έχει ξεπεράσει προ πολλού τις προδιαγραφές του χώρου. Οι μετακινήσεις των οχημάτων και των μηχανημάτων γίνονται με μεγάλους κινδύνους. 
     Η χωματερή αυτή, επί δεκαετίες αποτελεί βραχνά και στοιχείο υποβάθμισης της ποιότητας ζωής των κατοίκων των Άνω Λιοσίων και όλης της δυτικής Αττικής. Οι συνθήκες λειτουργίας της είναι απαράδεκτες με άμεσες επιπτώσεις στο περιβάλλον και την υγεία δεκάδων χιλιάδων ανθρώπων. Το τραγικό ατύχημα προσθέτει μια ακόμη παράμετρο στις εξαιρετικά επικίνδυνες συνθήκες τις οποίες υφίστανται οι εργαζόμενοι της χωματερής και όσοι μεταφέρουν στο χώρο τα απορρίμματα. Κανένας όρος υγιεινής και ασφάλειας δεν τηρείται, καμία εγγύηση για τη ζωή και την αρτιμέλειά τους δεν εξασφαλίζεται. Καθημερινός είναι ο κίνδυνος για κατολισθήσεις και πυρκαγιές. 
     Η δεσποτική χωροθέτηση από την προηγούμενη και τη σημερινή Κυβέρνηση τριών νέων ΧΥΤΑ, χωρίς διάλογο και συναίνεση, ξεσήκωσε θύελλα αντιδράσεων και την ομόθυμη απόρριψη από τους κατοίκους και την αυτοδιοίκηση της Αττικής. Την ίδια στιγμή ελάχιστες προσπάθειες υπήρξαν για περιορισμό των απορριμμάτων, διαλογή στην πηγή, ανακύκλωση. 
     Με βάση τα παραπάνω ερωτώνται οι κύριοι Υπουργοί: 
     1. Τι μετρά σκοπεύει να λάβει η Κυβέρνηση για να αντιμετωπίσει τις απαράδεκτες συνθήκες που επικρατούν στη χωματερή Άνω Λιοσίων – Φυλής. Με ποιον τρόπο θα εφαρμοστούν μέτρα υγιεινής και ασφάλειας για τους εργαζομένους και πώς θα διασφαλιστεί η ζωή και η αρτιμέλειά τους;
     2. Πότε σκοπεύει να παύσει οριστικά τη λειτουργία της τριτοκοσμικής χωματερής Άνω Λιοσίων – Φυλής; Πώς σκέπτεται να αντιμετωπίσει το οξύτατο πρόβλημα της άμεσης και μελλοντικής διαχείρισης των απορριμμάτων της Πρωτεύουσας και όλης της Αττικής;».
     Ο Υφυπουργός κ. Νάκος έχει το λόγο για τρία λεπτά. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα επαναλάβω αυτά που έχουμε κατ’ επανάληψη πει σε αυτήν την Αίθουσα σχετικά με το τεράστιο θέμα των στερεών αποβλήτων του Νομού Αττικής. 
     Όταν αναλάβαμε τη διακυβέρνηση της χώρας, αυτό που βρήκαμε ήταν η χωροθέτηση Χ.Υ.Τ.Α. στην Αττική, της Φυλής, της Κερατέας και του Γραμματικού, ο οποίος κυρώθηκε με νόμο. Ο περιφερειακός σχεδιασμός έγινε νόμος του κράτους και τίποτε άλλο. Ούτε μελέτη και ούτε, το σημαντικότερο, εξασφάλιση της χρηματοδότησης αυτών των τριών έργων προϋπολογισμού 152.000.000 ευρώ. Πρώτη μας προσπάθεια ήταν να εξασφαλίσουμε τη χρηματοδότηση από την Ευρωπαϊκή Ένωση, η οποία ηρνείτο να χρηματοδοτήσει τα έργα από το Ταμείο Συνοχής, εάν δεν υπήρχαν εγγυήσεις για την εκτέλεση των έργων. 
     Πράγματι, τον Ιανουάριο του 2005 επιτύχαμε τη χρηματοδότηση από την Ευρωπαϊκή Ένωση, από το Ταμείο Συνοχής στο ύψος των 152.000.000 ευρώ. Από τότε έγιναν οι μελέτες, έγιναν οι προκηρύξεις των δημοπρασιών και βρισκόμαστε στο εξής σημείο σήμερα: Για μεν το Χ.Υ.Τ.Α. του Γραμματικού –διότι συναρτώνται αυτά, κύριοι συνάδελφοι- έχει ανακηρυχθεί ο εργολάβος, ο μειοδότης, έχει περάσει η σύμβαση και έχει εγκριθεί από το Ελεγκτικό Συνέδριο και αναμένεται η υπογραφή της σύμβασης και η έναρξη κατασκευής των έργων. Για το Χ.Υ.Τ.Α. της Κερατέας εκκρεμεί προσφυγή κάποιου εκ των διαγωνιζομένων στο Συμβούλιο της Επικρατείας. Για το δε Χ.Υ.Τ.Α. της Φυλής, έχουν εκδοθεί αποφάσεις επί των προσφυγών από το Συμβούλιο της Επικρατείας και ο διαγωνισμός συνεχίζεται προκειμένου να ολοκληρωθεί και να υπάρξει μειοδότης εργολάβος, κατασκευαστής, όπως προβλέπει ο νόμος. 
     Άρα, λοιπόν, υπάρχει μια διαδρομή που έχει καθυστερήσεις, οποιεσδήποτε καθυστερήσεις, οι οποίες, όμως, δεν οφείλονται στην Κυβέρνηση, αλλά στο πλέγμα που υπάρχει, διασφάλισης του δημοσίου συμφέροντος που εξασφαλίζεται δια μέσου του Συμβουλίου της Επικρατείας. Τρόπος να επιταχυνθούν αυτές οι διαδικασίες ούτε υπάρχει ούτε έχει υποδειχθεί από κάποιον. 
     Τι κάνουμε σήμερα; Προκειμένου να αντιμετωπίσουμε το πρόβλημα των απορριμμάτων, εγκρίναμε, δώσαμε την άδεια στο Ε.Δ.Σ.Κ.Ν.Α., που είναι ο φορέας που διαχειρίζεται αυτά, να κατασκευάσει το ενδιάμεσο αποκαλούμενο κύτταρο, μέχρι να ολοκληρωθεί ο διαγωνισμός. Το βλέπετε, ότι δύο μέρες δεν μπορούμε να ζήσουμε χωρίς την αποκομιδή των σκουπιδιών. Καταλαβαίνετε ότι δεν θα υπήρχε τίποτε άλλο εάν δεν δινόταν αυτή η λύση. Αυτή η λύση, ως προσωρινή, έχει μειονεκτήματα προσπελασιμότητας, διότι ήταν μια λύση ανάγκης. Κάποιες δυσλειτουργίες που παρουσιάστηκαν και παρουσιάζονται, μέχρι να γίνει η κατασκευή του καινούργιου έργου, του μεγάλου, του προβλεπόμενου έργου, θα υπάρχουν.
     ΠΡΟΕΔΡΕΥΩΝ (Ιωάννης Τραγάκης): Παρακαλώ τελειώνετε, κύριε Υπουργέ. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Μια φράση, κύριε Πρόεδρε, και τελειώνω. 
     Δεν νομίζω ότι μπορεί να μπει στην κομματική σκοπιμότητα, ένα πράγματι δυσάρεστο ατύχημα το οποίο, όπως και ο πρόεδρος των εργαζομένων ομολόγησε, έγινε κάτω από αδιευκρίνιστες συνθήκες. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
     Θα ήθελα να σας παρακαλέσω, επειδή ο Υπουργός Εμπορικής Ναυτιλίας στον οποίο απευθύνεται η επερώτηση, έχει μια συγκεκριμένη υποχρέωση –γύρω στις 14.15΄ θα πρέπει να ολοκληρώσουμε- να είμαστε όλοι συνεπείς στο χρόνο μας. 
     Κύριε Λεβέντη, έχετε το λόγο. 
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
     Κατ’ αρχάς, καμία κομματική σκοπιμότητα, κύριε Υπουργέ. Εδώ έχουμε φέρει επανειλημμένα και εμείς και άλλοι το θέμα της διαχείρισης των απορριμμάτων. Υπάρχουν τεράστιες ευθύνες και από το παρελθόν και από τη δική σας Κυβέρνηση, έτσι όπως τα διαχειριζόμαστε. Καμία προσπάθεια δεν γίνεται για να περιοριστούν τα απορρίμματα, για να γίνεται διαλογή στην πηγή, για να γίνεται ανακύκλωση κ.λπ.. Δεν είναι, όμως, αυτό το θέμα μας αυτήν τη στιγμή. 
     Είπατε ότι εσείς βρήκατε ένα δεδομένο καθεστώς, το οποίο καταψηφίσατε, βέβαια, στη Βουλή, αλλά έρχεστε και το εφαρμόζετε, δηλαδή τους τρεις Χ.Υ.Τ.Α. τους χωροθετημένους, παρά το ότι αυτοί επεβλήθησαν στους κατοίκους της ανατολικής και δυτικής Αττικής, παρά τις συνέπειες που έχουμε ζήσει τουλάχιστον στη δυτική Αττική και στα Άνω Λιόσια, όπου είναι μια κατάσταση όχι απλώς τριτοκοσμική, αλλά εφιαλτική, κύριε Υπουργέ. Το ξέρετε πάρα πολύ καλά. Και δεν είναι μόνο η χωματερή, είναι και όλος ο γύρω χώρος, έτσι όπως έχει διαμορφωθεί και όπως λειτουργεί. 
     Από εκεί και πέρα, αυτή η χωματερή των Άνω Λιοσίων υποτίθεται πως έκλεισε. Ξέρετε, όμως, κύριε Υπουργέ –γιατί επικαλεστήκατε τη νομιμότητα- ότι παρ’ όλα αυτά υπάρχει χώρος ειδικά για το Δήμο Αθηναίων, όπου πηγαίνει και ρίχνει ακόμα τα απορρίμματα στη χωματερή των Άνω Λιοσίων, παρανόμως; 
     Δεύτερον, φτιάχτηκε αυτό το ενδιάμεσο κύτταρο, όπως το λέτε. Αυτό είναι ένα νεοπλασματικό –θα χρησιμοποιήσω ιατρικούς όρους- κακόηθες κύτταρο. Και αυτό το κακόηθες κύτταρο είναι έτοιμο να κάνει μεταστάσεις και στα διπλανά κύτταρα. Δεν μπορούν να λειτουργήσουν έτσι. 
     Παραδεχτήκατε ότι δεν υπάρχει δυνατότητα προσπελασιμότητας. Πώς φτιάχνουμε τέτοια κύτταρα; Πώς λειτουργούμε τώρα αυτές τις υπηρεσίες; Τα αποτελέσματα τα βλέπετε. Δεν φτάνει που φτιάχτηκε μ’ αυτό τον τρόπο, κύριε Υπουργέ, τι εμποδίζει τουλάχιστον να έχει φωτισμό η περιοχή; Τι εμποδίζει να υπάρχουν εργάτες εδάφους, οι οποίοι να  παρακολουθούν, να επιβλέπουν, όπως όφειλαν και όπως ήταν έως τώρα και που δυστυχώς τώρα δεν είναι, γιατί έχουν μπει κάποιοι εργολάβοι, οι οποίοι έχουν αναλάβει και οι οποίοι, βέβαια, προσπαθούν, επιδιώκοντας το μέγιστο κέρδος, να περιορίσουν τα έξοδα. Και αυτό είναι εις βάρος της υγείας των εργαζομένων. 
     Βέβαια, κάτω από αδιευκρίνιστες συνθήκες έγινε το ατύχημα. Κανένας δεν ξέρει. Μέσα στη νύχτα κάποιος άνθρωπος βρέθηκε να είναι με κομμένα τα πόδια του και ευτυχώς που κάποιοι άλλοι τον είδαν. Καμία ειδοποίηση. Θα μπορούσαν δηλαδή, να τον είχαν κυριολεκτικά πολτοποιήσει. Αυτά είναι ανατριχιαστικά πράγματα, κύριε Υπουργέ. Δεν νομίζω ότι μπορεί να γίνουν δεκτά από κανέναν. Και συνολικά η λειτουργία της χωματερής, αλλά και οι συνθήκες. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ τελειώνετε, κύριε Λεβέντη. 
     ΑΘΑΝΑΣΙΟΣ ΛΕΒΕΝΤΗΣ: Και βέβαια, ευτυχώς, που δεν έχουμε θρηνήσει περισσότερα θύματα, με τα απανωτά ατυχήματα, κατολισθήσεις, πυρκαγιές κ.λπ., που δυστυχώς υπάρχει πάντα αυτός ο κίνδυνος και ευχόμαστε να μην είμαστε εμείς Κασσάνδρες σ’ ένα μείζον ατύχημα που θα θρηνήσουμε πολλά θύματα. Τουλάχιστον ας πάρουμε αυτά τα μέτρα εκτός όλων των άλλων. 
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος έχει το λόγο.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ξεκινάω από το τελευταίο που είπε ο κύριος συνάδελφος, κύριε Πρόεδρε, ότι να πάρουμε αυτά τα μέτρα.
     Υπάρχουν μέτρα και καθημερινά γίνονται έλεγχοι. Σας λέω δε ότι από τη Νομαρχία που έχει την επίβλεψη γίνεται συνεχής έλεγχος των υψομέτρων. Ούτε οι εργαζόμενοι είναι αφελείς να διακινδυνεύσουν τις ζωές τους, ούτε οι υπεύθυνοι δήμαρχοι οι οποίοι έχουν την ευθύνη λειτουργίας είναι χωρίς συνείδηση προκειμένου να λαμβάνονται τα μέτρα ασφαλείας. Μάλιστα, γίνονται και έργα αυτήν τη στιγμή, έργα ασφαλείας.
     Εδώ μπαίνει ένα ερώτημα γιατί σχεδόν κάθε βδομάδα απαντάμε στην ίδια ερώτηση. Ερωτάτε, κύριε Λεβέντη, από τη μία πώς θα λύσουμε το πρόβλημα της διαχείρισης των απορριμμάτων της Αττικής και από την άλλη πότε θα κλείσει η χωματερή των Άνω Λιοσίων Φυλής … 
     ΑΘΑΝΑΣΙΟΣ ΛΕΒΕΝΤΗΣ: Αιωνίως υπάρχει αυτό το πρόβλημα …
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δόθηκε σ’ αυτήν την Αίθουσα ποτέ μία εναλλακτική πρόταση; Κατατέθηκε από τον οιονδήποτε μία πρόταση που να λέει ότι κάνετε αυτό, εξετάστε το; 
     ΑΘΑΝΑΣΙΟΣ ΛΕΒΕΝΤΗΣ: Τη ζητήσατε, κύριε Υπουργέ; Δεν τη ζητήσατε.
     ΒΕΡΑ ΝΙΚΟΛΑΪΔΟΥ: Επανειλημμένως υπάρχουν προτάσεις.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επί χρόνια ολόκληρα συζητείτο το θέμα και κατέληξε εκεί.
     Εάν μου πείτε, σταματήστε τα σκουπίδια να τα θάβετε εκεί και να πάτε σε άλλες περιφέρειες, σε άλλους νομούς χωρίς να τους έχετε ρωτήσει καθόλου λες και εκείνοι μπορούσαν να είναι το μέρος που θα δέχονται τις «βρωμιές» άλλων –γιατί αυτοί ήταν …
     ΑΘΑΝΑΣΙΟΣ ΛΕΒΕΝΤΗΣ: Τους άλλους δεν τους ρωτάτε …
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αλλά αυτό το πράγμα το προτείνετε να γίνει σήμερα; Όταν δεν αντέχει η Αττική δύο μέρες χωρίς αποκομιδή σκουπιδιών, προτείνετε να κλείσει η χωματερή και να αρχίσουμε να σκεφτόμαστε άλλες λύσεις …
     ΑΘΑΝΑΣΙΟΣ ΛΕΒΕΝΤΗΣ: Προτείνουμε, κύριε Υπουργέ ...
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό προτείνετε; Αντέχετε εσείς να μη βγάλετε σκουπίδια κύριε συνάδελφε, τρεις μέρες από το σπίτι σας; Έχετε κανέναν τρόπο να τα εξαϋλώνετε; 
     ΑΘΑΝΑΣΙΟΣ ΛΕΒΕΝΤΗΣ: Να τα πάτε κάπου αλλού. Αυτά τα πάτε εκεί όμως.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έτσι, με ανάθεμα και με ευχολόγια δουλειά δεν γίνεται. Υπάρχει κάποια συγκεκριμένη πρόταση; Συνέχεια γκρίνια και συνέχεια λέτε ότι ανησυχούμε, δεν είναι σωστό το ένα και δεν είναι σωστό το άλλο. Πείτε μας, λοιπόν, πιο είναι το σωστό. Τι θα κάνατε εσείς αν ήσασταν; 
     ΑΘΑΝΑΣΙΟΣ ΛΕΒΕΝΤΗΣ: Αιωνίως θα έχουμε καταδικασμένους, κύριε Υπουργέ …
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν αντέχετε ούτε δύο μέρες, κύριε συνάδελφε, τα σκουπίδια στο σπίτι σας. Αυτό να το λάβετε σοβαρά υπ’ όψιν.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Εισερχόμαστε στις επίκαιρες ερωτήσεις δεύτερου κύκλου. 
     Πρώτη είναι η με αριθμό 186/9-1-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Εθνικής Άμυνας, σχετικά με την παραχώρηση του Στρατοπέδου «Μαρκοπούλου» στο Δήμο Χανίων κ.λπ.
     Συγκεκριμένα η επίκαιρη ερώτηση του κυρίου συναδέλφου έχει ως εξής: 
     «Έκπληκτη η κοινή γνώμη των Χανίων και ολόκληρης της χώρας παρακολούθησε από τα Μ.Μ.Ε. τα απαράδεκτα και καταδικαστέα γεγονότα, που διαδραματίστηκαν στην επεισοδιακή συνεδρίαση του Δημοτικού Συμβουλίου του Δήμου Χανίων της 28/12/2006. 
     H ανεξήγητη επιμονή του δημάρχου να συζητηθεί το σοβαρότατο θέμα της τροποποίησης του πολεοδομικού σχεδιασμού του Στρατοπέδου «Μαρκόπουλου» στην τελευταία αυτή συνεδρίαση του έτους, παρά την αντίθεση όλων των άλλων δημοτικών παρατάξεων, αλλά και όλων των φορέων της πόλης και του νομού που ζητούσαν αναβολή της συζήτησης του γνωστού στο Υπουργείο από τα 1994 θέματος και επαναδιαπραγμάτευση με το Υπουργείο Άμυνας για τη διεκδίκηση της παραχώρησης του 100% της έκτασης του στρατοπέδου οδήγησε την κατάσταση εκτός ελέγχου. Η πόλωση αυτή καθιστά εκ των πραγμάτων ανεφάρμοστη την όποια απόφαση έλαβε ή θα λάβει το Διοικητικό Συμβούλιο του Δήμου Χανίων.
     Κύριε Υπουργέ, επειδή η καθολική αντίδραση της κοινής γνώμης των Χανίων δεν οφείλεται ούτε σε κομματικούς υποκινητές ούτε σε ηθικούς αυτουργούς όπως επιμένει ο κύριος Δήμαρχος Χανίων, αλλά αντανακλά την καθολική αγωνία των Χανιωτών για την ποιότητα ζωής της πόλης τους, επειδή η πόλη των Χανίων ασφυκτιά και έχει ανάγκη από πράσινο και όχι από άλλο τσιμέντο, 
     Ερωτάστε:
     Θα προβείτε ανταποκρινόμενος στο αίτημα και την έκκληση όλων μας σε επαναδιαπραγμάτευση του θέματος με το Δήμο Χανίων και τους φορείς του νομού για την 100% παραχώρηση του οικοπέδου στην πόλη των Χανίων για δημιουργία ελεύθερου χώρου πρασίνου, δυνατότητα που σας δίνει ο ν. 2745/99 και έχει εφαρμοστεί σε άλλες πόλεις δίνοντας έτσι ένα τέλος σε μία δυσάρεστη και ζημιογόνο αντιπαράθεση για τον τόπο μας;»
     Ο Υφυπουργός Εθνικής Άμυνας έχει το λόγο, για τρία λεπτά. 
     ΕΜΜΑΝΟΥΗΛ ΣΚΟΥΛΑΚΗΣ: Δώστε λύση, κύριε Υφυπουργέ.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
     Κύριε συνάδελφε, αυτό που θέλω να πω είναι ότι οι Ένοπλες Δυνάμεις και το Υπουργείο Εθνικής Άμυνας είναι ένα τμήμα, ένα κομμάτι του λαού μας και ποτέ δεν αντιδικεί ούτε με δήμους ούτε με νομαρχίες, με την Τοπική Αυτοδιοίκηση γενικότερα. Τα τελευταία χρόνια έχουμε εφαρμόσει ένα πρόγραμμα συνεργασίας με όλους τους δήμους. 
     Μπορώ να πω, σύμφωνα και με στατιστικά στοιχεία που πριν από ένα-δύο μήνες μας έφεραν, ότι τα τελευταία δυόμισι χρόνια έχουν αποδοθεί τόσα στρατόπεδα στην Αυτοδιοίκηση όσα δεν είχαν σε είκοσι δύο χρόνια παλαιότερα.
      Είναι ένα βήμα σημαντικό. Έχουμε μια πολύ καλή συνεργασία με όλους τους δήμους, με όλες τις νομαρχίες και τώρα, αυτήν τη στιγμή που συζητάμε, βρίσκονται σε εκκρεμότητα και σε διαπραγμάτευση πενήντα δύο στρατόπεδα σε όλη την Ελλάδα. Μάλιστα στο Υ.ΠΕ.ΧΩ.Δ.Ε. έχει φθάσει η υπόθεση. Με πενήντα δύο δήμους της χώρας, λοιπόν, συζητάμε τώρα για να καταλήξουμε. 
     Όπως είναι γνωστόν, ισχύει ο νόμος που ψηφίστηκε για τις περιπτώσεις αυτές, ο ν. 2745/1999. Με δυο κουβέντες ο νόμος αυτός λέει ότι τουλάχιστον το 50% αποδίδεται στην Αυτοδιοίκηση για πράσινο και για οτιδήποτε άλλο θέλει και το υπόλοιπο πολεοδομείται υπέρ του Τ.Ε.Θ.Α., το οποίο έχει να φτιάχνει τα στρατόπεδα, να τα συντηρεί, να κάνει κτήρια και όλα τα άλλα.  Αυτά είναι τα μόνα του έσοδα. 
     Εμείς, λοιπόν, σε αυτήν την περίπτωση, που εκκρεμεί απ’ ό,τι πληροφορούμαι εδώ και δεκαπέντε χρόνια, σπεύδουμε και συζητάμε. Έχουμε συζητήσει πολύ με όλους τους Βουλευτές του νομού -χθες το βράδυ μου τηλεφώνησε ο κ. Μαρκογιαννάκης- με το δήμαρχο. Εσείς σήμερα το φέρνετε εδώ. Υπάρχει δηλαδή ένα έντονο ενδιαφέρον. Σπεύδουμε, λοιπόν, και συζητάμε, ώστε να δώσουμε μια λύση και μάλιστα μια λύση που θα ξεπεράσει κάθε προηγούμενο ακόμη. 
     Είπαμε για το νόμο και για το 50%. Γιατί αν πούμε από τούτη τη στιγμή ότι το δίνουμε όλο ευθύς εξ αρχής, είμαστε παράνομοι, καταστρατηγούμε το νόμο και ο καθείς θα μπορεί να μας καθίσει στο σκαμνί. 
     Σπεύδουμε, λοιπόν, να δώσουμε το καλύτερο δυνατόν, ένα ελάχιστο, για να είμαστε στο ελάχιστο καλυμμένοι από το νόμο. Σε δεύτερη φάση, αμέσως αφού προχωρήσει η πολεοδόμηση και οι διαδικασίες που γίνονται, πάλι θα συζητήσουμε τη διαπραγμάτευση και εγώ είμαι βέβαιος -γιατί υπάρχει διάθεση και πολιτική απόφαση- ότι θα ξανακάνουμε πάλι συζήτηση στη συνέχεια, αμέσως, σε λίγο χρονικό διάστημα, οπότε –σε δεύτερη φάση, το τονίζω- να περιέλθει το σύνολο του στρατοπέδου στο Δήμο Χανίων, που πιστεύουμε ότι, επειδή είναι μια πόλη που έχει πολύ λίγο πράσινο, το Υπουργείο Εθνικής Άμυνας θα εξαντλήσει ό,τι περιθώριο έχει και θα βρει πάση θυσία λύση. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Ορίστε, κύριε Σκουλάκη, έχετε το λόγο για δύο λεπτά. 
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, τα γεγονότα είναι γνωστά. Δεν θέλω να κάνω αναφορά. Νερό θέλω να ρίξω στη φωτιά και όχι λάδι. Γιατί φθάσαμε εκεί που φθάσαμε, δεν έχει σημασία. Σημασία έχει τι κάνουμε από εδώ και πέρα. 
     Κύριε Υφυπουργέ, ο νομός είναι επιβαρημένος από στρατιωτικές εγκαταστάσεις: Βάσεις, πεδίο βολής, ναύσταθμος, «115». Είναι το στρατόπεδο το οποίο κλείνει. Το στρατόπεδο «Μαρκοπούλου» κλείνει. Έχει ένα φούρνο σήμερα, μια σκοπιά και ένα στρατολογικό γραφείο. Ήταν γύρω στα εξήντα ένα στρέμματα. Τώρα τα βγάζουν πενήντα επτά. Η πόλη ασφυκτιά και ο λαός φωνάζει: «Όχι άλλο τσιμέντο!» Βρισκόμαστε σε οριακό σημείο. Είναι η τελευταία ευκαιρία να αποκτήσει η πόλη πράσινο. 
     Πρόταση: Αν είναι για τη μετεγκατάσταση του στρατοπέδου, να αναλάβει ο δήμος όλες τις δαπάνες, όπως έγινε στην Κοζάνη και πήρε ο Κουκουλόπουλος τριάντα επτά στρέμματα και έσωσε την πόλη. Και σε άλλους δήμους το ίδιο. 
     Αν είναι για στέγαση αξιωματικών, να το δούμε, κύριε Υφυπουργέ. Υπάρχουν άλλες δημόσιες εκτάσεις, εκτός δήμου. Να το συζητήσουμε. Να επαναδιαπραγματευτούμε το θέμα. Αυτό μπορούμε να το κάνουμε και να αποδοθεί εξολοκλήρου το στρατόπεδο στο δήμο. Από εκεί και πέρα ο δήμος ας κάνει ό,τι θέλει, σε συνεργασία με τους φορείς, γιατί συμβαίνει το εξής παράξενο, κύριε Υπουργέ: 
     Ο δήμος λέει: «Καλά είμαστε με αυτά τα ποσοστά». Όλοι οι άλλοι φορείς, δηλαδή επιμελητήριο, σύλλογοι, εργατικό κέντρο, οι πάντες, όλες οι δημοτικές παρατάξεις είναι αντίθετοι. Δεν μπορούμε να τις αγνοούμε τις υπόλοιπες δημοτικές παρατάξεις. Ο δήμαρχος να κυβερνά με το 44% -καλώς- αλλά δεν μπορεί να αγνοεί το υπόλοιπό 56%. Και αν ακόμη επιμείνει ο δήμαρχος σε αυτήν τη λύση, δεν θα περπατήσει, κύριε Υφυπουργέ. 
     Φαντάζεστε μία απόφαση, μια λύση η οποία δεν θα είναι αποδεκτή από τους κατοίκους της περιοχής, από τους κατοίκους όλου του νομού από τους φορείς; 
     Πρόταση: Νομάρχης, δήμαρχος, Τ.Ε.Ε., όλοι οι φορείς. Θέλετε να καλέσετε εμάς τους κοινοβουλευτικούς; Δεν θέλετε; Καλέστε εσείς με πρωτοβουλία δική σας αυτούς τους φορείς να συζητήσουμε και να επαναδιαπραγματευθούμε το θέμα. 
     Θα υπάρξει λύση, κύριε Υπουργέ! Δεν θα υπάρχουν νικητές και ηττημένοι, ο δήμαρχος από τη μια μεριά και οι άλλοι από την άλλη. Όλοι θα είμαστε κερδισμένοι. Θα είναι κερδισμένη η πόλη μας, που –επαναλαμβάνω- ασφυκτιά και λέει «όχι άλλο τσιμέντο, μόνο πράσινο»! Αυτό, κύριε Υφυπουργέ.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
     ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε. 
     Συνδέστε το όνομά σας, κύριε Υφυπουργέ, μ’ αυτήν τη μεγάλη απόφαση. Το Γενικό Επιτελείο Στρατού το 2001, απαντώντας στο Δήμαρχο Σούδας για το στρατόπεδο «Στεφανάκη», λέει επί λέξει: «Προβλέπεται να μετεγκατασταθούν οι μονάδες του στρατοπέδου «Μαρκόπουλου», το οποίο πρόκειται να αποδεσμευθεί επ’ ωφελεία του κοινωνικού συνόλου του Νομού Χανίων». Αυτό λέει το Γενικό Επιτελείο Στρατού από το 2001.
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Σκουλάκη!
     ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό, κύριε Πρόεδρε. 
     Άρα δεν υπάρχει θέμα διαφορετικής άποψης του Γενικού Επιτελείου Στρατού. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Σκουλάκη. 
     Το λόγο έχει ο κ. Λαμπρόπουλος.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε. 
     Να πω στον αγαπητό και σεβαστό συνάδελφο ότι βεβαίως ο Νομός Χανίων είναι επιβαρημένος, αλλά είναι και πολλαπλά ωφελημένος. Με τόσο στρατό και αεροπορία που υπάρχει, πέφτει πολύ χρήμα στο νομό και δεν πρέπει να τα παραβλέπουμε αυτά. 
     Απ’ ό,τι έχω διαπιστώσει, ο δήμος, ο δήμαρχος δεν έχει διαφορετικές απόψεις με σας. Χθες και σήμερα μίλησα δυο φορές και διαπίστωσα ότι και αυτός είναι προς αυτήν την τάση. Συγκλίνουν οι πάντες. 
     Σας διαβεβαιώνω λοιπόν –και σας το λέω ξεκάθαρα- ότι και εμείς και εγώ προσωπικά που έχω χειριστεί πολλά στρατόπεδα –πενήντα δύο και σε πολλά έχει τηρηθεί ο νόμος και έχουν συμφωνήσει και οι δήμαρχοι, γιατί δεν είχαν τόσα πολλά ιδιαίτερα προβλήματα- θέλουμε το πράσινο. Και έχω πει ξανά και εδώ στη Βουλή ότι τα στρατόπεδα είναι «δώρο Θεού», γιατί αν δεν ήταν τα στρατόπεδα, θα είχαν γίνει και αυτές οι εκτάσεις τσιμέντο. Και μας δίνετε, λοιπόν, τώρα η ευκαιρία να κάνουμε μία καλή δουλειά. 
     ΕΜΜΑΝΟΥΗΛ ΣΚΟΥΛΑΚΗΣ: Πριν περάσει από Σ.Χ.Ο.Π., κύριε Υφυπουργέ! Τώρα, αυτήν την περίοδο. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Και αυτή την καλή δουλειά εμείς θα την κάνουμε σε λίγες μέρες. 
     ΕΜΜΑΝΟΥΗΛ ΣΚΟΥΛΑΚΗΣ: Ωραία! Σε λίγες μέρες. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Και θα βρούμε τον καλύτερο δυνατό τρόπο για να είμαστε και στα ελάχιστα όρια του νόμου. 
     ΕΜΜΑΝΟΥΗΛ ΣΚΟΥΛΑΚΗΣ: Δήμαρχος, νομάρχης, Τ.Ε.Δ.Κ.Ε., Τεχνικό Επιμελητήριο και εμείς μαζί!
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Όλοι μαζί να συζητήσουμε! Σε καμία περίπτωση, δεν είμαστε αντίπαλοι. Οι Ένοπλες Δυνάμεις υπηρετούν το λαό, υπηρετούν την πατρίδα, υπηρετούν την ελευθερία μας και την ανεξαρτησία μας μαζί με όλο το λαό. Να είστε βέβαιοι ότι θα βρούμε τη λύση πάρα πολύ σύντομα. 
     ΕΜΜΑΝΟΥΗΛ ΣΚΟΥΛΑΚΗΣ: Θα σας ευγνωμονούν τα Χανιά, κύριε Υπουργέ! 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εγώ εκείνο που θέλω να σας πω είναι ότι θα κάνουμε το χρέος μας ως υπηρεσία και ως Υπουργείο.  
     Μπορώ να σας διαβεβαιώσω, λοιπόν, ότι σε πολύ σύντομο χρόνο όλος ο κόσμος στα Χανιά θα είναι ευχαριστημένος και όλοι μας θα χαρούμε όταν θα υπογράψουμε το τελευταίο χαρτί. 
     ΕΜΜΑΝΟΥΗΛ ΣΚΟΥΛΑΚΗΣ: Αναμένουμε την πρόσκληση, κύριε Υπουργέ! 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
     Εισερχόμαστε στη δεύτερη με αριθμό 192/9-1-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Ανάπτυξης, σχετικά με τις καθυστερήσεις στη σύνδεση με το φυσικό αέριο κ.λπ.. 
     Συγκεκριμένα, το περιεχόμενο της επίκαιρης ερώτησης της κυρίας συναδέλφου έχει ως εξής: 
     «Ελάχιστο χρόνο έχει διαγράψει η πορεία «απελευθέρωσης» της αγοράς φυσικού αερίου στη χώρα μας και οι αρνητικές συνέπειες για τη λαϊκή κατανάλωση είναι ήδη συμβάσεις σύνδεσης με το δίκτυο διανομής φυσικού αερίου, βρίσκονται αντιμέτωπα με τις πολύμηνες καθυστερήσεις της ΕΠ.Α. Αττικής. Το πρόβλημα είναι τόσο οξυμένο ώστε επενέβη ο Συνήγορος του Καταναλωτή για να επιταχυνθούν οι διαδικασίες. 
     Παράλληλα, εξακολουθεί να απουσιάζει προκλητική η ανάληψη κρατικής ευθύνης για την ασφάλεια των εργαζομένων και των κατοίκων στις εργασίες σύνδεσης. 
     Ερωτάται ο κύριος Υπουργός: 
     α) σχετικά με τις συνέπειες της πολιτικής «απελευθέρωσης» της αγοράς φυσικού αερίου και 
     β) αν προτίθεται η Κυβέρνηση να ανακαλέσει την άδεια της ΕΠ.Α. Αττικής». 
     Το λόγο έχει ο κύριος Υπουργός για τρία λεπτά. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ας δούμε πρώτα σε απάντηση της ερώτησης που υπέβαλε η εκλεκτή συνάδελφος, τι έχει γίνει μέχρι τώρα από την ΕΠ.Α. Αττικής, η οποία, όπως είναι γνωστό, είναι ανώνυμη εταιρεία. 
     Αυτή έχει περίπου τριάντα έξι χιλιάδες εξακόσιους συμβολαιοποιημένους μετρητές, με βάση στοιχεία τα οποία υπάρχουν καταγεγραμμένα, μέχρι τις αρχές Νοεμβρίου του περασμένου έτους, δηλαδή μέχρι προ διμήνου.  
     Οι τριάντα έξι χιλιάδες συμβολαιοποιημένοι μετρητές, αντιστοιχούν σε εκατόν είκοσι χιλιάδες νοικοκυριά, που αποτελούν στη συνέχεια το 26% του συνόλου των νοικοκυριών που μπορούν να συνδεθούν με το δίκτυο φυσικού αερίου. Από το σύνολο του ενός εκατομμυρίου εκατό χιλιάδων νοικοκυριών της Αττικής, το 40% μπορεί να συνδεθεί με το δίκτυο φυσικού αερίου, το μήκος του οποίου ήταν τότε –μέχρι το Νοέμβριο δηλαδή- δύο χιλιάδες εξήντα χιλιόμετρα. 
     Το έτος που μας πέρασε, το 2006, συνήφθησαν έξι χιλιάδες εξακόσιες νέες συμβάσεις, εκ των οποίων οι τρεις χιλιάδες εκατό έχουν ήδη κατασκευαστεί. Από τις υπόλοιπες τρεισήμισι χιλιάδες, έγινε μία ρύθμιση ώστε να προηγηθούν οι ικανοποιήσεις των αιτήσεων εκείνων, των οποίων οι ενδιαφερόμενοι είχαν αποξηλώσει τις παλιές τους εγκαταστάσεις και στη συνέχεια να πάμε στους επαγγελματίες και σε άλλες ευπαθείς κατηγορίες. Μέχρι τον Αύγουστο του 2006, ο μέσος χρόνος που περίμενε κάποιος, που είχε υποβάλει αίτηση συνδέσεως, δεν υπερέβαινε τους τρεις μήνες. Μετά τον Αύγουστο, λόγω, κυρίως, καθυστερημένης κηρύξεως της διαγωνιστικής διαδικασίας, αυτός ο χρόνος επιμηκύνθηκε. Είναι αληθές αυτό που αναφέρετε στην ερώτησή σας. Υπήρξαν σχετικές καταγγελίες. Ας δούμε τώρα τις κυρώσεις. 
     Οι κυρώσεις που επιβλήθηκαν είναι: πρόστιμο 300.000 ευρώ. Εξάλλου, ο Συνήγορος του Καταναλωτή εγκάλεσε την ΕΠ.Α. για να προβεί σε εξηγήσεις και σε άμεση ανακοίνωση δεσμευτικού χρονοδιαγράμματος. Επίσης, η εταιρεία, μετά από σύσταση της Ρ.Α.Ε., καθιέρωσε έκπτωση 10%, για ένα χρόνο, σ’ εκείνους που υπέβαλαν αίτηση συνδέσεως το 2006 και καθυστέρησε η ικανοποίηση της αίτησης αυτής. Έχουμε λοιπόν ένα πλέγμα μέτρων, τα οποία ελήφθησαν σε βάρος της εταιρείας, ακριβώς επειδή εκείνη παραβίασε τις διατάξεις του νόμου. Πέραν αυτού, επεβλήθη επίσης στην ΕΠ.Α. η υποχρέωση να υποβάλει στη Ρ.Α.Ε. -και μάλιστα σε ηλεκτρονική μορφή- στοιχεία προόδου. 
     Όσον αφορά τώρα το δεύτερο σκέλος του ερωτήματός σας: Δεν είναι ελεύθερη η ανάκληση της αδείας μιας εταιρείας. Αυτή προβλέπεται από το νόμο και καμία από τις προϋποθέσεις του νόμου δεν συντρέχει εδώ, έτσι ώστε σήμερα που μιλάμε να δικαιολογείται και να αποβαίνει νόμιμη η τυχόν απόφαση ανακλήσεως της αδείας αυτής. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
     Κυρία Νικολαϊδου, έχετε το λόγο για δύο λεπτά. 
     ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
     Κύριε Υπουργέ, απ’ ό,τι φαίνεται πολύ γρήγορα φάνηκαν οι αρνητικές επιπτώσεις -και μάλιστα στη λαϊκή οικογένεια- της απελευθέρωσης της αγοράς, στην προκειμένη περίπτωση του φυσικού αερίου. 
     Είπατε το τι έκανε η ανώνυμη εταιρεία. Περίπου δύο χιλιάδες νοικοκυριά και γύρω στα έντεκα σχολεία ήταν αυτά που δεν μπόρεσαν να συνδεθούν, παρ’ ό,τι είχαν συμβόλαια ότι έπρεπε να είχαν ήδη συνδεθεί πριν το τέλος του έτους. Προκάλεσαν την παρέμβαση του Συνηγόρου του Καταναλωτή αλλά και της Ρυθμιστικής Αρχής Ενέργειας κι επιβλήθηκε κάποιο πρόστιμο. Αυτό είναι όμως το πρόβλημα, το κάποιο πρόστιμο; Εδώ, πέρα από τις αρνητικές επιπτώσεις, υπάρχει ένα συγκεκριμένο πλαίσιο ουσιαστικής κρατικής επίβλεψης κι ευθύνης. Έχουμε στην προκειμένη περίπτωση μία ανώνυμη εταιρεία, δηλαδή έναν ιδιωτικό φορέα, όπως τον περιγράψατε και δώσατε πολύ παραστατικά το τι έχει κάνει, που είναι ταυτόχρονα ελεγκτής και ελεγχόμενος. Αυτό γίνεται από τη στιγμή που χορηγεί και τις τελικές άδειες χρήσης κι έχει αποκτήσει αποφασιστικές αρμοδιότητες για τη δημόσια ασφάλεια. Φτάσαμε δηλαδή στο σημείο τη δημόσια ασφάλεια να την έχει ένας ιδιωτικός φορέας, ενώ θα έπρεπε να ήταν κρατική υπόθεση. Να μη σας θυμίσω τα περιστατικά που είχαμε στη Θεσσαλονίκη ή το 2004 στον «Ευαγγελισμό». Αν σε ένα οικοδομικό τετράγωνο -ω μη γένοιτο- συμβεί κάτι, από ποιον θα ζητήσετε ευθύνη; 
     Μιλάμε για την ασφάλεια κατοίκων, εργαζομένων. Είναι ανειδίκευτοι οι περισσότεροι από τους εργαζόμενους που χρησιμοποιεί η ΕΠ.Α.. Υπάρχει πολύ σοβαρό πρόβλημα, που το περνάτε έτσι παρεμπιπτόντως. Από ποιον θα ζητήσετε ευθύνες; Από το μηχανικό που έχει βάλει ίσως μια υπογραφή ή από τον ανειδίκευτο υδραυλικό; Είναι λοιπόν πολύ σοβαρό το πρόβλημα και μου κάνει εντύπωση που ούτε καν σκέφτεστε να ζητήσετε τον έλεγχο της αδείας, ακόμα και την ανάκληση. Η άδεια δόθηκε το 2001. Συμβαίνουν πάρα πολύ σοβαρά γεγονότα. Συμβαίνουν επίσης, αν ψάξουμε –και την έχετε σίγουρα αυτήν την πληροφόρηση- σε όλες τις χώρες που χρησιμοποιείται το φυσικό αέριο, συγκεκριμένα ποσοστά αρνητικών γεγονότων σε βάρος των κατοίκων των περιοχών και των εργαζομένων. Τι μέτρα παίρνετε γι’ αυτό που λέμε «ένα συγκεκριμένο πλαίσιο ασφάλειας»; Πολύ φοβάμαι ότι δεν έχετε να πείτε τίποτα και γι’ αυτό και δεν το περιγράψατε. Αντίθετα, μας είπατε πολύ αναλυτικά τι έχει κάνει η ΕΠ.Α.. 
     Μα τι έχει κάνει η ΕΠ.Α.; Στο τέλος του χρόνου τα είχε κάνει μπάχαλο. Οι αιτήσεις στοιβάζονταν στη σειρά. Από τις δεκατρείς χιλιάδες το 2006 δεν έγιναν ούτε οι μισές. Υπάρχει καθυστέρηση στην κατασκευή νέων χιλιομέτρων. Είπατε ότι είναι θέμα δημοπρασιών.
     Μα, για όλα αυτά δεν αξίζει να ερευνήσετε και να δείτε ακόμα και την ανάκληση της άδειας; Υπάρχει σοβαρό πρόβλημα. Και βέβαια η Κυβέρνηση αντί να προχωρήσει με κατεύθυνση να δημιουργηθεί κρατικός φορέας και για την ασφάλεια αλλά και γενικότερα, προχωράτε στη μετοχοποίηση της Δ.ΕΠ.Α.. Σίγουρα δεν είναι αυτή η λύση. Πιστεύουμε ότι οι εργαζόμενοι θα πάρουν την υπόθεση στα χέρια τους, κόντρα στα συμφέροντα της «SHELL» και των άλλων εταιρειών που ελέγχουν την ΕΠ.Α. και την κάθε ΕΠ.Α.. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
     Ο κύριος Υπουργός έχει το λόγο για δύο λεπτά.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Το περίεργο είναι πώς ένα κόμμα που αυτοδιαφημίζεται για τη μεθοδικότητά του δεν έκανε τον κόπο να διαβάσει το νόμο. 
     Γι’ αυτά που μας λέτε, δηλαδή για ανάκληση, θα πρέπει πρώτα να διαβάσετε το νόμο. Ο νόμος αποκλειστικά, περιοριστικά δηλαδή, περιγράφει τις προϋποθέσεις. Τον διαβάσατε το νόμο; Δεν τον διαβάσατε. Αφήστε, λοιπόν, να ακούσετε πότε μπορεί να γίνει η ανάκληση.
     Πρώτον, όταν κηρυχτεί σε κατάσταση πτωχεύσεως ή ανάλογης διαδικασίας ο ανάδοχος. Κηρύχτηκε; Όχι. 
     Δεύτερον, όταν έχει παραβεί επανειλημμένως και υπαιτίως ουσιώδεις όρους της αδείας– έστω, να το δεχθώ- και δεν συμμορφώνεται προς τις υποδείξεις της αρχής. Εδώ έχουμε πλήρη συμμόρφωση προς τις υποδείξεις της αρχής. Άρα δεν δικαιούμεθα, δεν νομιμοποιούμεθα να την ανακαλέσουμε.
     Τρίτον, όταν έχει ληξιπρόθεσμες οφειλές προς οιαδήποτε κρατική αρχή. Δεν συντρέχει αυτό. Πώς λοιπόν μας εγκαλείτε, μας τραβάτε το αυτί, μας μέμφεστε ότι δεν κάναμε ανάκληση; Μας συνιστάτε να κάνουμε παρανομία; Μας συνιστάτε να δημιουργήσουμε απαίτηση αποζημιώσεως σε βάρος μιας αναδόχου εταιρείας; Ή νομίζετε ότι ελευθέρως μπορεί κανείς να ανακαλεί; Έτσι γινόταν παλιά στα κράτη του λεγομένου υπαρκτού σοσιαλισμού, εκεί που υπήρχε αφθονία του φυσικού αερίου;
     ΒΕΡΑ ΝΙΚΟΛΑΪΔΟΥ: Θα είστε τυχεροί να μη συμβεί κανένα σοβαρό ατύχημα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εδώ έχουμε άλλου τύπου δημοκρατία. Εδώ έρχεται ο νόμος ο οποίος καθορίζει αυστηρά τις προϋποθέσεις και λέει πότε και υπό ποιους όρους και προϋποθέσεις ανακαλείται η άδεια. Είτε έτσι είτε αλλιώς, δυστυχώς ή ευτυχώς, οι όροι αυτοί δεν πληρούνται εδώ και η Κυβέρνηση βεβαίως δεν μπορεί να παρακολουθήσει αυτόν το συλλογισμό το δικό σας δηλαδή, να ανακαλέσει την άδεια.
     ΒΕΡΑ ΝΙΚΟΛΑΪΔΟΥ: Η ασφάλεια των εργαζομένων δεν είναι θέμα νόμων.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 32/20/23-11-2006 επίκαιρη επερώτηση των Βουλευτών του ΠΑ.ΣΟ.Κ. κυρίων Θεόδωρου Πάγκαλου, Χρήστου Πρωτόπαπα, Ιωάννη Διαμαντίδη, Ελπίδας Τσουρή, Παναγιώτη Ρήγα, Ιωάννη Μανιάτη, Γεωργίου Ανωμερίτη, Ευάγγελου Αργύρη, Αντωνίας (Τόνιας) Αντωνίου, Ιωάννη Δριβελέγκα, Απόστολου Κατσιφάρα, Βασίλειου Κεγκέρογλου, Ιωάννη Κουτσούκου, Αθανάσιου Παπαγεωργίου, Δημήτριου Πιπεργιά, Παναγιώτη Σγουρίδη, Αναστάσιου Σιδηρόπουλου, Φώτη Χατζημιχάλη, Μιχαήλ Χρυσοχοΐδη προς τον Υπουργό Εμπορικής Ναυτιλίας, σχετικά με την παραχώρηση-ιδιωτικοποίηση των Ο.Λ.Π. και Ο.Λ.Θ. Α.Ε..
     Το λόγο έχει ο πρώτος επερωτών, συνάδελφος και συμπολίτης κ. Διαμαντίδης Ιωάννης. Πολλοί συμπολίτες είμαστε σήμερα εδώ!
     ΙΩΑΝΝΗΣ ΔΙΑΜΑΝΤΙΔΗΣ: Ευχαριστώ, κύριε Πρόεδρε.
     Κύριε Πρόεδρε, κυρίες και κύριοι συνάδελφοι, προ καιρού στην Αίθουσα αυτή, όταν πάλι συζητούσαμε επίκαιρη επερώτηση των Βουλευτών του ΠΑ.ΣΟ.Κ. για την κατάσταση που επικρατούσε στην ακτοπλοΐα και για το αλαλούμ που όλοι παρακολουθήσαμε το καλοκαίρι, και το περσινό και το προπέρσινο στο Αιγαίο, παλαιός συνάδελφος προτίμησε στο λίγο χρόνο που είχε στη διάθεσή του, κύριε Υπουργέ,  να αναγνώσει πρωτοσέλιδα και τίτλους εφημερίδων, που ανάγλυφα παρουσίαζαν την εικόνα που επικρατούσε την περίοδο εκείνη. Αν και είναι ελκυστικό και ίσως θα ήταν και αρκετά διαφωτιστικό δεν θα κάνω το ίδιο, γιατί θα κουράσω χωρίς να προλάβω να πω αυτά που πρέπει να πω.
     Πρέπει, όμως, να πω ότι καθημερινά επί δυο μήνες όλες οι εφημερίδες αναφέρονταν στο θέμα του ξεπουλήματος των φιλέτων του λιμανιού, στις άκαρπες συνομιλίες της πολιτικής ηγεσίας του Υπουργείου Εμπορικής Ναυτιλίας με το διοικητικό συμβούλιο του Ο.Λ.Π. και του διοικητικού συμβουλίου του Ο.Λ.Π. με τους εργαζόμενους, στη μεγάλη και κάθετη πτώση της κίνησης του αριθμού των εμπορευματοκιβωτίων στον Πειραιά και τις επιπτώσεις στην εγχώρια αγορά, στις ζημιές στα έσοδα του λιμανιού του Πειραιά και της Θεσσαλονίκης, στην κλιμακούμενη απαξίωση του εμπορικού λιμένα του Πειραιά με την εμμονή και την επιμονή του Υ.Ε.Ν. και της διοίκησης του Ο.Λ.Π. να προχωρήσει σ’ αυτήν την απόφαση, στην αποχή των λιμενεργατών και των υπαλλήλων του Ο.Λ.Π. επί πενήντα δύο ημέρες από την εκτέλεση των υπερωριών και της εργασίας κατά τις αργίες και τα Σαββατοκύριακα, που άλλες εφημερίδες τις αποκαλούσαν απεργία ή λευκή απεργία και όχι αποχή από τις υπερωρίες για να μην εμφανίζεται αυτό που κατά καιρούς μάς λέτε με τους υπέρογκους μισθούς κ.λπ..
     Δεν μπορώ να μην αναφέρω ενδεικτικά κάποια από τα πολλά δημοσιεύματα που γράφηκαν μετά την αναστολή αυτών των κινητοποιήσεων στις 3 Ιανουαρίου 2007, για να μη νομίσει κάποιος ότι σ’ αυτήν όλη την ιστορία είχαμε αίσιο τέλος. 
     Μερικοί τίτλοι λοιπόν: 
     «ΕΛΕΥΘΕΡΟΤΥΠΙΑ»: «Δεκαεπτά εκατομμύρια ευρώ κόστισε η αδιαλλαξία του Κεφαλογιάννη». 
     Επίσης: «Εξώδικα για διαφυγόντα κέρδη. Το 90% των ελληνικών φορτίων κατευθύνονται στην Κωνσταντινούπολη». «Στο βυθό 1,5 δισεκατομμύρια ευρώ από τους ερασιτεχνισμούς Κεφαλογιάννη». «Ανέκρουσε πρύμναν για τα λιμάνια ο Κεφαλογιάννης». «Στα εκατό εκατομμύρια δολάρια υπολογίζονται οι ζημιές για τις ναυτιλιακές εταιρείες στον Πειραιά». «Έληξε η λευκή απεργία στο λιμάνι. Απώλειες 12 εκατομμυρίων ευρώ στον Ο.Λ.Π.». «Διάλογος κατόπιν καταστροφής. Όπισθεν ολοταχώς μετά το χάος. Βούλιαξε το λιμάνι».
     «ΗΜΕΡΗΣΙΑ»: «Η Δ.Ν.Ε. ζητά διάλογο και συμμετοχή όλων των φορέων. Πώς εξώκειλε ο Ο.Λ.Π.».
     «Τορπίλη κατά Κεφαλογιάννη από τους ναυτικούς πράκτορες». «Πρόβλημα με τα αποθήκευτρα». Και πάρα πολλοί άλλοι τίτλοι. 
     Ποιο είναι, λοιπόν, το συμπέρασμα που βγαίνει από όλα αυτά τα πράγματα στον κάθε αναγνώστη, στον κάθε πολίτη; Ότι υπήρξε μεγάλη οικονομική καταστροφή, που πλήρωσαν πολλές επιχειρήσεις και ίσως υπήρξε και ένα ανεπανόρθωτο πλήγμα για το λιμάνι του Πειραιά, που για δεύτερη φορά, κύριε Υπουργέ, μέσα σε ενάμιση χρόνο μπαίνει στη μαύρη λίστα των παγκόσμιων θαλάσσιων μεταφορών. Και να θυμίσω ότι από την τεσσαρακοστή έβδομη θέση που ήταν το λιμάνι του Πειραιά το 2003, σήμερα βρίσκεται στην εξηκοστή πέμπτη θέση στην παγκόσμια κατάταξη των λιμένων. 
     Γι’ αυτήν την κατάσταση υπάρχουν, κυρίες και κύριοι, κάποιες πολιτικές ευθύνες και κάποιος επιτέλους πρέπει να τις αναλάβει.
     Χαρακτηριστική είναι η αναφορά του Προέδρου της Δ.Ν.Ε., ο οποίος αναρωτήθηκε, εκφράζοντας και μια πικρία, γιατί άραγε για ένα ζήτημα που θα μπορούσαμε να το είχαμε λύσει μέσα σε μία εβδομάδα, χρειάστηκε να περάσουν δύο μήνες. Πώς έγιναν δεκαεπτά άκαρπες συναντήσεις με τους εκπροσώπους των εργαζομένων, χωρίς να υπάρξει μια λύση. Ουσιαστικά δηλαδή οι ναυτιλιακές εταιρείες έχουν σβήσει από το χάρτη το λιμάνι του Πειραιά και είναι απορίας άξιο το πώς φθάσαμε μέχρις εδώ. 
     Επειδή επί της ουσίας απάντηση δεν θα πάρει κανείς απ’ αυτήν την Κυβέρνηση, θα πω εγώ αυτό που γνωρίζουμε όλοι εμείς στον Πειραιά, αλλά και όχι μόνο στον Πειραιά: Αμέσως μετά τις περασμένες εθνικές εκλογές, που ο ελληνικός λαός σάς εμπιστεύτηκε τη διακυβέρνηση της χώρας, επιδοθήκατε σε μία συστηματική και κλιμακούμενη επίθεση κατά των εργαζομένων στο λιμάνι του Πειραιά με ένα συγκεκριμένο στόχο και σκοπό, να αποδομήσετε τις υφιστάμενες εργασιακές σχέσεις, για να προχωρήσετε στις αποφάσεις σας.
     Στόχος σας είναι η δαιμονοποίηση των εργαζομένων, που έπρεπε να φαίνεται στην κοινή γνώμη ότι είναι οι μόνοι υπεύθυνοι για ό,τι κακό συμβαίνει είτε στο λιμάνι είτε στις Δ.Ε.Κ.Ο. είτε στην οικονομία. 
     Παράλληλα δεν προχωρήσατε σε αυτό που ζητούσαν οι εργαζόμενοι, στις προσλήψεις και στο Λιμενικό και στον Ο.Λ.Π. και αλλού. Κατά την Κυβέρνηση γι’ αυτό ακριβώς ευθύνονται και οι εργαζόμενοι, όταν οι ίδιοι με επιστολές σάς είχαν επισημάνει την ανάγκη προσλήψεων στο λιμάνι. Επειδή, όμως, συγκέντρωναν πολλές υπερωρίες, τους κατηγορούσατε γι’ αυτό το πράγμα και δημιουργούσατε εντυπώσεις για ένα θέμα που «πιάνει» στην κοινωνία. 
     Δείτε, λοιπόν, πού φθάσαμε μ’ αυτήν την αδιάλλακτη στάση σας και από το γεγονός ότι δεν κάνατε έναν ουσιαστικό διάλογο, που τώρα, όμως, τον ξεκινήσατε και καλά κάνατε, γιατί ήταν αυτό που ζητούσαμε παλαιότερα. 
     Φαίνεται, λοιπόν, ότι τα σχέδιά σας από την αρχή ήταν ξεκάθαρα. Ήταν η ιδιωτικοποίηση και θέλατε να προχωρήσετε σ’ αυτήν την απόφασή σας με την παρουσίαση του λιμανιού στη χειρότερή του μορφή, για να μπορέσετε να περάσετε αυτό που θέλετε πιο εύκολα. 
     Πώς, λοιπόν, δικαιολογείτε το γεγονός εσείς, κύριε Υπουργέ –και, ευτυχώς, μια μικρή μερίδα του Τύπου επιρρίπτει τις ευθύνες στους εργαζόμενους- όταν ξέρουμε πολύ καλά ποιος ή ποιοι ευθύνονται για την κατάσταση εκεί; 
     Εμείς ως ΠΑ.ΣΟ.Κ. είχαμε εγκαίρως δηλώσει στην Αίθουσα αυτήν κατά τη συζήτηση παλαιότερων επερωτήσεων και είχαμε διαγνώσει τους αλαζονικούς χειρισμούς της Κυβέρνησης και σας είχαμε καλέσει από τις 20/9/2006 να δώσετε εξηγήσεις για τη λιμενική σας πολιτική. Δεν ανοίξατε, όμως, ποτέ τα χαρτιά σας, κύριε Υπουργέ, και να τα αποτελέσματα.  
     Και εύλογα αναρωτιέται κάθε πολίτης, που μας ακούει στη χώρα αυτή: Ποιος βγήκε κερδισμένος απ’ αυτήν την κατάσταση; Βεβαίως όχι το λιμάνι, όχι ο Ο.Λ.Π., ούτε η φήμη του Πειραιά και βεβαίως ούτε οι ναυτιλιακές επιχειρήσεις και οι άλλες επιχειρήσεις που επλήγησαν από την πολιτική σας. Αυτό το διαπιστώσαμε όλοι και να δούμε από εδώ και πέρα το πώς θα αντιμετωπίσει ο Ο.Λ.Π. τις εξώδικες διαμαρτυρίες και τις αγωγές για διαφυγόντα κέρδη από τους χρήστες του λιμανιού και τους ζημιωμένους επιχειρηματίες. 
     Πρέπει, λοιπόν, σήμερα να μας απαντήσετε ξεκάθαρα σε μια άλλη ερώτηση. Ποιος θα έβγαινε κερδισμένος αν τα πράγματα εξελίσσονταν ομαλά και μάλιστα προς την κατεύθυνση, που είχατε δρομολογήσει, δηλαδή το διεθνή διαγωνισμό για την παραχώρηση της εκμετάλλευσης της προβλήτας I σε ιδιώτες; 
     Και κάτι ακόμα, κύριε Υπουργέ. Πώς γίνεται και τα απλά πράγματα να περιπλέκονται τόσο πολύ σαν να πρόκειται να λύσουμε το γόρδιο δεσμό; Σύμφωνα, λοιπόν, με στοιχεία της ιστοσελίδας του Ο.Λ.Π. το «Κοντέινερ Τέρμιναλ» στο Νέο Ικόνιο έχει συνολική επιφάνεια εννιακόσιες χιλιάδες τετραγωνικά μέτρα και δυο προβλήτες τη I και τη II. Μέσω του σταθμού αυτού διακινούνται σε ετήσια βάση 1,4 εκατομμύρια μονάδες εμπορευματοκιβωτίων. Και με τη διακίνηση αυτών των εμπορευματοκιβωτίων ο Πειραιάς κατετάσσετο στα δέκα πρώτα λιμάνια της Ευρώπης. 
     Εάν συνεπώς σας ενδιέφερε να αυξήσετε τους χώρους απόθεσης, να μεγαλώσετε τις προβλήτες και τους κρηπιδοτοίχους, να βελτιώσετε τις ανωδομές και τις υποδομές του λιμανιού θα έπρεπε να είχατε ασκήσει άλλη πολιτική. Να κάνατε κάτι πολύ απλό. Να κάνατε μελέτες γι’ αυτά τα θέματα και να προχωρούσατε με χρήματα που εσείς συνεχώς μας λέτε ότι έχετε βρει από το χρηματοδοτικό πρωτόκολλο, που δεν είναι πρωτόκολλο, είναι μνημόνιο. Εδώ και δυόμισι χρόνια μας το λέτε και δεν έχετε κάνει χρήση αυτού του πρωτοκόλλου. Και δεν θα μπορούσε να σας βοηθήσουν οι διάφοροι αυτοί άσχετοι μέσα στο Υπουργείο, οι υπέργηροι ορισμένοι και άφαντοι σύμβουλοί σας, γιατί δεν το δώσατε σε μια εταιρεία ειδικευμένη σ’ αυτό το θέμα, να κάνει μια ελκυστική μελέτη; 
     Αντ’ αυτού, όμως, τι είδαμε, κύριε Υπουργέ; Ότι το πρόβλημα για σας ήταν οι εργαζόμενοι. Και τι επιλέξατε; Την αδιάλλακτη σύγκρουση με τους εργαζόμενους. Και τι έφερε αυτή η σύγκρουση; Έφερε ζημιά, έφερε καταστροφή, θα έλεγα, και στην εθνική οικονομία, αλλά και σε εκατοντάδες επιχειρήσεις όχι μόνο του Πειραιά και των περιχώρων, των γύρω δήμων, αλλά θα έλεγα και σε όλη την Ελλάδα. Και βέβαια οι εργαζόμενοι αντέδρασαν. Και τι έκαναν; Δούλευαν το οκτάωρό τους. Δεν έκαναν τις υπερωρίες, δεν έκαναν τις αργίες τους, τα Σαββατοκύριακα για να μην εξευτελίζονται μέσα στην κοινωνία μ’ αυτά που εσείς συνεχώς λέτε. 
     Και από την άλλη, ενώ εσείς είστε το επιβλέπον Υπουργείο, ο μέτοχος, το Υπουργείο Οικονομίας και Οικονομικών, ο κ. Αλογοσκούφης δηλαδή, τι κάνει; Τίποτα. Δεν λέει τίποτα γι’ αυτήν την ιστορία. Διαχωρίζει τη θέση του με κάθε ευκαιρία. Επενδύσεις, λοιπόν, δεν έγιναν, ουσιαστικά έργα δεν έγιναν και ζημιώσατε στο σύνολό του και τον Πειραιά και γενικότερα τη χώρα. 
     Μήπως τώρα έχετε την ευαισθησία τη δυνατότητα και τη διάθεση ή ενδεχομένως θα έλεγα και τα στοιχεία από τους συνεργάτες σας, τους συμβούλους, να μας ενημερώσετε εδώ για το τι σκοπεύετε να κάνετε και ποιος θα είναι ο στρατηγικός επενδυτής του λιμανιού του Πειραιά και της Θεσσαλονίκης; Να μας τα πείτε ξεκάθαρα. Δεν μπορούν να διαχέονται και να ακούγονται διάφορα στον Πειραιά, γιατί αυτό δεν είναι καλό και για τη χώρα μας και για σας προσωπικά. 
     Η δική μας θέση ήταν ξεκάθαρη όλα αυτά τα χρόνια. Σταματήστε να παίζετε το γνωστό κρυφτούλι με την πραγματικότητα, με την αλήθεια και με τα γεγονότα. Δώστε τουλάχιστον σήμερα, έστω και καθυστερημένα, εξηγήσεις και απαντήσεις για την πολιτική σας σε ό,τι αφορά το σχεδιασμό σας για το λιμάνι του Πειραιά και τη Θεσσαλονίκη που τόσο καιρό υποκρύπτετε και προσποιείστε μια, θα έλεγα, πονηριά, η οποία, όμως, δεν έχει ουσία. Αν πάλι λόγω στρατηγικής και τακτικής επιβάλλεται το απόρρητο των προθέσεών σας και ίσως των προσυμφωνημένων εξελίξεων, πείτε μας χάριν ποιου οφέλους ή άλλου εθνικού κέρδους θα πρέπει ο ελληνικός λαός, αλλά κυρίως οι εμπλεκόμενοι και ζημιωμένοι φορείς να μη γνωρίζουν πού τους οδηγεί η πολιτική σας για τα μεγάλα λιμάνια της χώρας και οι μυστικές συμφωνίες και οι διαπραγματεύσεις. 
     Ή μήπως, κύριε Υπουργέ, με τον τρόπο που χειρίζεστε το θέμα θα έπρεπε να συμπεράνουμε ότι η Κυβέρνηση και εσείς, ως αρμόδιος Υπουργός, δεν θέλατε να προχωρήσει η ιδιωτικοποίηση στον τομέα αυτό και ως εκ τούτου εξωθήσατε, με την αδιάλλακτη τακτική σας, τους εργαζόμενους σ’ αυτά που έκαναν για να μπορέσετε, όμως, να προχωρήσετε με μεγάλη ευκολία.Και όλα αυτά σε βάρος, επαναλαμβάνω, των παραγωγικών τάξεων του Πειραιά. 
     Όπως και να έχει το πράγμα πάντως, κύριε Κεφαλογιάννη, αποδεικνύεται ότι για τρία περίπου χρόνια, που έχετε την ευθύνη στο Υπουργείο Εμπορικής Ναυτιλίας, κάνατε επικίνδυνους, αδέξιους, άκριτους, άσκοπους και ατελέσφορους χειρισμούς σε όλα τα θέματα. Πρώτα εκθέσατε τη χώρα διεθνώς, με αυτά που είδαμε το καλοκαίρι στην ακτοπλοΐα, με την ταλαιπωρία των τουριστών, των νησιωτών, των επιβατών και ούτω καθεξής, καθώς και με τον τρόπο που εφαρμόσατε την απελευθέρωση στην ακτοπλοΐα. 
     Στη συνέχεια, διαλύσατε στην ουσία το Λιμενικό Σώμα, που ακόμα και αυτό το αφήσατε χωρίς στολές. Είναι κάτι πρωτόγνωρο. Το διαλύσατε με χιλιάδες μεταθέσεις, αφού πρώτα φέρατε ένα νέο θεσμικό πλαίσιο, το π.δ. 222, που σας επιτρέπει να προχωρείτε σε αναιτιολόγητες μετακινήσεις, για να βολεύετε κάποιους δικούς σας. 
     Τώρα προχωράτε σ' αυτό το ξεπούλημα του Ο.Λ.Π., και του φιλέτου του λιμανιού της Θεσσαλονίκης. Το αποτέλεσμα είναι ότι προκαλέσατε ανυπολόγιστες ζημιές στο πρώτο λιμάνι της χώρας, το οδηγήσατε κατακόρυφα στην πτώση και στην απαξίωση διεθνώς, ενώ τις περισσότερες εισαγωγικές και εξαγωγικές επιχειρήσεις μας τις οδηγήσατε σε απόγνωση. 
     Βασικός κανόνας, κύριε Υπουργέ, του εμπορίου είναι να υπάρχει μία αξιοπιστία. Αυτήν την αξιοπιστία δεν την έχετε εσείς. Την έχασε ο Πειραιάς με ευθύνη δική σας. Οι δικοί σας χειρισμοί και η πολιτική που επιλέξατε, έπληξε για άλλη μια φορά τη φήμη του Πειραιά και γι' αυτό είστε υπόλογοι και εσείς και η Κυβέρνηση και ο ίδιος ο Πρωθυπουργός. Είναι επικίνδυνη αυτή η πολιτική σας, κύριε Υπουργέ, και όσο πιο σύντομα το αντιληφθείτε και την αναθεωρήσετε τόσο περισσότερες ελπίδες υπάρχουν, για να αποφύγουμε την ολοκληρωτική καταστροφή και στον Πειραιά, αλλά και γενικότερα την απαξίωση του λιμανιού. 
     Επιφυλάσσομαι στη δευτερολογία μου, κύριε Υπουργέ, αφού σας ακούσω, να πω περισσότερα οικονομικά στοιχεία για την κατάπτωση, στην κυριολεξία, της κίνησης του λιμανιού.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος, αι.», καθώς και στους λοιπούς χώρους του Μεγάρου της Βουλής είκοσι δύο μαθητές και μαθήτριες και δύο συνοδοί-καθηγητές από το 6ο Λύκειο Ιλίου. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
      Επίσης από το Γενικό Γραμματέα της Κοινοβουλευτικής Ομάδας της Νέας Δημοκρατίας, τον κ. Σταύρου, πήραμε επιστολή με την οποία ορίζεται ως Κοινοβουλευτικός Εκπρόσωπος για την παρούσα επερώτηση ο συνάδελφος κ. Βαρβιτσιώτης.
     Από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Ορέστη Κολοζώφ πήραμε επιστολή με την οποία ορίζεται ως Κοινοβουλευτικός Εκπρόσωπος για την παρούσα επερώτηση η Βουλευτής συνάδελφος κ. Παντελάκη.
     Από τον Πρόεδρο του Συνασπισμού Ριζοσπαστικής Αριστεράς κ. Αλέξανδρο Αλαβάνο πήραμε επιστολή με την οποία ορίζεται ως Κοινοβουλευτικός Εκπρόσωπος για την παρούσα επερώτηση ο Βουλευτής κ. Ιωάννης Δραγασάκης. 
     Το λόγο έχει η κ. Τσουρή. 
     ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε.
     Είναι προφανές ότι τρία σχεδόν χρόνια διακυβέρνησης από τη Νέα Δημοκρατία κάθε έννοια και περιεχόμενο της περίφημης μεταρρύθμισης περιορίζεται και μεταφράζεται σε μια ανερμάτιστη, χωρίς συνοχή, χωρίς προτεραιότητες, χωρίς στόχους και κυρίως χωρίς αναπτυξιακή προοπτική εκποίηση της δημόσιας περιουσίας. Και αφού βέβαια για όλα φταίνε οι κακοί εργαζόμενοι και τα κεκτημένα δικαιώματά τους, εμφανίζεται το κράτος-τιμωρός, το οποίο με μία λογική του «πονάει κεφάλι, κόβει κεφάλι» αποφασίζει να εκποιήσει τους μεν και να ξεφορτωθεί τους δε. 
     Το πρόσφατο παράδειγμα του χειρισμού του θέματος των λιμανιών αποτελεί μια ακόμα αποθέωση του κυβερνητικού παραλόγου, με κύριο πρωταγωνιστή τον Υπουργό Εμπορικής Ναυτιλίας βέβαια, αφού ο κατ’ εξοχήν για τη συγκεκριμένη περίπτωση αρμόδιος Υπουργός Οικονομίας, αντιλαμβανόμενος τη φουρτούνα και το ναυάγιο να πλησιάζει, επέλεξε το ρόλο του απλού παρατηρητή, ο δε Πρωθυπουργός επέλεξε το προσφιλές στον ίδιο παιχνίδι, το κρυφτό.
     Η πραγματικότητα είναι ότι ο Υπουργός Εμπορικής Ναυτιλίας είχε αποφασίσει μήνες πριν να παραχωρήσει τις φορτοεκφορτωτικές υπηρεσίες των λιμανιών, να μισθώσει τους σταθμούς εμπορευματοκιβωτίων, τις κύριες δηλαδή και τις πιο προσοδοφόρες λιμενικές δραστηριότητες, σε ξένους επενδυτές. Εδώ, όμως, σταματούν προφανώς αυτά τα οποία γνώριζε, γιατί από όσα ακολούθησαν έγινε φανερό ότι δεν γνώριζε και πιθανόν ακόμη να μη γνωρίζει το πώς να το κάνει. Κανένα σχέδιο, καμία τεκμηρίωση, καμία μελέτη, κανένας προγραμματισμός. Τα γεγονότα μαρτυρούν του λόγου το αληθές. Άλλωστε, κύριε Υπουργέ, όλα κρίνονται εκ του αποτελέσματος. 
     Κατ’ αρχάς μιλήσατε για διακρατικές συμφωνίες. Ήρθατε σε επαφή και με ξένες κυβερνήσεις για να οπισθοχωρήσετε αμέσως μετά ατάκτως, μετά από τη γενικευμένη κριτική, η οποία ασκήθηκε προφανέστατα και από την Ευρωπαϊκή Ένωση, για τον ανορθόδοξο τρόπο χειρισμού του θέματος. Και βέβαια, εγώ είμαι σίγουρη ότι οι Κινέζοι και οι Άραβες αυτήν τη στιγμή θα διατυμπανίζουν στα πέρατα της οικουμένης την αξιοπιστία της ελληνικής κυβέρνησης. 
     Περάσατε απτόητος στο δεύτερο στάδιο και με συνοπτικές, επίσης, διαδικασίες,  αιφνιδιαστικά, μέσα σε τρεις ημέρες ζητήσατε να εγκριθεί από τις διοικήσεις των Οργανισμών Λιμένων Πειραιώς και Θεσσαλονίκης κάτι το οποίο εσείς ονομάσατε σχέδιο διακήρυξης. Αυτό, λοιπόν, το σχέδιο διακήρυξης κατά την άποψή σας, σχέδιο εκποίησης κατά την άποψή μας, προβλέπει πρώτον, τη μεταβίβαση-παραχώρηση των φορτοεκφορτωτικών υπηρεσιών, δηλαδή τη δημιουργία ενός ιδιωτικού μονοπωλίου, το οποίο θα χειρίζεται με άγνωστους όρους, σχεδόν όλο το εισαγωγικό και εξαγωγικό εμπόριο της χώρας. 
     Δεύτερον, δεν κάνει καμία αναφορά στο ρόλο του κράτους, του ελληνικού δημοσίου δηλαδή, σε σχέση με τη λειτουργία του ιδιώτη. 
     Τρίτον, δεν κάνει καμία επίσης αναφορά για το ρόλο των εργαζομένων και τις εργασιακές τους σχέσεις στις νέες συνθήκες, οι οποίες θα δημιουργηθούν. 
     Και τέταρτον δεν προβλέπει παρά μόνο γενικολογίες σε ό,τι αφορά τις απαιτούμενες από τον επενδυτή υποχρεώσεις απέναντι στην ελληνική πολιτεία, απέναντι στους λιμενικούς οργανισμούς. 
     Απέναντι, λοιπόν, σε όλα αυτά οι κινητοποιήσεις των εργαζομένων και οι αντιδράσεις σύσσωμης της ναυτιλιακής κοινότητας, μηδέ της Διεθνούς Ναυτιλιακής Ένωσης εξαιρουμένης, μπροστά στη σύγχυση και την αβεβαιότητα, την οποία δημιουργήσατε, ήταν απλώς αναμενόμενες. Ακολούθησαν δε δύο οδυνηροί μήνες τους οποίους αναλώσατε για να συζητήσετε, εάν θα συζητήσετε και πόσο χρόνο θα συζητήσετε. Αυτό ουδείς το κατάλαβε. Και βέβαια λογική εξήγηση εξακολουθεί να μην υπάρχει, αφού ο μοναδικός σκοπός, ο οποίος θα μπορούσε να υπήρχε είναι η πλήρης απαξίωση των λιμένων πριν από την παραχώρησή τους. 
     Ο απολογισμός αυτής της διαδικασίας είναι οδυνηρός, κύριε Υπουργέ. Οι ζημιές τις οποίες έχει υποστεί η ναυτιλιακή αγορά, το εμπόριο, η βιοτεχνία, η βιομηχανία, είναι ακόμη ανυπολόγιστες. 
     Εσείς απέναντι σε όλα αυτά απαντάτε φέρνοντας και ξαναφέρνοντας στη δημοσιότητα το θέμα με τους εκατό λιμενεργάτες, οι οποίοι αμείβονται υπέρογκα ή εκτοξεύοντας κατά καιρούς κατηγορίες εναντίον του προσωπικού, που δεν βρίσκεται στη θέση του, απαξιώνοντας μ' αυτόν τον τρόπο, συλλήβδην, όλους τους λιμενικούς υπαλλήλους της χώρας. Επί τρία χρόνια, όμως, δεν φροντίσατε να κάνετε προσλήψεις μόνιμου προσωπικού, προκειμένου να απαλλαγείτε από τις δαπανηρές υπερωρίες, δεν φροντίσατε να προσαρμόσετε τους κανονισμούς οργάνωσης και λειτουργίας των λιμένων, σύμφωνα και με τις τελευταίες τεχνολογικές εξελίξεις στις λιμενικές υπηρεσίες, λες και είστε ένας τυχαίος περαστικός, ένας τουρίστας ο οποίος δεν γνωρίζει, δεν απαντά, δεν έχει δικαιοδοσία, αρμοδιότητα ή ευθύνη στις περιπτώσεις εκείνες στις οποίες παραβιάζεται ο νόμος, οι συλλογικές συμβάσεις και οι κανονισμοί. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε κυρία συνάδελφε. 
     Ο κ. Σγουρίδης έχει το λόγο. 
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
     Σήμερα, κύριε Υπουργέ Εμπορικής Ναυτιλίας, επερωτάσθε για την έλλειψη λιμενικής πολιτικής και σχεδιασμού, διότι αν είχατε λιμενική πολιτική δεν θα φθάνατε τα δύο μεγάλα λιμάνια της χώρας, τον Πειραιά και τη  Θεσσαλονίκη σ’ αυτό το χάος. Αν είχατε σχέδιο, θα προχωρούσατε σε διάλογο με τους εμπλεκόμενους φορείς για να μπορέσετε να βρείτε μία σωστή λύση. Εσείς όχι μόνο σε διάλογο δεν προχωρήσατε, αλλά αφού δώσατε στη δημοσιότητα ένα σχέδιο διακήρυξης, υποχρεώσατε διά της βίας εντός τριών ημερών τις διοικήσεις του Οργανισμού Λιμένος Πειραιώς και Οργανισμού Λιμένος Θεσσαλονίκης να εγκρίνουν αυτό το σχέδιο, το οποίο υποβάλατε και όχι να αποφασίσουν. Διότι η διαφορά ανάμεσα στην έγκριση και στην απόφαση είναι σαφής. Η έγκριση είναι κάτι τυπικό. Η απόφαση χρειάζεται να ληφθεί κατόπιν σκέψεως, συσκέψεως και βασάνου. Αν είχατε δίκιο, κύριε Υπουργέ, σαφώς δεν θα υποχωρούσατε, δεν θα κάνατε πίσω, δεν θα τα «παίρνατε τα λερωμένα, τ’ άπλυτα» και θα φεύγατε. 
     Θα εμμένατε στην απόφασή σας αυτή ή θα έπρεπε να παραιτηθείτε. Εσείς, όμως, φύγατε και νομίζετε πως «ούτε γάτα ούτε ζημιά». Όμως, την επόμενη μέρα ο κ. Γιάννης Θεολογίτης, ο Πρόεδρος του Πανελληνίου Συνδέσμου Ναυτικών Πρακτόρων και Επαγγελματιών Χρηστών Λιμένος, δηλαδή ο καθ’ ύλην αρμόδιος, αν θέλετε, από τις υπηρεσίες των λιμανιών –γιατί αυτή είναι η δουλειά του- σε δημοσίευμα λέει: «Καμπανάκι για νέα κρίση στα λιμάνια». Αυτό δημοσιεύτηκε στη «ΝΑΥΤΕΜΠΟΡΙΚΗ» στις 5 Ιανουαρίου 2007. Άρα, αυτό σημαίνει ότι η κρίση δεν απεφεύχθη, θα την έχουμε οσονούπω.
     Και γιατί τα λέει όλα αυτά ο κ. Θεολογίτης; Διότι η λέξη «μεταρρύθμιση» για εσάς, κύριε Υπουργέ, είναι κατά βάση ένα σύνθημα και όχι η ουσία. Η μεταρρύθμιση θέλει σχέδιο, θέλει πολιτική και εσείς τη μεταρρύθμιση απλώς την εκστομίζετε, γιατί νομίζετε ότι αυτό περνάει στο λαό. 
     Έτσι, λοιπόν, εκποιείτε τον Ο.Τ.Ε., εκποιείτε τα λιμάνια, για να μικραίνετε το κράτος. Από την άλλη μεριά προσλαμβάνετε αγροφύλακες, για να μεγαλώσετε το κράτος. Είναι μεταρρύθμιση αυτή; Μικραίνετε το κράτος, βγάζοντας κάποιους έξω από τις δημόσιες υπηρεσίες και προσλαμβάνετε από πίσω πέντε χιλιάδες κόσμο. Είναι μεταρρύθμιση αυτή;
     Σήμερα, κύριε Υπουργέ Εμπορικής Ναυτιλίας, σας εγκαλούμε γιατί με τις άστοχες ενέργειές σας, φορτώσατε με ζημιά τα λιμάνια της χώρας. Μάλιστα, για να αποκατασταθεί η αγορά, όπως έγραψαν οι εφημερίδες, θα περάσουν τρεις μήνες για τα εμπορευματοκιβώτια, για να μπορέσουν να αποσυμφορηθούν τα λιμάνια. Από την άλλη, αν προσφύγουν στη Δικαιοσύνη οι δεκαεπτά εταιρείες για να δικαιωθούν, στην περίπτωση που ο Ο.Λ.Π. δεν θα προχωρήσει στη ρύθμιση των αποθηκεύτρων, τότε σας πληροφορώ ότι η ζημιά θα είναι τεράστια.
     Σας εγκαλούμε γιατί με τις ενέργειές σας προσθέσατε πληθωρισμό στην οικονομία. Σας εγκαλούμε γιατί δημιουργήσατε αναστάτωση στο Χρηματιστήριο, σε εισηγμένες επιχειρήσεις. Γιατί και ο Ο.Λ.Π. και ο Ο.Λ.Θ. είναι εισηγμένες επιχειρήσεις στο Χρηματιστήριο. 
     Σήμερα, κύριε Υπουργέ Εμπορικής Ναυτιλίας, επερωτάσθε, γιατί δεν σας ψήφισε ο ελληνικός λαός για να είσθε διευθύνων σύμβουλος εισηγμένων εταιρειών στο Χρηματιστήριο. Δεν σας ψήφισε ο ελληνικός λαός για να ασκείτε διοίκηση σε εταιρείες. Οι εταιρείες διοικούνται από τις διοικήσεις τους και κρίνεται η πρόοδός τους από την αγορά. Εσείς κάνατε παρέμβαση στις επιχειρήσεις, των οποίων τις διοικήσεις εσείς διορίσατε. 
     Ο ελληνικός λαός σάς ψήφισε για να χαράσσετε πολιτική και για να την προωθείτε με έργα υποδομής. Σήμερα ο Πειραιάς, τρία χρόνια μετά το 2003, ούτε σύνδεση σιδηροδρομική έχει ούτε οδική σύνδεση έχει. Δεν έχει γίνει από την άλλη μεριά καμία, μα καμία, αξιοποίηση της τεράστιας περιουσίας που έχει και η ναυπηγοεπισκευαστική ζώνη βρίσκεται σε νάρκη. 
     Εσείς εκποιείτε τις υπηρεσίες, χωρίς να λαμβάνετε υπόψη σας, αν θέλετε, τις κοινοτικές οδηγίες και τους κοινοτικούς κανονισμούς της Ευρωπαϊκής Ένωσης για ίση πρόσβαση και μεταχείριση των εταιρειών σε οποιοδήποτε διαγωνισμό. Τι εννοώ μ΄ αυτό; Οι εταιρείες που θα έλθουν στο διαγωνισμό, δεν πρέπει να έχουν θαλάσσιο έργο εκτός από το εμπόριο. Διότι αν έχουν και θαλάσσιο έργο, τότε αυτές οι εταιρείες που θα αναλάβουν τις υπηρεσίες, τις οποίες κάνουν και άλλες εταιρείες, θα είναι ακριβότερες. Θα διώχνουν κόσμο από τα λιμάνια. 
     Εμείς, κύριε Υπουργέ, αυτήν την πολιτική χωρίς σχέδιο, αυτήν την πολιτική του «Μαυρογιαλούρου», ο οποίος υπόσχεται σε όλους τα πάντα, δεν τη δεχόμαστε. Υποσχεθήκατε να κάνετε ακόμα και διαμετακομιστικό κέντρο σ΄ ένα νησί, στο Τυμπάκι. Είναι δυνατόν να γίνει διαμετακομιστικό κέντρο εμπορευματοκιβωτίων σε νησί, όταν χρειάζονται συνδυασμένες μεταφορές; Αυτό το γνωρίζει και παιδί του δημοτικού. 
     Εσείς υποσχεθήκατε να πάτε εμπορευματοκιβώτια στο Τυμπάκι και από το Τυμπάκι, θα τα ξαναφορτώσουν οι εταιρείες, θα τα βάλουν σε καράβια, για να τα πάνε πού; Αν είναι δυνατόν! Αυτό είναι πολιτική «Μαυρογιαλούρου». Γι’ αυτό, εμείς καταδικάζουμε αυτήν την πολιτική και σας εγκαλούμε, γιατί δεν έχετε λιμενική πολιτική.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο συνάδελφος κ. Κουτσούκος έχει το λόγο.
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Είναι να απορεί κανείς, κύριε Υπουργέ, με το εξής: Να σας ζητάει η ΟΜ.Υ.Λ.Ε., η ομοσπονδία των εργαζομένων στα λιμάνια, έξι μήνες τώρα, να συζητήσετε για το σχέδιο, για τη στρατηγική και για την προοπτική των μεγάλων λιμανιών της χώρας και εσείς να αρνείστε συστηματικά. Είναι απορίας άξιον την προηγούμενη ημέρα που στείλατε το σχέδιο της προκήρυξης στα Διοικητικά Συμβούλια του Ο.Λ.Θ. και του Ο.Λ.Π., να σας ζητάει η ΟΜ.Υ.Λ.Ε. μία μέρα παράταση, για να συζητήσετε και να αρνείστε και να επιβάλλετε να εγκριθεί αυτή η προκήρυξη, για να προχωρήσει αυτό που υποτίθεται ότι είχατε στο μυαλό σας, αλλά που στην πράξη αποδείχθηκε ότι ήταν στον αέρα, γιατί δεν είχε σχεδιασμό, δεν είχε μελέτη, δεν είχε προοπτική. 
     Και βέβαια το αποτέλεσμα είναι γνωστό. Οδηγηθήκατε σε μία σύγκρουση, την οποία βεβαίως την πληρώνει η εθνική οικονομία, την πληρώνει η χώρα. Δεν την πληρώνει μόνο ο Κεφαλογιάννης. Ποσώς ενδιαφέρει τον Έλληνα πολίτη, τον Έλληνα φορολογούμενο, κατά πόσο θίχτηκε το κύρος του Κεφαλογιάννη, κατά πόσο ηττήθηκε ο Κεφαλογιάννης, κατά πόσο «βούλιαξε στα λιμάνια ο Κεφαλογιάννης». Το πρόβλημα είναι η χώρα, η προοπτική της, η ανάπτυξη. 
     Και βεβαίως αυτό έγινε, όχι μόνο γιατί δεν είχατε ένα σχέδιο, το οποίο θα ήταν επεξεργασμένο, θα είχε συζητηθεί και θα είχε συμφωνηθεί με τους ενδιαφερόμενους φορείς ή για να το πω και διαφορετικά, είχατε στο μυαλό σας και άλλες κρυφές σκέψεις, που δεν τις γνωρίζουμε. Οφείλεται και στο γεγονός ότι είστε φορέας αντιδραστικών αντιλήψεων και αυτό έχει αποδειχθεί από τη θητεία σας στο Υπουργείο Εμπορικής Ναυτιλίας, διότι έχετε συγκρουστεί με όλες τις κοινωνικές ομάδες, που συνδέονται με το Υπουργείο σας. Οι ναυτικοί ακόμη είναι επιστρατευμένοι, οι λιμενικοί σάς καταγγέλλουν για τον τρόπο με τον οποίο ασκείτε τη διοίκηση. Είχαμε την απεργία του 2005 και τελικά προκλήθηκε μια αναστάτωση, που για πενήντα δύο μέρες την πλήρωσε η χώρα, με το πρόβλημα που είχαμε στις εξαγωγές, με τα προβλήματα που είχαμε στην αγορά, με την υποβάθμιση της αξιοπιστίας των λιμανιών μας από τους διεθνείς οργανισμούς. Αυτή είναι η πολιτική σας.
     Είναι βέβαιο, κύριε Υπουργέ, ότι οι εξελίξεις στην περιοχή δίνουν ένα άλλο, πιο δυναμικό και πιο διαφορετικό ρόλο στα λιμάνια της χώρας μας, δηλαδή και του Πειραιά και της Θεσσαλονίκης αλλά και στα υπόλοιπα λιμάνια, τα οποία έχετε χαρακτηρίσει ως «εθνικά λιμάνια». Η ανταγωνιστικότητα, όμως, προϋποθέτει υποδομές, προϋποθέτει συνεννόηση με τους τοπικούς φορείς και τις αντίστοιχες κοινωνικές ομάδες και, βεβαίως, προϋποθέτει να αξιοποιήσουμε τα συγκριτικά πλεονεκτήματα που διαθέτουν τα λιμάνια της χώρας μας, σε σχέση με τα υπόλοιπα λιμάνια της Μεσογείου. 
     Η προωθούμενη, με βάση το δικό σας σχεδιασμό, εκποίηση του Σ.ΕΜΠΟ. σ’ ένα μόνο πάροχο, νομίζετε ότι είναι η λύση; Αυτό εξυπηρετεί το εθνικό συμφέρον, το ευρύτερο κοινωνικό συμφέρον, εξυπηρετεί τελικά το δημόσιο συμφέρον; Δηλαδή η άποψή σας είναι ότι πρέπει να πάμε σ’ ένα νέο μονοπώλιο, που θα βγάζει την κοινωνία και τους φορείς της απ’ έξω; Είναι η πολιτική αυτή που εφάρμοσε ο κ. Μητσοτάκης το 1992-1993, όταν απέκλεισε τον Ο.Τ.Ε. από το να μπει στην κινητή τηλεφωνία, εκχωρώντας την κινητή τηλεφωνία σε δύο εταιρίες. Το ίδιο, νομίζω ότι θέλετε να κάνετε κι εσείς, δίνοντας το λιμάνι σ’ ένα μόνο πάροχο. Διότι αν δεν είχατε αυτό στο μυαλό σας, τότε για ποιο λόγο να μην κάτσετε να συζητήσετε, να παρουσιάσετε αναλυτικά το σχέδιό σας και να το συμφωνήσετε; 
     Κύριε Υπουργέ, είναι  βέβαιο ότι οι φορείς, οι εργαζόμενοι, έχουν προτάσεις, τις έχουν καταθέσει και αναγκαστήκατε να μπείτε σε μια διαδικασία διαλόγου. Το πάθατε, σύμφωνα με μια λαϊκή παροιμία που λέει ότι «Το διπλό δεν φθάνει, το μονό φθάνει και περισσεύει». Δηλαδή, σας ζητάγανε έξι μήνες διάλογο, πήγατε σε μια σύγκρουση, χάσατε χρόνο και τώρα είστε υποχρεωμένοι να συζητήσετε και να βρείτε λύση. Εύχομαι μέσα απ’ αυτήν τη συζήτηση να βρείτε λύσεις, κύριε Υπουργέ. Διότι μέχρι τώρα η πολιτική σας, έτσι όπως την έχετε εκφράσει, για τα λιμάνια της χώρας, έχει οδηγηθεί σε αδιέξοδο. 
     Έχετε πολυδιαφημίσει το λεγόμενο «Πρωτόκολλο», για το οποίο έχετε διοχετεύσει στον τοπικό Τύπο της κάθε περιοχής ότι θα λύσει όλα τα προβλήματα των λιμανιών -είναι χαρακτηριστικά τα δημοσιεύματα και στη δική μου περιοχή- αλλά μέχρι σήμερα δεν έχει εκταμιευθεί ούτε ένα ευρώ και ό,τι γίνεται στα λεγόμενα «εθνικά λιμάνια» της χώρας, είναι από τους προγραμματισμούς που είχε η κυβέρνηση του ΠΑ.ΣΟ.Κ.. 
     Αντί, λοιπόν, κύριε Υπουργέ, σήμερα να συζητάμε ένα θλιβερό απολογισμό –γιατί εκεί οδήγησε η πολιτική σας, στη σημερινή συζήτηση να κάνουμε ένα θλιβερό απολογισμό- έπρεπε να έχετε αξιοποιήσει τις κοινοβουλευτικές διαδικασίες και στην επιτροπή -όταν σας καλέσαμε- και στην Ολομέλεια, ώστε να συζητήσουμε και να συμφωνήσουμε για ένα τέτοιο σχέδιο.
     Ανακρούσατε πρύμναν. Καλά κάνατε, έτσι οδήγησαν οι εξελίξεις, έτσι αναγκαστήκατε. Τουλάχιστον τώρα, αυτό το δεδομένο ας το αξιοποιήσετε, για να μην υποστεί ακόμη ένα πλήγμα η χώρα μας, γιατί εμάς μας ενδιαφέρει η χώρα και η προοπτική της και δεν μας ενδιαφέρει ο Κεφαλογιάννης.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Αντωνίου έχει το λόγο. Θα ανέβετε στο Βήμα;
     ΤΟΝΙΑ ΑΝΤΩΝΙΟΥ: Ναι, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Σας έλκει.
     Θα εξαντλήσετε και τα οκτώ λεπτά, που έχετε, πρωτολογίας και δευτερολογίας;
     ΤΟΝΙΑ ΑΝΤΩΝΙΟΥ: Μάλιστα, κύριε Πρόεδρε.
     Κύριε Πρόεδρε, κύριε Υπουργέ, κυρίες και κύριοι συνάδελφοι, το ΠΑ.ΣΟ.Κ. με την επίκαιρη επερώτησή του, θέλει να αναδείξει γι’ άλλη μια φορά την καταστροφική πολιτική του Υπουργείου Εμπορικής Ναυτιλίας, αλλά και της Κυβέρνησης της Νέας Δημοκρατίας, για τα μεγάλα εμπορικά λιμάνια της χώρας, με τρομερές συνέπειες βέβαια για την οικονομική και εμπορική δραστηριότητα της χώρας μας.
     Εμείς από πολύ νωρίς σας ζητήσαμε να μας ενημερώσετε στην ελληνική Βουλή και να ενημερώσετε βέβαια και τον ελληνικό λαό για το ποιες είναι οι πολιτικές σας επιλογές για τα μεγάλα λιμάνια της χώρας, για δύο οργανισμούς με τεράστια εθνική σημασία.
     Ο Υπουργός Εμπορικής Ναυτιλίας δεν τολμούσε να ξεκαθαρίσει την πολιτική του, γιατί την αξιοποίησή τους την ταύτιζε με την εκποίηση της δημόσιας περιουσίας τους. Η Κυβέρνηση προσπάθησε να εφαρμόσει αυτήν την απαράδεκτη πολιτική, αλλά πρώτα απ’ όλα, με συνοπτικές διαδικασίες, γιατί σε διάστημα τριών ημερών θέλησε να εξασφαλίσει την έγκριση από τα Διοικητικά Συμβούλια του Ο.Λ.Π. και του Ο.Λ.Θ. για την ιδιωτικοποίηση των πιο κερδοφόρων δραστηριοτήτων τους, με προχειρότητα και αδιαφάνεια, με τη χρησιμοποίηση κατασταλτικών μηχανισμών και βέβαια με τη γνωστή συνήθεια που έχει η Κυβέρνηση, όταν θέλει να κάνει τις λεγόμενες –εντός εισαγωγικών- «μεταρρυθμίσεις», με σπίλωση των εργαζομένων, δηλαδή ότι οι εργαζόμενοι φταίνε για όλα και ότι οι εργαζόμενοι είναι υπαίτιοι για το έλλειμμα ανταγωνιστικότητας των λιμανιών. 
     Και βέβαια όλα αυτά εφαρμόσθηκαν χωρίς κανένα διάλογο ούτε με τους εργαζόμενους ούτε με τους άλλους εμπλεκόμενους φορείς και βέβαια τα αποτελέσματα είναι γνωστά σε όλους, διότι είναι πολύ λογικό, κύριε Υπουργέ, με τέτοιου είδους λογικές και πρακτικές να οδηγηθούμε σε αδιέξοδες πολιτικές επιλογές και βέβαια να δημιουργηθεί τεράστιο χάος στη χώρα, με τεράστιο κόστος για την οικονομία και την κοινωνία, για όλους.
     Κύριε Υπουργέ, κάνατε ένα βήμα στο κενό και το κόστος αυτής της προχειρότητας και της κακής πολιτικής, ήταν πολύ ακριβό για τις επιχειρήσεις, τα λιμάνια, την ελληνική οικονομία, αλλά βέβαια και πάνω απ’ όλα, για τον Έλληνα καταναλωτή. Κόστισε σε χρήμα, κόστισε σε αξιοπιστία, κόστισε σε  κύρος.
     Το κόστος της κρίσης στα λιμάνια; Τεράστιο: 1.000.000.000 ευρώ στις εισαγωγικές εταιρείες, 140.000.000 ευρώ στις εξαγωγικές εταιρείες. Στον Ο.Λ.Π. και στον Ο.Λ.Θ. το κόστος υπολογίζεται από 15.000.000 ευρώ μέχρι 20.000.000 ευρώ και βέβαια έχουμε και μείον 200.000.000 ευρώ στα δημόσια έσοδα. Το συνολικό κόστος -απ’ ό,τι υπολογίζεται- είναι γύρω στο 1.500.000.000 ευρώ. Αυτή ήταν η επιτυχία των πολιτικών σας επιλογών!
     Όμως, κύριοι συνάδελφοι, η οικονομική καταστροφή μικρών και μεσαίων επιχειρήσεων ήταν τεράστια και, βέβαια, απειλούνται με οικονομικό αφανισμό. Αυτά, κύριε Υπουργέ, δεν είναι εκτιμήσεις των κομμάτων της Αντιπολίτευσης και βέβαια και του ΠΑ.ΣΟ.Κ., αλλά είναι δηλώσεις του Προέδρου του Ε.Β.Ε.Α., του κ. Μίχαλου.
     Επίσης, γνωρίζουμε ότι οι εισαγωγικές και οι εξαγωγικές μας εταιρείες έπαθαν πολύ μεγάλη καταστροφή, γιατί ακυρώθηκαν παραγγελίες και απευθύνθηκαν σε άλλους προμηθευτές, για να καλύψουν τις ανάγκες τους. Αυτό είχε ως συνέπεια, για να ανακτήσουν και πάλι τις πελατειακές τους σχέσεις, να χρειαστούν έξι μήνες, ένα χρόνο ή μπορεί να μην το πετύχουν και ποτέ. 
     Τα ελληνικά προϊόντα χάνουν τη θέση τους στην ξένη αγορά και βέβαια το λιμάνι του Πειραιά, καταφέρατε με την πολιτική σας να μπει στη μαύρη λίστα από τις διεθνείς ναυτιλιακές εταιρείες, με τεράστιες επιπτώσεις για το κύρος του. Θα χρειαστεί τουλάχιστον ένα μεγάλο χρονικό διάστημα, περίπου δύο χρόνια, για να ανακτηθεί η χαμένη εμπιστοσύνη των λιμανιών μας. Τελικά, όλοι συνειδητοποιούμε ότι αυτή η πολιτική ήταν καταστροφική. Βέβαια, κύριε Υπουργέ, ο μεγάλος θιγόμενος, όπως είπα και στην αρχή, είναι ο Έλληνας καταναλωτής.
     Δημιουργήσατε χάος στην αγορά, δημιουργήσατε χάος στο ζενίθ της εμπορικής δραστηριότητας στη χώρα τις ημέρες των εορτών. Όλοι γνωρίζουμε ότι οι επιχειρήσεις κάνουν από το συνολικό τους τζίρο, το 30% με 40% τους τελευταίους δύο μήνες κάθε έτους, στις γιορτές. Ακριβώς εκείνη την περίοδο έχουμε τη μεγαλύτερη κατανάλωση. 
     Εσείς τι καταφέρατε; Καταφέρατε να δημιουργήσετε χάος και κρίση και έτσι να κερδίσουν οι κερδοσκόποι με τη δυσλειτουργία του λιμανιού, να υπάρξουν βέβαια πάρα πολλές ανατιμήσεις και τελικά την πλήρωσε ο καταναλωτής. 
     Κι αυτές πάλι δεν είναι δηλώσεις των κομμάτων της Αντιπολίτευσης και του ΠΑ.ΣΟ.Κ.. Είναι δηλώσεις του Πρόεδρου του Εμπορικού Συλλόγου του Πειραιά, που δήλωσε ότι έχουμε πάνω από 15% με 20% αυξήσεις σε πάρα πολλά προϊόντα μια βδομάδα πριν τα Χριστούγεννα. Τελικά, τη «νύφη» αυτών των πολιτικών σας, την πλήρωσε για άλλη μια φορά ο καταναλωτής.
     Κύριε Υπουργέ, όπως είπαν και οι προηγούμενοι συνάδελφοι, πρέπει να αναθεωρήσετε την πολιτική σας. Εδώ και τρία χρόνια, όποιες πολιτικές επιλογές κάνατε, απέτυχαν. Και βέβαια πρέπει να την αναθεωρήσετε, γιατί «δεν είναι στραβός ο γιαλός, αλλά εσείς στραβά αρμενίζετε». Κι αυτό δεν γίνεται μόνο στην πολιτική του Υπουργείου Εμπορικής Ναυτιλίας, γίνεται σε όλες τις πολιτικές σας επιλογές, γιατί η κατεύθυνσή σας είναι μία: Να εκποιήσετε δημόσια περιουσία κι όλα αυτά χωρίς διάλογο, χωρίς συναίνεση και λέγοντας ότι για όλα φταίνε οι εργαζόμενοι.
     Αυτές οι πολιτικές είναι αδιέξοδοι. Πρέπει να τις αναθεωρήσετε, αν θέλετε να υπάρχει ανάπτυξη στη χώρα, αν θέλετε να υπάρχει ανταγωνιστικότητα στα λιμάνια μας και, βέβαια, αν θέλετε να γίνουν -όπως λέμε- και τα λιμάνια μας και η χώρα πύλες ένωσης του δυτικού κόσμου με την Ασία, με τη Μεσόγειο. Αυτές οι πολιτικές, όμως, θέλουν σχέδιο, θέλουν όραμα, θέλουν συναίνεση, που εσείς δυστυχώς δεν τα έχετε. Γι’ αυτό, αναθεωρήστε την πολιτική σας, γιατί πολύ κακό πάθαμε μέχρι σήμερα. 
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
     Ο κύριος Υπουργός έχει το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, θα ήθελα να αρχίσω την τοποθέτησή μου, παραφράζοντας λίγο μια ρήση του Γεωργίου Παπανδρέου -όχι του Γιώργου Παπανδρέου- λέγοντας ότι εκεί που ευημερούν οι αριθμοί, φθίνουν οι πολιτικές. Δεν μπορώ να καταλάβω από πού βρήκατε όλα αυτά τα στοιχεία. Και σε τελευταία ανάλυση, όταν είναι τόσο υπερβολικά τα στοιχεία τα οποία κατατίθενται, χάνουν και την ουσία τους.
     Από τις τοποθετήσεις των αγαπητών συναδέλφων της Αξιωματικής Αντιπολίτευσης, πραγματικά βγαίνω πιο αισιόδοξος και ενισχυμένος για το ότι θα βρούμε τόπο συνεννόησης, συνεργασίας για τον εκσυγχρονισμό των λιμένων και της λιμενικής πολιτικής. Διότι πέρα από προσωπικές επιθέσεις, κορώνες, υπερβολές, σε θέματα πολιτικής, ουσιαστικά βλέπω ότι το κόμμα της Αξιωματικής Αντιπολίτευσης συμπλέει. Και δεν συμπλέει μόνο γιατί αυτό το δείχνει η πολιτική του των προηγούμενων χρόνων και στον τομέα της λιμενικής πολιτικής, αλλά αυτό προκύπτει και από την κριτική η οποία ασκείται από την Αξιωματική Αντιπολίτευση
     Καταλαβαίνω ότι το Κομμουνιστικό Κόμμα Ελλάδας έχει μία διαφορετική άποψη. Εσείς, όμως, τι είπατε σήμερα ουσιαστικά; Είπατε ότι φταίει η διαπραγματευτική δεινότητα της πολιτικής ηγεσίας του Υπουργείου ή του Υπουργού Εμπορικής Ναυτιλίας, αλλά επί της ουσίας της πολιτικής, είναι προς τη σωστή κατεύθυνση. Δεν το λέτε ρητά εδώ σήμερα στην επερώτηση έτσι ρητά, όπως σας το περιγράφω, το λέτε όμως σε άλλες δηλώσεις οι οποίες έχουν γίνει είτε από τον Πρόεδρο του κόμματός σας, τον κ. Παπανδρέου είτε από πρώην Υπουργούς, όπως ο κ. Ανωμερίτης.
     Θα σας διαβάσω δηλώσεις του κ. Παπανδρέου, όταν τον επισκέφθηκαν εκπρόσωποι της ΟΜ.Υ.Λ.Ε., αφού σας αρέσει να συζητάτε για το ρεπορτάζ:
     «Κυρίες και κύριοι συνάδελφοι, εγώ θα ήθελα να μην είμαστε εμείς οι ουραγοί των δημοσιευμάτων, των πρωτοσέλιδων των εφημερίδων και των τηλεοράσεων. O διάλογος, η αντιπαράθεση, οι προτάσεις, θα ήθελα να γίνονται με πρωτοβουλία των κομμάτων. Τα κόμματα της Αντιπολίτευσης δεν είναι ουραγοί ούτε των τηλεοράσεων ούτε των εφημερίδων, για να έρχεστε κάθε φορά εδώ, όταν επερωτάτε το συγκεκριμένο Υπουργείο, το συγκεκριμένο Υπουργό και να αναφέρεστε μόνο σε πρωτοσέλιδα».
     (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Στις δικές σας έρευνες, στις δικές σας πολιτικές να αναφέρεστε και όχι στα δημοσιεύματα του Τύπου.
     Λέει, λοιπόν, εδώ η εφημερίδα ότι έχει ζητηθεί η αναστολή και όχι η ανάκληση του διαγωνισμού. Ερώτηση, λοιπόν: Μιλάτε για ανάκληση του διαγωνισμού μετά το διάλογο ή ομιλεί η Αξιωματική Αντιπολίτευση για αναστολή, διότι ο κ. Παπανδρέου μίλησε για αναστολή; Ο κ. Ανωμερίτης σε άρθρο του στις 10 Δεκεμβρίου 2006, μεσούσης και της πολιτικής κρίσης στους λιμένες της χώρας και ειδικότερα στα δύο συγκεκριμένα λιμάνια του Πειραιώς και της Θεσσαλονίκης, θέτει ως θέμα: «Δέκα προτάσεις εθνικής λιμενικής πολιτικής». Στο σημείο δύο των προτάσεων αυτών λέει «παραχώρηση λιμενικών υπηρεσιών σε πολλούς παρόχους». Ποια είναι η θέση του ΠΑ.ΣΟ.Κ., εάν η Κυβέρνηση παραχωρήσει σ’ έναν πάροχο το λιμάνι της Θεσσαλονίκης και σε άλλον πάροχο το λιμάνι του Πειραιά ή σε πολλούς παρόχους; Αν είναι αυτό το πρόβλημά σας, πείτε το για να το κουβεντιάσουμε.
     Στο σημείο τέσσερα λέει: «παραχωρήσεις και αδειοδοτήσεις μεσαίας και μακράς περιόδου μέσω Σ.Δ.Ι.Τ.». Άρα, συμφωνείτε μ’ αυτήν την πολιτική και εσείς και το έχετε διαπιστώσει από τη μακρά πείρα που είχε το κόμμα σας στην κυβέρνηση, δηλαδή ότι με τον τρόπο λειτουργίας των συγκεκριμένων λιμένων δεν μπορούμε να δούμε προκοπή.
     Να σας πω μερικά ευτράπελα αυτής της διαχείρισης, που ό,τι και να κάνει η πολιτική ηγεσία, ο πολιτικός προϊστάμενος, είτε της σημερινής Κυβέρνησης είτε της προηγούμενης είτε της επόμενης, δεν μπορούμε να προχωρήσουμε:
     Τι αλλάξαμε εμείς; Στηριχθήκαμε σε μια ορθή, κατά τα άλλα, πολιτική της προηγούμενης κυβέρνησης, που έκανε ανώνυμες εταιρείες τους λιμένες εθνικής σημασίας, εισήγαγε δύο από αυτές στο Χρηματιστήριο Αθηνών και προβλέπει ρητά παραχωρήσεις. Αλλάξαμε κανένα νόμο; Είδατε εσείς, σχετικά με τις παραχωρήσεις στους λιμένες, να έχουμε αλλάξει κανένα νόμο; Δεν στηριζόμαστε στο νόμο του 1999 της προηγούμενης κυβέρνησης;
     Γιατί, παραδείγματος χάρη, δεν υπήρξαν αντιδράσεις για την παραχώρηση πολύ μεγάλων έργων, πρωτοφανών για τα δεδομένα, είτε στο λιμάνι του Ηρακλείου με την παραχώρηση της ανάπλασης της παραλιακής ζώνης είτε για τα 100.000.000 που έχουν δοθεί ήδη για έργα υποδομής με παραχωρήσεις στο λιμάνι της Κέρκυρας είτε για την παραχώρηση για τριάντα πέντε χρόνια του νέου εκθεσιακού κέντρου στο λιμένα του Πειραιά; Είχαμε οκτώ χιλιάδες τετραγωνικά μέτρα μέχρι τώρα στο εκθεσιακό κέντρο του Πειραιά. Με τη διακήρυξη, η οποία προχωράει άμεσα, μιλούμε για σαράντα χιλιάδες τετραγωνικά μέτρα. Με ποιο νομοθετικό πλαίσιο έγινε αυτό; Δεν έγινε με το νομοθετικό πλαίσιο του ΠΑ.ΣΟ.Κ.;
     Μιλάτε για διάλογο. Ποιος είχε την πρωτοβουλία να ενημερώσει τη Βουλή; Δεν είναι ο Υπουργός Εμπορικής Ναυτιλίας, ο οποίος σας κάλεσε τον Ιούνιο του 2006 και συζητήσαμε αυτό το θέμα; Σας είπα ότι υπάρχουν δύο λύσεις, η διακρατική συμφωνία και ο ανοιχτός διαγωνισμός και ότι είμαστε ανοιχτοί και στις δύο αυτές διαδικασίες, αρκεί ο χρόνος να είναι σύντομος και τούτο, διότι στην εποχή του ΠΑ.ΣΟ.Κ. τα έργα, ιδιαίτερα στη λιμενική πολιτική, για να ωριμάσουν, χρειάζονταν τρία έως δεκατέσσερα χρόνια. Επιλέξαμε το διαγωνισμό, που βεβαίως είναι πιο διαφανής διαδικασία γιατί καταφέραμε με τις κινήσεις που κάναμε και με τις συζητήσεις που είχαμε σε διεθνές επίπεδο να βρούμε ότι ο χρόνος υλοποίησης ενός έργου, που τις δικές σας μέρες ήταν τρία έως δεκατέσσερα χρόνια, μπορεί να είναι ένα εξάμηνο. Άρα, για ποιο θέμα εγκαλείτε τη σημερινή Κυβέρνηση;
     Κυρίες και κύριοι συνάδελφοι, ακούστηκαν πολλά, ότι η αγορά καταστρέφεται, ότι   εισαγωγές δεν θα γίνουν, ότι τα σούπερ μάρκετ δεν θα έχουν προϊόντα, ότι οι εξαγωγές πλήττονται κ.λπ.. Σήμερα το πρωί διάβαζα τον ημερήσιο Τύπο. Μεγάλη αλυσίδα παιχνιδιών για την οποία έγινε και πολύ μεγάλη φασαρία, καθώς αυτές οι εταιρείες έχουν μεγάλη δυνατότητα δημοσίων σχέσεων στα Μ.Μ.Ε., και βεβαίως βοηθούν τα δικά τους συμφέροντα, είχε αύξηση τζίρου και πωλήσεων το μήνα Δεκέμβριο, δηλαδή, την περίοδο της κρίσης, κατά 20%. 
     Τι άλλο ακούσαμε; Ακούσαμε ότι την εποχή των εορτών δεν θα μπορέσουν να διακινηθούν τα ποτά, ότι οι εταιρείες οι οποίες έχουν εποχική δραστηριότητα, δεν θα μπορέσουν να λειτουργήσουν και θα καταστραφούν.
     Το είπατε και εσείς. 
     Ε, να σας πω τώρα και κάτι για να γελάσετε; Την περίοδο του Δεκεμβρίου –μέχρι τις 28 Δεκεμβρίου- βγήκαν από το λιμένα του Πειραιά και μόνο, περίπου τριακόσια πενήντα κοντέινερς με ποτά με τριάμισι εκατομμύρια μπουκάλια ουίσκι στα δέκα εκατομμύρια των Ελλήνων! Αυτό ήταν το πρόβλημα της αγοράς; 
     Να σας πω τώρα και ένα τρίτο πρόβλημα το οποίο έγινε και ανέκδοτο στο Press Room. Κάποιος ο οποίος τροφοδοτεί τις μεγάλες επιχειρήσεις αναψυκτικών –ένας είναι ο προμηθευτής- και ήθελε να πάει και ο ίδιος διακοπές, πίεζε τη δημοσιότητα και τροφοδοτούσε τα μέσα ενημέρωσης -και τα αναπαράγετε και εσείς εδώ στη Βουλή, κάτι που νομίζω ότι αδικεί εσάς, τους σοβαρούς συναδέλφους της Αξιωματικής Αντιπολίτευσης- ότι δήθεν δεν υπήρχε επάρκεια ζάχαρης στην Ελλάδα. 
     Όταν ρωτήσαμε τον Υπουργό Γεωργίας, μας είπε ότι η Ελληνική Βιομηχανία Ζάχαρης είχε τριάντα χιλιάδες τόνους αποθέματα. Αυτό ήταν το πρόβλημα στην αγορά, κυρίες και κύριοι συνάδελφοι; 
     Βεβαίως ο καθένας θέλει να δει το συμφέρον του και, βεβαίως, όταν βλέπουν ότι στο λιμάνι εδώ και μια εικοσαετία κανείς δεν έχει την αποφασιστικότητα να αλλάξει τα κακώς κείμενα, όλες αυτές οι εταιρείες και κυρίως οι εκπρόσωποι αυτών των εταιρειών, οι ομοσπονδίες των συνδικαλιστών θα κάνουν δημόσιες σχέσεις μ’ αυτούς που δουλεύουν μέσα στον οργανισμό. Αυτήν την πολιτική του φαύλου κύκλου προσπαθούμε ν’ αλλάξουμε. 
     Όμως, ας έρθουμε, κυρίες και κύριοι συνάδελφοι, στο συγκεκριμένο θέμα. Τι κάνουμε; Τι προσπαθήσαμε να κάνουμε και τι θα κάνουμε βεβαίως. 
     Πρώτα απ’ όλα, προχωρούμε σε μία παραχώρηση υπηρεσιών με βάση το νόμο του ΠΑ.ΣΟ.Κ.. Και σε πολλές άλλες περιπτώσεις, δεν αντέδρασε κανείς, όπως ενδεχομένως δεν θα αντιδράσει αν προχωρήσουμε και στο κομμάτι της ακτοπλοΐας μια πολύ μεγάλη επένδυση με σύμπραξη δημόσιου και ιδιωτικού τομέα στο λιμένα του Πειραιά για να μπορούν τα δώδεκα εκατομμύρια των επιβατών που διακινούνται ετησίως απ’ αυτόν το λιμένα, να διακινούνται με αξιοπρέπεια. 
     Τι κάνουμε, λοιπόν; Αυτό που διαβεβαιώσαμε και τη Βουλή και τους εργαζόμενους σε τρεις συνεδριάσεις, οι δύο με πρωτοβουλία της Κυβέρνησης –σας είπα ότι η μία ήταν τον Ιούνιο του 2006, η δεύτερη πάλι με πρωτοβουλία της Κυβέρνησης στα τέλη Σεπτεμβρίου του 2006- και η τρίτη με πρωτοβουλία του κόμματος της Αξιωματικής Αντιπολίτευσης στις αρχές Νοεμβρίου 2006. Ε, πόσο διάλογο να κάνουμε στη Βουλή; Πόσες φορές πρέπει να τα πούμε; Πόσες φορές πρέπει να έρθουμε ξανά στα ίδια πράγματα και γιατί, σε τελευταία ανάλυση, το ΠΑ.ΣΟ.Κ. δεν είχε μια θέση, να μας πει κάτι διαφορετικό σ’ αυτό το εξάμηνο του διαλόγου στο Εθνικό Κοινοβούλιο; Γιατί; 
     Ας δούμε, λοιπόν, τι είπαμε και τότε και τι σας λέμε και τώρα. Σας λέμε πρώτα ότι δεν πρόκειται για ιδιωτικοποίηση, διότι το 75% του Οργανισμού Λιμένος Πειραιώς και του Οργανισμού Λιμένος Θεσσαλονίκης ανήκει στο δημόσιο -δηλαδή το δημόσιο έχει καταστατική πλειοψηφία- γι’ αυτό και κανείς άλλος -πέρα από τους διορισμένους από το Υπουργείο Εμπορικής Ναυτιλίας και το Υπουργείο Οικονομίας και Οικονομικών ή με πρόταση του Υπουργείου Εμπορικής Ναυτιλίας και του Υπουργείου Οικονομίας και Οικονομικών και βεβαίως, με απόφαση της γενικής συνέλευσης- δεν μετέχει σ’ αυτά τα διοικητικά συμβούλια. Άρα, δεν μιλάμε για μια ιδιωτικοποίηση με τη μορφή με την οποία αναφέρεται. Πρόκειται για μια διακήρυξη εκδήλωσης ενδιαφέροντος για το ποιοι ενδιαφέρονται -αν πραγματικά ενδιαφέρονται- για την ανάπτυξη των λιμένων. 
     Εμείς, βεβαίως, είμαστε υπερήφανοι για την πολιτική μας. Θα βρεθεί μια ευκαιρία να μιλήσουμε και για όλα τα άλλα στα οποία αναφερθήκατε, όπως η ποινικοποίηση της ναυτικής εργασίας, για την οποία εσείς αντιδράσατε και εκτεθήκατε διεθνώς και στο ναυτιλιακό κόσμο, αλλά εμείς είχαμε τη συνεργασία της Πανελλήνιας Ναυτικής Ομοσπονδίας –της Π.Ν.Ο.- και της Διεθνούς Ναυτικής Ομοσπονδίας που εκπροσωπεί πέντε εκατομμύρια ναυτικούς σ΄ όλο τον κόσμο και αλλάξαμε τα δεδομένα στην Ευρωπαϊκή Ένωση. Και είμαστε υπερήφανοι γι’  αυτή την πολιτική και είμαστε ιδιαίτερα ικανοποιημένοι για την πολιτική στην ακτοπλοΐα και φέτος το καλοκαίρι -ιδιαίτερα φέτος το καλοκαίρι- με δεκαοκτώ μόνο βλάβες από τις πενήντα τέσσερις που είχατε τα προηγούμενα χρόνια. 
     Είμαστε περήφανοι γιατί κάναμε την πολιτική της δωδεκαετούς συμβάσεως δημόσιας υπηρεσίας που εσείς δεν είχατε καταφέρει και όλα τα παλιά πλοία πήγαιναν στην άγονη γραμμή, ενώ τώρα έχουμε ήδη ένα πλοίο στο βόρειο Αιγαίο νεότευκτο, καινούργιο το οποίο θα δρομολογηθεί σ΄ αυτήν τη γραμμή και ανακοινώθηκαν δύο πλοία από ναυτιλιακή εταιρεία για τα νησιά των Κυκλάδων και της Δωδεκανήσου. Αυτά στην άγονη γραμμή. 
     Βεβαίως είμαστε ευχαριστημένοι από την πολιτική που κάνουμε και, βεβαίως, για πρώτη φορά οι χιλιάδες των επισκεπτών της νησιωτικής Ελλάδας βλέπουν Λιμενικούς στα λιμάνια, με το προεδρικό διάταγμα για το οποίο μας κατηγορήσατε. Είχαμε στο Λιμενικό 25% κάλυψη των οργανικών θέσεων στη νησιωτική Ελλάδα. Και επειδή οι Υπουργοί των κυβερνήσεων του ΠΑ.ΣΟ.Κ. αντλούσαν την καταγωγή τους από τη βόρεια Ελλάδα, είχαμε 200% κάλυψη των οργανικών θέσεων στη Θεσσαλονίκη και στη βόρεια Ελλάδα και έχουμε τρία χρόνια να μεταθέσουμε κάποιον από το Βόλο μέχρι την Αλεξανδρούπολη. Αυτή την πολιτική θέλατε να ακολουθήσουμε; 
     Επειδή βλέπω τον κ. Κουτσούκο και επειδή αναφέρθηκε κι αυτός σ’ αυτό το θέμα, θέλω να πω ότι στη δική του την περιοχή επί ΠΑ.ΣΟ.Κ. η μετάθεση ήταν Κυλλήνη - Κατάκολο, Κατάκολο -Κυλλήνη και Κυλλήνη - Κατάκολο πάλι και είχαν οκτώ χρόνια αμετάθετο για κάθε μετάθεση. Αυτή την πολιτική θέλετε να ακολουθήσουμε; 
     ΓΙΑΝΝΗΣ ΚΟΥΤΣΟΥΚΟΣ: Εσείς θα τους εξοντώσετε τώρα. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς, λοιπόν, ακολουθούμε μια πολιτική λογικής με βάση τα μόρια. Βεβαίως όσοι είχαν «μπάρμπα στην Κορώνη», δηλαδή, Βουλευτή του ΠΑ.ΣΟ.Κ. ή «Υπουργό στην Κορώνη» ή όσοι είχαν «συνδικαλιστή στην Κορώνη», τότε έμεναν στην περιοχή του κ. Κουτσούκου για είκοσι τέσσερα χρόνια. 
     Και τι είπαμε; Όποιος έχει μείνει σε μια περιοχή περισσότερο από δέκα χρόνια να μπορεί να πάρει μια μετάθεση και να μπορεί και κάποιος άλλος που υπηρετεί στα Ίμια, που είναι κάθε μέρα εκεί που έχουμε την κρίση με το όπλο στη σκανδάλη, να πάει στη δική του περιφέρεια. Και αυτοί οι οποίοι περνούσαν καλά μια ζωή, ας υπηρετήσουν και αυτοί, βρε αδελφέ, σε μια γειτονική περιοχή, η οποία περιλαμβάνεται μέσα σε πενήντα χιλιόμετρα. Γι’ αυτό μας κατηγορείτε; 
     Ας έρθουμε όμως, στο προκείμενο θέμα. Εμείς, λοιπόν, τι είπαμε; Είπαμε ότι διασφαλίζουμε τα εργασιακά δικαιώματα, διασφαλίζουμε τις θέσεις εργασίας, διασφαλίζουμε τις αμοιβές των εργαζομένων, διασφαλίζουμε τα ασφαλιστικά και συνταξιοδοτικά τους δικαιώματα και εξετάζουμε δυνατότητες πρόωρης συνταξιοδότησης των εργαζομένων στα δύο λιμάνια. Προχωρήσαμε για πρώτη φορά σε προσλήψεις. 
     Ξέρετε, κυρίες και κύριοι συνάδελφοι, γιατί δεν γίνονταν προσλήψεις στον Οργανισμό Λιμένος Πειραιώς και Θεσσαλονίκης από το 1988; 
     Από το 1988 είχαν να γίνουν προσλήψεις, ξέρετε γιατί; Διότι με το νόμο περί ανωνύμων εταιρειών για τους οργανισμούς λιμένος –επειδή οι συνδικαλιστές και λόγω των ρουσφετιών της προηγούμενης εικοσαετίας και ο περισσότερος κόσμος που δούλευε στα λιμάνια αυτά, ακουμπούσε πολιτικά στο δικό σας κόμμα, στο κόμμα της Αξιωματικής Αντιπολίτευσης- δώσατε τέτοια μισθοδοσία σ’ αυτούς τους λιμενεργάτες, για τους οποίους κι εσείς δεν είσαστε πολύ περήφανοι για τη μισθοδοσία αυτή που απολαμβάνουν. Έχουν περιληφθεί στην εικοστή όγδοοη κλάση. 
     Για όσους μας παρακολουθούν από το ραδιόφωνο και την τηλεόραση θα εξηγήσω τι σημαίνει εικοστή όγδοοη κλάση. Σημαίνει ότι οι άνθρωποι αυτοί έχουν το βαθμό του γενικού διευθυντή. Γενικό διευθυντή στο Υπουργείο Εμπορικής Ναυτιλίας έχουμε έναν. Στον Οργανισμό Λιμένος Πειραιώς με τη δικιά σας διάταξη νόμου, έχουμε τριακόσιους τρεις γενικούς διευθυντές των οποίων ο μισθός ξεκινάει από τριάντα πέντε χιλιάδες, με τις τετραετίες και τα επιδόματα φτάνει μίνιμουμ πενήντα και με τις υπερωρίες φτάνει τις εκατόν πενήντα χιλιάδες. Είστε υπερήφανοι γι’ αυτό; Και ποιοι είναι αυτοί; Είναι αυτοί οι οποίοι δεν δουλεύουν εν πολλοίς. 
     Και εγώ και ο διευθύνων σύμβουλος σκεφτήκαμε κατά καιρούς δύο η ώρα τα μεσάνυχτα, οκτώ η ώρα το πρωί να περάσουμε και βρήκαμε το 75% της βάρδιας να λείπει. Γιατί έχουν αυτό το θράσος και λείπουν από τη βάρδια; Διότι σύμφωνα με τους κανονισμούς λειτουργίας που ψηφίσατε, ο διευθυντής δεν μπορεί να τους επιβάλει καμία ποινή παρά μόνο επίπληξη και μόνο με υποτροπή ο διευθύνων σύμβουλος μπορεί να τους επιβάλει επτά ημέρες. 
     Δηλαδή έπιασε ο διευθύνων σύμβουλος στη βάρδια κάποιον να έχει κάνει κολεγιά με μια καντίνα, είχαν μαζί την εταιρεία και έκλεβαν το ρεύμα από τον Οργανισμό Λιμένος Πειραιώς. Αυτό πιστοποιήθηκε και το μόνο που μπορεί να κάνει ο διευθύνων σύμβουλος είναι να βάλει επτά μέρες ποινή, την οποία και επέβαλε, βέβαια, ο άνθρωπος. Γι’ αυτήν την πολιτική είστε υπερήφανοι; Έτσι θα πάμε μπροστά; 
     Κυρίες και κύριοι συνάδελφοι, εμείς έχουμε ένα όραμα για τα λιμάνια και αυτό το δείξαμε από την πρώτη στιγμή. 
     Εμείς είμαστε που πήγαμε για πρώτη φορά στην Ευρωπαϊκή Τράπεζα Επενδύσεων και υπογράψαμε το χρηματοδοτικό πρωτόκολλο των 3.000.000.000 ευρώ για έργα 6.000.000.000 ευρώ μέχρι το 2015. 
     Όταν πήγαμε εκεί, ξέρετε τι μας είπαν; «Πού ήσασταν είκοσι χρόνια; Γιατί οι κυβερνήσεις σας δεν έκαναν αυτό που έκαναν οι κυβερνήσεις της Ισπανίας, της Πορτογαλίας, της Βρετανίας, της Ιρλανδίας; Γιατί εσείς δεν έχετε ακόμη ολοκληρώσει τα έργα που αυτές οι χώρες έχουν ολοκληρώσει;» 
     Και τα 3.000.000.000 δεν δόθηκαν έτσι τυχαία. Είναι ακριβώς το πρόγραμμα που είχε υιοθετηθεί με την ισπανική κυβέρνηση. Και αρχίσαμε ήδη να το υλοποιούμε αυτό το έργο: 
     Εκατό εκατομμύρια ευρώ για την προβλήτα Ι στο λιμάνι του Πειραιά, 100.000.000 ευρώ για την προβλήτα IV στο λιμένα της Θεσσαλονίκης, έργα στο Ηράκλειο, έργα στην Κέρκυρα και έργα που προγραμματίζουμε σε άλλα λιμάνια εθνικής εμβέλειας. 
     Αυτή είναι η πολιτική μας. Γι’ αυτό μας πήραν στα σοβαρά διεθνώς. Γι’ αυτό για πρώτη φορά όλοι οι μεγάλοι κολοσσοί του κόσμου δείχνουν το ενδιαφέρον τους για αναπτυξιακά έργα στον τομέα της λιμενικής πολιτικής στην Ελλάδα. Γιατί είδαν ότι και απόφαση έχουμε και πίστη και όραμα. Γι’ αυτό ενδιαφέρονται για το Τυμπάκι.
     ΘΕΟΔΩΡΟΣ ΠΑΓΚΑΛΟΣ: Πού είναι;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
     Και, βεβαίως, κύριε συνάδελφε, ο κοινός νους λέει ότι, όταν έχεις ένα διαμετακομιστικό κέντρο, όπως στη Σιγκαπούρη, αφού θέλετε παράδειγμα…
     ΙΩΑΝΝΗΣ ΔΙΑΜΑΝΤΙΔΗΣ: Ας μην τρελαθούμε!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
     Νησί είναι η Σιγκαπούρη, που διακινεί είκοσι επτά εκατομμύρια κοντέινερ, ενώ σε εμάς από το 1996 δεν έχει γίνει ούτε ένα έργο! 
     Βεβαίως θέλουμε η Κρήτη, η Ελλάδα, κάποια περιοχή στην ελληνική επικράτεια, που βρίσκεται στο σταυροδρόμι…
     ΘΕΟΔΩΡΟΣ ΠΑΓΚΑΛΟΣ: Το Ηράκλειο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η Ελευσίνα, παραδείγματος χάρη, για να κάνουμε το χατίρι του κ. Πάγκαλου που αρέσκεται να φωνασκεί. Όχι πως δεν έχει τη δυνατότητα να αντιπαρατεθεί! Βεβαίως και την έχει! Περιμέναμε και τον ίδιο να τοποθετηθεί σ’ αυτήν την επερώτηση, αλλά επέλεξε να μείνει ακροατής και θεατής.
     ΘΕΟΔΩΡΟΣ ΠΑΓΚΑΛΟΣ: Στην Ελευσίνα κάψατε ήδη τη γούνα σας μια φορά! Μην επανέλθετε. Σας περιμένουμε με ανοιχτάς αγκάλας! Αν σ’ αρέσει μπαρμπα-Λάμπρο, ξαναπέρασε απ’ την Άνδρο!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
     Θέλουμε, λοιπόν, κάποια περιοχή στην ελληνική επικράτεια να είναι ο κόμβος ο διαμετακομιστικός στη Μεσόγειο. Αν δείτε το χάρτη, η Ελλάδα είναι στο μέσον της Μεσογείου. Βεβαίως η Ελλάδα είναι στη γραμμή των μεγάλων κινήσεων από την Άπω Ανατολή, τις χώρες, δηλαδή, που παράγουν τη συντριπτική πλειοψηφία των προϊόντων. Από εκεί να γίνεται η διακίνηση στη Βαλτική, στην Αφρική, στη Νοτιοανατολική Μεσόγειο, στη Μαύρη Θάλασσα. 
     Γι’ αυτό θέλουμε και το λιμάνι του Πειραιά και το λιμάνι της Θεσσαλονίκης και το νέο λιμάνι που φιλοδοξούμε να δημιουργηθεί στο Τυμπάκι, γιατί πιστεύουμε ότι υπάρχει έμπρακτο ενδιαφέρον από πάρα πολλές πλευρές. Το ίδιο και στην Αλεξανδρούπολη και στους άλλους εθνικούς λιμένες. Θέλουμε να καταστήσουμε την Ελλάδα διαμετακομιστικό κέντρο. 
     Ναι, έχουμε τη φιλοδοξία να φέρουμε 2.500.000.000 σε πρώτη φάση από ξένες επενδύσεις. Όταν οι κυβερνήσεις του ΠΑΣΟΚ το 2003 σ΄ όλους τους τομείς, κύριοι συνάδελφοι, είχαν 50.000.000 ξένες επενδύσεις, αρνητικός πρωταγωνιστής στις χώρες του Ο.Ο.Σ.Α.. Πεντακόσια εκατομμύρια ευρώ θα είναι οι επενδύσεις σε υποδομές που θα γίνουν στο λιμένα του Πειραιά. Δυο χιλιάδες θέσεις εργασίας θα δημιουργηθούν. 
     Και ενώ τώρα άνθρωποι μικρομεσαίοι, όπως είναι οι εκπρόσωποι των φορτηγών, αλλά και οι χρήστες, που κάνουν εμπόριο χρειάζονται τρεις έως επτά ώρες, ανάλογα τα κέφια κάποιων εργαζομένων που ουσιαστικά διοικούν τα λιμάνια, θα μπορούν να μπουν σε εικοσιοκτώ δευτερόλεπτα και σε δέκα λεπτά να έχει γίνει η δραστηριότητα, όπως γίνεται στη Σιγκαπούρη, που είναι κρατικό λιμάνι, όπως γίνεται στο Ντουμπάι, στην Αμβέρσα, σε όλα τα σύγχρονα λιμάνια. Εμείς θέλουμε ένα σύγχρονο λιμάνι. Δεν θέλουμε ένα χώρο όπου ο καθένας θα κάνει την προσωπική του πολιτική και πολλές φορές προς ίδιον όφελος. 
     Κύριοι συνάδελφοι, εγώ πραγματικά θα ήθελα να σας πω μερικά πράγματα για το λιμένα του Πειραιά, για τα οποία δεν πρέπει να είστε υπερήφανοι. 
     Κυρίες και κύριοι συνάδελφοι, εδώ και δέκα χρόνια ο λιμένας του Πειραιά διαθέτει ή διέθετε –γιατί εμείς τα εκποιήσαμε- δώδεκα πλωτά μέσα που ήταν εγκαταλελειμμένα, σκουριασμένα, άχρηστα και ημιβυθισμένα. 
     Εκεί δούλευαν εβδομήντα άτομα. Δικαιολογούσαν μάλιστα και υπερωρίες και στοίχιζαν στον Οργανισμό Λιμένος Πειραιώς 2.500.000. Είστε υπερήφανοι γι’ αυτήν την πολιτική σας; 
     Είχε αγοραστεί για τη διοίκηση πλωτό μέσο για να διακινείται μέσα στο λιμάνι του Πειραιά, το οποίο ναυπηγήθηκε το 1988 και από το 1998 μέχρι το 2004 είχε μετακινηθεί οκτώ φορές. Αν δείτε το κόστος, η κάθε μετακίνηση στοίχιζε 190.000 ευρώ. Κι εκεί πληρώνονταν υπερωρίες γιατί είκοσι τέσσερις ώρες το εικοσιτετράωρο λειτουργούσε, γιατί κάποιοι έπρεπε να το φυλάνε και κάποιοι έπρεπε να το λειτουργούν. Υπάρχει πυροσβεστικό όχημα -και δεν υπάρχει κανείς εκπαιδευμένος πυροσβέστης- ακριβώς δίπλα στην Πυροσβεστική Υπηρεσία στο λιμάνι, το οποίο στοιχίζει 50.000 ευρώ. Υπάρχουν τρεις γερανοί ηλεκτροκίνησης που εδώ κι δέκα χρόνια δεν έχουν λειτουργήσει ποτέ. Υπάρχουν επίκουροι –ακούστε και αυτό το πιο φοβερό- οι οποίοι δουλεύουν στις γερανογέφυρες. Δηλαδή κάποιος δουλεύει στη γερανογέφυρα. Δεν δουλεύει οκτώ ώρες βέβαια. Αλίμονο. Δουλεύει τρεις ώρες. Διεθνώς δουλεύουν από πέντε έως οκτώ ώρες και τις υπόλοιπες δουλεύουν σε κάποιους άλλους τομείς. Δουλεύουν, λοιπόν, τρεις ώρες κι έχουν για κάθε δύο γερανούς έναν επίκουρο, έναν τεμπέλη, δηλαδή, ο οποίος είναι και στο σπίτι του. Κι έγινε μια έρευνα ειδικά την περίοδο της κρίσης από το διευθύνοντα σύμβουλο και βρήκαμε τριάντα τέτοιους, οι οποίοι είχαν δηλώσει ασθένεια ή υποτίθεται πως δούλευαν και δεν ήταν πουθενά. Και βέβαια επιβλήθηκαν οι πολύ αυστηρές κυρώσεις των επτά ημερών από το διευθύνοντα σύμβουλο, όπως του επιτρέπει ο νόμος. Είναι άνθρωποι, δηλαδή, οι οποίοι πληρώνονται μέχρι και 1000 ευρώ μεροκάματο!
     Κυρίες και κύριοι συνάδελφοι, πολλοί από εσάς διετέλεσαν Υπουργοί. Εγώ πρόσφατα είχα την τύχη να αποκτήσω ένα νέο σύμβουλο, ο οποίος έχει τελειώσει ένα από τα πιο διακεκριμένα Πανεπιστήμια του κόσμου, το Harvard Business School κι έχει δουλέψει δύο χρόνια στο Χρηματιστήριο της Νέας Υόρκης. Και η ελληνική πολιτεία αυτό τον άνθρωπο, τριάντα δύο χρονών, μου δίνει το δικαίωμα να τον πληρώσω με 900 ευρώ και με τις υπερωρίες έως 1.200. Πώς είναι δυνατόν κάποιοι –και δεν είναι λίγοι- να παίρνουν 11.800 ευρώ το μήνα -και είσαστε εσείς υπερήφανοι- και υποτίθεται ότι δουλεύουν τριάντα μία ημέρες το μήνα και τρεις βάρδιες την ημέρα; Δεν κοιμούνται; Δεν τρώνε; Υποχρεώσεις κοινωνικές και οικογενειακές δεν έχουν; Αυτό το φαύλο καθεστώς θέλετε εσείς –και χαίρομαι που δεν το στηρίζετε- να συνεχιστεί; Βεβαίως όχι. Βεβαίως η Βουλή δεν συνηγορεί. Βεβαίως πρέπει να πάμε μπροστά. 
     Και θα πάμε μπροστά, κύριοι συνάδελφοι, με διάλογο, ναι, με συνεργασία, ναι, με συναίνεση, ναι, με πρωτοποριακές πολιτικές μεθόδους, ναι. Εμείς είμαστε αυτοί που προτείναμε στους εργαζόμενους ένα σύστημα λαϊκού καπιταλισμού, συμμετοχής, δηλαδή, των εργαζομένων στο κεφάλαιο των επιχειρήσεων με φορολογικές απαλλαγές, χρηματοδοτικά κίνητρα και δωρεάν μετοχές. Και το συζητούμε και το μελετούμε. Αλλά δεν θα μείνουμε στην αδράνεια. Δεν θα πετροβολούμε την ελληνική οικονομία. Δεν θα αφήνουμε σε καμιά των περιπτώσεων χιλιάδες νέους άνεργους στον Πειραιά και στην ευρύτερη περιοχή για χάρη των σκανδαλωδών προνομίων ορισμένων συνδικαλοπατέρων! Και είμαι βέβαιος ότι η Βουλή θα συνηγορήσει προς αυτήν την πολιτική.
     Κυρίες και κύριοι συνάδελφοι, είμαστε υπερήφανοι για την πολιτική μας. Είναι η πρώτη φορά που η Ελλάδα και στο εσωτερικό διαδραματίζει τον πρωταγωνιστικό ρόλο σε επίπεδο εμπορικής ναυτιλίας. Και λόγω της δυνατότητας αυτής της εμπορικής μας ναυτιλίας, μας έχουν πάρει πολύ στα σοβαρά. Και θα προχωρήσουν αυτές οι διαδικασίες, πιστεύω με τη συναίνεση των εργαζομένων. Διότι πολλοί εργαζόμενοι δεν είναι αυτό που σας περιγράφω. Βεβαίως οι εκατόν πενήντα λιμενεργάτες έχουν μισθό παραπάνω από το μισθό του Βουλευτή. Βεβαίως υπάρχουν πενήντα λιμενεργάτες, οι οποίοι έχουν μισθό παραπάνω από το μισθό του Προέδρου της Ελληνικής Δημοκρατίας και του Προέδρου του Αρείου Πάγου. Βεβαίως υπάρχουν και άλλοι τριάντα, οι οποίοι έχουν μισθό παραπάνω από το μισθό του Προέδρου των Ηνωμένων Πολιτειών, που αγγίζει τα 200.000 δολάρια. Βεβαίως υπάρχουν αυτοί. Αλλά δεν είναι όλοι οι εργαζόμενοι στον Ο.Λ.Π. Με αυτούς, λοιπόν, τους υγιείς εργαζόμενους, που δεν θέλουν να μείνουν στα σκανδαλώδη προνόμια έξω από κάθε λογική και ηθική, προσβλέπουμε να συνεργαστούμε. Πιστεύουμε ότι έχουμε κοινό τόπο συνεννόησης. Και αν όλα πάνε κατ’ ευχήν, όπως ελπίζουμε, τότε θα δημιουργηθεί κι ένα μοντέλο για όλες τις δημόσιες επιχειρήσεις και οργανισμούς, οι οποίοι μπορούν να αποτελέσουν τη δύναμη εκείνη της ανάπτυξης της ελληνικής οικονομίας που θα αλλάξει τη μορφή αυτού του τόπου.
     Η Ελλάδα έχει δύναμη γνώσης, έχει στελέχη δυνατά, σπουδαγμένα στα μήκη και στα πλάτη όλου του κόσμου, που στηρίχτηκαν στην ελληνική οικογένεια, γιατί αυτή τα σπούδασε. Αυτά τα παιδιά θέλουμε να φέρουμε εδώ και όχι οι λίγοι, οι προνομιούχοι, οι βολεμένοι να κλείνουν τις πόρτες στους χιλιάδες ανθρώπους οι οποίοι μπορούν να προσφέρουν τα μέγιστα στην ελληνική οικονομία.
     Θα κάνουμε, λοιπόν, τον Πειραιά κέντρο υπηρεσιών και στον τομέα του διαμετακομιστικού εμπορίου και των κοντέινερς. 
     Σας ευχαριστώ, κύριοι συνάδελφοι.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. ο κ. Φλωρίδης.
     ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, η συζήτηση αυτή σήμερα διεξάγεται σε μια πολύ δύσκολη μέρα για την Ελλάδα. Το απόλυτα καταδικαστέο τρομοκρατικό χτύπημα στην Πρεσβεία των Ηνωμένων Πολιτειών πλήττει, δυστυχώς, με καίριο τρόπο τη διεθνή εικόνα της χώρας και ταυτόχρονα εντείνει το αίσθημα ανασφάλειας των Ελλήνων πολιτών. Όμως αυτό το χτύπημα υπενθυμίζει με τον πιο δραματικό τρόπο στους Έλληνες πολίτες πως μια ανεύθυνη, επιπόλαιη και επικίνδυνη πολιτική μπορεί ένα πολύτιμο κεφάλαιο το οποίο αποκτήθηκε τα προηγούμενα χρόνια με την ευθύνη και την προσπάθεια άλλων αλλά κυρίως και με τα χρήματα των Ελλήνων φορολογουμένων μπορεί να κατασπαταληθεί εξαιτίας αυτής της ανευθυνότητας. 
     Η εικόνα της χώρας σήμερα έχει τρωθεί και η αξιοπιστία της αφού εδέχθη ισχυρό πλήγμα από την περίφημη απογραφή των κυρίων Καραμανλή και Αλογοσκούφη και την περιπέτεια του «Βασικού Μετόχου», βουλιάζει στα λιμάνια την ευθύνη των οποίων για τη λειτουργία ανέθεσε ο κ. Καραμανλής στον κ. Κεφαλογιάννη. Ένας άλλος πλούτος της χώρας που είναι τα λιμάνια της, αυτήν τη στιγμή μπήκε σε έναν τεράστιο κίνδυνο επειδή ακριβώς ασκείται με τον ίδιο τρόπο μια εξίσου ανεύθυνη, μια εξίσου επιπόλαιη και μια εξίσου επικίνδυνη πολιτική για τα εθνικά συμφέροντα της χώρας. Μια πολιτική που προσπαθεί κάποιος να καταλάβει τι υπηρετεί, σε ποιο στρατηγικό σχέδιο για την ανάπτυξη της χώρας εντάσσεται και που, βεβαίως, δύσκολα μπορεί να εντοπίσει, εάν εντάσσεται σε κάποιο τέτοιο σχέδιο. Και αν αυτό συμβαίνει, δηλαδή αν έχουμε όλοι εμείς τόσο μεγάλη δυσκολία να διαπιστώσουμε σε ποιο τέτοιο σχέδιο εντάσσεται, τότε είναι λογικό να υποθέσουμε ότι άλλες είναι οι σκέψεις της κυβερνητικής πρακτικής, ότι κάποια άλλα συμφέροντα θα πρέπει να υπηρετηθούν μέσα από αυτές τις πολιτικές. 
     Ξέρετε ποια είναι σε τέτοιες δύσκολες στιγμές η τύχη για τη χώρα; Η τύχη για τη χώρα είναι ότι σήμερα στην Αντιπολίτευση δεν βρίσκονται φωνασκούντες, ανεύθυνοι, αλλά βρίσκονται άνθρωποι και πολιτικά πρόσωπα που υπηρέτησαν με συνέπεια για πολλά χρόνια μια στρατηγική ανάπτυξης της Ελλάδας, την έκαναν υπερήφανη στα μάτια των Ελλήνων, στην καρδιά τους και στη συνείδησή τους και, βεβαίως, την οδήγησαν να κατακτήσει μια πολύ υψηλή θέση στα μάτια όλου του κόσμου.
     Θυμάμαι παλαιότερα, όταν στελέχη της Νέας Δημοκρατίας αναζητούσαν τη «17 Νοέμβρη» στους κόλπους του ΠΑ.ΣΟ.Κ. και της Αριστεράς. Και λυπάμαι να πω ότι πολύ πρόσφατα από θέσεις κυβερνητικής ευθύνης ξανά υπεύθυνοι Υπουργοί αναζητούν ή προσπάθησαν να αναζητήσουν τη σύγχρονη τρομοκρατία ξανά στους κόλπους του ΠΑ.ΣΟ.Κ. και του Συνασπισμού. Και η απάντηση για τη χώρα ήρθε με τραγικό τρόπο. Αλλά επαναλαμβάνω αυτήν τη στιγμή το καθήκον όλων μας είναι να κατευθύνουμε τις δυνάμεις έτσι ώστε αυτήν τη στιγμή που όλα τα διεθνή μέσα αναφέρονται στην Ελλάδα ξανά με δυσμενείς χαρακτηρισμούς, να δούμε πώς θα αποκαταστήσουμε στα μάτια τους την εικόνα μιας ασφαλούς χώρας.
     Αντιλαμβάνεσθε, φαντάζομαι, ότι η στάση του ΠΑ.ΣΟ.Κ. σήμερα είναι εξαιρετικά υπεύθυνη απέναντι σ΄ αυτά τα ζητήματα. 
     Θα έπρεπε να κατανοεί ο Υπουργός που βρίσκεται σήμερα εδώ εκπροσωπώντας την Κυβέρνηση σ’ αυτό το μεγάλο θέμα της ναυτιλίας, ότι η υπόθεση της ανάπτυξης ενός σημαντικού παραγωγικού κεφαλαίου της χώρας που είναι η θάλασσα έπρεπε να αντιμετωπίζεται με πιο υπεύθυνο τρόπο.
      Το ζήτημα δεν είναι να δημιουργούμε κοινωνικές εντάσεις ή αποδιοπομπαίους τράγους ακόμα και όπου υπάρχουν ακραίες περιπτώσεις συμπεριφορές εργαζομένων ή αν θέλετε προκλητικών αμοιβών. Το ζήτημα δεν είναι να εμφανιζόμαστε εδώ και να διασύρουμε μέσα στην ελληνική Βουλή κάποιους επιχειρηματίες και να θέλουμε να πείσουμε ότι όλοι όσοι υπέστησαν τα όσα υπέστησαν απ΄ αυτήν την απαράδεκτη κυβερνητική συμπεριφορά στο θέμα των λιμανιών, είναι απλά άνθρωποι οι οποίοι έχουν πλούτο στα χέρια τους, περνάνε καλά, θέλανε να πάνε διακοπές και δεν βαριέσαι που έχασαν και κανένα φράγκο! Αν είναι ποτέ δυνατόν Υπουργός να εμφανίζεται και να ενοχοποιεί ολόκληρο επιχειρηματικό κλάδο, μικρούς και μεσαίους επιχειρηματίες, που αυτήν τη στιγμή πολλοί απ΄ αυτούς αφανίστηκαν, ότι περίπου είναι κάποιοι τύποι που περνούν καλά στην ζωή τους και εν πάση περιπτώσει βιάζονταν λίγο να εκτελωνίσουν τα προϊόντα τους!
      Έτσι είναι; Εάν αυτή είναι η εικόνα του Υπουργού, η οποία μας διαβεβαιώνει ότι και αυτές είναι και οι σκέψεις του που καθοδηγούν την πολιτική του, τότε τα πράγματα είναι εξαιρετικά δυσάρεστα για τον τόπο.
     Και βεβαίως, δεν είναι ο τομέας της Εμπορικής Ναυτιλίας, το Υπουργείο αυτό, ο μόνος τομέας τον οποίον διατρέχει αυτή η επιπόλαιη και επικίνδυνη αντιμετώπιση μιας κατάστασης πραγματικής. Παντού, όπου και αν γυρίσει κάποιος, αυτές τις πολιτικές και αυτές τις αντιλήψεις θα δει, εδώ όμως αυτήν την ώρα μιλάμε για την πολιτική σ΄ αυτόν τον τομέα. 
     Κύριε Υπουργέ, αυτά τα χρήματα που σήμερα επενδύετε στα λιμάνια, μπορείτε να μου πείτε εάν οι μελέτες με βάση τις οποίες τα επενδύετε είναι δικές σας; Εσείς τις κάνατε; Αναθέσατε μια μελέτη ανάπτυξης; Αναθέσατε έστω -και ολοκληρώθηκε και με βάση αυτήν τη μελέτη- να έχετε σήμερα διαδικασία κατασκευών; Όχι βέβαια! Αυτά τα βρήκατε όλα έτοιμα και τα βρήκατε, κύριε Υπουργέ…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα δεν είναι δημόσια έργα! Αυτά γίνονται από τον ιδιωτικό τομέα.
     ΓΕΩΡΓΙΟΣ ΦΛΩΡΙΔΗΣ: Ακούστε να δείτε, όλα αυτά όμως χρειάζονται μελέτες, χρειάζονται σχέδιο και αυτά τα οποία λέτε εσείς είναι η υλοποίηση ενός σχεδίου που το βρήκατε έτοιμο. Και ενώ από τη μία μεριά το βρήκατε έτοιμο, από την άλλη πλευρά φροντίζετε να κατασυκοφαντήσετε αυτούς που τα ετοίμασαν για να μπορείτε εσείς σήμερα να λέτε ότι ασκείτε πολιτική. Και μια στο καρφί και μια στο πέταλο, μια η νομοθεσία του ΠΑ.ΣΟ.Κ., μια το κακό ΠΑ.ΣΟ.Κ., μια οι ανώνυμες εταιρείες του ΠΑ.ΣΟ.Κ., μια ότι το ΠΑ.ΣΟ.Κ. δεν έκανε τίποτα. Εμείς σας παραδώσαμε τριακόσια δεκαοκτώ λιμάνια σε πλήρη λειτουργία. Ξέρετε πολλές χώρες στον κόσμο να έχουν τέτοιον πλούτο στα χέρια τους; Και εν πάση περιπτώσει, είπε ποτέ κάποιος ότι η εξέλιξη μιας χώρας σταματά σε μια ορισμένη χρονική στιγμή; Όχι βέβαια! Αλλά το καθήκον των πολιτικών δυνάμεων και, κυρίως, των δυνάμεων εξουσίας, που η μία δύναμη διαδέχεται την άλλη μέσα στην λειτουργία του δημοκρατικού πολιτεύματος είναι όταν παραλαμβάνει κάτι να το πάει ένα βήμα μπροστά, όχι μέσα από επικίνδυνες ιδεοληψίες και επειδή θέλει να δικαιολογήσει μια άθλια αντιπολιτευτική τακτική που ακολούθησε για πολλά χρόνια, να επιχειρεί να αποδείξει ότι τίποτε δεν παρέλαβε και επομένως, όλα είναι μια καμένη γη. 
     Νομίζω –και η σημερινή μέρα το υπογραμμίζει με τον πιο εφιαλτικό τρόπο για την Ελλάδα- ότι αποδειχτήκατε πολύ κατώτεροι των περιστάσεων.
     Αποδειχθήκατε πολλοί κατώτεροι μιας χώρας η οποία κατέκτησε ένα υψηλό επίπεδο ανάπτυξης, η οποία κατοχύρωσε έναν πρωτοφανή πλούτο υποδομών, η οποία δημιούργησε μια πολύ μεγάλη στρατηγική δυνατότητα για την ευρύτερη περιοχή. Όλα αυτά να έχουν πέσει σε χέρια τόσο ανεύθυνα, τόσο επικίνδυνα και τόσο λίγα. Χέρια που μόνο αυτήν τη στιγμή απλώνονται για να μπορέσουν αυτόν τον πλούτο που δημιουργήθηκε -και που θα ήταν το εφαλτήριο για κάθε λογικά σκεπτόμενο άνθρωπο για τα επόμενα άλματα της χώρας προς το μέλλον- να τον εκποιήσουν ποιος ξέρει σε ποιους. Τα λιμάνια ποιος ξέρει σε ποιους, ο Ο.Τ.Ε. ποιος ξέρει σε ποιους, η Δ.Ε.Η. σε ποιους, η Εθνική Τράπεζα ποιος ξέρει σε ποιους. 
     Για την δημιουργία αυτού του πλούτου εσείς δεν έχετε καμία απολύτως συμβολή. Και αυτό που θα σας έλεγα κλείνοντας είναι να προσέξετε πως απλώνετε τα χέρια σας για το μοίρασμα αυτού του πλούτου. Να προσέξετε πώς απλώνετε τα χέρια σας σ΄ έναν πλούτο που δημιούργησε αυτός ο λαός μέσα από ένα άλλο στρατηγικό σχέδιο και μέσα από κυβερνήσεις που ήξεραν να υπηρετούν το συμφέρον της πατρίδας. Τα χέρια σας, λοιπόν, κοντά απ’ αυτόν τον πλούτο. 
     Και εν πάση περιπτώσει αν δεν μπορείτε να τον αυξήσετε, στα νομικά λέμε, τουλάχιστον, θα έπρεπε να επιδείξετε την εν τοις ιδίοις επιμέλεια. Δηλαδή την επιμέλεια που δείχνετε για την προσωπική σας περιουσία και την οποία φαντάζομαι, κύριε Υπουργέ, δεν την βγάζετε τόσο εύκολα στο σφυρί, αν οι γονείς σας κληρονόμησαν κάποια περιουσιακά στοιχεία. Αντίθετα ένας νοικοκύρης τα περιουσιακά αυτά στοιχεία κοιτάζει να τα αυγατίσει. Τρία χρόνια τώρα είστε διαρκώς σε μια εκποίηση των πάντων. Και σε μια χώρα που, επαναλαμβάνω, είναι η μοναδική χώρα στους είκοσι πέντε που βρίσκεται υπό εθνική πίεση και όπου οι τομείς της ναυτιλίας, της ενέργειας, των τηλεπικοινωνιών και ο τομέας των τραπεζών θα έπρεπε να συνεχίσουν να παίζουν τον εθνικό τους ρόλο στα πλαίσια, πράγματι, ενός διεθνούς ανταγωνισμού. 
     Η σημερινή εικόνα Υπουργών που κάνουν δηλώσεις στο χώρο του χτυπήματος παραπέμποντας σε εποχές υποτέλειας είναι εξαιρετικά αποκαλυπτική για την πολιτική υποτέλειας που λέει ότι αυτός ο εθνικός πλούτος αντί να αξιοποιηθεί ή να ενισχύσει την στρατηγική θέση της χώρας θα πρέπει να εκποιηθεί στους ξένους έτσι ώστε η Ελλάδα, τελικά, να γίνει ένα μικρό και ασήμαντο παράρτημα των ξένων επιχειρηματικών ομίλων, χωρίς η ίδια να είναι το κέντρο το οποίο θα αναπτύσσει την δική του δυναμική στην ευρύτερη περιοχή όπου είχε πάντα το συγκριτικό πλεονέκτημα και το οποίο ενισχύθηκε αποφασιστικά τα τελευταία χρόνια με τις δικές μας πολιτικές. 
     Αλλά αυτά είναι πράγματα άγνωστα για σάς. Εσείς εξαντλείστε το πολύ -πολύ στο λιμάνι του Τυμπακίου. Ένας απίστευτος επαρχιωτισμός και μια απίστευτη αντίληψη για το πώς αναπτύσσεται μια χώρα. Αυτά που σας λέμε τώρα μια σοβαρή κυβέρνηση θα καθόταν να τα σκεφθεί πολύ σοβαρά και θα προσπαθούσε να αλλάξει πλεύση, τουλάχιστον, στον τρόπο με τον οποίο αντιμετωπίζει το εθνικό κεφάλαιο της χώρας. Αλλά πολύ φοβάμαι ότι σας λείπει το πολιτισμικό και πολιτικό υπόβαθρο αυτών των αντιλήψεων για να αντιληφθείτε τι σας λέμε. Και, δυστυχώς, τα πράγματα πάνε από το κακό στο χειρότερο. Το ευτύχημα, βέβαια, είναι ότι έτσι και αλλιώς πλησιάζουν εκλογές. Και εκεί ο ελληνικός λαός θα σας πληρώσει με το λογαριασμό που σας αξίζει.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φλωρίδη. Ο κ. Βαρβιτσιώτης, Κοινοβουλευτικός Εκπρόσωπος της Νέας Δημοκρατίας έχει το λόγο. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, θα ήθελα να ξεκινήσω εκφράζοντας την καταδίκη της Νέας Δημοκρατίας σ’ αυτό το χτύπημα που σήμερα το πρωί, νομίζω ότι, συγκλόνισε την Ελλάδα. 
     Δεν θέλουμε σε καμία περίπτωση να σκεφθούμε ή να φανταστούμε ότι η Ελλάδα γυρνάει πίσω σ’ εποχές ανασφάλειας και σίγουρα σε καμία περίπτωση η ενέργεια αυτή δεν προσφέρεται για μικροπολιτική και πρόσκαιρη εκμετάλλευση, όπως ακροθιγώς προσπάθησε να κάνει ο Κοινοβουλευτικός Εκπρόσωπος του ΠΑ.ΣΟ.Κ.. 
     Αυτό το οποίο οφείλουμε όλοι με σοβαρότητα να κάνουμε, είναι να καταδικάσουμε το χτύπημα, να στηρίξουμε την Ελληνική Αστυνομία και τις διωκτικές αρχές στην ανεύρεση των υπαιτίων, υπαιτίων που στρέφονται πρώτα από όλα ενάντια στην ίδια μας τη χώρα, η οποία κατάφερε να διοργανώσει τους Ολυμπιακούς Αγώνες, πληρώνοντας ένα ισχυρό τίμημα στην προστασία της, αλλά κατάφερε να διοργανώσει Ολυμπιακούς Αγώνες ασφαλείς, που κατάφερε να αποσαρθρώσει και να στείλει στη δικαιοσύνη και στη φυλακή τρομοκράτες και υπαίτιους για τρομοκρατικά χτυπήματα του παρελθόντος και σε καμία περίπτωση σήμερα η χώρα δεν πρέπει να επιστρέψει σε μια εποχή που κυνηγά μάγισσες πίσω από πολιτικές πρακτικές. Αυτό που οφείλουμε να κάνουμε και με σοβαρότητα περιμένουμε και από σύσσωμη την Αντιπολίτευση να κάνει, είναι να καταδικάσουμε το χτύπημα από όπου και αν προέρχεται. Απεύχομαι να είναι Έλληνες αυτοί οι οποίοι όπλισαν αυτήν τη ρουκέτα, αλλά έστω και αν είναι Έλληνες, αυτοί στρέφονται ενάντια των ιδίων συμφερόντων της Ελλάδας. Αυτήν τη φωνή ελπίζω να την ακούσουμε από όλα τα κόμματα σήμερα. 
     Έρχομαι στο συγκεκριμένο θέμα των λιμανιών. Η κυβερνητική πολιτική είναι συγκεκριμένη, έχει στρατηγικό και ουσιαστικό σχέδιο. Ποιο είναι αυτό; Να προσελκύσει στα λιμάνια μεγάλες ξένες επενδύσεις, να αποκτήσουν τα ελληνικά λιμάνια και ιδιαίτερα τα δυο μεγάλα λιμάνια της Αθήνας και της Θεσσαλονίκης διεθνείς εταίρους με τους οποίους θα μπορέσουν να γίνουν ουσιαστικά κέντρα παραγωγής πλούτου και θέσεων εργασίας για τον τόπο μας. 
     Ας ξεκινήσουμε από το απλό. Τα λιμάνια, έτσι όπως λειτουργούν, εξυπηρετώντας μόνο το εσωτερικό εμπόριο, μπορούν σε κάποια περίπτωση να είναι μεγάλοι οργανισμοί ιδιαίτερα κερδοφόροι; Όχι. Από τον τζίρο που σήμερα κάνει ο σταθμός εμπορευματοκιβωτίων του Ο.Λ.Π. περίπου το 15% με 20% αφορά την εγχώρια αγορά -εισαγωγές και εξαγωγές- και όλο το υπόλοιπο είναι διαμετακομιστικό εμπόριο. 
     Άρα το να αποκτήσουν τα λιμάνια στρατηγικούς εταίρους, οι οποίοι έχουν τη δύναμη να φέρνουν περισσότερα εμπορεύματα στον Πειραιά, να καταστήσουν τον Πειραιά και την Θεσσαλονίκη ως μεγάλα κέντρα διαμετακομιστικού εμπορίου, αυτό είναι προς όφελος της εθνικής οικονομίας, των δυο αυτών εταιρειών και, βεβαίως, των χιλιάδων εργαζομένων που θα δουλεύουν μέσα ή γύρω από τα λιμάνια, εξυπηρετώντας αυτά τα εμπορεύματα. Καθιστούν, δηλαδή, τη χώρα μας ως κέντρο στο διεθνές εμπορικό σύστημα, κάτι το οποίο έκαναν και οι προηγούμενες διοικήσεις του Ο.Λ.Π. μέσα από την ιδιαίτερα επωφελή, τελικά,για τα συμφέροντα του Ο.Λ.Π. συμφωνία που έχει υπογραφεί με μια εταιρεία η οποία φέρνει ένα τεράστιο κομμάτι τζίρου στο λιμάνι του Πειραιά και από το οποίο πληρώνονται και αυτές οι υπέρογκες αμοιβές, οι καταχρηστικά υπέρογκες αμοιβές, των εργαζομένων και ο Ο.Λ.Π., παρά τα υψηλά κόστη εργοδοσίας, σημειώνει κέρδη. 
     Αυτό προσπαθούμε εμείς να διευρύνουμε και να το ενσωματώσουμε στη λειτουργία του λιμανιού μέσα από επενδύσεις που υπολογίζουμε ότι θα φθάσουν τα 500.000.000 ευρώ. Αυτό θέλουμε να κάνουμε και έχουμε στρατηγικό ουσιαστικό σχέδιο και δεν έχει καμία σχέση μ΄ αυτά που έλεγε πριν από λίγο ο κ. Φλωρίδης, ότι, δηλαδή, η Κυβέρνηση δεν έχει στόχο. Η κυβέρνηση, που δεν είχε σχέδιο, ήταν η κυβέρνηση του ΠΑ.ΣΟ.Κ., όταν μετοχοποιούσε τον Ο.Λ.Π. και αντί τα χρήματα, τα οποία εισέπραττε από τη μετοχοποίηση, να τα επενδύσει στην ανανέωση του εξοπλισμού του Ο.Λ.Π., στη διεύρυνση των προβλητών, στην κατασκευή της τρίτης προβλήτας ή στο μεγάλωμα της πρώτης προβλήτας, που τώρα επί Κυβερνήσεως Νέας Δημοκρατίας υλοποιείται, πήγαινε και κάλυπτε τρύπες του προϋπολογισμού. Τότε εγκληματούσατε, τότε που είδατε αυτές τις εταιρείες ως περιθώριο, ως φορέα χρηματιστηριακού παιχνιδιού ή αποκομιδής πρόσκαιρων οφελών για τον κρατικό προϋπολογισμό, βουλώνοντας τρύπες.
     Ποιο ήταν το σχέδιο τότε; Ποιο ήταν το αναπτυξιακό πλάνο το οποίο υπηρετήσατε ποτέ στα λιμάνια; Κανένα. Καιροσκοπικά το αντιμετωπίσατε.
     Πρώτη φορά έρχεται μια Κυβέρνηση και λέει ότι εμείς θέλουμε τα λιμάνια να τα καταστήσουμε στρατηγικό κόμβο προσέλκυσης ξένων επενδύσεων στη χώρα. Και νομίζω, ότι αυτή η πολιτική είναι μια πολιτική που διευρύνει και τα όρια της εθνικής ασφάλειας, διότι ετέθη και το θέμα της εθνικής ασφάλειας, κατά πόσο τα λιμάνια θα μπορούν να ιδιωτικοποιηθούν. Είναι πολύ σημαντικότερο ένα λιμάνι το οποίο εξυπηρετεί το σύνολο της Νοτιανατολικής Μεσογείου και ένα μεγάλο κομμάτι του εμπορίου της Βαλκανικής από ένα λιμάνι το οποίο μόνο περιφερειακά δρα και εξυπηρετεί τις ανάγκες μιας πόλης ή μιας μικρότερης περιοχής.
     Χαρακτηριστικά θα σας πω ότι αν το λιμάνι της Θεσσαλονίκης, πραγματικά, αποτελέσει το κέντρο που οραματιζόμαστε να αποτελέσει, δηλαδή, να είναι το κέντρο του εμπορίου για όλη τη Βαλκανική, αυτό το καθιστά πολύ πιο ασφαλές απ’ ό,τι να εξυπηρετεί μόνο την πόλη της Θεσσαλονίκης ή την περιφέρεια της Μακεδονίας. 
     Νομίζω ότι αυτό το οποίο απεδείχθη απ’ όλη αυτήν τη συζήτηση γύρω από τα λιμάνια, είναι ο λάθος τρόπος με τον οποίο σχεδιάστηκε και υλοποιήθηκε η μετοχοποίηση στο παρελθόν. Η μετοχοποίηση των λιμανιών υπήρξε μια πράξη που στρεφόταν, τελικά, ενάντια στο ίδιο το συμφέρον των λιμανιών. Εμείς πιστεύαμε στη διατήρηση του δημόσιου χαρακτήρα του Ο.Λ.Π. και της δημόσιας περιουσίας την οποία θα έπρεπε να έχει ο Ο.Λ.Π.. Από εκεί και πέρα πιστεύουμε στους ιδιώτες για να λειτουργήσουν καλύτερα αυτήν τη δημόσια περιουσία. Δεν απεμπολεί σήμερα η Κυβέρνηση, μέσα απ’ αυτά τα οποία λέει, καμιά δημόσια περιουσία, δεν εκποιεί τίποτα, δεν πουλάει κάτι. Τη διαχείριση δίνει. Και αυτή θέλουμε να τη δώσει με συγκεκριμένα οφέλη, με business plan και επενδύσεις που θα έρθουν από το εξωτερικό ή από το εσωτερικό, από επενδυτές που θέλουν να βάλουν λεφτά, εκεί που έχουν βάλει τόσα χρόνια πριν οι εργαζόμενοι του Ο.Λ.Π. και το ελληνικό δημόσιο δημιουργώντας αυτούς τους οργανισμούς λιμένος.
     Κύριε Πρόεδρε, κυρίες και κύριοι συνάδελφοι, από τη μέχρι τώρα συζήτηση της συγκεκριμένης επερώτησης αποδεικνύεται κάτι: Ότι το ΠΑ.ΣΟ.Κ. δεν είχε, ούτε έχει συγκεκριμένο πλάνο, σχέδιο, όραμα, για την εθνική λιμενική πολιτική. Αυτό το οποίο δημιούργησε στο παρελθόν αποσπασματικά είναι κάτι το οποίο δεν εντασσόταν πουθενά και σε κανένα σχεδιασμό. Και ήταν στη λογική που πάντα επεκράτησε στο ΠΑ.ΣΟ.Κ. όσο είχε τη διακυβέρνηση της χώρας, μέσα από τις μετοχοποιήσεις και τις αθρόες εισαγωγές και τις εκποιήσεις ποσοστών δημοσίων εταιρειών στο Χρηματιστήριο, χωρίς αυτό να σημαίνει αλλαγή στον τρόπο διοίκησης, διαχείρισης της εταιρείας, μεγιστοποίηση των οφελών για την εθνική οικονομία. Ό,τι κάνατε με την άκρατη μετοχοποίηση του Ο.Τ.Ε., με την πώληση των ΕΛ.ΠΕ. με τη μετοχοποίηση της Εθνικής Τράπεζας της Ελλάδας ή της Δ.Ε.Η., αυτά τα οποία σήμερα δεν κατάλαβα, για ποιο λόγο κατηγορούμαστε εμείς από τον κ. Φλωρίδη ότι ολοκληρώνουμε -και τα ολοκληρώνουμε βάσει σχεδίου και βάσει ενός συγκεκριμένου οράματος, που λέει ότι όταν μετοχοποιούμε, όταν δίνουμε κομμάτια περιουσίας σε ιδιώτες, καλό είναι να δίνουμε και τη διαχείριση γιατί είναι καλύτεροι διαχειριστές οι ιδιώτες από το δημόσιο- αυτό εσείς σήμερα το καταδικάζετε, ενώ ήταν μια πολιτική την οποία ανερμάτιστα εφαρμόσατε χωρίς όμως σχέδιο και χωρίς προφανή οφέλη. 
     Εμείς θα ολοκληρώσουμε αυτήν την πολιτική μας στα λιμάνια και θα την ολοκληρώσουμε με επιτυχία και προς όφελος και των δυο πόλεων, του Πειραιά και της Θεσσαλονίκης, που έχουν ανάγκη από νέες επενδύσεις στις λιμενικές τους υποδομές. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη. 
     Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και δυο συνοδοί-δάσκαλοι από το Δημοτικό Σχολείο Εκπαιδευτηρίων Παναγία Προυσώτισσα Αγρινίου
     Η Βουλή τους καλωσορίζει και τους εύχεται καλές σπουδές. 
     (Χειροκροτήματα απ’ όλες τις πτέρυγες της Βουλής)
     Τους ενημερώνουμε ότι παρακολουθούν συνεδρίαση κοινοβουλευτικού ελέγχου όπου στην Αίθουσα είναι οι Βουλευτές που επερωτούν, γι’ αυτό είναι λίγοι Βουλευτές από την Αντιπολίτευση, που ελέγχουν την Κυβέρνηση και ο επερωτώμενος Υπουργός, ο κ. Κεφαλογιάννης.
     Το λόγο έχει η Κοινοβουλευτική Εκπρόσωπος του Κ.Κ.Ε. κ. Ελπίδα Παντελάκη. 
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Επειδή ο Κοινοβουλευτικός Εκπρόσωπος της Νέας Δημοκρατίας, με αφορμή το κτύπημα στην Αμερικάνικη Πρεσβεία σήμερα, ζήτησε απ’ όλα τα κόμματα να πάρουν θέση, θα πω μια κουβέντα πάνω σ’ αυτό, γιατί το Κομμουνιστικό Κόμμα έχει πάρει θέση δημόσια σήμερα, μέσω του Γραφείου Τύπου της Κεντρικής Επιτροπής.
     Η καταδίκη είναι δεδομένη. Το λέω αυτό γιατί ο Κοινοβουλευτικός Εκπρόσωπος είπε: «Ελπίζω όλα τα κόμματα να το καταδικάσουν». Είναι δεδομένη και η δική μας καταδίκη σ’ αυτήν την ενέργεια. Όμως, εδώ δεν συμμεριζόμαστε όλη αυτήν τη συζήτηση που γίνεται σήμερα και από εκπροσώπους κομμάτων και από τα μέσα ενημέρωσης για την εικόνα και την καταστροφή που υπάρχει στη χώρα.
     Αντιθέτως μας προβληματίζει, ιδιαίτερα, και μας ανησυχεί πώς αυτό θα αξιοποιηθεί από την πλευρά των Ηνωμένων Πολιτειών της Αμερικής, γιατί βρίσκεται σ’ εξέλιξη ένα σχέδιο επίθεσης εναντίον των λαών, αλλά και πώς θα αξιοποιηθεί και από την ίδια την Κυβέρνηση στην πορεία, γιατί βρίσκονται σε εξέλιξη μεγάλες κινητοποιήσεις του κόσμου απέναντι στην πολιτική που ακολουθεί. 
     Η εμπειρία μέχρι τώρα έχει δείξει ότι μετά από κτυπήματα είχαμε ένταση της κρατικής καταστολής και δράσης διαφόρων υπηρεσιών. Αυτό μας ανησυχεί ιδιαίτερα. Αυτό που έχουμε να πούμε, δίνοντας και ένα μήνυμα στον κόσμο, είναι ότι, πραγματικά, απαιτείται ετοιμότητα, επαγρύπνηση, δράση από τον κόσμο συνολικότερα, γιατί μόνο όταν αντιμετωπίζει ο κόσμος τα προβλήματα παλεύοντας, τότε, πραγματικά, περιθωριοποιείται και απομονώνεται οποιαδήποτε προβοκάτσια απ’ όπου και αν προέρχεται αυτή. 
     Μπαίνοντας στο θέμα που κουβεντιάζουμε σήμερα μ’ αφορμή την επερώτηση της Αξιωματικής Αντιπολίτευσης, θα ήθελα να πω κατ’ αρχάς ότι δεν συζητάμε το θέμα από μηδενική βάση. Έτσι όπως γίνεται η συζήτηση, είναι σαν να κουβεντιάζουμε σήμερα το θέμα που είχε προκύψει -το τελευταίο διάστημα- της διακήρυξης εκδήλωσης ενδιαφέροντος για την παραχώρηση του λιμανιού. Φάνηκε, δηλαδή, από τη συζήτηση σαν να μην έχουν μεσολαβήσει τους τελευταίους τρεις μήνες όλα αυτά που έχουν γίνει και συζητάμε από την αρχή. 
     Εγώ θα συζητήσω από το τέλος. Υπάρχει συμφωνία αυτήν τη στιγμή. Δεν το είπατε, κύριε Υπουργέ, όταν μιλούσατε ήσασταν προσεκτικός στο πώς θίξατε αυτό το θέμα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ δεν είπα τίποτε.
     ΕΛΠΙΔΑ ΠΑΝΤΕΛΑΚΗ: Υπάρχει ήδη συμφωνία μεταξύ της διοίκησης του Ο.Λ.Π. και της πλειοψηφίας του συνδικαλιστικού κινήματος των εργαζομένων στον Ο.Λ.Π. Είναι έτσι ή όχι; Υπάρχει συμφωνία, γι’ αυτό και έχουν προχωρήσει στην αναστολή. Για μας είναι πολύ κρίσιμο αυτό το ζήτημα. Είναι σκάνδαλο αυτό που συνέβη της τελευταίες ημέρες και θα εξηγήσω γιατί. Γιατί και η Νέα Δημοκρατία, η Κυβέρνηση έχει την πρώτη ευθύνη, βεβαίως, διότι ολοκληρώνει πλήρως την ιδιωτικοποίηση που είχε ξεκινήσει η προηγούμενη κυβέρνηση …
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Παντελάκη, αν μου επιτρέπετε, εγώ δεν είπα τέτοιο πράγμα.
     ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, επιτρέπετε τη διακοπή από τον κύριο Υπουργό;
     ΕΛΠΙΔΑ ΠΑΝΤΕΛΑΚΗ: Όχι, κύριε Υπουργέ, να ολοκληρώσω και θα απαντήσετε μετά.
     Βεβαίως η Κυβέρνηση έχει την πρώτη ευθύνη αφού κυβερνά, διότι προχωρεί στο δρόμο που άνοιξε η προηγούμενη κυβέρνηση, της ιδιωτικοποίησης των λιμένων και στη Θεσσαλονίκη και στον Πειραιά. Βέβαια η συζήτηση εστιάστηκε περισσότερο στο λιμάνι του Πειραιά. Από άποψη ουσίας είναι το ίδιο. 
     Είχαν ξεκινήσει κινητοποιήσεις από τους εργαζόμενους για πάνω από πενήντα ημέρες. Στην αρχή ζητούσαν αναστολή, απόσυρση. Μετά την απόσυρση συζητιόταν κάπως η αναστολή. Τελικά ποια συμφωνία υπάρχει αυτήν τη στιγμή; Γιατί οι εργαζόμενοι δεν έκαναν απεργίες. Αυτό που έκαναν ήταν ότι δεν δούλευαν Σαββατοκύριακα και υπερωρίες. 
     Έγινε, λοιπόν, μία συμφωνία κατ’ αρχήν να μη δουλεύουν τα Σαββατοκύριακα και υπερωρίες και πήγαν ξανά στη δουλειά. Ξεκινάει ξανά διάλογος μετά την εξάμηνη αναστολή. Τώρα ο Υπουργός λέει ότι θα γίνει συζήτηση για το μοντέλο ανάπτυξης και η συζήτηση αυτή θα γίνει μέχρι τις 30 Απριλίου του 2007 με αντικείμενο το βέλτιστο τρόπο ανάπτυξης.
     Εμείς αυτό το θεωρούμε σοβαρό πολιτικό πρόβλημα, που θα έπρεπε να αναφερθεί από την Αξιωματική Αντιπολίτευση, η οποία επερωτά τον Υπουργό και του ζητάει ευθύνες για το τι πρόκειται να κάνει. Ας σταματήσει η Αξιωματική Αντιπολίτευση να κρύβεται πίσω από το δάκτυλό της. Γιατί αυτήν τη στιγμή…
     ΙΩΑΝΝΗΣ ΔΙΑΜΑΝΤΙΔΗΣ: (Δεν ακούστηκε)
     ΕΛΠΙΔΑ ΠΑΝΤΕΛΑΚΗ: Δεν στέκομαι καθόλου στις ευθύνες που έχει το ΠΑ.ΣΟ.Κ. για το προηγούμενο διάστημα. Λέω, όμως, τώρα ότι στην πιο κρίσιμη στιγμή του αγώνα των εργαζομένων, των λιμενεργατών…
     ΙΩΑΝΝΗΣ ΔΙΑΜΑΝΤΙΔΗΣ: Η Κυβέρνηση επερωτάται…
     ΕΛΠΙΔΑ ΠΑΝΤΕΛΑΚΗ: Για την Αξιωματική Αντιπολίτευση μιλάω, κύριε Διαμαντίδη.
     ΕΛΠΙΔΑ ΤΣΟΥΡΗ: Αυτό είναι το πρόβλημά σας.
     ΕΛΠΙΔΑ ΠΑΝΤΕΛΑΚΗ: Και την πιο κρίσιμη στιγμή του αγώνα, τι έκανε η συνδικαλιστική πλειοψηφία, η οποία στηρίζεται …
     ΙΩΑΝΝΗΣ ΔΙΑΜΑΝΤΙΔΗΣ: Στην Κυβέρνηση να απευθύνετε το λόγο.
     ΠΡΟΕΔΡΕΥΩΝ (Γεώργιος Σούρλας): Δικαιούται να μιλάει, κύριε Διαμαντίδη.
     ΕΛΠΙΔΑ ΠΑΝΤΕΛΑΚΗ: Τι έκαναν, λοιπόν, οι συνδικαλιστικές οργανώσεις, δηλαδή, η Π.Α.Σ.Κ.Ε., η Δ.Α.Κ.Ε. και η Αυτόνομη Παρέμβαση, που στηρίζονται από τα αντίστοιχα κόμματα το ΠΑ.ΣΟ.Κ., τη Νέα Δημοκρατία και το Συνασπισμό; Εστιάζω, βέβαια, τις ευθύνες περισσότερο στα δυο μεγάλα κόμματα.
     Έκαναν πίσω, στην πιο κρίσιμη στιγμή. Σε ποια κρίσιμη στιγμή; Όταν οι εργαζόμενοι στα ιταλικά λιμάνια της Γένοβας, του Βόλτρι και του Τζόγια Τάουρο την ίδια, ακριβώς, ημέρα ξεκίνησαν κινητοποιήσεις. Την ίδια, ακριβώς, ημέρα! Είναι τυχαίο; Εμείς λέμε ότι δεν είναι τυχαίο και αποδείξτε εσείς αυτό το πράγμα. Την ίδια στιγμή που σταμάτησαν οι κινητοποιήσεις μ’ αυτήν τη μορφή, μ’ αυτόν τον τρόπο, οι συνδικαλιστικές πλειοψηφίες, λοιπόν, έδειξαν καθαρά το πρόσωπό τους, γιατί, ακριβώς, είχαν τις πλάτες των κομμάτων τους -είναι σαφές αυτό κι εδώ πρέπει να πάρετε θέση, είναι πολύ σοβαρό το ζήτημα- την ώρα που ήταν πιεσμένη η Κυβέρνηση, πιεσμένη συνολικά στο πρόβλημα του λιμανιού του Πειραιά -είχε εστιαστεί πολύ έντονα αυτή η πίεση- και υπήρχαν τότε, είχαν ξεκινήσει κινητοποιήσεις την πρώτη βδομάδα του Γενάρη για τα ζητήματα της παιδείας. Είναι αβαντάρισμα στην πολιτική της Νέας Δημοκρατίας αυτό ή όχι; Εδώ καθαρά πράγματα  να συζητάμε. Μην συζητάμε γενικώς και αορίστως.
     Και έρχεται αυτήν τη στιγμή επερώτηση από το ΠΑ.ΣΟ.Κ. για έναν και μόνο λόγο, για να καναλιζάρει τα πράγματα, και τη δυσαρέσκεια που υπάρχει στους εργαζόμενους στο λιμάνι του Πειραιά. Γιατί ετσιθελικά και εκείνοι αποφάσισαν, χωρίς να κάνουν συνέλευση εργαζομένων, την ίδια στιγμή που ήταν σύσσωμοι, και ήταν όλοι κάτω και δεν πήγαινε κανείς στη δουλειά. Κρατούσε, δηλαδή, αυτήν τη στάση, την ίδια ώρα που καταγγέλλει η Αξιωματική Αντιπολίτευση την Κυβέρνηση –και σωστά βέβαια- ότι πήρε αυτήν την απόφαση όχι μόνο ετσιθελικά, αλλά και με Μ.Α.Τ., με μέσα καταστολής και το διοικητικό συμβούλιο του Ο.Λ.Π. πήγε στο Υπουργείο Εμπορικής Ναυτιλίας να πάρει την απόφαση. Την ίδια στιγμή, λοιπόν, δεν είχαν αυτοί οι συνδικαλιστές την ευαισθησία.
     Γιατί το θέτουμε αυτό το ζήτημα; Γιατί είναι πολιτικό πρόβλημα. Δεν μπορεί ο καθένας να λέει για οποιοδήποτε ζήτημα, είτε στον Ο.Τ.Ε. είτε οπουδήποτε: «Δεν το κάναμε εμείς ως Κυβέρνηση» ή «δεν το κάναμε εμείς  ως Αντιπολίτευση», «το έκαναν οι συνδικαλιστές μας». Αυτό, λοιπόν, είναι το πολιτικό ζήτημα. Υπάρχει συμπαιγνία. Εμείς αυτό λέμε και αυτό αποδεικνύεται. Και δεν είναι τυχαίο το ότι την ίδια στιγμή ξεκίνησε αυτή η απεργία στα ιταλικά λιμάνια, που θα δημιουργούσε μεγάλη έκρηξη.
     Γιατί έγινε όλο το προηγούμενο διάστημα αυτή η επίθεση από τον Υπουργό Εμπορικής Ναυτιλίας απέναντι στους εργαζόμενους; Νάτο, αποδεικνύεται για άλλη μία φορά. Ας δούμε, λοιπόν, τη σύμβαση εξαρτημένης εργασίας ορισμένου χρόνου, που έχουν οι νέοι εργάτες. Γιατί δεν είναι εξασφάλιση, που λέει η Κυβέρνηση, αυτών των εργαζομένων. Μα, τι μπορεί να τους κάνει; Μπορεί να τους διώξει; Δεν μπορεί να τους κάνει τίποτα. Το θέμα, όμως, είναι –που δεν ασχολείται κανείς γι’ αυτό και είναι ένα ζήτημα- τι γίνεται με τους νέους εργαζόμενους. Δεν πήρε τους προηγούμενους, τους διακόσιους, που είχε πει ότι θα προσλάβει. Πήρε πενήντα λιμενεργάτες –προκλητικές και αυθαίρετες ήταν αυτές οι προσλήψεις που έκανε- με ατομικές συμβάσεις, με το κατώτερο της Γ.Σ.Ε.Ε. και δυνατότητα χρησιμοποίησής τους οπουδήποτε τούς ζητηθεί, εντός Ελλάδος και σε τρίτους, ποδοπατώντας τη Συλλογική Σύμβαση Εργασίας, κουρελιάζοντας τον Κανονισμό Εργασίας και τον Γενικό Κανονισμό του Προσωπικού. Εμείς θεωρούμε ότι αυτός που υπάρχει πρέπει να μείνει. 
     Όταν μιλάει, λοιπόν, η Κυβέρνηση για δικαιώματα των εργαζομένων –και δεν άκουσα κάτι να λέει η Αξιωματική Αντιπολίτευση- μιλάμε για εργαζόμενους, οι οποίοι θα δίνονται για οποιαδήποτε δουλειά –ο εργαζόμενος, λέει, υποχρεούται να προσφέρει υπηρεσίες στον εργοδότη του ή και σε άλλα πρόσωπα, υποδεικνυόμενα από τον εργοδότη ή και συνεργαζόμενα μ’ αυτόν- και θα έχουμε ενοικίαση εργαζομένων. 
     Και ας έρθουμε στο «ψητό», γιατί ο χρόνος δεν μου επιτρέπει να προχωρήσω για πολλή ώρα. Με ποιο μισθό, λοιπόν, θα προσλαμβάνονται αυτοί; Με 27 ευρώ μικτά.  Πείτε το. Αυτό είναι το ζήτημα. Η φασαρία είναι αυτή. Όμως επειδή δεν μπορεί, βέβαια, να τους αφήσει να δουλεύουν με τα 27 ευρώ μισθό, βασικό, γιατί δεν θα βρει κόσμο, θεσπίζει ένα μέτρο και λέει ότι το δικαίωμα και η διάρκεια της άδειας του εργαζόμενου, με αποδοχές, καθώς και ο τρόπος και ο χρόνος χορήγησής τους διέπεται από τις εκάστοτε ισχύουσες διατάξεις της σχετικής εργατικής νομοθεσίας και της επτάμηνης σύμβασης ορισμένου χρόνου, που αποδεικνύεται ότι είναι σύμβαση ιδιωτικού τομέα. Μετά υπάρχει απελευθέρωση των απολύσεων, αν θέλει τον κρατάει, αν δεν θέλει δεν τον κρατάει, γιατί μπορεί να μην είναι στον κατάλογο του Α.Σ.Ε.. Αλλά το πιο σημαντικό απ’ όλα είναι ότι μονομερώς μπορεί να του δώσει κάποια χρήματα παραπάνω. Αυτό, όμως, δεν τον εμποδίζει από το να τον διώξει την άλλη μέρα. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Επιτρέψτε μου για ένα λεπτό. Ζητώ την κατανόησή σας, κύριε Πρόεδρε.
     Αυτή είναι η κατάσταση. Τέτοιους θέλετε. Γι’ αυτό σας λέγαμε ότι θέλετε μισθωτούς δούλους στο λιμάνι του Πειραιά κι ότι αυτός που έχει να κερδίσει θα είναι μόνο οι πολυεθνικές εταιρείες. Ο τσακωμός γίνεται για το αν θα είναι ένας ο επενδυτής ή αν θα είναι δύο ή τρεις. 
     Να μάθει, λοιπόν, ο ελληνικός λαός ότι αυτό που παραδίδει η Κυβέρνηση-τώρα πλέον και με τη συμπαιγνία από το ΠΑ.ΣΟ.Κ., που κάνει κριτική για το θεαθήναι- είναι ένα εκατομμύριο τετραγωνικά μέτρα του λιμανιού, που αποτελεί το ΣΕΠΟ στο Ικόνιο, αποθήκες για το άδειασμα-γέμισμα εμπορευματοκιβωτίων, εμβαδού δεκαεννέα χιλιάδων διακοσίων τετραγωνικών μέτρων, καθώς επίσης και συνεργείο συντήρησης και επισκευής του μηχανολογικού εξοπλισμού επιφάνειας πέντε χιλιάδων οκτακοσίων τετραγωνικών μέτρων. 
     Επιπλέον, διαθέτει εγκαταστάσεις ψυγείων και ειδικά κοντέινερ και ειδικούς χώρους επικίνδυνων φορτίων. Παραδίδει τα ηλεκτρονικά συστήματα μηχανοργάνωσης και πληροφοριών, ανεξάρτητο οδικό δίκτυο για την κίνηση των οχημάτων στην περιοχή, το οποίο, όμως, αποτελεί προέκταση του οδικού δικτύου αποκλειστικής χρήσης του Ο.Λ.Π.. 
     Παραδίδει τον τεχνολογικό εξοπλισμό: Δεκατέσσερις γερανογέφυρες, πενήντα δύο οχήματα στοιβασίας και μεταφοράς εμπορευματοκιβωτίων, είκοσι γερανοφόρα οχήματα, είκοσι πέντε ελκυστήρες κ.λπ. και παραδίδει βεβαίως και την υποδομή αυτήν τη στιγμή που κατασκευάζεται, όπως ο προβλήτας I. 
     Ας σταματήσει, λοιπόν, η συζήτηση περί ιδιωτικοποίησης. Παραδίδεται, λοιπόν, μία πηγή πλούτου και περιουσία στους πολυεθνικούς ομίλους και ο τσακωμός γίνεται για το ποιος θα είναι στο τιμόνι της διακυβέρνησης, για να εξυπηρετήσει αυτήν την πολιτική και να συνομιλήσει με τους παίκτες που θα έρθουν. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Παντελάκη.
     Το λόγο έχει ο Κοινοβουλευτικός Εκπρόσωπος του Συνασπισμού κ. Δραγασάκης.
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, επειδή έγινε λόγος, νοιώθω και εγώ την ανάγκη από μέρους του Συνασπισμού Ριζοσπαστικής Αριστεράς να καταδικάσω τη σημερινή επίθεση με ρουκέτες στην Αμερικάνικη Πρεσβεία, να χαιρετίσω –κατ’ αντιδιαστολή- τις ειρηνικές διαδηλώσεις των Αμερικανών πολιτών ενάντια στην πολιτική του Μπους και να σχολιάσω ότι ακριβώς αυτές οι μαζικές κινητοποιήσεις των λαών είναι που μπορούν να βάλουν φρένο και σ’ αυτήν τη νέα κλιμάκωση, η οποία επιχειρείται από την αμερικάνικη κυβέρνηση στο Ιράκ και όχι ενέργειες σαν αυτή που είδαμε στην Αμερικάνικη Πρεσβεία.
     Τέλος, κύριε Πρόεδρε, θα ήθελα να θέσω το ερώτημα στους Έλληνες πολίτες να σκεφτούν, να σκεφτούμε όλοι μας, με τι ασχολείται εδώ και τόσον καιρό ο κ. Πολύδωρας; Μόνο αυτό. Ας σκεφτούμε με τι ασχολείτο ο κ. Πολύδωρας και η Κυβέρνηση, που έψαχνε για ύποπτους, ποιους ονόμαζε έκνομους και πού τελικά αποδεικνύεται ότι υπάρχει το πρόβλημα.
     Φοβάμαι ότι αυτός ο αποπροσανατολισμός χαρακτηρίζει την κυβερνητική πολιτική και σ’ άλλους τομείς, ακόμα και στο σημερινό θέμα. Τι ακριβώς συζητάμε; Τη μια ο Υπουργός μας φέρνει για πολλοστή φορά τους καταλόγους με τις αμοιβές των εργαζομένων. Την άλλη ενοχοποιούνται οι λιμενεργάτες για τα προβλήματα. Την άλλη εμφανιζόμαστε να εκλιπαρούμε ξένους επενδυτές. Ποιο είναι τελικά το θέμα; 
     Θα ήθελα στο σημείο αυτό να υπενθυμίσω μερικές βασικές διαπιστώσεις δικές μας, που πιστεύω όμως ότι είναι κοινά αποδεκτές.
     Πρώτη διαπίστωση. Τα λιμάνια έχουν προβλήματα, δεν αποτελούν όμως πρόβλημα. Αποτελούν μια πηγή τεράστιων δυνατοτήτων αναπτυξιακών για τη χώρα μας. Πού οφείλεται αυτό; Οφείλεται σε δύο παράγοντες.
     Πρώτον, η ανάπτυξη του παγκόσμιου εμπορίου δημιουργεί μεγάλη ζήτηση λιμενικών υπηρεσιών και, δεύτερον, ειδικότερα η γεωγραφική ανακατανομή του παγκόσμιου εμπορίου και της παγκόσμιας ανάπτυξης με την ανάπτυξη της Κίνας και της Ινδίας δημιουργεί συγκριτικά πλεονεκτήματα τεραστίων διαστάσεων για τη χώρα μας.
     Εδώ, λοιπόν, δεν έχουμε να διαχειριστούμε μία μίζερη κατάσταση, αλλά έχουμε να συζητήσουμε πώς αυτές οι δυνατότητες, οι οποίες προκύπτουν αφενός από τη γεωγραφική θέση της χώρας μας και αφετέρου από αυτές τις παγκόσμιες αλλαγές που ζούμε, μπορούν να αξιοποιηθούν προς όφελος του ελληνικού λαού, προς όφελος της χώρας συνολικά. Πρέπει κανείς να ψάξει πάρα πολύ, για να ανακαλύψει κάποια σκέψη στον πολιτικό λόγο της Κυβέρνησης, αλλά και άλλων κομμάτων, τι τελικά συνιστά απάντηση στο πρόβλημα αυτό. 
     Δεύτερη επισήμανση. Ακριβώς εξαιτίας αυτών των αλλαγών και αυτής της σημασίας που αποκτούν σήμερα τα λιμάνια παγκοσμίως, υπάρχει και ένας παγκόσμιος ανταγωνισμός των κεφαλαίων και πολυεθνικών επιχειρήσεων για τον έλεγχο των λιμανιών. Αυτό δεν πρέπει να το ξεχνάμε.
     Στην Αμερική υπήρξε ολόκληρο θέμα αν θα μπορούσε μία εταιρεία βρετανικών συμφερόντων στην οποία, όμως, είχαν μπει και αραβικά κεφάλαια, να αναλάβει τη διαχείριση κάποιων αμερικανικών λιμανιών και θυμάστε ότι το αμερικάνικο Κογκρέσο έβαλε βέτο με πρόσχημα την τρομοκρατία. Στην πραγματικότητα, πρόκειται για το φαινόμενο που είπα. Πρόκειται για έναν παγκόσμιο ανταγωνισμό.
     Ποια είναι η θέση η δική μας έναντι αυτού του ανταγωνισμού; Αποτελεί απάντηση η ιδιωτικοποίηση; Εμείς λέμε όχι. Έχουμε τις δυνατότητες να αξιοποιήσουμε τα λιμάνια, υπάρχουν πόροι και μπορούν να βρεθούν και άλλοι. 
     Επειδή άκουσα τον κ. Βαρβιτσιώτη να λέει ότι θέλουμε διεθνείς συνεργασίες και διεθνείς εταίρους, λέω βεβαίως, ποιος διαφωνεί με αυτό: Άλλο ο διεθνής εταίρος, άλλο η διεθνής συνεργασία, η ισότιμη, η αμοιβαία επωφελής και άλλο το να πούμε ότι εμείς ότι δεν μπορούμε να κάνουμε τίποτα και παραδίδουμε κρίσιμους τομείς του λιμανιού σε κάποιους, άγνωστων ακόμα ταυτοτήτων, άγνωστων σχεδίων και επιδιώξεων, διεθνείς επενδυτές.
     Η τρίτη παρατήρηση είναι ότι εδώ εκείνο το οποίο λείπει και εκείνο το οποίο χρειάζεται είναι ένας ενιαίος σχεδιασμός για όλα τα μεγάλα λιμάνια της χώρας και ειδικότερα για τα τέσσερα λιμάνια της Αττικής: Πειραιά, Ελευσίνα, Λαύριο και Ραφήνα. Χρειάζεται να προσδιοριστεί με σαφήνεια ο ρόλος του κάθε λιμανιού, να δημιουργηθούν οι υποδομές που προσιδιάζουν σ’ αυτό το ρόλο, να αποφευχθεί ο άνευ λόγου ανταγωνισμός μεταξύ των λιμανιών και αντίθετα να ενισχυθεί η συμπληρωματική τους λειτουργία.
     Τέταρτη παρατήρηση. Ειδικά για το λιμάνι του Πειραιά είναι ανάγκη να υπάρξει μία στρατηγική. Δεν μπορούμε να συζητάμε με αποσπασματικό τρόπο και αποσπασματικά μέτρα, διότι το λιμάνι του Πειραιά έχει να κάνει όχι μόνο με τη διαμετακόμιση και τις μεταφορές, αλλά έχει να κάνει με τη ζωή της πόλης του Πειραιά και έχει να κάνει και με τη διασύνδεση του λιμανιού και της πόλης του Πειραιά με τα ευρύτερα δίκτυα μεταφορών, τόσο της χώρας μας, αλλά κατ’ επέκταση και με τα διευρωπαϊκά δίκτυα. Επομένως, το τι θα γίνει μέσα στο λιμάνι είναι σε άμεση συνάρτηση με τη ζωή συνολικά της πόλης και με τα έργα υποδομής, που είναι πέρα από το λιμάνι και που προφανώς δεν εξαντλείται εδώ το θέμα στο Υπουργείο Εμπορικής Ναυτιλίας, αλλά εμπλέκεται συνολικά η πολιτική της Κυβέρνησης.
     Εδώ, λοιπόν, χρειάζεται να δούμε τι υποδομές χρειάζονται –και είναι γνωστό τι υποδομές χρειάζονται- τι εξοπλισμός χρειάζεται και να δούμε τι μας λείπει. Μας λείπουν πόροι; Ο κύριος Υπουργός λέει ότι δεν μας λείπουν πόροι. Ο Ο.Λ.Π. έχει πόρους. Παρά τα προβλήματα που υπάρχουν, είναι κερδοφόρος. Μπορεί όμως να αξιοποιεί και το περιβόητο δάνειο κ.ο.κ.. Χρειάζεται τεχνογνωσία; Να δούμε πώς μπορούμε να τη βρούμε αυτή την τεχνογνωσία. Πρέπει, δηλαδή, η όποια συζήτηση να συνδέεται με το πρόβλημα, το οποίο επιδιώκουμε να λύσουμε και εκεί να δούμε ποια είναι η καλύτερη λύση.
     Η πέμπτη και τελευταία παρατήρηση αφορά τους εργαζόμενους. Εγώ θα περίμενα η Κυβέρνηση να έχει βγάλει τα συμπεράσματά της. Ό,τι γίνεται στο λιμάνι του Πειραιά, κύριε Υπουργέ, οι εργαζόμενοι το κάνουν. Ό,τι έγινε στον Ο.Τ.Ε. οι εργαζόμενοι το έφτιαξαν. Για ό,τι γίνεται στη Δ.Ε.Η. οι εργαζόμενοι είναι ο πρώτος και ο κύριος παράγων. 
     Εάν υπάρχουν προβλήματα, να τα δούμε. Και εμείς βλέπουμε ένα πρόβλημα. Πώς είναι δυνατόν να παραλύει το λιμάνι του Πειραιά, όταν οι εργαζόμενοι δεν κάνουν υπερωρίες; Οι εργαζόμενοι φταίνε γι’ αυτό; Δεν δείχνει εδώ μία ανορθολογική κατάσταση σε ό,τι αφορά τη διάρθρωση του εργατικού δυναμικού, σε ό,τι αφορά τη μη πρόσληψη του αναγκαίου προσωπικού, σε ό,τι αφορά ένα καθεστώς που έχει δημιουργηθεί; 
     Γιατί, λοιπόν, να μη δούμε και αυτό το πρόβλημα των εργαζομένων; Δεν υπάρχει και πρόβλημα εκπαίδευσης του προσωπικού; Οι ίδιοι οι εργαζόμενοι σε μία επιτροπή που ήλθαν, μας έθεσαν το θέμα.
     Απ’ ό,τι κατάλαβα το Κ.Κ.E. ανέπτυξε μία λογική ότι «τα πάντα έληξαν, τα πάντα παραδίδονται και φταίνε όλοι οι άλλοι εκτός από εμάς». 
     Εμείς έχουμε μία άλλη αντίληψη: Να μην παραδοθούν τα πάντα. Μπορούν να υπάρξουν αντιστάσεις, διότι υπάρχουν εναλλακτικές πολιτικές και καλούμε προς αυτήν την κατεύθυνση να κινηθούν και τα υπόλοιπα πολιτικά κόμματα και το ΠΑ.ΣΟ.Κ.. Υπάρχει, βέβαια, θέμα αποσαφήνισης της πολιτικής του ΠΑ.ΣΟ.Κ.. Να αποσαφηνίσει, λοιπόν, και το ΠΑ.ΣΟ.Κ. την πολιτική του. 
     Υπάρχει θέμα με την τοπική αυτοδιοίκηση, η οποία μπορεί να παίξει σοβαρό ρόλο. Εγώ άκουσα μια δήλωση του καινούριου δημάρχου του Πειραιά, του κ. Φασούλα, που το ένα σκέλος της το βρήκα πολύ σωστό. Είπε δηλαδή ότι η ιδιωτικοποίηση του λιμανιού του Πειραιά σημαίνει ιδιωτικοποίηση της πόλης του Πειραιά. Αλλά με έκπληξη μετά είδα να συνεχίζει και να λέει ότι αν είναι να ιδιωτικοποιηθεί το λιμάνι, αυτό να γίνει προσεκτικά. Αυτό είναι το θέμα;
     Εμείς καλούμε και την αυτοδιοίκηση, όχι μόνο του Πειραιά, αλλά όλων των δήμων, καλούμε και τους εργαζόμενους να απαιτήσουν από την Κυβέρνηση, να διεκδικήσουν μια ολοκληρωμένη στρατηγική, ένα ολοκληρωμένο σχέδιο και για το λιμάνι και για τη σχέση του λιμανιού με την πόλη του Πειραιά και για τις περιβαλλοντολογικές επιπτώσεις και για τις διασυνδέσεις με τις αρτηρίες και όλο αυτό το σχέδιο να τεθεί σ’ έναν δημόσιο διάλογο και να μπορέσουμε να το συζητήσουμε και οι εργαζόμενοι και εμείς στη Βουλή. 
     Μόνο έτσι θα μπορέσουμε νομίζω να βρούμε σωστές λύσεις -τουλάχιστον όσοι ενδιαφερόμαστε να βρούμε λύσεις- και όχι απλώς να ακολουθήσουμε αυτή τη λογική των ιδιωτικοποιήσεων, παραβλέποντας τις τεράστιες αρνητικές συνέπειες, οι οποίες υποκρύπτονται πίσω απ’ αυτήν την πολιτική. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ.  Δραγασάκη.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Κύριε Πρόεδρε, μου επιτρέπετε; 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο για μια σύντομη παρέμβαση.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Μια διευκρίνιση θα κάνω, κύριε Πρόεδρε και θα θέσω ένα ερώτημα.
     Η διευκρίνιση είναι η εξής: Παίρνω αφορμή από την τοποθέτηση της κ. Παντελάκη και βεβαίως και του κ. Δραγασάκη. Θέλω να πω στη Βουλή ότι η διοίκηση του Ο.Λ.Π. αποφάσισε να προσλάβει άμεσα αυτούς τους διακόσιους πενήντα, οι οποίοι έχουν καταθέσει τα χαρτιά τους για να προσληφθούν στον Οργανισμό Λιμένος Πειραιά και επίσης άλλους εβδομήντα έως εκατό λιμενεργάτες, με βάση το νέο νόμο που ψήφισε η Ελληνική Βουλή, όπου αυτό το προνόμιο το έχουν οι άνεργοι ναυτικοί. 
     Αυτό το κάνει ο οργανισμός για δύο λόγους. Πρώτον, διότι στο όραμα που έχει για την ανάπτυξη του λιμανιού βλέπει ότι θα χρειαστούν εκατοντάδες νέοι υπάλληλοι για να καλύψουν την αναπτυξιακή δυνατότητα, η οποία θα υπάρξει τα επόμενα χρόνια και δεύτερον, διότι καλύπτουν κάποιες ανάγκες.
     Το ερώτημά μου, το οποίο θέλω να απευθύνω προς όλους τους συναδέλφους και μάλιστα στους συναδέλφους της Αξιωματικής Αντιπολίτευσης οι οποίοι θα δευτερολογήσουν είναι το εξής: Κύριε Δραγασάκη, στα διεθνή λιμάνια, στα λιμάνια που πραγματικά αποτελούν πρότυπο, όπως το λιμάνι της Σιγκαπούρης -όπου μια περιοχή η οποία είναι μικρότερη από το νομό Αττικής διαθέτει ένα λιμάνι με είκοσι επτά εκατομμύρια κοντέινερς, σε νησί- μπορούν και γίνονται με νέο εξοπλισμό -που φιλοδοξούμε να φέρουμε και στους οργανισμούς στον Πειραιά και στη Θεσσαλονίκη- περίπου τριακόσιες σαράντα κινήσεις την ημέρα. Στον Ο.Λ.Π., με τη  μηχανολογική δυνατότητα που έχει, στις καλύτερές του μέρες και όταν είναι στα κέφια τους οι εργαζόμενοι, έχουμε περίπου εκατόν δέκα με εκατόν είκοσι κινήσεις. Όταν θέλουν να σαμποτάρουν την πολιτική της Κυβέρνησης, οι κινήσεις αυτές κατεβαίνουν στις σαράντα. Δηλαδή, την περίοδο της κρίσης, ενώ δούλευαν κανονικά το οκτάωρό τους, η αποδοτικότητα δεν ήταν εκατόν είκοσι κινήσεις που είναι κανονικά στο οκτάωρο που δουλεύουν, αλλά ήταν σαράντα. 
     Ο διευθύνων σύμβουλος δεν έχει καμία δυνατότητα, πέρα από τα κίνητρα παραγωγικότητας, για να κάνει κάτι. Όταν υπάρχει κανονισμός λειτουργίας, όπως σας τον περιέγραψα όπου, ενώ σε άλλα λιμάνια δουλεύουν τεσσερισήμισι ώρες και τις υπόλοιπες ώρες, μέχρι να συμπληρωθεί το οκτάωρο, δουλεύουν σε άλλες δραστηριότητες πάλι στον ίδιο γερανό ή στην ίδια βάρδια, οι δικοί μας δουλεύουν τρεις ώρες και ένας τεμπέλης ανά δύο γερανούς κάθεται, συνήθως στο σπίτι του, τι θέλετε να γίνει; Μέσα από την πίεση του διευθύνοντος συμβούλου τώρα κατεβαίνει και στο λιμάνι.
     Η ερώτηση μου, λοιπόν, είναι η εξής. Εσείς πιστεύετε ότι με μια τέτοια νοοτροπία, η οποία υπάρχει εδώ και δεκαετίες, μπορεί  μόνο με τις προσλήψεις να λυθεί το πρόβλημα; Και σας εξήγησα γιατί δεν γίνονταν προσλήψεις τόσα χρόνια. Διότι το ΠΑ.ΣΟ.Κ., με το νόμο του, είχε δώσει τη δυνατότητα σε ανθρώπους του δημοτικού -δεν έχω τίποτα με τους ανθρώπους του δημοτικού- να είναι στην 28η κλάση. 
     Κάνω ερώτηση για τη Βουλή. Η Βουλή των Ελλήνων διαθέτει τρεις Γενικούς Διευθυντές για τριακόσιους Βουλευτές. Ο Οργανισμός Λιμένα Πειραιά διαθέτει τριακόσιους τρεις.
     ΕΛΠΙΔΑ ΠΑΝΤΕΛΑΚΗ:   Για να καταλάβει ο κόσμος, είναι 88 ευρώ την ημέρα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Είναι, λοιπόν, δυνατόν με αυτές τις νοοτροπίες και χωρίς τη δυνατότητα της διοίκησης να ασκήσει κανένα έλεγχο επί της ουσίας και ούτε να επιβάλλει κάποια πολιτική, μόνο με προσλήψεις οι οποίες θα επιβαρύνουν το κόστος, να λυθεί το πρόβλημα; Εκεί μπαίνει ένα θέμα.
     Γι’ αυτό εμείς πιστεύουμε ότι με τις συμπράξεις δημόσιου και ιδιωτικού τομέα όπου λειτουργεί καλύτερα το σύστημα και πιο παραγωγικά και στόχοι μπορούν να μπουν και εξωτερικές οικονομίες μπορούν να δημιουργηθούν και εκατοντάδες θέσεις εργασίας. 
     Πείτε μου, λοιπόν, εσείς ποια επιχείρηση στον κόσμο –όχι στην Ελλάδα- αν είχε τριακόσιους υπαλλήλους οι οποίοι αμείβονται με 40.000.000 ευρώ, με μέσο όρο αμοιβών 93.000 ευρώ, με τον υψηλότερα αμειβόμενο σε εμφανείς πληρωμές 150.000 ευρώ, χώρια τις προσφυγές στα δικαστήρια, θα μπορούσε να λειτουργήσει. Εάν αυτό, εσείς ως διακεκριμένος οικονομολόγος, μου το λύσετε, εγώ είμαι έτοιμος να υιοθετήσω την άποψή σας. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Το λόγο έχει ο κ. Διαμαντίδης για να δευτερολογήσει. 
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, θα μου επιτρέψετε να ξεκινήσω από μία αναφορά που έκανε ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης, ο οποίος μίλησε και έκανε αναφορά για πολιτική εκμετάλλευση του θέματος της τρομοκρατίας, αναφορικά με τα όσα είπε ο Κοινοβουλευτικός μας Εκπρόσωπος κ. Φλωρίδης. 
     Εγώ θα θυμίσω ένα πράγμα κύριε Πρόεδρε, το οποίο θυμόμαστε όλοι στη Βουλή, αλλά να το θυμάται και ο ελληνικός λαός. Θα θυμίσω σε όλους τι έλεγε η Νέα Δημοκρατία, όταν ήταν Αντιπολίτευση και εμείς ήμασταν Κυβέρνηση, σε θέματα τρομοκρατίας, όταν πράγματι την περίοδο εκείνη είχαν υπάρξει πολλά θέματα τρομοκρατίας, πολλά «χτυπήματα» τρομοκρατίας. Είχαν κατηγορήσει μέχρι και στελέχη του ΠΑ.ΣΟ.Κ ότι ήταν μέλη της «17 Νοέμβρη». 
     Μέσα, λοιπόν, σ’ αυτήν την τότε αντιπαράθεση, εμείς σήμερα με τον Κοινοβουλευτικό μας Εκπρόσωπο επιδεικνύουμε μία υπεύθυνη θέση σ’ αυτά τα θέματα της τρομοκρατίας και απέναντι σ’ αυτή την ανεύθυνη πολιτική της Κυβέρνησης, η οποία σε θέματα δημόσιας τάξης και ασφάλειας, εξαντλείται μόνο σε θέματα «ζαρντινιέρας» και σε θέματα προπηλακισμών κάποιων αθώων πολιτών. Τίποτα άλλο γι’ αυτό το θέμα. 
     Προχωρώ στο θέμα που συζητάμε. Ο κ. Κεφαλογιάννης είπε και ζήτησε από την Αντιπολίτευση να υπάρχει μία συνεννόηση στα θέματα αυτά και μας είπε ότι το ΠΑ.ΣΟ.Κ συμπλέει. Ε, όχι, κύριε Κεφαλογιάννη, το ΠΑ.ΣΟ.Κ δεν συμπλέει μ’ αυτά που είπατε, με την πολιτική σας, διότι διαφωνούμε στο θέμα των χειρισμών σας. Εμείς, είμαστε υπέρ του δημόσιου χαρακτήρα των λιμανιών, πράγμα το οποίο εσείς δεν δηλώνετε με ευθύτητα. 
     Ο νόμος του ΠΑ.ΣΟ.Κ., τον οποίο εσείς επικαλείστε, προέβλεπε μεν τη λειτουργία του Λιμανιού με ιδιωτικοοικονομικά κριτήρια, αλλά σε καμία περίπτωση, κύριε Πρόεδρε, δεν υπήρχε πρόθεση ή ρύθμιση για ξεπούλημα κομματιών είτε κερδοφόρων είτε όχι, με οποιαδήποτε εισδοχή ιδιωτικών κεφαλαίων στην εταιρεία, παρά μόνο μέσω του Χρηματιστηρίου Αξιών Αθηνών. Εσείς αυτό το παρακάμψατε. Δεν ρωτήσατε την Επιτροπή Κεφαλαιαγοράς γι’ αυτό το θέμα. Τελευταία στιγμή φέρατε ένα χαρτί, όταν ήδη είχατε ξεκινήσει, κύριε Υπουργέ.  Και αυτά δεν τα λέμε εμείς, αλλά και ο καθ’ ύλην αρμόδιος Υπουργός κ. Αλογοσκούφης. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν τα διάβασα αυτά. 
     ΙΩΑΝΝΗΣ ΔΙΑΜΑΝΤΙΔΗΣ: Δεύτερον, ζητάτε και επικαλεστήκατε ότι κάνετε διάλογο με μας εδώ στη Βουλή. Βεβαίως και κάνατε διάλογο στη Βουλή. Μας ενημερώσατε και ήρθατε όταν εμείς σας καλέσαμε. Διάλογο με τους εργαζόμενους  έγκαιρα κάνατε; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως. 
     ΙΩΑΝΝΗΣ ΔΙΑΜΑΝΤΙΔΗΣ: Δεν κάνατε, κύριε Υπουργέ. Τώρα ξεκινήσατε να  κάνετε ουσιαστικό διάλογο. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εδώ και δύο χρόνια τον κάνουμε! 
     ΙΩΑΝΝΗΣ ΔΙΑΜΑΝΤΙΔΗΣ: Και εάν αυτό το είχατε κάνει έγκαιρα, θα είχαμε κερδίσει τους δύο χαμένους μήνες –εξήντα μέρες- και η εικόνα σήμερα, που λέτε ότι δεν υπάρχουν ζημιές, θα ήταν διαφορετική. 
     Και επειδή είπατε ότι δεν έχουν γίνει ζημιές, εγώ θα πω ότι πρώτον, δεν έχετε εικόνα της αγοράς γενικά και δεύτερον, προφανώς δεν έχετε ενημερωθεί από τα επιμελητήρια Αθηνών και Πειραιώς και της υπόλοιπης Ελλάδος για το τι συμβαίνει. Δεν έχετε διαβάσει τις ανακοινώσεις των επιμελητηρίων, τις εκκλήσεις που έκαναν και σ’ εσάς και σ’ εμάς για να βοηθήσουμε να λυθεί αυτό το θέμα, προκειμένου να μην χάνουν χρήματα οι εταιρείες, τις οποίες εσείς με πολύ φθηνό, θα έλεγα, τρόπο ευτελίζετε μ’ ένα παράδειγμα που δώσατε κάποιου επιχειρηματία. Η αγορά δεν είναι έτσι. Υπάρχουν εκατοντάδες, χιλιάδες μικρομεσαίες επιχειρήσεις, που έχασαν χρήματα. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχετε δίκιο, κύριε συνάδελφε. Το παράδειγμά μου δεν αφορά όλες τις επιχειρήσεις, αλλά αφορά τις συγκεκριμένες επιχειρήσεις, οι οποίες πίεζαν με τα δημοσιεύματα, τα οποία αναγνώσατε και εσείς στη Βουλή. 
     ΙΩΑΝΝΗΣ ΔΙΑΜΑΝΤΙΔΗΣ: Χαίρομαι που κάνετε αυτή τη διόρθωση, κύριε Υπουργέ. 
     Σας λέω, λοιπόν, τα στοιχεία: Σύνολο άμεσης απώλειας εσόδων σε ετήσια βάση στον Ο.Λ.Π. 26,5 εκατομμύρια ευρώ. Έμμεση απώλεια εσόδων από δορυφορικές προς το Λιμάνι εταιρείες και κλάδους 90,3 εκατομμύρια ευρώ. 
     Και αυτές είναι –για να μην νομίζετε ότι λέμε λόγια αέρα- οι φορτοεκφορτώσεις, οι μετατοπίσεις, τα αποθηκευτικά δικαιώματα, τα δικαιώματα πλεύρισης πλοίων, τα φαρικά τέλη, τα πλοηγικά τέλη. Όλα αυτά πήγαν πίσω. 
     Επίσης, για την έμμεση απώλεια εσόδων οι επισκευές πλοίων στη ζώνη του Περάματος. Κάντε μια βόλτα στο Πέραμα να δείτε τι γίνεται: Τα ρυμουλκά, οι σημειωτές, τα καύσιμα, τα εφόδια των πλοίων. Όλα αυτά δεν είναι απώλειες για τις επιχειρήσεις που ζουν από το λιμάνι; 
     Το λιμάνι δεν είναι μόνο οι χίλιοι οκτακόσιοι εργαζόμενοι που δουλεύουν στον Ο.Λ.Π.. Το λιμάνι είναι εκατοντάδες επιχειρήσεις που ζουν από τις υπηρεσίες που προσφέρουν στο λιμάνι, κύριε Υπουργέ. Το ξέρετε και το ξέρουμε όλοι. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Διαμαντίδη, μου επιτρέπετε; 
     ΙΩΑΝΝΗΣ ΔΙΑΜΑΝΤΙΔΗΣ: Επειδή δεν έχω πολύ χρόνο, …
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
     Είστε υπέρ της παραχώρησης υπηρεσιών στον Ο.Λ.Π. και στον Ο.Λ.Θ. ναι ή όχι; Αυτό είναι το ερώτημα. Τα υπόλοιπα θα τα βρούμε. Πείτε μας αν είστε υπέρ ή κατά. 
     ΙΩΑΝΝΗΣ ΔΙΑΜΑΝΤΙΔΗΣ: Σας λέω, λοιπόν, ότι το Νοέμβριο του 2005 είχαν –ενδεικτικές κινήσεις είναι αυτές, κύριε Πρόεδρε- εβδομήντα δύο χιλιάδες κοντέινερ και το Δεκέμβριο του 2005 είχαν εβδομήντα έξι χιλιάδες κοντέινερ. Ξέρετε πόσο έγιναν οι κινήσεις αυτές φέτος; Το Νοέμβριο και το Δεκέμβριο εννοώ. Το Νοέμβριο έγιναν τριάντα μία χιλιάδες από  εβδομήντα δύο χιλιάδες που ήταν και το Δεκέμβριο πέντε χιλιάδες. Αυτή δεν είναι ζημιά;
     Δεν είναι ζημιά, όταν υπάρχουν διάσπαρτα κοντέινερ Ελλήνων επιχειρηματιών σε όλα τα λιμάνια της Μεσογείου; Αυτά δεν τα βλέπετε και μας λέτε ότι δεν υπήρξαν ζημιές με αυτήν την ιστορία του λιμανιού και με αυτήν την αδιάλλακτη πολιτική που εφαρμόσατε; 
     Προχωρώ. Αντιπαρέρχομαι αυτά που είπατε για την ακτοπλοΐα, για τους λιμενικούς κ.λπ.. Τα έχουμε συζητήσει πολλές φορές. Ξέρει πολύ καλά ο λαός και ξέρουν ακόμη καλύτερα, κύριε Υπουργέ, οι νησιώτες τι τραβούν κάθε καλοκαίρι και αυτή τη στιγμή που μας ακούνε ίσως να προσεύχονται, για να μην τραβήξουν τα ίδια και το επόμενο καλοκαίρι. Εμείς θα βοηθήσουμε την Κυβέρνηση και εσάς στο θέμα αυτό να δοθούν λύσεις. Όμως, φοβάμαι ότι πάλι θα βρεθείτε απροετοίμαστοι στο θέμα της ακτοπλοΐας. 
     Προχωρώ. Βλέπω ότι κάνατε ακόμη και τώρα μια επίθεση στους εργαζόμενους. Μιλήσατε για εκατόν πενήντα λιμενεργάτες που αμείβονται και παίρνουν όσα χρήματα παίρνουν οι Βουλευτές. Σήμερα για πρώτη φορά αναφέρατε και τον Πρόεδρο των Ηνωμένων Πολιτειών. 
     Χαίρομαι που είπατε πριν από λίγο ότι θα προχωρήσετε σε προσλήψεις. Είναι κάτι που το ζητούν οι εργαζόμενοι εδώ και πάρα πολύ καιρό. Το ξέρετε πολύ καλά. Δεν το είχατε κάνει. Όμως, επειδή συνέχεια επικαλείστε…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε συνάδελφε;
     ΙΩΑΝΝΗΣ ΔΙΑΜΑΝΤΙΔΗΣ: Όχι, δεν σας επιτρέπω, γιατί έχω ελάχιστο χρόνο. Ήδη μου έχετε πάρει δύο λεπτά τα οποία θα μου τα δώσει ο κύριος Πρόεδρος. Σας ευχαριστώ, κύριε Πρόεδρε εκ των προτέρων. 
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε συνάδελφε, και αφήστε τα αυτά. 
     ΙΩΑΝΝΗΣ ΔΙΑΜΑΝΤΙΔΗΣ: Σας λέω, λοιπόν, ότι οι εργαζόμενοι στο λιμάνι, αυτοί που αποκαλείτε «λιμενεργάτες», είναι εκατόν πενήντα. Στο λιμάνι, όμως,  υπάρχουν χίλιοι οκτακόσιοι. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
     Θα προσλάβουμε με εννιά και έντεκα πόστα ή με τέσσερις στη γερανογέφυρα; Πείτε το! 
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, δείχνω καλή διάθεση, αλλά, δυστυχώς, …
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
     Εννιά πόστα, που δεν υπάρχει πουθενά στον κόσμο ή τέσσερις και τρεις και δύο, που υπάρχει παντού στον κόσμο; Πείτε μου αριθμό, για να σας πω πόσους χρειαζόμαστε! 
     ΙΩΑΝΝΗΣ ΔΙΑΜΑΝΤΙΔΗΣ: Αφού, λοιπόν, με προκαλείτε, θα σας πω. Εάν υπάρχουν κάποιες θέσεις που, εν πάση περιπτώσει, δεν χρειάζονται αυτή τη στιγμή στο λιμάνι. Είστε τρία χρόνια Κυβέρνηση. Έχετε αλλάξει τρεις διοικήσεις στο λιμάνι. Γιατί καμία διοίκηση…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ποια είναι η θέση σας;
     ΙΩΑΝΝΗΣ ΔΙΑΜΑΝΤΙΔΗΣ: …δεν προχώρησε στον εξορθολογισμό των εργασιών εκεί πέρα, γιατί καμία διοίκηση δεν προχώρησε να χτυπήσει όλους αυτούς που κάνουν παράνομες υπερωρίες; Εμείς θα είμαστε δίπλα σε αυτό το θέμα. Γιατί εμείς δεν θέλουμε τον εργαζόμενο να πληρώσει…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):
     Άλλο πράγμα σας ερωτώ.
     ΙΩΑΝΝΗΣ ΔΙΑΜΑΝΤΙΔΗΣ: Σας ενοχλούν αυτά που λέω. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
     Είστε υπέρ των εννιά ατόμων στα πόστα στη γερανογέφυρα και ένας να κάθεται να τους επιβλέπει, δηλαδή δέκα, ή είστε υπέρ των δύο ή τριών, που υπάρχουν σε όλο τον κόσμο; Αυτό να μας πείτε. 
     ΙΩΑΝΝΗΣ ΔΙΑΜΑΝΤΙΔΗΣ: Εμείς δεν θέλουμε τον εργαζόμενο να πληρώνεται από το κράτος και να κάθεται. Αν έχετε στοιχεία, να μας τα πείτε συγκεκριμένα και να μας πείτε γιατί δεν μπορείτε αυτά να τα χτυπήσετε. Εμείς είμαστε δίπλα σας και το έχουμε δηλώσει κατ’ επανάληψη στη Βουλή. 
     Κύριε Πρόεδρε, θέλω να κλείσω λέγοντας το εξής: Η Κυβέρνηση της Νέας Δημοκρατίας και το Υπουργείο Ναυτιλίας συγκεκριμένα παραιτήθηκε προσωρινά από την επιδίωξή της να ξεπουλήσει τα λιμάνια μέσα από τη γενική κατακραυγή που υπήρξε όχι μόνο μέσα στη Βουλή από το κόμμα μας και απ’ όλα τα κόμματα, αλλά από τη γενική κατακραυγή όλων των φορέων. Ήταν μια πολιτική αδιαλλαξίας που ηττήθηκε σε αυτή τη φάση. Φοβάμαι ότι η Κυβέρνηση θα προσπαθήσει να συνεχίσει αυτή την πολιτική της. 
     Να ξέρετε, κύριε Υπουργέ, ότι εμείς θα σας παρακολουθούμε και ότι εμείς θα είμαστε αντίθετοι σε αυτή τη λογική του ξεπουλήματος του λιμανιού και του Πειραιά και της Θεσσαλονίκης. Και βεβαίως, αντίθετη είναι και η πλειοψηφία του ελληνικού λαού, η οποία όταν θα έρθει η ώρα -και θα είναι και πολύ σύντομα- θα σας δώσει την απάντηση.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Διαμαντίδη.
     Η κ. Τσουρή έχει το λόγο.
     ΕΛΠΙΔΑ ΤΣΟΥΡΗ: Ακούγοντας σήμερα κανείς τον Υπουργό Εμπορικής Ναυτιλίας θα μπορούσε να σχηματίσει την εντύπωση ότι στην περίοδο των γιορτών, όχι μόνο δεν υπήρξε οποιοδήποτε πρόβλημα στη διακίνηση των εμπορευμάτων μέσω του λιμανιού του Πειραιά, αλλά αντίθετα ο τζίρος ορισμένων επιχειρήσεων αυξήθηκε κιόλας. 
     Εγώ απλώς, επειδή ο Υπουργός μπορεί εκείνες τις μέρες να ήταν απασχολημένος με τη μετακόμιση του γραφείου του στο νέο κτήριο του Υπουργείου, μακράν των υπολοίπων υπηρεσιών του, θα πρέπει να του επισημάνω ότι οι ζημιές της διοίκησης του Ο.Λ.Π. είναι βεβαιωμένες από την ίδια τη διοίκησή του. Μπορεί, λοιπόν, να απευθυνθεί στη διοίκηση του Ο.Λ.Π. προκειμένου να τις πληροφορηθεί.
     Κατανοώ προσωπικά τις προσπάθειες του Κοινοβουλευτικού Εκπροσώπου της Νέας Δημοκρατίας σχετικά με την όλη στάση του κόμματος χθες και σήμερα. Θα μπορούσα να προσκομίσω πολλές δηλώσεις του ίδιου τότε ως τομεάρχη Εμπορικής Ναυτιλίας, με τις οποίες στρεφόταν κατά της ιδιωτικοποίησης των λιμανιών. Είναι όμως άλλο πράγμα ο στρατηγικός εταίρος, είναι άλλος ένας σύμμαχος της Κυβέρνησης και του ελληνικού δημοσίου και άλλο η δημιουργία ενός ιδιωτικού μονοπωλίου. Είναι άλλο να εκχωρείς, να δίνεις σε ιδιώτη μια μαρίνα, ένα εκθεσιακό κέντρο, μια καντίνα, μια δευτερεύουσα υπηρεσία και είναι άλλο να εκχωρείς σε ιδιώτη μονοπωλιακά την πιο κύρια και την πιο προσοδοφόρα λιμενική δραστηριότητα.
     Ας μη θολώνουμε, λοιπόν, τα νερά γιατί τόσο οι εργαζόμενοι όσο και ο ελληνικός λαός έχει νοημοσύνη και κρίση. Και έπειτα έχουμε αυτό το παραμύθι με το χρηματοδοτικό πρωτόκολλο από την Ευρωπαϊκή Τράπεζα Επενδύσεων. Ας σταματήσει πια γιατί μας εκθέτει, εκθέτει και το Κοινοβούλιο. Επί τρία χρόνια «αναμασάται η ίδια καραμέλα», επί τρία χρόνια δεν έχει αξιοποιηθεί 1 ευρώ πέρα από τον προβλήτα 1 του Πειραιά που ήταν μάλιστα ένα έργο το οποίο παρελήφθη έτοιμο από το ΠΑ.ΣΟ.Κ.. Εν πάση περιπτώσει, ας μας πει ο κύριος Υπουργός πότε και με ποιο χρονοδιάγραμμα και με ποιες μελέτες και με ποιες αναλύσεις πρότεινε να αξιοποιηθούν αυτά τα λεφτά. Εκτός εάν εγώ στη Χίο για να κάνω λιμάνι πρέπει να δημοσιεύσω μικρή αγγελία για να βρω ιδιώτη επενδυτή να έρθει να του χαρίσω τα δισεκατομμύρια ευρώ του χρηματοδοτικού πρωτοκόλλου. 
     Και αυτό το παραμύθι, κύριε Υπουργέ, με το νομοθετικό πλαίσιο το οποίο παραλάβατε από το ΠΑ.ΣΟ.Κ., πρέπει να σταματήσει. Το νομοθετικό πλαίσιο το οποίο παραλάβατε από το ΠΑ.ΣΟ.Κ. προβλέπει μεν την εισαγωγή των οργανισμών λιμένων στο Χρηματιστήριο, υπό την προϋπόθεση όμως ότι το ελληνικό δημόσιο δεν θα πέσει κάτω από το 51% του μετοχικού κεφαλαίου. Αυτό σκοπίμως το παραγνωρίζετε και το αγνοείτε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν λέει τέτοιο πράγμα ο νόμος.
     ΕΛΠΙΔΑ ΤΣΟΥΡΗ: Σας συνιστώ, κύριε Υπουργέ, να τον δείτε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και επίσης ο νόμος ο οποίος μας δώσατε ομιλεί για παραχώρηση υπηρεσιών. Είστε υπέρ της παραχώρησης των υπηρεσιών ναι ή όχι; 
     ΕΛΠΙΔΑ ΤΣΟΥΡΗ: Άλλο το ένα, άλλο το άλλο. Σας ξαναλέω να μην θολώνετε τα νερά.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είστε υπέρ της παραχώρησης; Πείτε το.
     ΕΛΠΙΔΑ ΤΣΟΥΡΗ: Σας ξαναλέω να μην θολώνετε τα νερά. Να διαβάζετε πολύ προσεκτικά τους νόμους.
     Οι αλλαγές λοιπόν τις οποίες επέφεραν οι νόμοι του ΠΑ.ΣΟ.Κ., προσπάθησαν όντως να εισάγουν στους εθνικής σημασίας λιμένες κυριότερα, μια νέα αντίληψη που μιλάει για όσο το δυνατόν μεγαλύτερη αυτονομία στην οργάνωση, διοίκηση και λειτουργία τους. Και βεβαίως, η αποκέντρωση ήταν και παραμένει επιβεβλημένη, υπό την προϋπόθεση βέβαια, ότι θα τα ξεπουλήσουμε και δεν θα τα παραχωρήσουμε εξ’ ολοκλήρου σε ιδιώτες, γιατί αυτό πάτε να κάνετε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η παραχώρηση υπηρεσιών είναι ξεπούλημα; Ο νόμος του ΠΑ.ΣΟ.Κ. μιλάει για ξεπούλημα; 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ.
     ΕΛΠΙΔΑ ΤΣΟΥΡΗ: Είναι ξεπούλημα. Σας αρέσει, δεν σας αρέσει είναι ξεπούλημα. 
     Από την πρώτη στιγμή η Κυβέρνηση σας με τον πελατειακό κρατισμό και τον έντονο κρατικό παρεμβατισμό τον οποίο εφάρμοσε, δεν επέτρεψε στα λιμάνια να μετεξελιχθούν σε εταιρικές οντότητες, προκειμένου και οι γραφειοκρατικές αγκυλώσεις να περιοριστούν αλλά και η αυτονομία τους να γίνει πράξη. Δεν αναπτύξατε τομείς ανάπτυξης πολιτικών για την αξιοποίηση του προσωπικού. Είχαμε καθυστερήσεις και προβλήματα και εδώ, με αποτέλεσμα σήμερα οι διοικήσεις των οργανισμών λιμένων αντί για αυτόνομοι παράγοντες διοίκησης και παραγωγής έργου, να είναι εντολοδόχοι υπάλληλοι του Υπουργού Εμπορικής Ναυτιλίας και οι οργανισμοί του Ο.Λ.Π. και του Ο.Λ.Θ. να είναι διευθύνσεις του Υπουργείου. 
     Το έλλειμμα, λοιπόν, της στρατηγικής και της αναπτυξιακής σας πολιτικής, κύριε Υπουργέ, το υφίστανται δυστυχώς και το επωμίζονται οι Έλληνες πολίτες, ο καθένας με το δικό του τρόπο. Το ευτύχημα είναι ότι πλέον έχουν αντιληφθεί όλοι το πώς η νέα διακυβέρνηση αντιλαμβάνεται τις μεταρρυθμίσεις και είναι βέβαιο ότι αυτή η κρίση και στα λιμάνια θα αντιμετωπιστεί και θα δοθεί από τον ελληνικό λαό.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κ. Τσουρή.
     Ο κ.  Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
     Κύριε Υπουργέ, άκουσα την πρωτολογία σας και δυστυχώς μου επιβεβαιώσατε αυτό που είπα στην αρχή, ότι έχετε έλλειψη λιμενικής πολιτικής. Και ξέρετε τι σκέφτηκα; Ότι στον «Πειραιά συννέφιασε και στη Θεσσαλονίκη βρέχει». Αυτή δυστυχώς είναι η κατάσταση για τα λιμάνια μας. Σας άκουσα να συγκρίνετε το Τυμπάκι με τη Σιγκαπούρη και σκέφτηκα: «Πόσες φορές χωράει η Ελλάδα σε πληθυσμό μέσα στη Σιγκαπούρη;». Το ανέκδοτο το ξέρετε; Όταν η Ελλάδα κήρυξε τον πόλεμο στους Κινέζους... 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η Σιγκαπούρη, κύριε Σγουρίδη, είναι μια χώρα δυόμισι εκατομμυρίων πολιτών. 
     ΠΑΝΑΓΙΩΤΗΣ ΣΓΟΥΡΙΔΗΣ: Ξεχνάτε όμως τα περίχωρα... 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι μία πόλη-κράτος δυόμισι εκατομμυρίων πολιτών.
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, αφήστε τον να τελειώσει, σας παρακαλώ.
ΠΑΝΑΓΙΩΤΗΣ ΣΓΟΥΡΙΔΗΣ: Με τα περίχωρα είναι πενήντα εκατομμύρια.
     Όταν λοιπόν η Ελλάδα κήρυξε τον πόλεμο στην Κίνα –έτσι λέει το ανέκδοτο- ο Πρόεδρος της Κίνας ρώτησε: «Τι είναι η Ελλάδα»; Του είπαν: «Έχει οκτώ εκατομμύρια πληθυσμό». Και αυτός λέει: «Σε ποιο ξενοδοχείο μένουν»; Έτσι λοιπόν συγκρίνετε κι εσείς το Τυμπάκι με τη Σιγκαπούρη. 
     Σας άκουσα που είπατε για την Αμβέρσα και σκέφτηκα ποιος Υπουργός Ανάπτυξης του Βελγίου έκανε παρέμβαση στον ανεξάρτητο οργανισμό του λιμανιού της Αμβέρσας, που είναι στο Χρηματιστήριο; Μπαίνετε εσείς μέσα εκεί; Τι να σας πω. Σας άκουσα να μιλάτε για τους εργαζόμενους κι ένα πράγμα μόνο μπορώ να σας πω: Ότι οι εργαζόμενοι με τους παχυλούς μισθούς, τους οποίους αναφέρετε και επαναφέρετε εδώ, είναι ο φερετζές της έλλειψης λιμενικής πολιτικής. Δεν φταίνε οι εργαζόμενοι που τα λιμάνια δεν πάνε μπροστά. Και να σας πω και κάτι άλλο; Προσλάβετε τον κόσμο αυτόν που λέτε για να μειωθούν οι υπερωρίες. Διότι οι υπερωρίες είναι αυτές που αυξάνουν το μισθό των εργαζομένων.
     Δυστυχώς, σπαταλάτε το κεφάλαιο που σας κληροδότησε το ΠΑ.ΣΟ.Κ.. Σας αφήσαμε μια χώρα ασφαλή, ευχάριστη στους πολίτες της και ελκυστική σε προσέλκυση κεφαλαίων και επισκεπτών. Δυστυχώς, τη «βάλατε στην πρίζα του αυτόματου πιλότου». Η χώρα δεν μπορεί να «βαδίσει με αυτόματο πιλότο». Η χώρα θέλει να υπάρχει κυβέρνηση με σχέδιο και προοπτική. Εσείς ούτε σχέδιο έχετε ούτε προοπτική. Και θα γίνουν εκλογές και θα το δείξει ο ελληνικός λαός.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Σγουρίδη.
     Ο κ. Κουτσούκος έχει το λόγο.
     Αλλάξατε θέση και σας έψαχνα. Πήγατε δεξιότερα.
     ΓΙΑΝΝΗΣ ΚΟΥΤΣΟΥΚΟΣ: Αριστερότερα πρέπει να πηγαίνουμε. Είναι επικίνδυνα δεξιά.
     ΠΡΟΕΔΡΕΥΩΝ (Σωτήρης Χατζηγάκης): Να έχετε υπόψη ότι είναι επικίνδυνες οι ταμπέλες σήμερα. Μηδενίζω το χρόνο σας.
     ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, θα ήθελα να κάνω μία σύντομη παρέμβαση. Άκουσα την ομιλία του κυρίου Υπουργού και παρά το γεγονός ότι έχουν προηγηθεί γεγονότα που θα όφειλαν να τον έχουν προβληματίσει, είδα ότι δυστυχώς, δεν έλαβε υπ’ όψιν του το τι προηγήθηκε και παραμένει στην ίδια γραμμή. Μου δίνει την εντύπωση ότι είναι εντελώς αμετανόητος.
     Προσπάθησε για άλλη μια φορά να μεταφέρει τις ευθύνες στους εργαζόμενους, λες και δεν υπάρχει η Κυβέρνηση της Νέας Δημοκρατίας τρία χρόνια τώρα. Και θα μπορούσε, αν είχε εντοπίσει τέτοιου είδους προβλήματα που θα του επέτρεπαν να συγκρίνει το μισθό ενός εργαζόμενου με το μισθό του προέδρου των Ηνωμένων Πολιτειών, να τα λύσει. Αυτό είναι το άλλοθι της πολιτικής του τσαμπουκά, με την οποία πολιτεύθηκε όλα αυτά τα χρόνια και η οποία δημιούργησε συγκρούσεις παντού: συγκρούσεις με τους λιμενικούς. Έγινε κυνηγός κεφαλών. Οκτακόσιους μετέθεσε το καλοκαίρι, καταργώντας το σύστημα μεταθέσεων, λες και δεν τον ενδιαφέρει η ασφάλεια...
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, επανέρχεστε σε ένα θέμα, στο οποίο κάνετε λάθος. Οι περισσότεροι από αυτούς...
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γιατί το επαναφέρετε και εκτίθεστε κάθε φορά;
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μετά από τον κ. Κουτσούκο έχετε εσείς το λόγο. Θα τα πείτε όλα. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Συγγνώμη, κύριε Πρόεδρε.
     ΓΙΑΝΝΗΣ ΚΟΥΤΣΟΥΚΟΣ: Ξέρω ότι βιάζεστε και δεν θα μακρηγορήσω.
     Είναι βέβαιον όμως ότι δεν σας ενδιαφέρει το εργασιακό περιβάλλον και η ασφάλεια. Σας ενδιαφέρει να τους έχετε εξαρτημένους με βάση την παλιά πολιτική της Δεξιάς. Συγκρουστήκατε με τους ναυτικούς. Ισχύει ακόμα η επιστράτευση. Με τους λιμενεργάτες δεν μπορέσατε να τα βρείτε και ταλαιπωρήσατε πέρσι τον κόσμο για την υπογραφή της συλλογικής σύμβασης. Το ίδιο συνέβη και με την ΟΜ.Υ.Λ.Ε., η οποία εναγωνίως σας ζητούσε διάλογο για τη στρατηγική του λιμανιού. 
     Άκουσα με έκπληξη τον Κοινοβουλευτικό Εκπρόσωπο της Νέας Δημοκρατίας, κ. Βαρβιτσιώτη, να  προσπαθεί να συγκρίνει την πολιτική των μετοχοποιήσεων, όπου το δημόσιο έχει τον έλεγχο, το σχέδιο και αναζητά πόρους από την κεφαλαιαγορά για να αναπτύξει τις δημόσιες επιχειρήσεις με την πολιτική της εκποίησης της δημόσιας περιουσίας την οποία ασκεί η Νέα Δημοκρατία με την πολιτική της εκποίησης του δημόσιου συμφέροντος, το οποίο επιχείρησε ο κ. Κεφαλογιάννης. Γιατί τι άλλο θα ήταν να δώσει σε ένα μονοπώλιο την εκμετάλλευση του πιο κεντρικού και αποδοτικού σταθμού του λιμανιού, του Σ.ΕΜΠΟ.;
     Κύριε Υπουργέ, νομίζω ότι είναι σε αδιέξοδο η πολιτική σας σε όλα τα λιμάνια. Εγώ πέρα από τα δύο μεγάλα λιμάνια που τα παρακολουθεί όλη η Ελλάδα, γνωρίζω τι γίνεται και στα μεγάλα λιμάνια της Ηλείας, στο Κατάκολο που είναι Ολυμπιακό Λιμάνι και στην Κυλλήνη, το μεγαλύτερο επιβατικό μετά τον Πειραιά, όπου στο μεν ένα σταμάτησαν οι πληρωμές και τα έργα έμειναν στη μέση, στα δε άλλα συνεχίζονται γιατί είχαν ενταχθεί στο Γ΄ Κοινοτικό Πλαίσιο Στήριξης. Είναι βέβαιο ότι το λογαριασμό θα τον πληρώσετε στις εκλογές, αλλά τότε, δυστυχώς, το τίμημα και το κόστος θα είναι ακριβό όχι για εσάς, αλλά για τον ελληνικό λαό που το έχει πληρώσει στο διάστημα που κυβερνάτε. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, για τις εκλογές δεν θα δώσω εγώ απάντηση στη Βουλή σήμερα, γιατί νομίζω ότι γίνεται μεγάλος διάλογος μέσα στο ΠΑ.ΣΟ.Κ. και έχουν βγει και τα συμπεράσματα στην Κοινοβουλευτική σας Ομάδα. 
     Αυτό που επίσης θέλω να σας πω, παίρνοντας αφορμή από την τελευταία τοποθέτηση του κ. Κουτσούκου, είναι ότι τα λιμάνια της Ηλείας δεν ανήκουν στην αρμοδιότητα του Υπουργείου Εμπορικής Ναυτιλίας. Όπως γνωρίζετε σ’ αυτά τα λιμάνια μόνο αστυνομικές αρμοδιότητες μέσω του Λιμενικού Σώματος έχει το Υπουργείο Εμπορικής Ναυτιλίας. Εάν διαφωνείτε μ’ αυτήν την πολιτική, ας ρωτήσετε τους προκατόχους μου Υπουργούς Εμπορικής Ναυτιλίας των κυβερνήσεων του ΠΑ.ΣΟ.Κ. και Εσωτερικών να σας πουν γιατί υπάρχει αυτή η διάρθρωση στη λιμενική πολιτική και στις αρμοδιότητες, στο πού ανήκει το κάθε λιμάνι. 
     Κύριε Πρόεδρε, δεν έχω να πω τίποτε άλλο. Ένα ερώτημα έμεινε αναπάντητο από τη σημερινή επερώτηση των συναδέλφων του ΠΑ.ΣΟ.Κ., ποια είναι η θέση τους, εάν δηλαδή η παραχώρηση λιμενικών υπηρεσιών, όπως ορίζει ο νόμος του ΠΑ.ΣΟ.Κ. του 1999 είναι και σημερινή θέση του ΠΑ.ΣΟ.Κ. ή όχι. Σ' αυτό δεν πήρα μια απάντηση. Περιμένω σε άρθρα, σε τοποθετήσεις, σε ερωτήσεις, σε ενημέρωση της Επιτροπής Παραγωγής και Εμπορίου να το ξανασκεφτούν και να μας πουν. Γιατί, εάν όντως η παραχώρηση λιμενικών υπηρεσιών είναι μέσα στην πολιτική φιλοσοφία της σημερινής Αξιωματικής Αντιπολίτευσης, μπορούμε να βρούμε τόπο κοινό συνεννόησης και συνεργασίας για την ανάδειξη των λιμένων. Πιστεύω ότι είναι κοινός τόπος όλων των Ελλήνων. 
     Τέλος, κύριε Πρόεδρε, θα ήθελα να πω ότι η Κυβέρνηση και με χαρά διαπίστωσα ότι και σύσσωμη η Εθνική Αντιπροσωπεία και εκπρόσωποι όλων των κομμάτων καταδικάζουν μια επίθεση σε βάρος της Αμερικανικής Πρεσβείας. Είναι ένα πλήγμα που δημιουργεί προβλήματα στη χώρα μας. Η Ελλάδα έχει πρωταγωνιστήσει στα θέματα της ασφάλειας και βεβαίως είμαι από αυτούς που πιστεύουν ότι και η προηγούμενη κυβέρνηση έκανε πολλά και σημαντικά βήματα για την πάταξη της τρομοκρατίας και βεβαίως και η δική μας Κυβέρνηση. Νομίζω ότι είναι ένα θέμα στο οποίο η Εθνική Αντιπροσωπεία, τα κόμματα του Ελληνικού Κοινοβουλίου είναι προς την ίδια κατεύθυνση, είναι ένας κοινός τόπος συνεργασίας και αυτό θα συνεχίσει και στο μέλλον. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, έχω την τιμή να ανακοινώσω στο Σώμα πως: 
     1. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις».
     2. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης «Παραγωγή και διάθεση προϊόντων αρτοποιίας  και συναφείς διατάξεις».
     Επίσης, ο συνάδελφος Βουλευτής κ. Χρήστος Παπουτσής ζητεί άδεια απουσίας από τις εργασίες της Βουλής για το διάστημα 15/1/2007- 17/1/2007 λόγω μετάβασής του στο εξωτερικό. Η Βουλή εγκρίνει;
     ΟΛΟΙ OI ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
     Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 32/20/23.11.2006 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, σχετικά με την παραχώρηση - ιδιωτικοποίηση λιμενικών εγκαταστάσεων των Ο.Λ.Π. και Ο.Λ.Θ. Α.Ε..
     Δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13:58΄, λύεται η συνεδρίαση για την προσεχή Δευτέρα 15 Ιανουαρίου 2007 και ώρα 18:00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερησία διάταξη που θα διανεμηθεί. 
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ ΟΛΟΜΕΛΕΙΑΣ 12-1-07 		ΣΕΛ. -3-

Τελευταία Αποθήκευση:	19/1/2007 3:32:00 μμ	Από:	M.velioti
Εκτυπώθηκε:	19/1/2007 12:08:00 μμ

