
ΣΥΝΕΔΡΙΑΣΗ ΝΔ΄ 
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΝΔ'
Πέμπτη, 13 Δεκεμβρίου 2001
ΘΕΜΑΤΑ

ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το 8ο Δημοτικό Σχολείο Νέας Σμύρνης, το 1ο Γυμνάσιο Αμαρουσίου και το 2ο Γυμνάσιο Κορίνθου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 14 Δεκεμβρίου 2001, σελ.
4. Συζήτηση επικαίρων ερωτήσεων:
α) Προς τον Υπουργό Γεωργίας: i) σχετικά με την καθυστέρηση της προκαταβολής της επιδότησης για το ελαιόλαδο εσοδείας 2000-2001, σελ.
ii) σχετικά με τις διαδικασίες για τον υπολογισμό της επιδότησης για το ελαιόλαδο εσοδείας 2001-2002, σελ.
β) Προς τον Υπουργό Εθνικής Παιδείας και Θρησκευμάτων: i) σχετικά με την αντικατάσταση 23 σχολικών κτιρίων που είναι κατασκευασμένα από αμίαντο στο νόμο Μεσσηνίας, σελ.
ii) σχετικά με την επίλυση των προβλημάτων που αντιμετωπίζουν οι απόφοιτοι των πανεπιστημίων εκτός της Ευρωπαϊκής Ένωσης για την αναγνώριση τις ισοτιμίας των πτυχίων
iii) σχετικά με την καθυστέρηση στην πληρωμή των ωρομισθίων εκπαιδευτών των Ινστιτούτων Επαγγελματικής Κατάρτισης (ΙΕΚ), σελ.
γ) Προς τον Υπουργό Εργασίας και Κοινωνικών Ασφαλίσεων, σχετικά με την επίλυση των προβλημάτων που αντιμετωπίζουν οι εργαζόμενες στην καθαριότητα των δημόσιων νοσοκομείων κλπ., σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίου νόμου: Οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης, κατέθεσαν σχέδιο νόμου: "Προσαρμογή των διατάξεων του Κώδικα Αναγκαστικών Απαλλοτριώσεων Ακινήτων στο Σύνταγμα", σελ.
2. Συζήτηση επί των άρθρων και των τροπολογιών του σχεδίου νόμου του Υπουργείου Εργασίας και Κοινωνικών Ασφαλίσεων "Εκσυγχρονισμός της οργάνωσης και της λειτουργίας του Ιδρύματος Κοινωνικών Ασφαλίσεων και άλλες διατάξεις", σελ.
3. Κατάθεση εκθέσεων για αιτήσεις άρσης ασυλίας. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις αιτήσεις για τη χορήγηση άδειας δίωξης ή μη, των Βουλευτών Π. Καμμένου, Δ. Κρεμαστινού και Γ. Τσούρνου, σελ.
4. Κατάθεση σχεδίων νόμων:
α. Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης και Οικονομικών κατέθεσαν σχέδιο νόμου: "Οργάνωση των περιφερειακών υπηρεσιών της Πρωτοβάθμιας και Δευτεροβάθμιας Εκπαίδευσης, αξιολόγηση του εκπαιδευτικού έργου και των εκπαιδευτικών επιμόρφωση των εκπαιδευτικών και άλλες διατάξεις".
β. Οι Υπουργοί Υγείας και Πρόνοιας και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λαϊκής Δημοκρατίας της Κίνας για συνεργασία στον τομέα της υγείας".
ΟΜΙΛΗΤΕΣ
Α. Επί των επικαίρων ερωτήσεων.
ΑΡΓΥΡΗΣ Ε.
ΓΙΑΝΝΑΚΟΠΟΥΛΟΣ Ι.
ΓΚΕΣΟΥΛΗΣ Ν.
ΞΗΡΟΤΥΡΗ Α.
ΠΑΠΑΝΙΚΟΛΑΟΥ Ε.
ΠΙΠΕΡΓΙΑΣ Δ.
ΣΚΥΛΛΑΚΟΣ Α.
ΤΖΙΟΛΑΣ Ε.
ΧΟΥΡΜΟΥΖΙΑΔΗΣ Γ.
Β. Επί του σχεδίου νόμου του Υπουργείου Εργασίας και Κοινωνικών Ασφαλίσεων:
ΑΓΓΕΛΗΣ Α.
ΑΓΓΕΛΟΠΟΥΛΟΣ Γ.
ΑΜΠΑΤΖΟΓΛΟΥ Γ.
ΒΡΕΝΤΖΟΣ Σ.
ΓΕΙΤΟΝΑΣ Κ.
ΓΙΑΚΟΥΜΑΤΟΣ Γ.
ΔΗΜΟΣΧΑΚΗΣ Θ.
ΘΕΟΔΩΡΟΥ Χ.
ΙΩΑΝΝΙΔΗΣ Φ.
ΚΑΚΛΑΜΑΝΗΣ Ν.
ΚΑΛΑΝΤΖΑΚΟΥ Σ.
ΚΑΤΣΑΡΟΣ Ν.
ΚΕΔΙΚΟΓΛΟΥ Β.
ΚΙΛΤΙΔΗΣ Κ.
ΚΟΝΤΟΜΑΡΗΣ Ε.
ΚΟΣΙΩΝΗΣ Π.
ΛΕΒΟΓΙΑΝΝΗΣ Ν.
ΝΑΣΙΩΚΑΣ Ε.
ΠΑΠΑΔΕΛΛΗΣ Φ.
ΠΙΠΕΡΓΙΑΣ Δ.
ΡΕΠΠΑΣ Δ.
ΣΙΟΥΦΑΣ Δ.
ΣΜΥΡΛΗΣ - ΛΙΑΚΑΤΑΣ Χ.
ΣΠΥΡΟΠΟΥΛΟΣ Ρ.
ΣΠΥΡΟΥ Σ.
ΣΦΥΡΙΟΥ Κ.
ΣΧΟΙΝΑΡΑΚΗ Ε.
ΤΑΣΟΥΛΑΣ Κ.
ΦΑΡΜΑΚΗΣ Ν.
ΦΩΤΙΑΔΗΣ Α.
ΧΩΜΑΤΑΣ Ι.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΝΔ΄
Πέμπτη 13 Δεκεμβρίου 2001

Αθήνα, σήμερα στις 13 Δεκεμβρίου 2001, ημέρα Πέμπτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιωάννη Γιαννακόπουλο, Βουλευτή Μεσσηνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1205) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η 'Ενωση Δικαστών και Εισαγγελέων ζητεί την αύξηση των οργανικών θέσεων δικαστών και εισαγγελέων, την κάλυψη των κενών θέσεων της Γραμματείας των Δικαστηρίων κ.λπ.
1206) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Δημοτικό Συμβούλιο του Δήμου Βουφράδων Μεσσηνίας ζητεί να καταργηθούν οι ζώνες για την επιδότηση του ελαιολάδου.
1207) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία το Τμήμα Βιολογίας του Αριστοτελείου Πανεπιστημίου Θεσσαλονίκης ζητεί να μην επιβαρυνθούν οικονομικά μέλη του ΔΕΠ για την αναγνώριση προϋπηρεσίας τους στο εξωτερικό.
1208) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία το Τμήμα Βιολογίας του Αριστοτελείου Πανεπιστημίου Θεσσαλονίκης ζητεί να μην επιβαρυνθούν οικονομικά μέλη του ΔΕΠ για την αναγνώριση προϋπηρεσίας τους στο εξωτερικό.
1209) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Τμήμα Βιολογίας του Αριστοτελείου Πανεπιστημίου Θεσσαλονίκης ζητεί να μην επιβαρυνθούν οικονομικά μέλη του ΔΕΠ για την αναγνώριση προϋπηρεσίας τους στο εξωτερικό.
1210) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Εκπαιδευτικό 'Ιδρυμα Καναδάς, Βόρειος 'Ηπειρος αναφέρεται στα προβλήματα του ελληνικού πληθυσμού της Βορείου Ηπείρου.
1211) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Γ.Τρυφωνίδου, γεωπόνος, ζητεί να καταβάλλεται το επίδομα γάμου και στις χήρες.
1212) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Σύνδεσμος Ιδιοκτητών Τουριστικών Λεωφορείων - Αυτ/στων "Η ΕΛΠΙΣ" ζητεί να οριοθετηθεί νομικά το εκτελούμενο μεταφορικό έργο από τα τουριστικά λεωφορεία.
1213) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η 'Ενωση Εργατοτεχνιτών και Υπαλλήλων Εργοστασίου ΕΛΛΕΝΙΤ Θεσσαλονίκης ζητεί την επίλυση εργασιακού και συνταξιοδοτικού προβλήματος των μελών της.
1214) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί να ενταχθούν έργα υποδομής της περιοχής του στο Γ' Περιφερειακό Πρόγραμμα.
1215) Ο Βουλευτής Αργολίδας κ. ΓΕΩΡΓΙΟΣ ΤΣΟΥΡΝΟΣ κατέθεσε αναφορά με την οποία το Ιχθυοτροφικό Κέντρο Πόρου ζητεί τη λήψη μέτρων για τη στήριξη της τιμής πώλησης της τσιπούρας.
1216) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Δήμος Ακριτών Καστοριάς ζητεί την άμεση αντικατάσταση του υδρευτικού δικτύου του φυλακίου Ιωάννη Θεολόγου.
1217) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την καταβολή δεδουλευμένων αμοιβών στους πρώην εργαζόμενους της μεταλλευτικής εταιρείας ΒΙΟΜΑΓΝ.
1218) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Βιοτεχνικών Σωματείων Θεσσαλονίκης ζητεί τη λήψη μέτρων για τη στήριξη των μικρομεσαίων επιχειρήσεων.
1219) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Επιτροπή Επιτυχόντων Οικονομολόγων σε διαγωνισμό του ΑΣΕΠ καταγγέλλει παράνομους διορισμούς εκπαιδευτικών.
1220) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Δ. Σαμιωτάκης ζητεί την επίλυση ιδιοκτησιακού του προβλήματος με το Δήμο Λαγκαδά Θεσσαλονίκης.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 927/9-8-2001 ερώτηση δόθηκε με το υπ' αριθμ. 2789/20-9-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάvτηση της ερώτησης με αριθμ. 927/09.80.2001 πoυ κατέθεσε στη Βουλή o Βoυλευτής κ. Στ. Mάνoς σας πληρoφορούμε τα παρακάτω:
1. H O.A. έχει συvάψει από τηv 01/08/1997 σύμβαση αγoράς (finance Lease) και όχι χρovoμίσθωση (operating lease) τεσσάρωv αεροσκαφώv Airbus 340/300 με παράδοση τωv δύο πρώτωv τov Σεπτέμβριo και Oκτώβριo 1998 και τωv υπoλoίπωv δύo τov Ιούvιo και Αύγoυστο 1999.
H συγκεκριμέvη σύμβαση αγoράς αποτελεί συvέχεια και ολοκλήρωση της σύμβασης αγοράς αεροσκαφώv η oποία είχε συvαφθεί μεταξύ O.A. και Airbus τηv 27η /3/1990 για αγορά δύο(2) αερoσκαφώv A 300-600 και εvαλλακτική λύση για αγορά (option) δύο (2) ακόμη αεροσκαφώv.
Tρoπoποίηση της σύμβασης αυτής έγιvε στις 29/9/1993, οπότε και απoφασίστηκε η μελλοvτική παραγγελία αερoσκαφωv A340-300.
H ως άvω σύμβαση αγoράς, έχει τύχει ελέγχου από τo Ελεγκτικό Συvέδριo (Υ.ΔΙK./ΕΣ/14118/22-7-97) και για τη σύvαψη της χρηματoδότησής τους έχει εγκριθεί παροχή εγγυήσεωv τoυ Eλληvικού Δημοσίου (YOΙK /02/65977/0025/04-10-97). Η αγoρά τωv Airbus 340-300 απoτελεί voμική συvέπεια τωv δεσμεύσεωv της O.Α. πρoς τηv Airbus ήδη από το 1990 και οι υποχρεώσεις αυτές ελήφθησαv υπόψη από τηv Eυρωπαϊκή ΄Evωση στις δύο απoφάσεις της (Oκτώβριος 1994 και Aύγoυστoς 1998), όπου η Ε.E. προέβλεψε και εvέκριvε χορήγηση πρoς τηv O.A. εγγυήσεωv συvολικού ύψους 378 εκ. USD για αvαvέωση του στόλoυ της. Oι εγγυήσεις αυτές έπρεπε vα χρησιμoπoιηθούv το αργότερo μέχρι 31/12/1997 αρχικά, και στη συvέχεια, μέχρι 31/12/2000.
Για τηv αγορά τωv ως άvω αεροσκαφώv η O.A. συvήψε δάvεια 10ετoύς και 12ετoύς διάρκειας, τα oπoία και απoπληρώvει με μηvιαία καταβoλή τoκoχρεωλυσίωv στις δαvειoδoτoύσες Tράπεζες.
Mε τη λήξη της περιόδoυ απoπληρωμής τωv δαvείωv, η κυριότητα τωv αερoσκαφώv περιέρχεται στηv O.A.
Για τηv αγoρά τωv τεσσάρωv αεροσκαφώv, η O.Α. καταβάλλει ετησίως το ποσό τωv 55 εκατομ. ευρώ (δηλ. 1,15 εκατ. ευρώ μηvιαίως αvά αεροσκάφος).
2. Tο αvωτέρω πoσό καταβάλλεται μηvιαίως και αvά αερoσκάφος από τηv O.A. για την αγoρά τωv αερoσκαφώv και όχι για τη χροvομίσθωσή τoυς. Στις προσφορές τoυς, τόσο η AΧON όσo και η ΙAS (οι oπoίες προτείvουv αvτίστοιχα τηv μηvιαία και αvά αερoσκάφoς καταβολή τoυ ποσoύ τωv 610.000-670.000 USD η πρώτη και τωv 750.000 USD περίπου η δεύτερη) αφορούv χροvομίσθωση τωv αεροσκαφώv (συμφωvία operating lease) και όχι στηv αγoρά τoυς (συμφωvία Finance lease).
Επιπλέov, ως προς τov καθoρισμό τωv τιμώv χρovομίσθωσης (operating lease) ή αγοράς αερoσκαφώv (Finance lease), σύμφωvα με τους καvόvες της αγoράς οι τιμές διαμορφώvovται συγκεκριμέvα και κατά περίπτωση, αφoύ ληφθούv υπόψη παράγοvτες όπως διαθεσιμότητα lπροσφορά τωv αεροσκαφώv πρoς μίσθωση, εμπoρευσιμότητα τωv τύπωv αεροσκαφώv, αρχική τιμή αγοράς, τραπεζικά επιτόκια, πόλεμoς "τιμώv" και dumping αεροσκαφώv στηv αγορά μεταξύ κατασκευαστώv ή lessors, κ.ά.
3. ΄Oπως έχει ήδη προαvαφερθεί, δεv υπάρχει απόφαση χρovομίσθωσης από τo Διoικητικό Συμβoύλιο της O.A., αλλά απόφαση αγoράς με στοιχεία αποπληρωμής, όπως αvωτέρω.
4. O ισολoγισμός χρήσης τoυ 2000, ευρίσκεται σε διαδικασία κατάρτισης και ελέγχoυ από τα θεσμοθετημέvα πρoς τούτo όργαvα.
Ο Υπουργός
ΧΡΗΣΤΟΣ ΒΕΡΕΛΗΣ"
2. Στην με αριθμό 972/20-8-2001 ερώτηση δόθηκε με το υπ' αριθμ. 99/21-9-2001 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
Απαντώντας στην ερώτηση 972/20-8-2001 που κατέθεσε στη Βουλή ο Βουλευτής κ. Αθηναίος Φλωρίνης, παρακαλούμε vα πληροφορήσετε τοv κ. Bουλευτή σύμφωvα με τα στοιχεία της ΔEΣE Περιφέρειας Kεvτρικής Mακεδovίας τα εξής:
1. Τo οδικό κύκλωμα N. Mουδαvιώv-Kασσάvδρας Xαλκιδικής αvήκει στο επαρχιακό οδικό δίκτυο σύμφωvα με τηv υπ'αρ. ΔMEO/ε/9/266/9.3.95 απόφαση του YΠEXΩΔE και μετά τηv ισχύ του ν 2503/97 η συvτήρησή τoυ εμπίπτει στηv αρμοδιότητα της Nομαρχιακής Αυτoδιοίκησης Xαλκιδικής.
2. Mετά την έγκριση αρχικού προϋπολογισμού 1.000.000.000 δρχ. με πίστωση 400.000.000 δρχ. για τo 2000 και 600.000.000 δρχ. για το 2001 από το Yπουργείο Eθvικής Οικονομίας και τηv έvταξη του έργoυ στο Πρόγραμμα Δημοσίωv Επεvδύσεων της Περιφέρειας Κεvτρικής Μακεδονiας με τίτλο "Avαβάθμιση-βελτίωση οδικώv κυκλωμάτωv Kασσάvδρας και Σιθωvίας Χαλκιδικής", η ΔEΣE της Περιφ. Kεvτρικής Mακεδοvίας δημοπράτησε στο σύvολο επτά (7) υποέργα εκ τωv oπoίωv τα τρία εvτός τoυ κυκλώματος Kασσάvδρας.
3. Στηv α' φάση τωv εκτελεσθέvτωv έργων εvτός του 2000 ολοκληρώθηκαv:
- H απoκατάσταση του οδικού κυκλώματος Kασσάvδρας στηv περιοχή Aγ. Παρασκευής.
- H αποκατάσταση του ασφαλτικού οδοστρώματος του κυκλώματος στις πλέοv επικίvδυvες θέσεις και όπου παρουσιαζόταv έvτοvες και σοβαρές ρηγματώσεις και καθιζήσεις.
4. Στη β' φάση της βελτίωσης η οποία θα ολοκληρωθεi εvτός του επόμεvου τριμήvου του 2001 προβλέπεται εκτός τωv άλλωv θέσεωv και η ασφαλτόστρωση του τμήματος από Ξεvία Παλιουρίου μέχρι τηv είσοδο Παλιουρίου.
5. To YΠEXΩΔE από περιορισμέvο κοvδύλιο του προϋπολογισμoύ εξόδωv του ΤEO, επιχορήγησε τη Nομαρχιακή Aυτoδιοίκηση Xαλκιδικής, για τηv αvτιμετώπιση επειγουσώv αvαγκώv, με το ποσό τωv 70.000.000 δρχ. εvτός του έτους 2000 (δηλαδή 40.000.000 δρχ. τοv Ιούνιο του 2000 και 30.000.000 δρχ. το Nοέμβριo του 2000).
Ο Υπουργός
Κ. ΛΑΛΙΩΤΗΣ"
3. Στην με αριθμό 920/8.8.01 ερώτηση δόθηκε με το υπ' αριθμ.575/10.9.01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 920/8.8.01 σας γνωρίζουμε τα εξής: Οι αρμόδιες ελληνικές Αρχές αντιμετωπίζουν με προσοχή κάθε προσπάθεια ανακίνησης ανυπόστατων μειονοτικών ζητημάτων στη χώρα μας, έχουν πλήρη γνώση τυχόν αναλαμβανομένων σχετικών πρωτοβουλιών, και εκτιμούν ότι τα εγχειρήματα αυτά δεν έχουν ουσιαστικό υπόβαθρο, πέφτουν στο κενό, και κατά συνέπεια, εκ των πραγμάτων δεν δικαιολογείται πρόκληση ανησυχίας.
Όσον αφορά, ειδικότερα, την δραστηριοποίηση της αυτοαποκαλούμενης Οργάνωσης "Βουλγαρικά Ανθρώπινα Δικαιώματα στη Μακεδονία" και τις προβαλλόμενες διασυνδέσεις της με κύκλους της γειτονικής χώρας, ουδεμία σχετική παρέμβαση έχει υπάρξει, απ' όσα γνωρίζουμε, στον ΟΑΣΕ ή άλλα διεθνή fora.
Από την πρώτη στιγμή, που οι απόψεις της "Οργάνωσης" αυτής είδαν το φως της δημοσιότητας, ο αρμόδιος Υφυπουργός Τύπου κ. Χυτήρης δήλωσε κατηγορηματικά, ότι "κακώς δίδεται έμφαση σε μεμονωμένες απόψεις κάποιου ή κάποιων περιθωριακών, οι οποίοι κατά καιρούς αποστέλλουν επιστολές, όπου αναπτύσσουν τις φαντασιώσεις τους γύρω από την ύπαρξη μειονοτικών ομάδων στη Βόρειο Ελλάδα", προσθέτοντας πως οι σχέσεις της χώρας μας με τη Βουλγαρία είναι εξαίρετες.
Με αφορμή, εξάλλου, τα ίδια δημοσιεύματα, το Υπουργικό Συμβούλιο της Βουλγαρίας εξέδωσε στις 9.8.2001 επίσημη ανακοίνωση.
Οργάνωσης για τα βουλγαρικά ανθρώπινα δικαιώματα στην Μακεδονία, που δημοσιεύθηκαν στην ελληνική εφημερίδα "ΤΟ ΕΘΝΟΣ". Ο Πρωθυπουργός της Βουλγαρίας Simeon - Saxe - Coburg - Cotha δεν γνωρίζει παρόμοια Οργάνωση. Έχουμε βάσιμους λόγους να πιστεύουμε ότι καταχρώνται το όνομα και το κύρος του. Οι σχέσεις καλής γειτονίας ανάμεσα στην Ελλάδα και στην Βουλγαρία δεν θα μπορούσαν να επηρεασθούν από παρόμοιες δηλώσεις. Ο Πρωθυπουργός της Βουλγαρίας αρκετές φορές έχει τονίσει ότι υπολογίζει στην περαιτέρω ανάπτυξη των βουλγαροελληνικών σχέσεων και ότι θα εργασθεί για την σταθερότητα στα Βαλκάνια".
Επίσης, και το βουλγαρικό κόμμα VMRO, με δήλωση του Προέδρου του κ. Karakashanov, διαβεβαίωσε ότι ουδέποτε στέλεχός του είχε οιοσδήποτε μορφής επαφή με μέλη της παραπάνω Οργάνωσης, επανέλαβε τις θέσεις του κόμματος περί του απαραβίαστου των συνόρων και χαρακτήρισε τους πρόσφατους ισχυρισμούς της Οργάνωσης ως "προκλήσεις, που στοχεύουν στο να υποσκάψουν τις σχέσεις Ελλάδος-Βουλγαρίας".
Οι σχέσεις Ελλάδος-Βουλγαρίας είναι άριστες. Οι δύο κυβερνήσεις είναι αποφασισμένες να εργασθούν για την περαιτέρω ενίσχυση της στενής τους συνεργασίας, προς εμπέδωση της ασφάλειας, ειρήνης και σταθερότητας στην περιοχή. Οι δύο χώρες έχουν ταυτόσημες απόψεις για την ευρύτερη ανάπτυξη της περιοχής.
Ο Υπουργός
Α. ΠΑΠΑΝΔΡΕΟΥ"
4. Στις με αριθμό 1380/11.9.01, 1414/13.9.01 ερωτήσεις δόθηκε με το υπ' αριθμ. 4263/24.9.01 έγγραφο από τον Υφυπουργό Υγείας Πρόνοιας η ακόλουθη απάντηση:
"Απαντώντας στις με αρ. 1380/11.9.01 και 1414/13.9.01 ερωτήσεις που κατατέθηκαν στη Βουλή από τους Βουλευτές κ.κ. Ν. Κακλαμάνη, Π. Κρητικό και Σ. Παπαθεμελή σχετικά με δημοσίευμα της εφημερίδας "Παρόν" για νοσηλεία δύο ασθενών από τη νόσο των "τρελών αγελάδων" στη Νευρολογική Κλινική του Π.Γ.Ν. Αθηνών "Γ. Γεννηματάς", σας γνωρίζουμε τα εξής:
Μετά το σχετικό δημοσίευμα της εφημερίδας "Παρόν" η Δ/ντρια της Νευρολογικής Κλινικής του Π.Γ.Ν. Αθηνών "Γ. Γεννηματάς" απέστειλε απαντητική επιστολή στην εφημερίδα αναφέροντας ότι:
Δεν νοσηλεύεται περιστατικό με διάγνωση "νόσος τρελών αγελάδων".
Κανένας από τους νοσηλευόμενους ασθενείς δεν είναι από την Κρήτη ή έχει παραπεμφθεί από την Κρήτη.
Δεν υπάρχουν νοσηλευόμενοι σε Ειδική Μονάδα με εγκεφαλοπάθεια.
Περιπτώσεις εγκεφαλοπάθειας από ποικίλα αίτια νοσηλεύονται συνεχώς στν Κλινική όπως και σε άλλες αντίστοιχες Κλινικές στην Ελλάδα.
Η Υφυπουργός
Χ. ΣΠΥΡΑΚΗ"
5. Στην με αριθμό 1387/11.9.01 ερώτηση δόθηκε με το υπ' αριθμ. 356/21.9.01 έγγραφο από τον Υπουργό Εθνικής Οικονομίας η ακόλουθη απάντηση:
"Σε απάντηση της ερώτησης 1387/11.9.01 σας γνωρίζουμε ότι:
1.Το ετήσιο ποσοστό αύξησης των αμοιβών των δημοσίων υπαλλήλων από το 1994 μέχρι σήμερα (συμπεριλαμβανομένων των ποσοστών αύξησης του βασικού μισθού, της ωρίμανσης και των επιδομάτων), κάλυπτε το ποσοστό αύξησης του Δείκτη Τιμών Καταναλωτή.
2.Δεδομένων των εισοδηματικών ανισοτήτων που έχουν δημιουργηθεί μεταξύ διαφόρων κλάδων των δημοσίων υπαλλήλων, η Κυβέρνηση έχει ανακοινώσει την εντός εξαμήνου εφαρμογή ενιαίου μισθολογίου με την ενσωμάτωση και καθολική χορήγηση των επιδομάτων.
Ο Υπουργός
Γ. ΠΑΠΑΝΤΩΝΙΟΥ"
6. Στην με αριθμό 850/1-8-01 ερώτηση δόθηκε με το υπ'αριθμ. 2114/25-9-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμ. 850/1-8-2001 ερώτηση, που κατατέθηκε στη Βουλή από το Βουλευτή κ. Σπ. Σπύρου, για τα θιγόμενα σ' αυτή θέματα σας πληροφορούμε τα εξής:
1. Βασικές επιδιώξεις και στόχοι του ΙΚΑ είναι η σωστή ασφαλιστική τακτοποίηση των απασχολουμένων, η καλύτερη κατά το δυνατόν εξυπηρέτηση των ασφαλισμένων και εργοδοτών και η καταπολέμηση της εισφοροδιαφυγής.
Ο έλεγχος για την ασφαλιστική τακτοποίηση όλων των εργαζομένων διενεργείται από τους υπαλλήλους εξωτερικού ελέγχου των κατά τόπους υποκαταστημάτων του ΙΚΑ, οι οποίοι σύμφωνα με τις ιδιαιτερότητες κάθε μονάδας και τις οδηγίες της Διοίκησης στα πλαίσια της εντατικοποίησης των ελέγχων, επισκέπτονται τους χώρους εργασίας. 
Επίσης με εντολή του Υπουργού Εργασίας και Κοινωνικών Ασφαλίσεων διενεργούνται έλεγχοι σε επιχειρήσεις σε όλη την Επικράτεια από μεικτά συνεργεία ελέγχου, αποτελούμενα από Ελεγκτές του ΙΚΑ και του Σώματος Επιθεωρητών Εργασίας (Σ.ΕΠ.Ε.).
Για κάθε περίπτωση μη σωστής ασφαλιστικής τακτοποίησης των απασχολουμένων, εκτός από τους ελέγχους που διενεργούν οι εξωτερικοί υπάλληλοι των υπηρεσιών του ΙΚΑ εντός του ωραρίου τους, ενημερώνεται και η Ειδική Υπηρεσία Ελέγχου Ασφάλισης(Ε.Υ.Π.Ε.Α.), της οποίας κλιμάκια διενεργούν ελέγχους πέραν του ωραρίου και κατά τις ημέρες αργιών.
Επιπρόσθετα, για να έχουν οι εν λόγω έλεγχοι το βέλτιστο αποτέλεσμα θα πρέπει να καταγγέλλονται στα αρμόδια υποκαταστήματα ΙΚΑ συγκεκριμένες επιχειρήσεις που απασχολούν ανασφάλιστους, ώστε να γίνουν οι σχετικοί έλεγχοι από τις αρμόδιες υπηρεσίες και να τακτοποιηθούν ασφαλιστικά οι εργαζόμενοι.
2. Σχετικά με την πλήρωση των κενών θέσεων στις υπηρεσίες του Σώματος Επιθεωρητών Εργασίας (Σ.ΕΠ.Ε.) στο Ν. Κέρκυρας, σας γνωρίζουμε τα ακόλουθα:
Στο πλαίσιο του προγραμματισμού προσλήψεων προσωπικού για το έτος 2001, έχει. ήδη εγκριθεί με την αριθμ. ΔΙΠΠ/Φ.ΕΓΚΡ. 7/249/οικ. 16434/25-7-2001 απόφαση της Επιτροπής του άρθρου 2 παρ.1 της αριθμ. 55/98 π.υ Σ. (άρθρο 1 παρ. 51 Ν. 2412/96) η πλήρωση 180 κενών οργανικών θέσεων του Σώματος Επιθεωρητών Εργασίας (Σ.ΕΠ.Ε.), εκ των οποίων 175 αφορούν θέσεις κατηγορίας ΠΕ και 5 κατηγορίας ΤΕ.
Από τις 175 θέσεις κατηγορίας ΠΕ οι πέντε θέσεις έχουν κατανεμηθεί στις υπηρεσίες του Σ.ΕΠ, Ε. Ν. Κέρκυρας ήτοι 4 Πανεπιστημιακής Εκπαίδευσης και 1 Τεχνολογικής Εκπαίδευσης (Τ Ε.) για την αντιμετώπιση των αναγκών.
Η προκήρυξη πλήρωσης των ανωτέρω θέσεων προβλέπεται να γίνει σε σύντομο χρονικό διάστημα, από το Α.Σ.Ε.Π. 
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
7. Στην με αριθμό 991/21-8-01 ερώτηση δόθηκε με το υπ'αριθμ. 15673/19-9-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 991/21-8-01 που κατατέθηκε στη Βουλή από τον Βουλευτή κ. Α. Αγγελή, σας πληροφορούμε ότι δεν έχουν εγκριθεί κονδύλια για την χρηματοδότηση του ΥΗ Έργου ΝΕΣΤΟΡΙΟΥ και ως εκ τούτου η ΔΕΗ Α.Ε δεν προχώρησε σε περαιτέρω έρευνες και Μελέτες.
Επιπρόσθετα σας διαβιβάζουμε συνημμένα, και το υπ'αριθ. Γ.ΔΝΣ/3125/11.9.2001 έγγραφο της ΔΕΗ Α.Ε, το οποίο καλύπτει αναλυτικά το θέμα. 
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
8. Στις με αριθμό 997/21-8-01, 1016/22-8-01 ερωτήσεις δόθηκε με το υπ' αριθμ. 103/21-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στις ερωτήσεις 997/21-8-01, 1016/22-8-01 που κατέθεσαν οι Βουλευτές κύριοι Νικόλαος Κατσαρός και Χρήστος Ζώης, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΕΥΔΕ/Αυτοκινητόδρομος ΠΑΘΕ τα εξής:
1. Σύμφωνα με τον σχεδιασμό της μελέτης του αυτοκινητοδρόμου ΠΑΘΕ από Γυρτώνη μέχρι Τέμπη, προβλέπεται η κατασκευή του κυκλοφοριακού κόμβου Τεμπών να γίνει στην περιοχή Ευαγγελισμού, προκειμένου να εξυπηρετούνται κεντροβαρικά όλοι οι πέριξ οικισμοί (Γόννοι, Αμπελάκια, Τέμπη, Μακρυχώρι κλπ.). Η κατασκευή του κόμβου αυτού προβλέπεται να ολοκληρωθεί εντός του τρέχοντος έτους.
2. Ο οικισμός του Μακρυχωρίου απέχει 3 7 χλμ. περίπου από τον Ανισόπεδο Κόμβο Ευαγγελισμού, και 4,5 χλμ. περίπου από τον προηγούμενο Ανισόπεδο Κόμβο Γυρτώνης, και συνδέεται απ΄ ευθείας με αυτούς μέσω αναβαθμισμένων- παράλληλων προς τον αυτοκινητόδρομο - παράπλευρων δρόμων διπλής κατεύθυνσης΄ κατηγορίας επαρχιακής οδού και διατομής (7,5/10). Ο οικισμός αυτός συνδέεται με δρόμους κατάλληλους σύμφωνα με τις διεθνείς προδιαγραφές, για τη σύνδεση επαρχιών και οικισμών. με επιτρεπόμενες ταχύτητες 80 έως 90 χλμ/ώρα. Σημειώνεται ότι για την είσοδο των οχημάτων από το κέντρο του Μακρυχωρίου σε έναν από τους δύο προαναφερθέντες Ανισόπεδους Κόμβους και αντίστροφα, υπολογίζεται ότι θα μεσολαβεί χρόνος 3 έως 4 λεπτών περίπου.
Συνεπώς δεν είναι ακριβώς ότι με τη δημιουργία κόμβου στην περιοχή Μακρυχωρίου θα συντομευθεί η απόσταση μεταξύ των κοινοτήτων Παραποτάμου, Κυψελοχωρίου, Μακρυχωρίου και της πόλης της Λάρισας κατά 15 χλμ. τούτο διότι, είτε με τη δημιουργία κόμβου, είτε βάσει του υλοποιούμενου σχεδιασμού, οι κινούμενοι από Μακρυχώρι με κατεύθυνση προς Λάρισα θα εξακολουθούν να κινούνται επί του προαναφερθέντος αναβαθμισμένου παράπλευρου δρόμου SR2 προς τον Α/Κ Γυρτώνης και από εκεί προς τη Λάρισα, διανύοντας την ίδια ακριβώς απόσταση που διένυαν και μέχρι σήμερα.
3. Ο οικισμός των Γόννων καθώς και ο οικισμός της Καλλιπεύκης, εξυπηρετούνται με δύο τρόπους:
α) Είτε μέσω του υφισταμένου επαρχιακού δρόμου (μήκους 6 χλμ.) προς τη υπάρχουσα Ε.Ο. (στο ύψος των Τεμπών) και μέσω αυτής (επί μήκους 3,5 χλμ.) προς την περιοχή του Α/Κ Ευαγγελισμού, από όπου θα κινούνται απόπ και προς Αθήνα/Θεσσαλονίκη.
β) Είτε μέσω του υπάρχοντος επαρχιακού δρόμου προς Παραπόταμο (μέσω της υπό κατασκευή γέφυρας) και προς Μακρυχώρι επί συνολικού μήκους 8χλμ. και εκείθεν μέσω του Α/Κ Γυρτώνης θα κινούνται από και προς Λάρισα/Αθήνα ή ακόμα και μέσω του Α/Κ Ευαγγελισμού από και προς Θεσσαλονίκη.
4. Σχετικά με τα αιτήματα των κατοίκων του οικισμού Μακρυχωρίου, σημειώνεται ότι η αρμόδια Υπηρεσία του ΥΠΕΧΩΔΕ έλαβε υπόψη κατά τον τελικό σχεδιασμό της διέλευσης του αυτοκινητοδρόμου ΠΑΘΕ από την περιοχή του οικισμού, τις προτάσεις του Δήμου, όπως αυτές διατυπώθηκαν από τις αρχές του 1999 και μετά, και αφορούσαν αφενός μεν την μετατόπιση του ανάντη παράπλευρου δρόμου προς τον αυτοκινητόδρομο, ώστε να μη διέλθει μέσα από τον οικισμό Μακρυχωρίου, γεγονός που θα προκαλούσε εκτός από εκτεταμένες ρυμοτομήσεις, απαλλοτριώσεις και δυσμενείς περιβαλλοντικές επιπτώσεις για τον οικισμό, αφετέρου δε, τη μετατόπιση του τεχνικού Κάτω Διάβασης του κάθετου στον αυτοκινητόδρομο δρόμου Ε1, στην υποδειχθείσα και από την Κοινότητα θέση (Χ.Θ. 4+000 μελέτης), πλησίον του υφιστάμενου και καταργούμενου τεχνικού, προκειμένου να μη θιγεί το παρακείμενο αλσύλλιο του Δήμου.
5. Μετά την αποδοχή και υλοποίηση των αιτημάτων αυτών από το ΥΠΕΧΩΔΕ, ουσιαστικά κάθε παρέμβαση που έχει στόχο τη δημιουργία κόμβου στην περιοχή καθίσταται απαγορευτική, σε συνδυασμό με τις απαιτήσεις διατήρησης του αλσυλλίου, σεβασμού της περιοχής των . αρχαιολογικών ευρημάτων (κατάντη της Σ.Γ.Υ.Τ.) και ασφάλειας της κυκλοφορίας, λόγω ύπαρξης και της Σιδηροδρομικής Γραμμής Υψηλής Ταχύτητας (Σ.Γ.Υ.Τ.). Παρόλα αυτά το ΥΠΕΧΩΔΕ, θέλοντας να εξαντλήσει κάθε δυνατότητα εξεύρεσης πιθανής λύσης, τεχνικά αποδεκτής, σε συνεργασία με τον μελετητή του έργου, διερευνά το θέμα.
Επισημαίνεται ότι είναι λογικό να επικρατεί προσωρινά μία αναστάτωση στους επαγγελματίες της περιοχής λόγω της αίσθησης "αποκλεισμού" που υφίσταται μέχρι να ολοκληρωθούν τα έργα, και να δοθεί στην κυκλοφορία το πλήρες παράπλευρο δίκτυο και ο Ανισόπεδος κόμβος Ευαγγελισμού. Με την ολοκλήρωση όμως αυτών των έργων θα γίνει αισθητό ότι όχι μόνο δεν υποβαθμίζεται ο κομβικός ρόλος του Μακρυχωρίου ως τοπικού αγροτικού κέντρου αλλά αντίθετα διευκολύνεται κυκλοφοριακά και αναβαθμίζεται περιβαλλοντικά.
Τέλος πληροφορούμε τους κυρίου Βουλευτές ότι με τον σχεδιασμό που ήδη υλοποιείται, η τοπική και περιαστική κυκλοφορία τόσο από και προς Μακρυχώρι, όσο και από και προς τους πέραν του Μακρυχωρίου οικισμούς των Γόννων, του Παραπόταμου και της Καλλιπεύκης, θα γίνεται με άνεση, ασφάλεια, χωρίς περιπορεία και χρονική επιβάρυνση και συγχρόνως η υπεραστική διαμπερής κυκλοφορία του Αυτοκινητόδρομου θα γίνεται απρόσκοπτα.
Ο Υπουργός
Κ. ΛΑΛΙΩΤΗΣ"
9. Στην με αριθμό 1020/22-8-01 ερώτηση δόθηκε με το υπ' αριθμ. 4978/19-9-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 1020/22-8-01, που κατέθεσε στη Βουλή από τον ως άνω βουλευτή για το τραγικό περιστατικό που συνέβη μετά την έξοδο του εκλιπόντος από το καζίνο Ξάνθης, σας γνωρίζουμε ότι μέχρι την στιγμή αυτή τουλάχιστον, δεν τίθεται θέμα ευθύνης της επιχείρησης αλλά και λόγοι εκ των προβλεπομένων υπό του ν. 2206/94, για την ανάκληση της άδειας της.
Ο Υπουργός
Ν. ΧΡΙΣΤΟΔΟΥΛΑΚΗΣ"
10. Στην με αριθμό 1036/23-8-01 ερώτηση δόθηκε με το υπ' αριθμ. 5000/19-9-01 έγγραφο από τον Υπουργό Aνάπτυξης η ακόλουθη απάντηση:
"Σε απάντηση της ερώτηση ς1036/23-8-01 που κατατέθηκε στη Βουλή από το Βουλευτη κ. Β. Βλασσόπουλο, σας γνωρίζουμε τα εξής:
- Το Υπουργείο Ανάπτυξης προωθεί τις εισηγήσεις για τις βελτιώσεις οι οποίες απαιτούνται, με σκοπό την ακόμα περαιτέρω ουσιαστική εποπτεία και έλεγχο των καζίνο με στόχο την προάσπιση του δημοσίου συμφέροντος, με γνώμονα την μέχρι σήμερα αποκτηθείσα εμπειρία, αντιμετωπίζοντας με προσοχή τα προβλήματα που έχουν προκύψει κατά την ολιγοετή αυτή αρχική περίοδο της λειτουργίας των επιχειρήσεων αυτών.
- Οι έλεγχοι των κλιμακίων αρμοδιότητας του Υπουργείου μας είναι εντατικοί, ανελλιπείς και σε διαρκή βάση, πλην όμως περιορίζονται στα στοιχεία τα οποία επιτρέπει και επιβάλλει σε αυτό η ισχύουσα νομοθεσία.
- Η αυτοαπαγόρευση δεν προβλέπεται εκ του νόμου, πλην όμως ο ν. 2206/94 στο άρθρο 3 παρ. 10 εδ. δεύτερο προβλέπει ότι: " Η διεύθυνση του καζίνο ..... Δικαιούται να απαγορεύει την είσοδο ή να επιβάλλει την αποχώρηση οποιουδήποτε προσώπου κρίνει, χωρίς να έχει την υποχρέωση να δικαιολογήσει την απόφαση αυτή". Με αφορμή την αίτηση της αυτοαπαγόρευσης, ενεργοποιείται, κατά την βούληση της διεύθυνσης του καζίνο, η προαναφερόμενη διάταξη, η οποία σημειωτέον έχει αμφισβητηθεί από δύο μέχρι σήμερα πρωτόδικες αποφάσεις Δικαστηρίων, κατόπιν αγωγής παικτών στους οποίους επεβλήθη απαγόρευση, κατ' εφαρμογή της προαναφερόμενης διάταξης. 'Ηδη εξετάζεται σχετική εισήγηση για την τροποποίηση της ως άνω διάταξης.
Ο Υπουργός
Ν. ΧΡΙΣΤΟΔΟΥΛΑΚΗΣ"
11. Στην με αριθμό ερώτηση 1026/23-8-01 δόθηκε με το υπ' αριθμ. 1349/20-9-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 1026/23-8-01 του Βουλευτή κ. Γ. Παπαγεωργίου σχετικά με "εξαίρεση της Εύβοιας από τη ρύθμιση οφειλών στις Τράπεζες", σας γνωρίζουμε τα ακόλουθα:
'Εχει ήδη εκπονηθεί από 22 Αυγούστου 2001 η απόφαση με Α.Π. 27362/Β.1312 με βάση την οποία υπάγονται στις διατάξεις του άρθρου 30 του ν. 2789/2000 όπως τροποποιήθηκε και ισχύει, οφειλές που προέρχονται από δάνεια, τα οποία έχουν επιδοτηθεί από το Ελληνικό Δημόσιο σε βάρος του λογ/σμού του ν. 128/75, και έχουν ρυθμιστεί με Κοινές Υπουργικές Αποφάσεις μεταξύ των οποίων η ΚΥΑ 69836/Β.1461/30-9-93 (ΦΕΚ 770 τ.Β/1/10/1993) που αφορά "'Εγκριση καταβολής διαφοράς τόκων επί των υφιστάμενων υπολοίπων χορηγήσεων από δάνεια για κεφάλαια κίνησης και πάγιες καταστάσεις των επιχειρήσεων των Νομών Καστοριάς Εύβοιας".
Εξάλλου για ότι αφορά στις ειδικές ρυθμίσεις που έχουν γίνει με Κοινές Υπουργικές Αποφάσεις, αυτές είχαν σκοπό την ενίσχυση των βιομηχανικών και βιοτεχνικών επιχειρήσεων, τη μείωση της ανεργίας και γενικότερα την ενίσχυση της οικονομικής ανάπτυξης του Νομού.
Ο Υπουργός
Β. ΠΑΠΑΝΤΩΝΙΟΥ"
12. Στην με αριθμό 1031/23-8-01 ερώτηση δόθηκε με το υπ' αριθμ. 1018/20-9-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 1031/23-8-01 που κατατέθηκε στη Βουλή από την Βουλευτή κ. Π. Φουντουκίδου - Θεοδωρίδου, σχετικά με την ποιότητα του πόσιμου νερού του Ν. Πέλλας, σας πληροφορούμε τα εξής:
Μετά από ενημέρωση από το Νομάρχη Πέλλας, με σχετικό έγγραφο, λαμβάνοντας γνώση του περιεχομένου προμελέτης του ΙΓΜΕ, σύμφωνα με την οποία παρατηρούνται αυξημένες υπερβάσεις κάποιων ιχνοστοιχείων, και προκειμένου να αντιμετωπιστούν με ενιαίο και συστηματικό τρόπο τα προβλήματα, οι αρμόδιοι φορείς προέβησαν σε άμεσες ενέργειες.
Συγκεκριμένα οι περιοχές που εμφανίστηκαν επιβαρημένα ποιοτικά χαρακτηριστικά στο πόσιμο νερό, οι αρμόδιοι φορείς ενημέρωσαν τους κατοίκους και προέβησαν στην κατασκευή τεχνικών έργων υδροδότησης με τις πλέον αυστηρές προδιαγραφές ή αναζητήθηκαν άλλες πηγές.
Επίσης στα πλαίσια της αντιμετώπισης της βιομηχανικής ρύπανσης η Ν.Α. Πέλλας εκπόνησε διετές πρόγραμμα απορρύπανσης των υδάτινων φυσικών αποδεκτών βιομηχανικών αποβλήτων. Ακόμα εκτελούνται κάθε μεταποιητική περίοδο δειγματοληπτικοί έλεγχοι στις μεταποιητικές βιομηχανίες αγροτικών προϊόντων του Νομού, καθώς και στους φυσικούς αποδέκτες των υγρών αποβλήτων τους. Σε περίπτωση υπέρβασης των ορίων ρύπανσης επιβάλλονται οι ανάλογες κυρώσεις.
Αναφορικά με τη διαχείριση των αστικών λυμάτων έχει ολοκληρωθεί και λειτουργεί ο βιολογικός καθαρισμός της Κρύας Βρύσης. Ο βιολογικός καθαρισμός του Δήμου Γιαννιτσών βρίσκεται σε δοκιμαστική λειτουργία. Ο βιολογικός καθαρισμός του Νομού Σκύδρας βρίσκεται στο στάδιο αποπεράτωσής του. 'Ολοι οι υπόλοιποι Καποδιστριακοί Δήμοι έχουν υποβάλλει προτάσεις για την κατασκευή βιολογικών καθαρισμών.
'Οσον αφορά τη διαχείριση στερεών αποβλήτων έχει εκπονηθεί μελέτη διαχείρισης αποβλήτων, σε επίπεδο Νομού, σύμφωνα με την ελληνική και ευρωπαϊκή νομοθεσία.
Σχετικά με τη διαχείριση φυτοφαρμάκων έχει ολοκληρωθεί η κατασκευή και είναι έτοιμη για λειτουργία μονάδα καθαρισμού βυτίων και δοχείων μεταφοράς φυτοφαρμάκων, στα πλαίσια πιλοτικού προγράμματος.
Τέλος, επισημαίνεται ότι την ευθύνη της μελέτης, κατασκευής, λειτουργίας και συντήρησης του συστήματος ύδρευσης, της διενέργειας υγειονομικών αναγνωρίσεων, εργαστηριακών εξετάσεων και γενικά της λήψης κάθε μέτρου, προκειμένου να παρέχεται πόσιμο νερό σε ποσότητα επαρκή για τις ανάγκες του υδρευόμενου πληθυσμού, χωρίς διακοπές και το σύστημα να είναι απαλλαγμένο από κάθε υγειονομικό κίνδυνο, φέρουν οι υπεύθυνοι ύδρευσης. Συγκεκριμένα, για τις υδρεύσεις Δήμων η Δημοτική Αρχή, σύμφωνα με τα καθοριζόμενα στο άρθρο 23, παρ. 1 του ν. 1065/80 ή ο αντίστοιχος για την ύδρευση Οργανισμός ή Επιχείρηση ή Σύνδεσμος Δήμων ή Κοινοτήτων.
Από το Υπουργείο Υγείας και Πρόνοιας έχει σταλεί εγκύκλιος (Υ2/4052/8-11-2000) προς την Τοπική Αυτοδιοίκηση Α' και Β' βαθμού, για τον έλεγχο του πόσιμου ύδατος και των συστημάτων ύδρευσης και τη λήψη μέτρων για την προστασία της Δημόσιας Υγείας.
Ο Υφυπουργός
Δ. ΘΑΝΟΣ"
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Παρασκευής 14 Δεκεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1.- Η με αριθμό 247/12-12-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευτύχιου Δαμιανάκη προς τον Υπουργό Γεωργίας, σχετικώς με την αντιμετώπιση του προβλήματος της ανεξέλεγκτης διακίνησης φυτικού πολλαπλασιαστικού υλικού στη χώρα μας, την καταβολή αποζημιώσεων στους πληγέντες παραγωγούς κλπ.
2.- Η με αριθμό 248/12-12-2001 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Εθνικής Οικονομίας και Οικονομικών, σχετικώς με την παράταση της προθεσμίας για τη ρύθμιση παλαιών δανείων από τις Τράπεζες κλπ.
3.- Η με αριθμό 249/12-12-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δικαιοσύνης, σχετικώς με την επίλυση των προβλημάτων που αντιμετωπίζουν οι εργαζόμενοι στο χώρο της Δικαιοσύνης κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1.- Η με αριθμό 252/12-12-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Γεωργίας, σχετικώς με την αντιμετώπιση του προβλήματος της ανεξέλεγκτης διακίνησης φυτικού πολλαπλασιαστικού υλικού στη χώρα μας, την καταβολή αποζημιώσεων στους πληγέντες παραγωγούς κλπ.
2.- Η με αριθμό 253/12-12-2001 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον Υπουργό Εθνικής Άμυνας, σχετικώς με την εντολή απ' ευθείας ανάθεσης για την προμήθεια του προγράμματος ηλεκτρονικού πολέμου, του Γενικού Επιτελείου Στρατού κλπ.
3.- Η με αριθμό 250/12-12-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με τις προθέσεις του Υπουργείου να επιδοτήσει όλη την παραχθείσα ποσότητα βαμβακιού.
4.- Η με αριθμό 251/12-12-2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εθνικής Οικονομίας και Οικονομικών, σχετικώς με όλα τα στοιχεία τα οποία αφορούν την καταβολή των αντιστασιακών συντάξεων.
Οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης, κατέθεσαν σχέδιο νόμου: "Προσαρμογή των διατάξεων του Κώδικα Αναγκαστικών Απαπλλοτριώσεων Ακινήτων στο Σύνταγμα".
Παραπέμπεται στην αρμόδια Διαρκή Επιτροπή.
ΠΡΟΕΔΡΕΥΩΝ (Κωνσταντίνος Γείτονας): Εισερχόμεθα στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 233/10-12-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με την καθυστέρηση της προκαταβολής της επιδότησης για το ελαιόλαδο εσοδείας 2000-2001.
Η επίκαιρη ερώτηση του κ. Γιαννακόπουλου έχει ως εξής:
"Αγανακτισμένοι είναι οι παραγωγοί του Νομού Μεσσηνίας λόγω της καθυστέρησης της προκαταβολής της επιδότησης του ελαιολάδου εσοδείας 2000-2001.
Η καθυστέρηση έχει δημιουργήσει στους παραγωγούς και στις οικογένειές τους πάμπολλα οικονομικά και άλλα προβλήματα.
Επιτέλους είναι καιρός πια να μάθει ο μεσσηνιακός λαός και ιδιαίτερα οι ελαιοπαραγωγοί ποιοι ευθύνονται για την καθυστέρηση. Η Κυβέρνηση; Η Νομαρχιακή Αυτοδιοίκηση; Οι ενώσεις; Άλλοι; Το σίγουρο πάντως είναι ότι αυτοί που έχουν το πρόβλημα είναι οι ελαιοπαραγωγοί, οι οποίοι αναγκάζονται να πωλήσουν το προϊόν τους, πριν καν τούτο φτάσει στο ελαιοτριβείο και δεν έχουν την ευκαιρία να το κρατήσουν, έστω για λίγο, ώστε να επιτύχουν πιθανόν καλύτερη τιμή. Σίγουρα η απόφαση της Κυβέρνησης σε ό,τι αφορά την επιδότηση είναι τουλάχιστον ατυχής.
Κατόπιν αυτών ερωτάται ο Υπουργός:
1. Ποίοι ευθύνονται για την καθυστέρηση της προκαταβολής της επιδότησης; 
2. Τι πρόκειται να πράξει η Κυβέρνηση, ώστε στο εξής να τηρούνται αυστηρά οι καθορισμένες προθεσμίες και ποιες κυρώσεις πρόκειται να επιβληθούν από τις αρμόδιες αρχές στους υπαίτιους, για τις φετινές καθυστερήσεις και τις παράνομες, σε βάρος των αγροτών, παρακρατήσεις;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, θα ήθελα να ενημερώσω τον αγαπητό κύριο συνάδελφο ότι σύμφωνα με την υπ' αριθμόν 403/567/16-10-2001 διϋπουργική απόφαση η ενίσχυση στην παραγωγή ελαιολάδου καταβάλλεται στο ακέραιο, στον τραπεζικό λογαριασμό των δικαιούχων ελαιοπαραγωγών. Η χορήγηση της προκαταβολής της ενίσχυσης στην παραγωγή ελαιολάδου χορηγείται μετά τις 16 Οκτωβρίου. 
Γίνεται μια πολύ μεγάλη συζήτηση για καθυστέρηση. Το έτος ΦΕΟΓΚΑ ξεκινάει 16 Οκτωβρίου και μετά καταβάλλονται οι ενισχύσεις ή οι προκαταβολές των ενισχύσεων. Για να γίνει αυτό πρέπει να ολοκληρωθούν οι προβλεπόμενοι από τους κοινοτικούς κανονισμούς και τις εθνικές αποφάσεις έλεγχοι από τις ομάδες παραγωγών, την εθνική ομάδα παραγωγών, την ΕΛΑΙΟΥΡΓΙΚΗ και τις αρμόδιες διευθύνσεις γεωργίας.
Θα ήθελα εδώ να τονίσω -το έχω πει και άλλη φορά- ότι όταν ο φάκελος είναι πλήρης και έρχεται στο Υπουργείο Γεωργίας και κατ΄ επέκταση στο αρμόδιο όργανο ελέγχου και πληρωμών τον ΟΠΕΚΕΠΕ, χρειάζονται μόνο δύο μέρες. Ήδη καταβάλλονται επιδοτήσεις και στην περιοχή του αγαπητού συναδέλφου που κάνει την ερώτηση. Ήδη καταβάλλονται ενισχύσεις από την ομάδα παραγωγών Φιλιατρών, Γαργαλιάνων και Κυπαρισσίας ύψους έξι δισεκατομμυρίων τριακοσίων εκατομμυρίων εξακοσίων εβδομήντα επτά χιλιάδων δραχμών. Επίσης, έχουν εκδοθεί αποφάσεις και σε όλες τις άλλες περιοχές.
Θα μπορούσαν οι παραγωγοί της περιοχής σας, αγαπητέ κύριε συνάδελφε, να είχαν πάρει την προκαταβολή, όσοι δεν ακολούθησαν τη διαδικασία της ένστασης, πολύ πιο γρήγορα, όπως έχουν πάρει την επιδότηση σε άλλες περιοχές. Το ότι δεν έχουν πάρει την προκαταβολή ακόμα και όσοι δεν έχουν επιλέξει τη διαδικασία αυτή είναι καθαρά θέμα της ομάδας ελαιοπαραγωγών της Μεσσηνίας καθώς και της διαδικασίας ελέγχου που δικαιούται και υποχρεούται να κάνει η Νομαρχιακή Αυτοδιοίκηση Μεσσηνίας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννακόπουλος έχει το λόγο.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, έχουμε ξαναμιλήσει σ'αυτήν την Αίθουσα για το συγκεκριμένο θέμα. Εγώ σας ερωτώ άλλα πράγματα κα εσείς μου απαντάτε πάντα άλλα.
Κατ' αρχήν, η Κυβέρνηση έχει εκτεθεί από τη στάση της στο θέμα της προκαταβολής επιδότησης ελαιολάδου. Ζητάτε από τους παραγωγούς εκβιαστικά τόσο εσείς όσο και η ΕΑΣ Μεσσηνίας δηλώσεις. Εσείς για να αποδεχθεί ο παραγωγός ότι είναι κλέφτης για να του δώσετε τα λεφτά και η ΕΑΣ Μεσσηνίας για το 1%. Έχει περάσει εκείνος ο καιρός των δηλώσεων. 
Γι' αυτό που μου λέτε ότι πληρώνετε στα Φιλιατρά και βέβαια πληρώνετε, κύριε Υπουργέ, γιατί ο κόσμος έχει ανάγκη. Στη Μεσσηνία είναι μονοκαλλιέργεια η ελαιοπαραγωγή. Αυτό όμως δεν λέει τίποτε.
ΠΡΟΕΔΡΕΥΩΝ (Κωνσταντίνος Γείτονας): Έχετε στεντόρεια φωνή, κύριε συνάδελφε -είναι γνωστό αυτό- αλλά θα παρακαλέσω να μιλάτε σε πιο χαμηλούς τόνους.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Εκφράζει την αγωνία των Μεσσηνίων.
ΙΩΑΝΝΗΣ ΓΙΑΝΝΑΚΟΠΟΥΛΟΣ: 'Ετσι είναι η φωνή μου, κύριε Πρόεδρε.
Όσον αφορά τη συνάντηση, κύριε Υπουργέ, που είχαμε στο Υπουργείο εγώ διαμαρτυρόμενος απεχώρησα και ξέρετε γιατί απεχώρησα. Γιατί αυθαιρετείτε στο εξής σημείο: Γιατί δίνετε στους "συμβατούς" χωρίς καμία δήλωση τα λεφτά και γιατί δεν δίνετε την προκαταβολή στο "συμβατό" ποσοστό και σ'αυτούς που λέτε "ασυμβίβαστους"; Είναι απλό θέμα. Εάν ρωτήσετε ένα νομικό, θα σας πει ότι αυθαιρετείτε. Εφόσον θεωρείτε τους Μεσσήνιους παραγωγούς κατά 89,9% συμβατούς θα πρέπει να δώσετε και σ' αυτούς το ποσοστό αυτό όπως δίνετε και στους συμβατούς το 100%.
Κατά τα άλλα δεν μπορείτε εξ αιτίας ενός τεκμαιρομένου από σας αυθαίρετα 10,1% να καθυστερείτε την επιδότηση. Εγώ μιλώ, λοιπόν, για τις δηλώσεις. Γιατί να αναγκάζετε τους παραγωγούς να κάνουν δηλώσεις. Αλλά η ευθύνη δεν είναι μόνο δική σας. Είναι βεβαίως και της ΕΑΣ Μεσσηνίας η οποία στην αρχή μάζευε πεντοχίλιαρα και μετά έκοψε το πεντοχίλιαρο και ζητά το 1%. Ερωτάσθε, λοιπόν, και σεις πρέπει να το ελέγξετε, εσείς ασκείτε εξουσία όχι εγώ, γιατί η ΕΑΣ Μεσσηνίας δεν έστειλε τα χαρτιά στον ΟΠΕΚΕΠΕ για τους συμβατούς; Γιατί δεν έχουν πληρωθεί ούτε οι συμβατοί παραγωγοί, κύριε Υπουργέ. Γιατί; Γιατί σας είπα ότι τόσο η απόφασή σας που είναι και ατυχής και εβιαστική ζητάει δήλωση όσο και η ΕΑΣ Μεσσηνίας.
Επιτέλους, κύριε Υπουργέ, εσείς η πολιτική ηγεσία του Υπουργείου είστε υπεύθυνοι σε συνεννόηση με την ΕΑΣ και τη Νομαρχιακή Αυτοδιοίκηση να είστε έτοιμοι κάθε χρόνο έτσι ώστε από 16 Οκτωβρίου να καταβάλλεται η επιδότηση στους παραγωγούς και να μην αναγκάζεται τους παραγωγούς να πουλάνε το προϊόν τους πριν καν φθάσει στο ελαιοτριβείο. Τώρα η πολιτική που ασκείτε και σεις και η ΕΑΣ μόνο το εμπόριο βοηθάει και βοηθάει στο να πέφτουν οι τιμές παραγωγού.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε,κύριε συνάδελφε.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Αυτή είναι η αλήθεια, κύριε Υπουργέ, και θα πρέπει να απαντήσετε επ' αυτών που σας ρωτώ. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η αγωνία σας, κύριε συνάδελφε, να εξυπηρετήσετε τις "αγωνίες" των παραγωγών υποθάλπει και υποκινεί αντιλήψεις σαν αυτές που είδαμε στη Μυτιλήνη. 
ΙΩΑΝΝΗΣ ΓΙΑΝΝΑΚΟΠΟΥΛΟΣ: Τα εισαγωγικά πού πάνε;
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, μη δημιουργούμε προβλήματα χωρίς λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πάνε εκεί και σε εκείνους που έχουν μάθει μονίμως να διαμαρτύρονται για διαφορετικά απ' αυτά που πρέπει. Τα μέλη της Ένωσης Αγροτικών Συνεταιρισμών Μεσσηνίας, είναι οι ελαιοπαραγωγοί της Μεσσηνίας. Αν η οργάνωσή τους στην οποία οι ίδιοι είναι μέλη δεν ετοιμάζει τα χαρτιά είναι πολύ άδικο για ακόμη μια φορά να φαίνεται ότι φταίει η Κυβέρνηση. 
Δεύτερον, επειδή μιλήσατε για αγωνίες και για παραγωγούς, παραγωγοί της δικής σας περιοχής με την ίδια κοινή υπουργική απόφαση και τον ίδιο κανονισμό ήδη πληρώνονται. Σας μίλησα για 6,5 δισεκατομμύρια. 
Και, τρίτον, δεν μίλησε ποτέ το Υπουργείο Γεωργίας για δηλώσεις. Το Υπουργείο Γεωργίας μίλησε για προϋποθέσεις. Αποφασίσαμε να νοικοκυρέψουμε το σύστημα ελαιολάδου. Δεν μπορούν κάποιοι επικίνδυνοι και έξυπνοι μονίμως να κερδοσκοπούν εις βάρος των υπολοίπων παραγωγών. Γι' αυτό θα κάνουμε όλους τους απαραίτητους ελέγχους. Τι, λοιπόν, εμποδίζει, αγαπητέ συνάδελφε, τους παραγωγούς που έχουν πράγματι παραγωγή λαδιού, να φέρουν τα δικαιολογητικά τους και να πάρουν τα χρήματα; Θέλουν να πάρουν χρήματα χωρίς δικαιολογητικά; Δεν γίνεται, κύριοι συνάδελφοι. 
ΙΩΑΝΝΗΣ ΓΙΑΝΝΑΚΟΠΟΥΛΟΣ: Ουδέν ψευδέστερο.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ προσέξτε τις εκφράσεις σας!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχουν, λοιπόν, τη δυνατότητα να φέρουν τα δικαιολογητικά τους. Είπαμε για δυο μέρες. Δυο μέρες, λοιπόν, θέλει το Υπουργείο Γεωργίας και ο ΟΠΕΚΕΠΕ για να δώσουν τα χρήματα. Να φέρουν, λοιπόν, το φάκελο και η Νομαρχιακή Αυτοδιοίκηση και οι ενώσεις των παραγωγών, για να πάρουν τα χρήματά τους. Και αυτοί που πράγματι πιστεύουν ότι έχουν περισσότερο λάδι απ' αυτό που βγάζουν οι ζώνες που οι ίδιοι έφτιαξαν, τότε πρέπει να φέρουν δικαιολογητικά. Απλά και καθαρά, λοιπόν, και χωρίς άλλες κουβέντες περί δηλώσεων και άλλων εποχών. Δεν ταιριάζουν στην Κυβέρνηση του ΠΑΣΟΚ οι άλλες εποχές!
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η υπ' αριθμ. 246/10.12.2001 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Παιδείας και Θρησκευμάτων σχετικώς με την αντικατάσταση 23 σχολικών κτιρίων που είναι κατασκευασμένα από αμίαντο στο Νομό Μεσσηνίας. 
Ο Νομός Μεσσηνίας σήμερα έχει την τιμητική του!
Η επίκαιρη ερώτηση του κ. Παπανικολάου έχει ως εξής:
"Επιστημονικές έρευνες αποδεικνύουν ότι ο αμίαντος δεν είναι μόνο γενοτοξικός αλλά και αιτία καρκίνου στον ανθρώπινο οργανισμό.
Το γεγονός επαυξάνει την ευαισθησία και την ανησυχία μας εάν αναλογιστούμε ότι η Ελλάδα κατέχει την πρωτιά στην Ευρωπαϊκή Ένωση όσον αφορά τα σχολεία που είναι κατασκευασμένα από αμίαντο και η Μεσσηνία την πρωτιά στην Ελλάδα αφού 23 σχολεία της είναι κατασκευασμένα από αμίαντο.
Ανάστατοι είναι οι Μεσσήνιοι γιατί ενώ έχει γνωστοποιηθεί το γεγονός από μακρού χρονικού διαστήματος, η Κυβέρνηση και το Υπουργείο Παιδείας αδιαφορούν για την αντικατάσταση των σχολικών κτηρίων με άμεσο αποτέλεσμα να κινδυνεύει η υγεία μαθητών και διδασκάλων.
Κατόπιν των ανωτέρω ερωτάται ο αρμόδιος Υπουργός: 
1. Πρόκειται να ανταποκριθεί το Υπουργείο Παιδείας στο αίτημα του μεσσηνιακού λαού για άμεση αντικατάσταση των σχολικών κτιρίων που είναι κατασκευασμένα από αμίαντο; 
2. Γιατί καθυστερεί η αντικατάσταση των σχολείων και ποιοι ευθύνονται για τα παιδιά μας που είναι ήδη εν δυνάμει θύματα της καρκινογόνου δράσεως του αμιάντου;"
Ο Υφυπουργός Εθνικής Παιδείας και Θρησκευμάτων κ. Γκεσούλης έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, πράγματι στη χώρα μας υπάρχουν ακόμη σχολεία λυόμενα ή προκατασκευασμένα που στην κατασκευή τους, χρησιμοποίησαν υλικά όπως ο αμίαντος ή εν μέρει ή εν όλω. Αυτά κατασκευάστηκαν κατά τη δεκαετία του '60 και ΄70 για να αντιμετωπιστούν τότε άμεσες κτιριακές ανάγκες στέγασης σχολείων μετά από μεγάλες θεομηνίες και καταστροφές, όπως ήταν οι σεισμοί στην Ηλεία, στη Θεσσαλονίκη και σε άλλες περιοχές.
Από τις αρχές της δεκαετίας του '80 έχουμε τον Οργανισμό Σχολικών Κτιρίων που ήταν ο κατ' εξοχήν υπεύθυνος οργανισμός για την κατασκευή των σχολικών κτιρίων , ο οποίος ακολουθεί απαρέγκλιτα τις κοινοτικές οδηγίες για την κατασκευή των σχολικών κτιρίων και σε καμία περίπτωση έκτοτε δεν χρησιμοποιήθηκαν υλικά τα οποία περιέχουν αμίαντο. Χρησιμοποιήθηκαν κύρια υλικά, φιλικά προς το περιβάλλον, μη τοξικά και ακίνδυνα για την υγεία των παιδιών. 
Εμείς, στην προσπάθειά μας να εξαλείψουμε αυτό το φαινόμενο της ύπαρξης ακόμα σχολείων, όπως στη Μεσσηνία και σε άλλες περιοχές με αμίαντο, ζητήσαμε ως Υπουργείο Παιδείας με εγκύκλιο 3054/7-11-2000 από τις αρμόδιες Νομαρχιακές Αυτοδιοικήσεις την ένταξη στον προγραμματισμό τους για την αντικατάσταση αυτών των κτιρίων, χαρακτηρίζοντάς τα ως απαραίτητα να αντικατασταθούν. Έτσι, λοιπόν, ξεκίνησε μια προσπάθεια σε συνεννόηση με τις Νομαρχιακές Αυτοδιοικήσεις, να αντιμετωπιστεί το θέμα της σχολικής στέγης για εκείνες τις περιπτώσεις που έχουν σχολεία ακόμη με αμίαντο.
Θέλω να γνωρίζετε ότι η σχολική στέγη έχει φύγει από την ευθύνη του Οργανισμού Σχολικών Κτιρίων και έχει μεταφερθεί στις Νομαρχιακές Αυτοδιοικήσεις. Από τότε που έχει μεταφερθεί η αρμοδιότητα στις Νομαρχιακές Αυτοδιοικήσεις, επανειλημμένα το Υπουργείο Παιδείας ζητά να εντάξει στον προγραμματισμό με προτεραιότητα την αντικατάσταση αυτών των σχολείων. Προς την κατεύθυνση αυτή δόθηκαν και χρήματα και δυνατότητες έτσι ώστε να μπορέσουν να αντικατασταθούν το συντομότερο δυνατόν αυτά τα σχολεία. Πράγματι, στη Μεσσηνία υπάρχει πρόβλημα και πρέπει η Νομαρχιακή Αυτοδιοίκηση να επισπεύσει την αντικατάσταση αυτών των σχολείων. Θα έλεγα ακόμα ότι υπάρχει πρόθεση από την πλευρά του Υπουργείου Παιδείας μέσω του ΟΣΚ, ο οποίος έχει την κατάλληλη τεχνογνωσία, θα έλεγα και τη δυνατότητα, να βοηθήσει τις Νομαρχιακές Αυτοδιοικήσεις που έχουν τέτοια σχολεία με την πλούσια εμπειρία που έχει, να λειτουργήσει ως τεχνικός σύμβουλος. 
Πιστεύω ότι οι Νομαρχιακές Αυτοδιοικήσεις θα αξιοποιήσουν τη δυνατότητα αυτή που δίνει το Υπουργείο Παιδείας μέσω του ΟΣΚ να αντικαταστήσουν όσο το δυνατόν συντομότερα τα κτίρια αυτά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευχαριστώ, κύριε Πρόεδρε.
Είναι θετικό που ο κύριος Υφυπουργός αναγνώρισε ότι υπάρχει αυτό το πρόβλημα και ιδιαίτερα στη Μεσσηνία. Δυστυχώς, ενώ είναι τόσα πολλά τα προβλήματα αιθουσών διδασκαλίας, εκπαιδευτικών, βιβλίων, το αποκορύφωμα της αδιαφορίας, θα μπορούσα να πω, από τη σημερινή Κυβέρνηση, είναι ότι δεν έχει βοηθήσει σ' αυτό το τόσο σοβαρό θέμα, με αποτέλεσμα να υπάρχουν σήμερα αίθουσες διδασκαλίας οι οποίες είναι φτιαγμένες από αμίαντο.
Το λέω αυτό υπεύθυνα σαν γιατρός και είναι αποδεδειγμένο μέσα από έρευνες επιστημονικές, ότι ο αμίαντος εκτός από γενοτοξικότητα, εκτός από καρκίνο, προκαλεί το τρίτο, το ελαφρότερο, αλλά είναι πολύ σοβαρό κατά τη χειμερινή περίοδο, τις πνευμονοπάθειες. Μετά από στατιστικές έρευνες που έχουν γίνει από κατά τόπους γιατρούς, έχει αποδειχθεί ότι αυτόν τον καιρό, παρατηρείται μια έξαρση σε τέτοιες πνευμονοπάθειες στα παιδιά μας, ιδίως σε αυτά που στεγάζονται σε αίθουσες διδασκαλίας που είναι φτιαγμένες από αμίαντο.
Δυστυχώς η Κυβέρνηση δεν έχει ευαισθητοποιηθεί καθόλου σ' αυτό το σοβαρό θέμα. Θα αναφέρω ένα παράδειγμα που δείχνει την αναλγησία, θα μπορούσα να πω, της Κυβερνήσεως. Το 23ο Σχολείο της Καλαμάτας τόσα χρόνια, μετά τους σεισμούς, στεγαζόταν ακόμη -άκουσον άκουσον- σε λυόμενο. Για να εξαλείψει αυτό το άγος η Κυβέρνηση, επειδή ήταν ανίκανη να δημιουργήσει σύγχρονη αίθουσα διδασκαλίας χωρίς αμίαντο, κατήργησε το 23ο Σχολείο Καλαμάτας πριν από ενάμιση μήνα.
Αναφορικά με τις αρμοδιότητες που είπε ο κύριος Υπουργός, η Νομαρχιακή Αυτοδιοίκηση εδώ και αρκετά χρόνια πιέζει πολλές φορές, αλλά και όλοι οι τοπικοί φορείς και ο πρόεδρος της Τοπικής Αυτοδιοικήσεως την Κυβέρνηση να ανταποκριθούν στο θέμα αυτό το οποίο είναι τόσο σοβαρό για το μέλλον και την υγεία των παιδιών μας.
Δυστυχώς, η Κυβέρνηση κωφεύει και αναφέρω συγκεκριμένο νούμερο. Έχει γίνει μελέτη από τη Νομαρχιακή Αυτοδιοίκηση Μεσσηνίας για τη συνολική δαπάνη, επειδή τα σχολεία στη Μεσσηνία που είναι από αμίαντο είναι δεκάδες, 900 εκατομμυρίων δραχμών και η Κυβέρνηση έδινε 70 εκατομμύρια.
Γι΄ αυτό που είπε ο κύριος Υπουργός ότι την ευθύνη την έχει η Νομαρχιακή Αυτοδιοίκηση, δυστυχώς της αφαιρέθηκε εδώ και δύο μήνες αυτή η αρμοδιότητα. Πιστεύω ότι αυτό έγινε επειδή πίεζε η Νομαρχιακή Αυτοδιοίκηση και δεν ανταποκρινόταν η Κυβέρνηση και το αρμόδιο Υπουργείο στο στοιχειώδες αυτό ερώτημα, στο στοιχειώδες αυτό θέμα που απασχολεί όχι μόνο τη Μεσσηνία, όπου είναι δεκάδες τα σχολεία, αλλά και όλη την Ελλάδα, γιατί είμαστε οι Έλληνες πρωταθλητές στην Ευρωπαϊκή Ένωση, δυστυχώς πρωταθλητές οι Μεσσήνιοι όσον αφορά τις αίθουσες στην Ελλάδα. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Γκεσούλης έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να πω ότι κατανοώ την ευαισθησία του κάθε συναδέλφου να επισημάνει και να αναδείξει ένα θέμα, το οποίο έχει στοιχεία επικινδυνότητας για την ελληνική κοινωνία και πολύ περισσότερο για τα παιδιά.
Όμως θα πρέπει να είμαστε προσεκτικοί, να μη δημιουργούμε φοβίες και εντάσεις σε τέτοια ευαίσθητα θέματα. Αυτό το λέω γιατί όσον αφορά την έρευνα, εγώ δεν έχω υπόψη μου αν υπάρχει μία ιδιαίτερη έρευνα, είναι σίγουρο ότι θέλουμε να αντικαταστήσουμε τα σχολεία αυτά τα οποία έχουν αμίαντο. Είναι αληθές αυτό που είπα, ότι την ευθύνη για την κατασκευή των σχολικών κτιρίων, πλην Αττικής, την έχουν οι νομαρχίες. Εκείνο που κάνει το Υπουργείο Παιδείας, το οποίο θέλει να συνδράμει σ' αυτήν την υπόθεση, είναι με τον Οργανισμό Σχολικών Κτιρίων, με την τεχνογνωσία που έχει ο Οργανισμός Σχολικών Κτιρίων να συμπαρασταθεί ως σύμβουλος -αυτό εξετάζουμε- στη Νομαρχιακή Αυτοδιοίκηση, να τη βοηθήσει να ολοκληρώσει τις αλλαγές των σχολείων αυτών.
Δεν θα συμφωνήσω με το συνάδελφο ότι εγκαταλείφθηκε η περιοχή της Μεσσηνίας και θα αναφέρω ενδεικτικά τα εξής: 152 εκατομμύρια το 1996, 380 εκατομμύρια το 1997, 676 εκατομμύρια το 1998, 157 εκατομμύρια το 1999 και μια σειρά ακόμη, 110 εκατομμύρια και 50 εκατομμύρια, σύνολο 1,5 δισεκατομμύρια για τη σχολική στέγη. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πού πάνε αυτά, κύριε Υπουργέ;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Σας παρακαλώ, κύριε συνάδελφε.
Είναι γεγονός ότι αυτό δηλώνει πως υπάρχει μια συνεχής ροή χρημάτων για τη σχολική στέγη. Εγώ κατανοώ ότι θέλουμε περισσότερα και βιαζόμαστε, αλλά όμως πρέπει να κάνει προγραμματισμό η Νομαρχιακή Αυτοδιοίκηση με την ευθύνη που πρέπει να αναλάβει, λέγοντας ότι το Υπουργείο Παιδείας έχει επισημάνει με τέσσερις εγκυκλίους την προτεραιότητα για αλλαγή αυτών των αιθουσών ή των σχολικών κτιρίων, τα οποία έχουν αμίαντο. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Την πήρε το Υπουργείο και την ανέθεσε στον Ο.Σ.Κ. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Γι' αυτό θα έλεγα το εξής, ότι όσον αφορά τη σχολική στέγη, απ' αυτήν την Κυβέρνηση, πρέπει να γνωρίζουμε ότι υπάρχει ένα γιγαντιαίο πρόγραμμα σε όλη τη χώρα για την αντιμετώπιση της σχολικής στέγης που δεν έχει προηγούμενο ή παραπέμπει στο κτιριακό πρόγραμμα για τη σχολική στέγη με Γεώργιο Παπανδρέου. Δηλαδή μιλάμε για ένα μεγάλο πρόγραμμα, το οποίο βρίσκεται σε εξέλιξη στη χώρα. Πρέπει οι νομαρχίες να βάλουν τη σχολική στέγη ως πρώτη προτεραιότητα.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 244/10.12.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την επίλυση των προβλημάτων που αντιμετωπίζουν οι απόφοιτοι των πανεπιστημίων εκτός της Ευρωπαϊκής Ένωσης για την αναγνώριση της ισοτιμίας των πτυχίων τους.
Η επίκαιρη ερώτηση του κ. Χουρμουζιάδη έχει ως εξής:
"Οι Έλληνες φοιτητές πανεπιστημίων των εκτός της Ευρωπαϊκής Ένωσης χωρών κινητοποιούνται και καταγγέλλουν μέσω των συλλόγων τους την πολιτική των διακρίσεων και των πολλαπλών προσκομμάτων που συναντούν για την αναγνώριση της ισοτιμίας των πτυχίων τους από το ΔΙΚΑΤΣΑ, όπως: το εξαιρετικά μεγάλο χρονικό διάστημα αναμονής για τις εξετάσεις (ένα έως δύο χρόνια) η προχειρότητα και η γενικότερη έλλειψη διαφάνειας ως προς τις διαδικασίες διενέργειάς τους, η ανυπαρξία καθορισμένης εξεταστέας ύλης κλπ. Η απαράδεκτη αυτή μεταχείρισή τους συνοδεύεται μάλιστα από μία φιλολογία διαρκούς αμφισβήτησης του επιπέδου των σπουδών τους, που υπονομεύει και την επαγγελματική τους προοπτική. Με το πρόσχημα καλύτερου ελέγχου της ποιότητας των σπουδών τους, οι φοιτητές των ιατρικών σχολών έχουν να αντιμετωπίσουν επιπρόσθετα την προωθούμενη αιφνιδιαστικά αύξηση των προς εξέταση μαθημάτων από δύο που είναι σήμερα στα επτά σταδιακά. Η εκ των υστέρων αλλαγή αναγνώρισης των πτυχίων τους αποτελεί κατάφωρη αδικία σε βάρος τους.
Ερωτάται ο κύριος Υπουργός:
Αν θα λάβει συγκεκριμένα μέτρα, ώστε να δοθεί τέλος στην απερίγραπτη ταλαιπωρία των αποφοίτων των εκτός Ευρωπαϊκής Ένωσης πανεπιστημίων με τις εξετάσεις του ΔΙΚΑΤΣΑ, όπως συντόμευση του χρόνου παραπομπής στις εξετάσεις, καθιέρωση περισσότερων εξεταστικών περιόδων ετήσια, καθορισμό εξεταστέας ύλης κλπ., και αν προτίθεται να διατηρήσει τον ίδιο αριθμό εξεταζόμενων μαθημάτων, τουλάχιστον για όσους φοιτούν ήδη στις Ιατρικές Σχολές. Γενικότερα, αν θα λάβει μέτρα ίσης αντιμετώπισης όλων των Ελλήνων φοιτητών που σπουδάζουν στο εξωτερικό, είτε εντός είτε εκτός της Ευρωπαϊκής 'Ένωσης".
Το λόγο έχει ο Υφυπουργός Εθνικής Παιδείας και Θρησκευμάτων κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, πράγματι το θέμα του ΔΙΚΑΤΣΑ είναι ένα θέμα που απασχολεί την ελληνική κοινωνία και μάλιστα είναι πολλές φορές αυτό το οποίο συζητούν οι άμεσα ενδιαφερόμενοι και το περιβάλλον τους. Είναι γεγονός ότι οι υπηρεσίες του ΔΙΚΑΤΣΑ συγκροτήθηκαν σε κάποια φάση όπου η δουλειά που είχαν να αντιμετωπίσουν ήταν περιορισμένη. Τα τελευταία χρόνια υπάρχει το φαινόμενο -λόγω της μεγάλης φοιτητικής μετανάστευσης που είχαμε στην τριτοβάθμια εκπαίδευση- σπουδών πολλών παιδιών μας στο εξωτερικό και έτσι υπήρχε ένας φόρτος εργασίας στον χώρο του ΔΙΚΑΤΣΑ. Και εκεί υπάρχουν πολλά, θα έλεγα, σημεία, τα οποία επισημαίνει και η ερώτηση, όσον αφορά το χρόνο και τον τρόπο με τον οποίο εξελίσσονται τα πράγματα κατά την αναγνώριση πτυχίων του εξωτερικού. 
Θα ήθελα να αναφέρω ότι, όσον αφορά το θέμα της αναγνώρισης της ισοτιμίας των πτυχίων της Ιατρικής που προέρχονται από πανεπιστήμια του εξωτερικού, εκτός χωρών της Ευρωπαϊκής Ένωσης -γιατί γι' αυτό πρόκειται στην ερώτηση- οι εξετάσεις γίνονται σύμφωνα με τις κείμενες διατάξεις του ΔΙΚΑΤΣΑ. Ακόμη θα έλεγα ότι γίνονται χωρίς διακρίσεις και χωρίς να τοποθετούν εμπόδια στην αναγνώριση της ισοτιμίας των πτυχίων τους. Έτσι οι έχοντες τίτλο σπουδών Ιατρικής πανεπιστημίου του εξωτερικού, εκτός Ευρωπαϊκής Ένωσης, μπορούν να συμμετάσχουν σ' αυτές τις εξετάσεις, έστω και αν έχουν υποβάλει τη σχετική αίτηση ένα μήνα πριν από την ημερομηνία που έχει οριστεί για τις εξετάσεις γι' αυτούς που δίνουν για την αναγνώριση πτυχίου Ιατρικής εκτός Ευρωπαϊκής Ένωσης, που έχουν τελειώσει πανεπιστήμιο. 
Όσον αφορά το χρονικό διάστημα αναμονής για τις εξετάσεις που αναφέρεται στην επίκαιρη ερώτηση -ένα έως δύο χρόνια- η πληροφόρηση που δίνει το ΔΙΚΑΤΣΑ είναι ότι δεν ανταποκρίνεται στην πραγματικότητα και επιπλέον καταβάλλεται κάθε δυνατή προσπάθεια να διενεργούνται εξετάσεις τρεις φορές τον χρόνο. Επομένως, δεν τίθεται θέμα καθυστέρησης όσον αφορά τις εξετάσεις, ούτε για τη συμμετοχή τους, αφού ένα μήνα πριν από την προκήρυξη μπορούν να έχουν συμμετοχή.
Σχετικά με την προωθούμενη αύξηση ως προς την εξέταση των μαθημάτων που θέτει το ερώτημα του κυρίου συναδέλφου, για τους έχοντες τίτλο σπουδών Ιατρικής της αλλοδαπής, εκτός Ευρωπαϊκής Ένωσης, δεν νομίζω ότι είναι αιφνιδιαστική, δεν πρέπει να μας αιφνιδιάζει. Γνωρίζουμε όλοι ότι εδώ και δύο χρόνια ζητήθηκε από το ΔΙΚΑΤΣΑ να αυξηθούν τα εξεταζόμενα μαθήματα, από τον Υπουργό Υγείας, από τους ιατρικούς συλλόγους της χώρας και από τους φοιτητικούς συλλόγους των Ιατρικών Σχολών. Άρα λοιπόν, δεν είναι ένα θέμα το οποίο προκύπτει σήμερα ως κεραυνός εν αιθρία. Είναι ένα αίτημα το οποίο έχει διαμορφωθεί, όπως ανέφερα πριν, από φορείς του χώρου της υγείας.
Επομένως το αίτημα είναι η αυστηροποίηση αυτών των εξετάσεων και η αύξηση των εξεταζόμενων μαθημάτων.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Χουρμουζιάδης.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, όπως θα διαπιστώσατε, παρ'όλη τη μετριοπάθεια της απάντησης ο κύριος Υπουργός έμμεσα παραδέχθηκε ότι το ΔΙΚΑΤΣΑ είναι ένας -θα χρησιμοποιήσω τη λέξη, έστω και μέσα σε μερικά εισαγωγικά- "αμαρτωλός εκπαιδευτικός μηχανισμός" της χώρας μας, ιδιαίτερα σε τρία πεδία συμπεριφοράς: όσον αφορά το χρόνο που χρειάζεται για να αποφασίσει για την ισοτιμία ή για την εγκυρότητα ενός τίτλου, δεύτερον όσον αφορά τη σταθεροποίηση ενός προγράμματος μαθημάτων για κάθε επιστημονική περιοχή και τρίτον, αυτή την -επιτρέψτε μου να πω- ρατσιστική συμπεριφορά απέναντι στους πτυχιούχους, των εντός και εκτός της Ευρωπαϊκής Ένωσης. Άρα πιστεύω, κύριε Πρόεδρε, ότι το ΔΙΚΑΤΣΑ δεν είναι θέμα κάποιων ρυθμίσεων ή κάποιας αυστηρής εντολής του Υπουργείου.
Το ΔΙΚΑΤΣΑ πρέπει να αναμορφωθεί και ενδεχομένως να καταργηθεί. Να αντικατασταθεί από έναν άλλο θεσμό, ο οποίος θα λειτουργεί μέσα στα πανεπιστήμια και θα έχει τη δυνατότητα μιας άμεσης αντιμετώπισης των προβλημάτων. 
Δεν είναι δυνατόν, κύριε Πρόεδρε, να συνεχίσει αυτή η κατάσταση: Πτυχιούχοι ιατρικών, φιλολογικών, αρχαιολογικών σχολών πραγματικά να μένουν δύο και τρία χρόνια χωρίς την απάντηση, η οποία τελικά θα τους οδηγήσει στην επαγγελματική τους δραστηριοποίηση που θα είναι και σε όφελος της χώρας μας. 
Έχω συναντήσει, κύριε Πρόεδρε, ως αντιπρύτανης του Πανεπιστημίου Θεσσαλονίκης, γιατρούς από το Πανεπιστήμιο της Κωνσταντινούπολης και του Βουκουρεστίου να ασκούν το επάγγελμα του γεωργού στη Θράκη, γιατί ακόμα δεν είχε αναγνωρισθεί το πτυχίο τους. Είναι πραγματικά ένα στίγμα για τις εκπαιδευτικές μας διαδικασίες όσον αφορά τη λειτουργία του ΔΙΚΑΤΣΑ. Πρέπει να γίνει κάτι πολύ αποτελεσματικό. 
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριε συνάδελφε, είναι από τον περασμένο Μάιο που κατατέθηκε η τροπολογία που αφορούσε την αύξηση των εξεταζομένων μαθημάτων για την αναγνώριση του πτυχίου των ιατρικών σχολών, πλην Ευρωπαϊκής Ένωσης. Άρα. είναι γνωστό το θέμα και είναι ένα θέμα το οποίο βρίσκεται σε εξέλιξη.
Η ποιότητα και το επίπεδο των σπουδών όλων των πτυχιούχων της Ιατρικής μας ενδιαφέρει όλους άμεσα. Έτσι, λοιπόν, η διάταξη, βάσει της οποίας παραπέμπονται οι ενδιαφερόμενοι στις εξετάσεις σύμφωνα με το άρθρο 78 του νόμου 1566/85, αναφέρει ότι πρέπει να εξετάζονται στα μαθήματα της παθολογίας και της χειρουργικής. Επομένως, εξετάζονται στην ύλη που εξετάζονται και οι Έλληνες φοιτητές των αντίστοιχων τμημάτων στη χώρα μας.
Ως προς την αύξηση ή όχι των εξεταζομένων μαθημάτων είναι καθαρά ένα θέμα νομοθετικής ρύθμιση, το οποίο βρίσκεται σε εξέλιξη.
Θα ήθελα, όμως, να πω το εξής. Πράγματι το πώς λειτουργεί το ΔΙΚΑΤΣΑ και πόσο γρήγορα αποδίδει το δίκαιο σε αυτούς οι οποίοι έχουν σχέση μαζί του, δηλαδή οι πτυχιούχοι, είναι ένα θέμα το οποίο μας απασχολεί και το Υπουργείο Παιδείας το βλέπει με ιδιαίτερη προσοχή και θα επιδιώξει την άμεση αντιμετώπιση των όποιων προβλημάτων δημιουργούνται εκεί.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 238/10-12-2001 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με τις διαδικασίες για τον υπολογισμό της επιδότησης για το ελαιόλαδο εσοδείας 2001-2002.
Η επίκαιρη ερώτηση της κυρίας συναδέλφου έχει ως εξής:
"Για την περίοδο 2001-2002 η Κυβέρνηση με την 408461/9-11-01 κοινή υπουργική απόφαση καθόρισε διαφορετικό τρόπο υπολογισμού των ελαιοκομικών ζωνών, με τον οποίο αγνοείται ο Κανονισμός 2067/2001 της Ευρωπαϊκής 'Ενωσης και προσδιορίζονται αυτές εκ νέου. Έτσι οι νέες αποδόσεις είναι μειωμένες και σε ορισμένες περιπτώσεις η μείωση ξεπερνάει το 50% των αναγνωρισμένων από την Ευρωπαϊκή Ένωση. 
Επιπλέον η ίδια κοινή υπουργική απόφαση καθόρισε ενιαίες κατά περιοχή ποσοστιαίες μειώσεις στις ποσότητες για τις οποίες οι ελαιοπαραγωγοί είχαν ζητήσει ενίσχυση με αποτέλεσμα αφ΄ενός μεν να αποκλείονται των επιδοτήσεων πραγματικές δηλωθείσες ποσότητες, αφ΄ετέρου να γίνονται αποδεκτές χωρίς έλεγχο ποσότητες οι οποίες εξακολουθούν να είναι υψηλότερες από τις υπολογιζόμενες με τα στοιχεία του Κανονισμού 2067/2001. 
Τέλος, με την ίδια απόφαση σε περίπτωση που παραγωγός καταθέσει ένσταση αποκλείεται παντελώς από την προκαταβολή της ενίσχυσης όλη η δηλωθείσα ποσότητά του. Μ΄ αυτόν τον τρόπο οι παραγωγοί εξαναγκάζονται σε αποδοχή της μείωσης που τους έχει επιβληθεί, προκειμένου να εισπράξουν ένα μέρος από την επιδότηση που δικαιούνται. 
Επειδή οι παραγωγοί πρέπει άμεσα να δηλώσουν ότι αποδέχονται τις αποδόσεις που ορίζει η κοινή υπουργική απόφαση 408461/2001,
Ερωτάται ο κύριος Υπουργός:
1. Εκτιμά ότι ο τρόπος καθορισμού των ελαιοκομικών ζωνών σύμφωνα με την κοινή υπουργική απόφαση 408461/2001 είναι συμβατός προς τους κοινοτικούς κανονισμούς και αν όχι, γιατί;
2. Η διαδικασία ενστάσεων είναι επίσης συμβατή με τους κοινοτικούς κανονισμούς και ποια περιθώρια έχουν οι παραγωγοί να αμφισβητούν τα στοιχεία χωρίς να χάσουν την προκαταβολή επιδότησης;"
Θα απαντήσει ο Υφυπουργός Γεωργίας κ. Αργύρης.
Ορίστε, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ κύριε Πρόεδρε.
Θα ήθελα να ενημερώσω την κυρία συνάδελφο ότι για τις αποφάσεις και τα μέτρα που λαμβάνει το Υπουργείο Γεωργίας είναι ενήμερη η Ευρωπαϊκή Επιτροπή και είναι συμβατά με την κοινοτική νομοθεσία. Έτσι η κοινή υπουργική απόφαση 408461/2001 για τον τρόπο καθορισμού των ελαιοκομικών ζωνών και των αποδόσεών τους έγινε σύμφωνα με τους κανονισμούς της Ευρωπαϊκής Κοινότητας 2261/84 και 2366/98. Η εφαρμογή των ανωτέρω κανονισμών, ο καθορισμός των ΟΕΖ και των αποδόσεών τους πραγματοποιείται από επιτροπές που συγκροτούν με απόφασή τους οι προϊστάμενοι των διευθύνσεων αγροτικής ανάπτυξης και τη συμμετοχή όλων των τοπικών εμπλεκομένων φορέων.
Οι επιτροπές αυτές εισηγούνται στο Υπουργείο Γεωργίας τα στοιχεία και η τελική έγκριση γίνεται με απόφαση του Υπουργού Γεωργίας. Για την εκτέλεση του έργου, οι επιτροπές αυτές λαμβάνουν υπόψη τους όλες τις παραμέτρους, ακολουθώντας τη διαδικασία που έχει ορίσει το Υπουργείο Γεωργίας. 
Επίσης από την περίοδο 1999-2000 έχει ήδη ξεκινήσει και μια στατιστική μέθοδος εκτίμησης των αποδόσεων των ζωνών, περιφερειακές ζώνες, προκειμένου αυτές να συγκριθούν με τα στοιχεία των ανωτέρω επιτροπών, με σκοπό τον ακριβέστερο προσδιορισμό τους.
Με βάση τα στοιχεία των Ομογενών Ελαιοκομικών Ζωνών, όπως καθορίστηκαν και εγκρίθηκαν από το Υπουργείο Γεωργίας, αλλά και τα στοιχεία των περιφερειακών ζωνών, ψηφίστηκαν από την Ευρωπαϊκή Επιτροπή οι αποδόσεις.
Θα ήθελα εδώ να κάνω μία διευκρίνιση. Η Ευρωπαϊκή Ένωση με τις επτά περιφερειακές ζώνες παίρνει υπόψη της, όχι το σύνολο των δέντρων, αλλά τα συλλεγέντα δέντρα. Και τα συλλεγέντα δέντρα είναι από 40% έως 60%. Γι' αυτό, λοιπόν, θα πρέπει να πούμε ότι το σύνολο των δέντρων από τα συλλεγέντα δέντρα έχουν μια πολύ μεγάλη διαφορά. Συγκρίνουμε, λοιπόν, δύο διαφορετικά πράγματα, γι' αυτό και φαίνεται ότι οι αποδόσεις των περιφερειακών είναι μεγαλύτερες από αυτές των ομογενών ζωνών.
Επίσης θα ήθελα να διευκρινίσω -γιατί ακούστηκε και πριν σε άλλη ερώτηση- ότι η ψήφιση των ζωνών έγινε από την Ευρωπαϊκή Επιτροπή στις 22.10.2001, Κανονισμός Ευρωπαϊκής Κοινότητας 2067 και αμέσως μετά το Υπουργείο Γεωργίας εξέδωσε την κοινή υπουργική απόφαση 408461/9.11.2001 σύμφωνα με τον κανονισμό. 
Επίσης, σε εφαρμογή των προαναφερομένων κανονισμών έχει εκδοθεί η 417745/5.12.2000 απόφαση, περί καθορισμού της διαδικασίας επανελέγχου και ενστάσεων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω, κύριε Πρόεδρε.
Οι παραγωγοί που θα καταφύγουν στη διαδικασία των ενστάσεων θα επιδοτηθούν για όλη την παραγωγή, αρκεί να την αποδείξουν με παραστατικά στοιχεία. Το Υπουργείο Γεωργίας υποχρεούται να ζητά αποδείξεις, δικαιολογητικά για κάθε οικονομικό πόρο που πληρώνει στον οποιονδήποτε.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Διαφορετικά είχατε εφαρμόσει πέρσι τον κανονισμό και το σύστημα το οποίο εφαρμόστηκε για την κατανομή των επιδοτήσεων δεν είχε προβλήματα, πέρα από τα γνωστά βέβαια προβλήματα, τα οποία υπάρχουν πάντα, με τα δικαιολογητικά, με κάποια πανωγραψίματα κ.ο.κ., που οποιοδήποτε σύστημα έχει κατά την εφαρμογή του και ιδιαίτερα για το ελαιόλαδο, όταν δεν υπάρχουν οι απαραίτητοι ελεγκτικοί μηχανισμοί και όταν δεν υπάρχει το ελαιοκομικό μητρώο, το οποίο θα σας έλυνε πάρα πολλά προβλήματα.
Ας έλθουμε όμως στο σύστημα, έτσι όπως το εφαρμόζετε σήμερα με την Κοινή Υπουργική Απόφαση. Είναι γεγονός ότι μειώνετε το πλαφόν κατά πολύ για τις ελαιοκομικές ζώνες κάτω από το οποίο θεωρείτε ο παραγωγός ότι είναι νόμιμος και δίνετε τη δυνατότητα, σε περιπτώσεις στις οποίες βγαίνει η παραγωγή ασυμβίβαστη, δηλαδή πάνω από το όριο να μπορούν να παίρνουν επιδοτήσεις ή να παίρνουν προκαταβολές για ποσότητες, οι οποίες είναι πολύ πιο πάνω από τις πραγματικές. 
Θα σας φέρω ένα παράδειγμα για τη Μεσσηνία, όπου με χίλια ένα κιλά κάποιος παραγωγός θα πάρει τα εννιακόσια μόνο κιλά γιατί υπερβαίνει τα χίλια για τα οποία του δίνετε τη δυνατότητα, ενώ με τεσσεράμισι χιλιάδες κιλά θα επιδοτείται για τρισίμισι χιλιάδες κιλά κ.ο.κ., δηλαδή εδώ εν δυνάμει θα μπορεί κανείς να επιδοτήσει μια παράνομη ποσότητα. 
Τι γίνεται τώρα με το μεγάλο θέμα, το οποίο δημιουργήθηκε με την προκαταβολή.
Σας είπα πριν ότι έπρεπε να είχατε όλους αυτούς τους μηχανισμούς στα μητρώα να μπορείτε καλύτερα να τα ελέγχετε. Αυτήν τη στιγμή οι παραγωγοί και κυρίως οι μεσαίοι παραγωγοί έχουν πραγματική παραγωγή περισσότερη από τα χίλια κιλά που δηλώσατε στη Μεσσηνία. Τώρα τους λέτε "δηλώστε ότι η παραγωγή σας είναι τόση ή σύννομη για να πάρετε προκαταβολή. Αν είναι παραπάνω, δεν σας δίνω την προκαταβολή ούτε για την ποσότητα που θεωρείτε εσείς ότι είναι σύννομη". Αυτό πραγματικά είναι δήλωση μετανοίας. Είναι απαράδεκτο. Πρέπει να το διορθώσετε, κύριε Υπουργέ. Πρέπει να δώσετε τη δυνατότητα στον Έλληνα πολίτη, στον Έλληνα αγρότη να κάνει την ένστασή του. Αλλά όταν θα την κάνει αργότερα να μη χάσει την προκαταβολή του μέσα στις γιορτές όταν για μας -όπως σας απέδειξα- πριν το σύστημα το οποίο εφαρμόζεται πραγματικά δημιουργεί μεγάλες αδικίες και μπορεί να "νομιμοποιήσει" κάποιους απατεώνες. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μας ρωτήσατε, κυρία συνάδελφε, αν αυτά που έχουμε κάνει είναι συμβατά με τους κανονισμούς. Αποδείξαμε με στοιχεία ότι είναι συμβατά. Λέτε ότι πέρυσι δεν είχαμε πρόβλημα. Πέρυσι το σύνολο των αιτήσεων των παραγωγών σε ποσότητα ήταν κάτω από τις ελαιοκομικές ζώνες, με αποτέλεσμα να μη χρειαστεί κανένας περαιτέρω έλεγχος. Πήραμε, λοιπόν, τις αιτήσεις των παραγωγών και η ποσότητα που ζητήθηκε από τους παραγωγούς για επιδότηση ήταν κάτω από τις ελαιοκομικές ζώνες και έτσι οι παραγωγοί πήραν ακριβώς, χωρίς κανένα άλλο παραστατικό, τα χρήματά τους. Φέτος η ζητηθείσα ποσότητα των παραγωγών είναι πάνω από τις ελαιοκομικές ζώνες. Δεν μπορεί, λοιπόν, να επιδοτηθεί εάν δεν ελεχθεί. Ο έλεγχος, λοιπόν, είναι σε δύο στάδια. Ο πρώτος έλεγχος είναι οι ελαιοκομικές ζώνες, άρα αποδεχόμεθα ως ισοδύναμη πρώτη απόδειξη την ελαιοκομική ζώνη, δεν έχουμε καμία περικοπή σε κανένα παραγωγό και πολύ φοβάμαι ότι μόνοι μας εμείς συναινούμε στο να υπάρχουν οι παρατυπίες, τα πανωγραψίματα. Λέμε, λοιπόν, στον παραγωγό που έχει πάνω από χίλια -γιατί δεν έχει καμία περικοπή όταν έχει πάνω από χίλια που λέει η ζώνη του- να φέρει τα παραστατικά και να πάρει όλη την ποσότητα του λαδιού. Γιατί, λοιπόν, επιμένετε σε πράγματα που δεν έχουν καμία βάση; Βλέπω δημοσιεύματα που δείχνουν τις ζώνες και λένε ότι οι ζώνες είναι πολύ παραπάνω από αυτές που έδωσε το Υπουργείο Γεωργίας. Οι παραπάνω ζώνες είναι οι περιφερειακές ζώνες. Εκεί, λοιπόν, παίρνονται τα συλλεγέντα δένδρα. Όταν παίρνεις τα συλλεγέντα δένδρα που είναι μέχρι και 60% και τα διαιρείς με την ποσότητα του ελαιολάδου είναι σίγουρο ότι θα βγάλεις παραπάνω από την ελαιοκομική ζώνη. Όταν όμως παίρνεις όλα τα δένδρα που είναι προς καρπό όπως κάνουμε τώρα με τις ομοιογενείς ζώνες καταλαβαίνετε ότι είναι πολύ κάτω από αυτό που λέτε. Γιατί πρέπει να συγκρίνουμε ανόμοια πράγματα για να αποδείξουμε ότι έχουμε δίκιο;
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου. 
Πρώτη είναι η με αριθμό 232/10.12.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εθνικής Παιδείας και Θρησκευμάτων, Εθνικής Οικονομίας και Οικονομικών, σχετικώς με την καθυστέρηση στην πληρωμή των ωρομισθίων εκπαιδευτών των Ινστιτούτων Επαγγελματικής Κατάρτισης (ΙΕΚ).
Η επίκαιρη ερώτηση του κ. Πιπεργιά έχει ως εξής:
"Είναι αναγνωρισμένη η συμβολή της λειτουργίας των ΙΕΚ στην επαγγελματική κατάρτιση χιλιάδων νέων μετά τη δευτεροβάθμια εκπαίδευση. Η καλή τους λειτουργία, όπως και οποιουδήποτε εκπαιδευτικού ιδρύματος, στηρίζεται πρωταρχικά στη δημιουργική προσφορά των εκπαιδευτικών. Μεγάλο μέρος των εκπαιδευτών των ΙΕΚ αποτελούν οι ωρομίσθιοι, που με αξιοκρατικά κριτήρια επιλέγονται κάθε εξάμηνο. Οι εκπαιδευτές αυτοί μολονότι έχουν εργαστεί χιλιάδες διδακτικές ώρες παραμένουν απλήρωτοι από τον Απρίλιο του 2000 και έπειτα. Σύμφωνα με απάντηση του Υπουργού Εθνικής Παιδείας, κ. Πέτρου Ευθυμίου σε ερώτηση μου στις 22.5.2001, η παροχή υπηρεσιών κατάρτισης μέσω των δημοσίων ΙΕΚ θα χρηματοδοτηθεί από το 2ο Ε.Π.Ε.Α.Ε.Κ./Γ΄ Κ.Π.Σ. 2000-2006 και πως "σε εύλογο χρονικό διάστημα θα αποκατασταθεί η πληρωμή των εκπαιδευτών για τα δεδουλευμένα τους".
Έχουν περάσει πάνω από πέντε μήνες από την απάντηση και οι ωρομίσθιοι εκπαιδευτές παραμένουν απλήρωτοι. Φαίνεται πως το "εύλογο διάστημα" δεν πέρασε ακόμη. Είναι αυτονόητη η απογοήτευση και η αγανάκτησή τους, αφού εργάζονται αμισθί για το δημόσιο δεκαοκτώ και πλέον μήνες και βιώνουν τη αναξιοπιστία του. Επίσης είναι αναμενόμενη η απροθυμία τους να παράγουν το καλύτερο δυνατό εκπαιδευτικό έργο τη στιγμή που δεν αμείβονται γι' αυτό. Η κατάσταση αυτή θα οδηγήσει στην υποβάθμιση της επαγγελματικής κατάρτισης.
Ερωτώνται οι αρμόδιοι Υπουργοί:
Πότε επιτέλους θα πληρωθούν οι ωρομίσθιοι εκπαιδευτές των ΙΕΚ τα δεδουλευμένα τους;
Σε ποιες ενέργειες προτίθενται να προβούν, ώστε στο εξής οι ωρομίσθιοι εκπαιδευτές των ΙΕΚ να πληρώνονται αμέσως μετά την ολοκλήρωση του εξαμήνου κατά το οποίο εργάσθηκαν και να μην επαναληφθούν καταστάσεις όπως η παρούσα;
Ο κύριος Υφυπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε και κύριοι συνάδελφοι, ο Οργανισμός Επαγγελματικής Εκπαίδευσης και Κατάρτισης χρηματοδοτείται από τα διαρθρωτικά ταμεία της Ευρωπαϊκής Ένωσης και η λειτουργία των δημόσιων ΙΕΚ χρηματοδοτείται με το μέτρο 2 ένα υποπρόγραμμα του ΕΠΕΑΕΚ/Β΄ Κοινοτικού Πλαισίου Στήριξης 1994-1999. Και στο πλαίσιο αυτό είναι επιλέξιμες οι αμοιβές των εκπαιδευτών των δημοσίων ΙΕΚ.
Για το χρονικό διάστημα 2000-2006 η παροχή υπηρεσιών κατάρτισης μέσω των δημοσίων ΙΕΚ χρηματοδοτείται από το 2ο ΕΠΕΑΕΚ 2000 του Γ΄ Κοινοτικού Πλαισίου 2000-2006.
Στο πλαίσιο αυτών των προτάσεων που έχει υποβάλλει ήδη ο ΟΕΕΚ προς το Υπουργείο Παιδείας έχει συμπεριληφθεί και είναι επιλέξιμη η κάλυψη των δαπανών των εκπαιδευτικών δημοσίων ΙΕΚ. 
Η καθυστέρηση στην αμοιβή των εκπαιδευτών από 1-1-2000 οφείλεται πρώτον στο χρόνο υποβολής του 2ου ΕΠΑΕΑΚ στην Ευρωπαϊκή Επιτροπή που οδήγησε σε καθυστέρηση στην εισροή εσόδων προς τον ΟΕΕΚ για τα έργα που είχαν ξεκινήσει από 1-1-2000, όπως η λειτουργία των δημοσίων ΙΕΚ για το εαρινό εξάμηνο κατάρτισης 2000.
Θα ήθελα ενδεικτικά να αναφέρω ότι ο ΟΕΕΚ υπέβαλε το Δεκέμβριο του 1999 πρόταση για έγκριση έργου γέφυρας 5 δισεκατομμυρίων για να καλύψει τις ανειλημμένες υποχρεώσεις που είχε μέχρι τότε για το χρονικό διάστημα Ιανουάριος-Ιούνιος 2000. Το παραπάνω ποσό διαβιβάστηκε στον ΟΕΕΚ και σε δύο δόσεις τον Ιούνιο και Ιούλιο 2000. Στη συνέχεια και μετά από συνεχή επικοινωνία με τις υπηρεσίες του Υπουργείου Παιδείας για τον καθορισμό των νέων διαδικασιών και επιλεξιμοτήτων του Γ΄ Κοινοτικού Πλαισίου ο ΟΕΕΚ γνωστοποίησε το ύψος των υποχρεώσεων και ζήτησε στις αρχές Φεβρουαρίου 2000 την κάλυψη σχετικών δαπανών από τα κονδύλια του Γ΄ Κοινοτικού Πλαισίου.
Ήδη μέχρι τις 12-12-2001 έχουν καταβληθεί αμοιβές των εκπαιδευτών πενήντα τριών δημοσίων ΙΕΚ. Στο ελεγκτικό συνέδριο προς έγκριση έχουν σταλεί οι αμοιβές εκπαιδευτών για άλλα τριάντα πέντε ΙΕΚ, μέχρι την Παρασκευή θα υπογραφούν αμοιβές εκπαιδευτών για άλλα δέκα οκτώ ΙΕΚ και εκκρεμούν οι αμοιβές εκπαιδευτών για οκτώ ΙΕΚ όπου ο ΟΕΕΚ ζήτησε συμπληρωματικά στοιχεία. Μέσα στην επόμενη εβδομάδα θα έχουν προσκομιστεί τα παραστατικά, θα υπογραφούν από την ηγεσία του ΟΕΕΚ και θα σταλούν στο Ελεγκτικό Συνέδριο για να πιστωθούν τα χρήματα τα οποία οφείλονται προς τους εκπαιδευτές των οκτώ αυτών δημοσίων ΙΕΚ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κατανοώ τις δυσκολίες εκροής χρημάτων από το Γ΄ Κοινοτικό Πλαίσιο Στήριξης. Όχι όμως και τη δυσπραγία του δημοσίου να καλύψει πρόσκαιρα αυτές τις δαπάνες μέχρι να εκταμιευτούν τα ποσά από το Γ΄ Κοινοτικό Πλαίσιο Στήριξης, όταν μιλάμε για εργαζόμενους και μάλιστα για εργαζόμενους εκπαιδευτικούς που στηρίζουν ένα έργο κατάρτισης των δημοσίων ΙΕΚ που είναι πολύ σημαντικό για να καλύψει την ανεργία των νέων. 
Κύριε Υπουργέ, ξέρετε πολύ καλά ότι οι αδύνατες οικονομικά τάξεις και τα χαμηλά κοινωνικά στρώματα δεν έχουν τη δυνατότητα πρόσβασης στα ιδιωτικά ΙΕΚ και φοιτούν στα δημόσια. Τα δημόσια όμως ΙΕΚ τα τελευταία χρόνια έχουν υποβαθμιστεί γιατί ακριβώς αξιόλογοι εκπαιδευτές δεν προσφέρονται να διδάξουν σ' αυτά, αφού δεν πληρώνονται. Αυτό είναι ένα μεγάλο πρόβλημα. Υπάρχει όμως μια αντίφαση. Από τη μια πλευρά γίνεται μια μεγάλη προσπάθεια από το Υπουργείο Παιδείας για να βελτιωθούν τα δημόσια σχολεία και από την άλλη τα δημόσια ΙΕΚ τα τελευταία χρόνια υποβαθμίζονται.
Επιβάλλεται, λοιπόν, να εξασφαλιστεί η ομαλή χρηματορροή προς τα δημόσια ΙΕΚ όσον αφορά τις αμοιβές των εκπαιδευτών προκειμένου να προσληφθούν αξιόλογοι εκπαιδευτικοί για να διδαχθούν και τα καταρτιζόμενα παιδιά τα επαγγέλματα που έχουν διαλέξει.
Επίσης, κύριε Υπουργέ, επειδή τώρα όλοι οι απόφοιτοι των λυκείων προχωρούν στην τριτοβάθμια εκπαίδευση είτε στα ΑΕΙ είτε στα ΤΕΙ, θα πρέπει να αναζητήσετε και το ρόλο που πρέπει να παίξει ο ΟΕΚΚ στην κατάρτιση των ενηλίκων, διότι πολύ φοβάμαι ότι με την υποβάθμιση των ΙΕΚ που έχει σημειωθεί και με την εισαγωγή όλων των αποφοίτων των λυκείων στα τριτοβάθμια εκπαιδευτικά ιδρύματα, τα ΙΕΚ δεν θα έχουν σε λίγο καιρό εκπαιδευτικό έργο. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός κ. Γκεσούλης. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Πράγματι, κύριε συνάδελφε, όταν έχουμε δημιουργήσει ογδόντα έξι χιλιάδες τετρακόσιες θέσεις στην τριτοβάθμια εκπαίδευση και έχουμε υλοποιήσει ένα πάγιο κοινωνικό αίτημα, την πρόσβαση δηλαδή στην τριτοβάθμια εκπαίδευση όλων των παιδιών, οπωσδήποτε θα δημιουργηθούν, λόγω της αντιμετώπισης αυτού του μεγάλου ζητήματος με τον πιο θετικό τρόπο από την Κυβέρνηση του ΠΑΣΟΚ, επιμέρους προβλήματα όπως είπατε και σεις στον ΟΕΕΚ. Σίγουρα υπάρχει αυτός ο προβληματισμός στο ρόλο που θα έχει και στην επιμόρφωση που θα κάνει στο μέλλον ο ΟΕΚΚ με τα δημόσια ΙΕΚ. 
Το θέμα όμως είναι το εξής: Μέχρι σήμερα αλλά και στο μέλλον ο ΟΕΕΚ είχε να κάνει ένα σημαντικό και σπουδαίο έργο στην κατάρτιση και στην διά βίου, όπως λέμε, εκπαίδευση, ώστε να δίνει τη δυνατότητα να αναπροσαρμόζει κάθε φορά ο ενδιαφερόμενος τις επαγγελματικές του δυνατότητες. Θα ήθελα όμως παράλληλα να επισημάνω ότι δεν είναι αληθές ότι έχουν δύο χρόνια να πληρωθούν οι εκπαιδευτές. Πράγματι υπάρχουν κάποιες διαδικασίες όσον αφορά την πληρωμή των εκπαιδευτών και θα συμφωνήσω μαζί σας ότι αυτές πρέπει να απλοποιηθούν ώστε κάθε φορά να μην καθυστερούν οι πληρωμές των εκπαιδευτών οι οποίοι πράγματι τα έχουν ανάγκη τα χρήματα, πλην όμως, επαναλαμβάνω, ότι δεν έχουμε εκπαιδευτές εδώ και δύο χρόνια απλήρωτους, όπως λέμε στην ερώτηση. 
Ακόμη θα προσθέσω ότι ένα σύνολο οφειλών μέχρι τον Ιούνιο του 2001 που ανέρχονταν στο ποσό των 24,5 δισεκατομμυρίων δραχμών, έχει ήδη καταβληθεί από το Υπουργείο Παιδείας στον ανάλογο λογαριασμό του ΟΕΕΚ προκειμένου να ξεκαθαρίσει κάποια ζητήματα.
Όσον αφορά δε τις δαπάνες του δευτέρου εξαμήνου του 2001 και μέχρι το 2006 εκπονείται ένα νέο -αυτό είναι και το νέο στοιχείο- επιχειρησιακό σχέδιο με πλήρη ανάλυση όλων των λειτουργικών δαπανών για τη συνέχεια του ΟΕΕΚ. Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 245/10.12.2001 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικώς με την επίλυση των προβλημάτων που αντιμετωπίζουν οι εργαζόμενες στην καθαριότητα των δημόσιων νοσοκομείων κλπ.
Η επίκαιρη ερώτηση του κ. Σκυλλάκου έχει ως εξής:
"Οι πρόσφατες αποκαλύψεις για την ασύδοτη δράση των εργολάβων καθαριότητας σε βάρος των εργαζομένων, φέρει προ των ευθυνών της την Κυβέρνηση η οποία αντί να πάρει μέτρα για την αναβάθμιση της λειτουργίας των δημόσιων νοσοκομείων και την καλύτερη παροχή υπηρεσιών από αυτά, προχώρησε στην ιδιωτικοποίηση διαφόρων τομέων. Επικαλούμενη τη μείωση του κόστους ιδιωτικοποιεί τον τομέα της καθαριότητας στα δημόσια νοσοκομεία, χωρίς όμως ταυτόχρονα να μεριμνά ώστε να μην την "πληρώσουν" οι εργαζόμενες στα συνεργεία.
Συγκεκριμένα, όπως καταγγέλλουν οι εργαζόμενες και το Σωματείο Ιδιωτικών Υπαλλήλων, ο εργολάβος που έχει αναλάβει την καθαριότητα στα δημόσια νοσοκομεία Παίδων "Αγία Σοφία" και "Ιπποκράτειο" τις εκμεταλλεύεται με τον πιο απαράδεκτο τρόπο. Οι εργαζόμενες αναγκάζονται να υπογράφουν για μισθούς τους οποίους ποτέ δεν παίρνουν στο χέρι, δεν πληρώνονται υπερωρίες ή πληρώνονται λιγότερο από το νόμιμο. Το δώρο Χριτουγέννων, το επίδομα άδειας είναι προσαρμοσμένα στον καταβαλλόμενο μισθό, δηλαδή κάτω από τη σύμβαση, ενώ δεν παίρνουν άδεια ούτε προσαυξημένα μεροκάματα για την Κυριακή, τις αργίες, τις γιορτές, καθώς και πολλά άλλα που δείχνουν την υπερεκμετάλλευση των εργαζόμενων σε αυτά τα συνεργεία. Επιπλέον οι εργαζόμενες ζουν με την απειλή της απόλυσης αν τολμήσουν να αντιδράσουν.
Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση για την αντιμετώπιση των παραπάνω προβλημάτων;"
Τον λόγο έχει ο Υφυπουργός Εργασίας και Κοινωνικών Ασφαλίσεων κ. Τζιόλας.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Η απάντησή μου έχει δύο σκέλη. Το πρώτο σκέλος: Σύμφωνα με τον ν. 2072/92 οι Δημόσιες Υπηρεσίες και τα ΝΠΔΔ έχουν τη νομική δυνατότητα να αναθέτουν με σύμβαση έργου την εκτέλεση του έργου της καθαριότητας σε ειδικά συνεργεία, σε ειδικές επιχειρήσεις καθαριότητας. Τα νοσοκομεία, βάσει του προαναφερόμενου νόμου, μπορούν να προβαίνουν στη διενέργεια διαγωνισμών για την ανάδειξη αναδόχου για τον καθαρισμό των κτιριακών τους εγκαταστάσεων. Τα νοσοκομεία έχουν στα πλαίσια αυτών των διαγωνισμών και στα πλαίσια αυτών των συμβάσεων που υπογράφουν όλες τις σχετικές αρμοδιότητες και δικαιώματα, που προκύπτουν, ως συμβαλλόμενο μέρος, που αναθέτει έργο σε συγκεκριμένη επιχείρηση.
Το δεύτερο σκέλος της απάντησής μου έχει σχέση με εργασιακά θέματα και τους σχετικούς ελέγχους που έχουν πραγματοποιήσει οι υπηρεσίες του Υπουργείου Εργασίας στα δύο Νοσοκομεία τα οποία αναφέρονται στην ερώτηση του συναδέλφου, όπου οι υπηρεσίες καθαριότητας εκτελούνται από συμβεβλημένες επιχειρήσεις. 
Για το Νοσοκομείο Παίδων "ΑΓΙΑ ΣΟΦΙΑ": Στο πρόσφατο παρελθόν, το Σώμα Επιθεωρητών Εργασίας, πραγματοποίησε ελέγχους και επειδή διαπίστωσε ότι υπήρχαν πράγματι παραβάσεις της εργατικής νομοθεσίας, όπως μη χορήγηση εξοφλητικών αποδείξεων, καθυστέρηση δεδουλευμένων αποδοχών και μη ύπαρξη ατομικών συμβάσεων, μετά από σχετική διαδικασία και εξηγήσεις που ζήτησε από τη συγκεκριμένη επιχείρηση, από το συνεργείο καθαρισμού με τον τίτλο "ΠΡΟΣΥΚΑ", επέβαλε πρόστιμο 2 εκατομμυρίων δραχμών στη συγκεκριμένη επιχείρηση. Στις αρχές Δεκεμβρίου ξαναέκανε έλεγχο στο συγκεκριμένο Νοσοκομείο και επειδή διαπιστώθηκαν και πάλι ελλείψεις σχετικές με τις καταστάσεις του προσωπικού και τις καταστάσεις των ωρών εργασίας, δόθηκε προθεσμία όπως από το Νόμο προβλέπεται, και εντός των επομένων ημερών εκπνέει η προθεσμία αυτή. Οι οδηγίες προς το Σώμα Επιθεωρητών Εργασίας που εκτελούν τον συγκεκριμένο έλεγχο, είναι να επιβληθούν οι υψηλότερες επιτρεπόμενες από το νόμο διοικητικές και οικονομικές κυρώσεις, επειδή τη συγκεκριμένη επιχείρηση, εφόσον διαπιστωθεί ότι έχει υποπέσει ξανά σε σφάλμα, είναι επιχείρηση υπότροπη. 
Στο θέμα του "ΙΠΠΟΚΡΑΤΕΙΟΥ" Νοσοκομείου: εκεί το συνεργείο καθαρισμού ήταν του κ. Κάτσου. Η επιθεώρηση η οποία έγινε στις αρχές του μηνός, διεπίστωσε ότι άλλαξε ο εργολάβος στο Νοσοκομείο και ότι υπάρχει πλέον νέος εργολάβος εκεί. Επιδόθηκε και στο νέο εργολάβο, που είναι η επιχείρηση "ΑΡΙΑΔΝΗ ΗΛΙΑ Ε.Π.Ε.", συγκεκριμένο δελτίο ελέγχου, με την απαίτηση εντός δεκαπενθημέρου το οποίο λήγει σε λίγες μέρες από σήμερα, που συζητούμε να υποβληθούν ...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. Τα υπόλοιπα στη δευτερολογία σας.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): ...οι καταστάσεις προσωπικού, τα προγράμματα εργασίας και τα αντίγραφα ατομικών συμβάσεων εργασίας.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τέσσερις μαθητές και δύο συνοδοί-δάσκαλοι από το 8ο Δημοτικό Σχολείο Νέας Σμύρνης.
Η Βουλή τους καλωσορίζει.
( Χειροκροτήματα απ' όλες τις πτέρυγες )
Το λόγο έχει ο κ. Σκυλλάκος.
ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, η βασική αιτία των προβλημάτων σε σχέση με την παραβίαση της εργατικής νομοθεσίας και στα νοσοκομεία και αλλού από ανάλογα συνεργεία, είναι η λογική των περικοπών προς τον τομέα της υγείας και άλλους τομείς και η λογική των ιδιωτικοποιήσεων. Εμείς έχουμε εκφράσει την άποψή μας γι' αυτά τα ζητήματα. 
Εν προκειμένω όμως και μέσα στη δική σας λογική που λέτε ότι αυτή είναι η καλύτερη μέθοδος, να επιτρέψουμε την ιδιωτικοποίηση των τομέων της καθαριότητας δεν θα υπάρχει σοβαρός και αποτελεσματικός έλεγχος; Μας αναφέρατε τρεις ελέγχους που έγιναν και οι δύο είναι σε εξέλιξη, επιβλήθηκε ένα πρόστιμο. Σταματάει αυτόν το συγκεκριμένο επιχειρηματία όπως βλέπετε; Δεν τον σταματάει κάποιο πρόστιμο. 
Άρα, το πρόβλημα είναι να βρεθεί αποτελεσματικός τρόπος και πρέπει να υπάρχει πολιτική βούληση. Αυτό τι σημαίνει; Σημαίνει όχι όταν καταγγέλλει το σωματείο μόνο θα πηγαίνει ο επιθεωρητής εργασίας. Θα πηγαίνει κάθε μέρα, κάθε εβδομάδα, θα ρωτάει τους εργαζόμενους που φοβούνται να πουν την αλήθεια για να μην απολυθούν, θα τους δίνονται οι κλήσεις ότι δεν θα απολυθούν, θα υπάρχει μία στενή παρακολούθηση να αποκαλύπτεται το μέγεθος του προβλήματος και θα τους ταράξετε όχι μόνο στα πρόστιμα, αλλά θα πρέπει να ανατραπεί και η σύμβαση που έκανε με το νοσοκομείο.
Ένα είναι αυτό από την πλευρά του Υπουργείου Εργασίας.
Το δεύτερο. Μπορεί να νίπτουν τας χείρας των οι διευθυντές ή οι διοικήσεις των νοσοκομείων; Έχω εδώ την αλληλογραφία με το σωματείο. Δεν είναι -λέει- δική μας δουλειά να ελέγχουμε τον εργολάβο. Η διοίκηση του Νοσοκομείου "ΑΓΙΑ ΣΟΦΙΑ" που είναι διορισμένοι. Δηλαδή αυτοί όταν υπογράφουν τη σύμβαση με τον εργολάβο, παίρνουν αυτόν τον εργολάβο που έχει δώσει τη χαμηλότερη προσφορά. Δεν ξέρει η διοίκηση ότι δεν θα πληρώνονται οι εργαζόμενοι όταν είναι πολύ χαμηλή η προσφορά; Πώς να τα βγάλει πέρα ο μικροεργολάβος; Θα κόψει τα μεροκάματα. Δεν θα εφαρμόσει την εργατική νομοθεσία.
Θα έπρεπε, κύριοι συνάδελφοι -μας ακούει και ο Υφυπουργός Υγείας- και στη σύμβαση που υπάρχει, αλλά και όταν δεν υπάρχει σύμβαση να γνωρίζετε ότι η διοίκηση του νοσοκομείου, όταν θα υπάρχουν μία, δύο φορές παραβιάσεις της εργατικής νομοθεσίας, σταματάει τη σύμβαση, καταγγέλλει τη σύμβαση. Να είναι όρος μέσα. Αλλά και όταν δεν είναι όρος, μπορεί ένας πρόεδρος να βάλει τα πράγματα στη θέση τους. Αρκεί να υπάρχει πολιτική βούληση που μέχρι σήμερα δεν φαίνεται να υπάρχει. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
Κι έτσι, κύριοι της Κυβέρνησης, φτάνουμε στο σημείο να μην εφαρμόζεται η εργατική νομοθεσία, να φωνάζουμε για εφαρμογή της εργατικής νομοθεσίας το 2001, όχι στον ιδιωτικό τομέα, αλλά να φωνάζουμε να εφαρμοστεί αυτή η νομοθεσία στο δημόσιο τομέα, μέσα στα νοσοκομεία. Πού θα πάει αυτή η υπόθεση; 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Μπορώ να απαντήσω -και θα απαντήσω- μέσα στα πλαίσια των αρμοδιοτήτων μου, ως Υφυπουργού Εργασίας για τα θέματα που αφορούν στις εργασιακές σχέσεις.
Για τα θέματα αυτά, λοιπόν, είπα ξεκάθαρα, αγαπητέ συνάδελφε, ότι έχουν πραγματοποιηθεί συγκεκριμένες ενέργειες ελέγχου, από τις οποίες ήδη υπάρχουν δύο σε εξέλιξη κι έχουν επιβληθεί ήδη πρόστιμα σε ένα συνεργείο, στο συνεργείο του Νοσοκομείου "ΑΓΙΑ ΣΟΦΙΑ". Και όχι μόνο αυτό. Υπάρχουν και άλλοι έλεγχοι, οι οποίοι γίνονται σε σταθερή βάση, όχι μόνο στο πεδίο των νοσοκομείων, αλλά και σε πλήθος άλλων επιχειρήσεων. 
Οι οδηγίες που έχουν οι Επιθεωρητές Εργασίας στα πλαίσια λειτουργίας του Υπουργείου Εργασίας είναι να προβαίνουν, βεβαίως, σε διάλογο και σε υποδείξεις σε πρώτη φάση, αλλά σε επόμενη φάση και στο βαθμό που υπάρχει υποτροπή να ασκούν τον έλεγχο αυστηρότερα και συστηματικότερα και να επιβάλουν τις υψηλότερες από το νόμο προβλεπόμενες ποινές κα κυρώσεις. Σ΄ αυτήν την κατεύθυνση κινούνται -και θα κινηθούν- και στις περιπτώσεις, τις οποίες αναφέρετε στην ερώτησή σας.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων "Εκσυγχρονισμός της οργάνωσης και της λειτουργίας του Ιδρύματος Κοινωνικών Ασφαλίσεων και άλλες διατάξεις".
Χθες συζητήθηκαν τα άρθρα μέχρι και το 39 και ψηφίστηκαν εκτός από το άρθρο 10, το οποίο κρατήθηκε για να επαναδιατυπωθεί από τον κύριο Υπουργό. Να το επαναδιατυπώσετε και να τεθεί υπόψη του Σώματος.
Σήμερα θα συνεχίσουμε τα άρθρα από το 40ο μέχρι το τέλος και τις τροπολογίες. Είναι τέσσερις υπουργικές τροπολογίες και οκτώ εμπρόθεσμες συναδέλφων Βουλευτών. 
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Κακλαμάνη, έχετε το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, σχετικά με τη διαδικασία για το νομοσχέδιο συμφωνούμε όπως το είπατε. Επίσης, ως προς τις εμπρόθεσμες τροπολογίες των συναδέλφων επίσης συμφωνούμε, ακόμη αν θέλετε και της τελευταίας στιγμής του Υπουργού που έχουν σχέση με το νομοσχέδιο. Εδώ όμως, κύριε Πρόεδρε, έχουν κατατεθεί δύο νόμιζα εγώ, αλλά τώρα μου έφεραν άλλη τροπολογία που κατετέθη στις έντεκα παρά πέντε σήμερα. 
Αφορά στο θέμα της τιμολόγησης των φαρμάκων και των παραλλήλων εξαγωγών. 
Είναι κολοσσιαίο θέμα, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Σχετικό με το νομοσχέδιο πάντως!
ΝΙΚΗΤΑΣ ΚΑΚΛΑΜΑΝΗΣ: Δεν είναι σχετικό. Δεν έχει καμία σχέση με αυτό που συζητάμε για το ΙΚΑ. 
ΠΡΟΕΔΡΟΣ (Απόστολος Κακλαμάνης): Θέματα υγείας είναι αυτά. Το ΙΚΑ φάρμακα δίνει. 
ΝΙΚΗΤΑΣ ΚΑΚΛΑΜΑΝΗΣ: Ούτε υγείας. Αυτό το φέρνουν, διότι βγήκε απόφαση του Συμβουλίου της Επικρατείας που ακυρώνει νόμο που καθόριζε το συγκεκριμένο θέμα. Έρχεται τελευταία στιγμή, ενώ επαναλαμβάνω ότι το θέμα είναι κολοσσιαίο. Δεν αντιλαμβάνομαι ποιος από τους κυρίους Υπουργούς μπορεί να το υπερασπιστεί και να μας δώσει πληροφορίες.
Εν πάση περιπτώσει, για ένα τέτοιο θέμα εμείς δεν δεχόμαστε έντεκα παρά πέντε να κατατίθεται η τροπολογία και να τη συζητάμε. Το ίδιο και για την τροπολογία του κ. Χριστοδουλάκη, η οποία στην ουσία είναι ένα μίνι νομοσχέδιο και για την τροπολογία του Υπουργού Δικαιοσύνης. Αυτά δεν έχουν καμιά σχέση με το νομοσχέδιο, όπως και το φάρμακο.
Κύριε Πρόεδρε, σας λέω ότι θεωρητικά έχετε δίκιο. Υπό την ευρύτατη έννοια έχετε επίσης δίκιο, όμως δεν είναι αυτό το θέμα. Πρόκειται για το θέμα των παραλλήλων εξαγωγών, που είναι κολοσσιαίο και εν πάση περιπτώσει δεν μπορεί να συζητιέται μ΄ αυτόν τον τρόπο. Ποιος Υπουργός θα το υπερασπιστεί; Ποιος ξέρει το θέμα εις βάθος; Δεν υποτιμώ κανέναν. Σέβομαι όλους όσους είναι εδώ. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Θα είναι εδώ οι συνάδελφοι την κατάλληλη ώρα. 
ΝΙΚΗΤΑΣ ΚΑΚΛΑΜΑΝΗΣ: Όποιοι και να είναι, εμείς δεν δεχόμαστε αυτό το θέμα σε άσχετο νομοσχέδιο να έρχεται στις έντεκα παρά πέντε. Κατ' αρχήν δεν είμαστε προετοιμασμένοι εμείς. Εάν είναι οι συνάδελφοι των άλλων κομμάτων, εντάξει. Εμείς πρέπει να ψάξουμε όλα τα άρθρα και όλους τους νόμους που αναφέρει και οι οποίοι καταργούνται. Πώς θα γίνει αυτό; 
Παρακαλώ, κύριε Πρόεδρε, τουλάχιστον αυτές οι τρεις τροπολογίες να μη συζητηθούν.
ΠΡΟΕΔΡΟΣ (Απόστολος Κακλαμάνης): Κύριε Κακλαμάνη, εσείς θέσατε το θέμα όπως το αντιλαμβάνεστε. Από την Κυβέρνηση βλέπω εδώ τον Υπουργό Εργασίας, ο οποίος εισηγείται το νομοσχέδιο και είναι επίσης παρών ο Υφυπουργός Υγείας που θα μιλήσει σχετικά με την τροπολογία που αφορά στο φάρμακο. 
Ας προχωρήσουμε, όμως, στο νομοσχέδιο και όταν έρθει η ώρα των τροπολογιών, θα είναι εδώ οι αρμόδιοι Υπουργοί και αναλόγως θα αποφασίσουμε. Να έχετε υπόψη σας μόνο ότι το νομοσχέδιο αυτό πρέπει να τελειώσει σήμερα, διότι την ερχόμενη εβδομάδα θα έχουμε κάθε μέρα τη συζήτηση του Προϋπολογισμού. Ας προχωρήσουμε, λοιπόν, σας παρακαλώ και όταν έρθει η ώρα των τροπολογιών, τότε θα δούμε τι θα κάνουμε. 
Η τροπολογία σχετικά με το φάρμακο, θεωρώ ότι είναι σχετική, αλλά δεν ξέρω σε τι ζητήματα αναφέρεται. Θα τα δούμε. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Είναι του Υπουργείου Ανάπτυξης.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε το λόγο σχετικά με την επαναδιατύπωση του άρθρου 10.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, εξετάσαμε το θέμα. Για την ικανοποίηση του θέματος, όπως ακριβώς τέθηκε από τον κ. Κοσιώνη, θέλουμε να κάνουμε γνωστό ότι δεν χρειάζεται καμία αλλαγή στο άρθρο 10, όμως θέλουμε να διαβεβαιώσουμε ότι το θέμα θα ρυθμιστεί με τον Κανονισμό Ασφάλισης του ΙΚΑ. Για τη μεγαλύτερη αξιοπιστία θα καταθέσω και σχετικό έγγραφο. 
Θέλω να σας διαβεβαιώσω, κύριε συνάδελφε, ότι δεν χρειάζεται καμία τροποποίηση του άρθρου 10 για να καλυφθεί το θέμα που θέσατε. Το θέμα υιοθετείται πλήρως.
ΠΡΟΕΔΡΟΣ (Απόστολος Κακλαμάνης): Συγγνώμη, κύριε Υπουργέ, αλλά ας μην κάνουμε νέο κύκλο συζήτησης. Έχετε τη γνώμη ότι δεν χρειάζεται αναδιατύπωση και εισηγείστε το άρθρο όπως ακριβώς είχε;
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ταυτόχρονα, όμως, θέλω να σας διαβεβαιώσω ότι δεσμευόμαστε ότι το θέμα αυτό θα ρυθμιστεί με τον Κανονισμό Ασφάλισης του ΙΚΑ.
ΠΡΟΕΔΡΟΣ (Απόστολος Κακλαμάνης): Επομένως, το άρθρο 10 τίθεται σε ψηφοφορία όπως τροποποιήθηκε, χωρίς νέα επαναδιατύπωση.
Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 10 έγινε δεκτό ομοφώνως, όπως τροποποιήθηκε από τον κύριο Υπουργό.
Προχωρούμε, λοιπόν, στη συζήτηση της ενότητας των άρθρων 40 έως 53. 
Έχετε και εσείς σχετικά με τις τροπολογίες την ίδια άποψη;
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Σε ό,τι αφορά το φάρμακο όπως επίσης και την τροπολογία του κ. Χριστοδουλάκη έχουμε τις ίδιες ενστάσεις που διατυπώθηκαν και από τον Κοινοβουλευτικό Εκπρόσωπο της Νέας Δημοκρατίας. Είναι πολύ σοβαρά θέματα και δεν μπορούν να εξετασθούν εν σπουδή. 
ΠΡΟΕΔΡΟΣ (Απόστολος Κακλαμάνης): Θα τα δούμε επομένως στο τέλος της συζήτησης του νομοσχεδίου για να δούμε εάν και πώς θα μπούνε στις τροπολογίες.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ, έχετε το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Άρθρο 49 παράγραφος 7: "οι περιορισμοί και οι αναλογίες των παραγράφων 3 και 5 του άρθρου 1 του ν. 123/1975 ΦΕΚ 172Α για τον καθορισμό του αριθμού των ειδικευομένων ιατρών δεν ισχύουν για τους ειδικευόμενους στην ειδικότητα της γενικής ιατρικής για τους οποίους ορίζεται αναλογία ένας (1) ιατρός ανά δώδεκα κλίνες. Ως αριθμός δε των κλινών νοείται το σύνολο των γενικών νοσοκομείων".
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Το καταθέτω, κύριε Πρόεδρε, για τα Πρακτικά και παρακαλώ να μοιρασθεί. 
ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Υφυπουργέ, να κατατεθεί για τα Πρακτικά και να διανεμηθεί.
(Στο σημείο αυτό ο Υφυπουργός Υγείας και Πρόνοιας, κ. Ε. Νασιώκας, καταθέτει για τα Πρακτικά την προαναφερθείσα αναδιατύπωση, η οποία έχει ως εξής:
"ΑΝΑΔΙΑΤΥΠΩΣΗ
Άρθρο 49 παρ. 7
7. Οι περιορισμοί και οι αναλογίες των παραγράφων 3 και 5 του άρθρου 1 του ν. 123/1975 (ΦΕΚ 172 Α') για τον καθορισμό του αριθμού των ειδικευόμενων ιατρών δεν ισχύουν για τους ειδικευόμενους στην ειδικότητα της Γενικής Ιατρικής, για τους οποίους ορίζεται αναλογία ένας (1) ιατρός ανά δώδεκα (12) κλίνες. Ως αριθμός δε των κλινών νοείται το σύνολο των κλινών του Γενικού Νοσοκομείου.
ΑΙΤΙΟΛΟΓΙΚΗ ΕΚΘΕΣΗ
Ο αριθμός των ειδικευομένων ιατρών ορίζεται με την αναλογία ένας (1) ιατρός ανά τέσσερις (4) κατ' ελάχιστον κλίνες προκειμένου για νοσηλευτικές μονάδες του Ε.Σ.Υ. και Πανεπιστημιακές Κλινικές και ανά έξι (6) κατ' ελάχιστον κλίνες για όλα τα λοιπά νοσηλευτικά ιδρύματα, που λειτουργούν στη χώρα με μορφή δημοσίου ή ιδιωτικού δικαίου.
Προκειμένου περί των εργαστηρίων εν γένει η αναλογία είναι ένας (1) ειδικευόμενος ιατρός ανά τριανταπέντε (35) κλίνες. Οι αναλογίες αυτές είναι σκόπιμο να καταργηθούν για τους ειδικευόμενους στη Γενική Ιατρική, διότι λειτουργούν ανασχετικά στην παραγωγή Γενικών Ιατρών, που είναι εντελώς απαραίτητοι για την ανάπτυξη της Πρωτοβάθμιας Φροντίδας Υγείας και να ορισθεί νέα αναλογία με βάση το σύνολο των κλινών του Γενικού Νοσοκομείου, δεδομένου ότι η άσκηση των ιατρών γίνεται σχεδόν σε όλα τα τμήματα του νοσοκομείου (Παθολογικό, Χειρουργικό, Καρδιολογικό, Παιδιατρικό, Ορθοπεδικό, Ακτινολογικό κλπ.) και επομένως στην αναλογία θα πρέπει να ληφθεί υπόψη το σύνολο των κλινών του Γενικού Νοσοκομείου και όχι οι κλίνες ενός συγκεκριμένου τμήματος.").
ΝΙΚΟΛΑΟΣ ΛΕΒΟΓΙΑΝΝΗΣ: Το άρθρο 47 παραμένει ως έχει, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Κύριε Λεβογιάννη, έχω δώσει το λόγο. Να προχωρήσουμε καλύτερα στη συζήτηση και ρωτάτε στη συνέχεια τον κύριο Υπουργό.
Ο κ. Σμυρλής-Λιακατάς έχει το λόγο.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κύριε Πρόεδρε, θα μιλήσω σήμερα για τη δεύτερη ενότητα των άρθρων του νομοσχεδίου.
Για το άρθρο 40 πιστεύω ότι με κάποιες διορθώσεις τις οποίες κατέθεσε από την πρώτη μέρα ο κύριος Υπουργός δεν τίθεται θέμα. Το λέω αυτό γιατί είχα κρατήσει και εγώ κάποια επιφύλαξη όσον αφορά τα νοσήλια των ασφαλισμένων του ΟΓΑ όταν βρίσκονται στο εξωτερικό κλπ. Νομίζω ότι με αυτές τις διορθώσεις που έγιναν, τα διαζευκτικά "ή" που μπήκαν σε δύο σημεία και το "και" που καταργήθηκε από το σημείο β' της παραγράφου 5, δημιουργούνται ισότιμες προϋποθέσεις και για τους ασφαλισμένους του ΟΓΑ που νοσηλεύονται στο εξωτερικό.
Κύριε Υπουργέ, στο άρθρο 41, με άλλους δεκαπέντε συναδέλφους -το είχαμε συζητήσει εξάλλου και κατά τη διάρκεια της συζήτησης στη Διαρκή Επιτροπή- έχουμε καταθέσει μια τροπολογία η οποία προτείνουμε να προστεθεί σαν παράγραφος στο άρθρο αυτό. Θα θυμάστε ότι υπήρξε μια μεγάλη συζήτηση όσον αφορά τα ίσα δικαιώματα των ασφαλισμένων του ΟΓΑ με αυτά των ασφαλισμένων του ΙΚΑ.
Το υφιστάμενο καθεστώς διαβάθμισης της συνταξιοδότησης αναπήρων ασφαλισμένων του ΟΓΑ, αγαπητοί συνάδελφοι, είναι κατά την άποψή μας κοινωνικά άδικο σε σύγκριση με το αντίστοιχο καθεστώς διαβάθμισης της συνταξιοδότησης αναπήρων ασφαλισμένων στο ΙΚΑ.
Προτείνουμε, λοιπόν, να προστεθεί στο άρθρο 41 μία παράγραφος η οποία θα λέει ότι η διαβάθμιση που ισχύει στις συντάξεις αναπηρίας του ΙΚΑ θα ισχύει και στις συντάξεις αναπηρίας του ΟΓΑ. Αναλύθηκε αρκετά το θέμα και προσπαθήσαμε να το προσεγγίσουμε και από την κοινωνική και από την ιατρική πλευρά. Διαπιστώνουμε και αυτό θα το αντιλαμβάνεται και ο κύριος Υπουργός ότι σίγουρα υπάρχει μία άλλη διαβάθμιση η οποία είναι άδικη. 
Ως εκ τούτου, ψηφίζοντας το άρθρο 41 παρακαλώ να συμπληρωθεί με τη συγκεκριμένη παράγραφο την οποία καταθέσαμε σαν τροπολογία έγκαιρα δεκαέξι συνάδελφοι Βουλευτές. Δεν είναι, δηλαδή, εκπρόθεσμη.
Στο άρθρο 42 δεν έχω να προσθέσω κάτι το ιδιαίτερο όπως επίσης και στα υπόλοιπα άρθρα 43, 44, 45 και 46. 
Στο άρθρο 47 έγινε πολύ μεγάλη συζήτηση. Θέλω δε να σημειώσω ότι δεν θυμάμαι παρόμοια τοποθέτηση Υπουργού όσα χρόνια είμαι στη Βουλή. Είπε ότι δέχεται να ψηφίσουμε αυτήν την τροπολογία στο βαθμό που θα το κάνουμε ομόφωνα. Αυτό αφορά τη διατύπωση που θα τεθεί, προκειμένου να επεκταθεί η ασφάλιση του ΟΑΕΕ και σε οικισμούς κάτω των δύο χιλιάδων κατοίκων, εις τρόπον ώστε να μη δημιουργείται κοινωνική αδικία και μία απερήμωση. Μία προσέγγιση διατύπωσης είναι αυτή που έχω συζητήσει με άλλους συναδέλφους και αναφέρεται στο εκάστοτε αφορολόγητο ποσό το οποίο ίσως κάθε χρόνο ή κάθε δύο χρόνια τίθεται από την πλευρά του Υπουργείου Εθνικής Οικονομίας. Σε μια τέτοια προσέγγιση θα μπορούσαμε να συμφωνήσουμε ώστε να μην υπάρχουν προβλήματα που θα αναγκαστούμε κάποια άλλη χρονική στιγμή να τα διορθώσουμε, βλέποντας την αδικία που ίσως δημιουργήσουμε με την ένταξη και αυτών των οικισμών στην υποχρεωτική ασφάλιση του ΟΑΕΕ.
Στο άρθρο 48 δεν έχω να προσθέσω κάτι. 
Στο άρθρο 49 με βρίσκει σύμφωνο η τροποποίηση που έκανε ο Υφυπουργός κ. Νασιώκας στην παράγραφο 7. 
Ψηφίζω επίσης τα άρθρα 50, 51, 52 και το άρθρο 53.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Αγγελόπουλος έχει το λόγο.
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, όσον αφορά τις τροπολογίες θα μιλήσουμε μετά, όπως συνεννοηθήκαμε και με τον Πρόεδρο της Βουλής.
Στο άρθρο 40 προχωρούμε στη σύσταση κλάδου υγείας για να καλύψουμε τα όποια προβλήματα δημιουργούνται με τα θέματα ασφάλισης στον τομέα υγείας του Ο.Γ.Α., σε μία περίοδο που η γενικότερη τάση είναι υπέρ της ενοποίησης των ταμείων και των κλάδων τους, σε μια περίοδο που πηγαίνουμε σε ομαδοποίηση των ασφαλιστικών ταμείων των Ελλήνων εργαζομένων. Η παρατήρησή μου δεν έχει σχέση με τη στάση που θα τηρήσουμε, διότι έχουμε πει ότι θα ψηφίσουμε το άρθρο 40.
Επίσης, υστερεί σημαντικά με τα όποια προβλήματα δημιουργούνται απ' αυτήν την υστέρηση η μηχανογράφηση των υπηρεσιών και των λειτουργιών του Ο.Γ.Α. Παράλληλα, μια και συζητάμε για το θέμα των αγροτών και επειδή βρίσκεται προ των θυρών η γενικότερη συζήτηση για ολόκληρο το σύστημα των κοινωνικών ασφαλίσεων, βάζω σαν προβληματισμό και σαν θέμα προς συζήτηση στο διάλογο που θα ανοιχτεί, το θέμα της παράλληλης ασφάλισης σε διαφορετικούς ασφαλιστικούς οργανισμούς. 
Σήμερα παρατηρείται το φαινόμενο ένας ασφαλισμένος να πληρώνει εισφορές και στον Ο.Γ.Α. και στο Τ.Σ.Α και στο Τ.Ε.Β.Ε., ενώ στο τέλος καλείται να πάρει σύνταξη από έναν ασφαλιστικό οργανισμό. Έχουμε επίσης την παράλληλη απασχόληση των αγροτών με την άσκηση επιτηδεύματος - επαγγέλματος ή με τη λειτουργία κάποιας μικρής βιοτεχνίας που αναφέρεται και στο άρθρο 47. Εμείς θα ψηφίσουμε το άρθρο. Απλώς βάζουμε το θέμα για προβληματισμό, εν όψει του διαλόγου που θα αρχίσει για την κοινωνική ασφάλιση.
Στο άρθρο 41 είναι ορθή η παρατήρηση που έκανε ο εισηγητής της Πλειοψηφίας. Δεν μπορούμε να έχουμε διαφορετικές προϋποθέσεις ασφάλισης για κατηγορίες Ελλήνων πολιτών ούτε να υπάρχουν διαφορετικές προϋποθέσεις στον τρόπο απονομής της σύνταξης ή των συντάξεων αναπηρίας. Εμείς θα συμφωνήσουμε και θα υποστηρίξουμε την τροπολογία που κατέθεσαν οι δεκαέξι συνάδελφοι και ζητάμε πριν από την ψήφιση του άρθρου 41 να ενσωματωθεί η τροπολογία που κατατέθηκε. 
Και έρχομαι στο άρθρο 44. Πέρα από τις επισημάνσεις που έκανε ο Υπουργός Εργασίας για τη μη πρόβλεψη κανονιστικών διατάξεων κατά την ψήφιση του κανονιστικού πλαισίου με το ν. 2860/2000 εμείς θεωρούμε ότι αυτό το άρθρο με τη δυνατότητα που δίνει στους Υπουργούς Οικονομίας και Οικονομικών και Εργασίας ουσιαστικά ακυρώνει στην πράξη όλες εκείνες τις ρυθμίσεις που αφορούν τον τρόπο διαχείρισης, τις προϋποθέσεις, τις διαδικασίες, τους όρους, τα όργανα και κάθε άλλη λεπτομέρεια όπως αναφέρεται στη διάταξη σχετικά με τη διαχείριση παρακολούθηση, χρηματοδότηση, έλεγχο, εφαρμογή ή συναφή ενέργεια που συνδέεται με την εκτέλεση πράξεων οι οποίες συγχρηματοδοτούνται από το Ευρωπαϊκό Κοινωνικό Ταμείο. Δηλαδή τα 2,5 τρισεκατομμύρια δραχμές που θα περάσουν από το Ευρωπαϊκό Κοινωνικό Ταμείο στα πλαίσια του Γ΄ Κοινοτικού Πλαισίου Στήριξης ουσιαστικά το διαχειριστικό πλαίσιο θα καθορίζεται με κοινές αποφάσεις των δύο Υπουργών. 
Εμείς δεν πρόκειται να συμπράξουμε είμαστε κάθετα αντίθετοι σε μια τέτοια διάταξη σε μια τέτοια εξουσιοδότηση. Εκείνο που δημιουργεί ιδιαίτερους προβληματισμούς είναι ότι η Κυβέρνηση ζητάει να δώσουμε αυτήν τη δυνατότητα αναδρομικά από την ημέρα της εφαρμογής του νόμου 2860/2000, δηλαδή, από τις 14 Νοεμβρίου του 2000. Δεν θα ψηφίσουμε το άρθρο και αυτό.
Για το άρθρο 45 είχαμε ζητήσει στην επιτροπή να έχουμε τη γνώμη της ΑΔΕΔΥ. Δεν ήρθε και πιστεύω ότι οι εργαζόμενοι στο δημόσιο και ευρύτερο τομέα που ασφαλίζονται ως προς το εφάπαξ στο Ταμείο Προνοίας Δημοσίων Υπαλλήλων έχουν κάποιες αντιρρήσεις γι' αυτήν τη διάταξη όπως είναι διατυπωμένη. Θα ψηφίσουμε το άρθρο αλλά θα κρατήσουμε κάποιες επιφυλάξεις ως προς το σημείο αυτό. 
Τώρα το άρθρο 47 είναι το πολύ σημαντικό άρθρο του νομοσχεδίου. Πρέπει να επισημάνουμε ότι ο Υπουργός έδειξε διάθεση συνεννόησης όλων των πτερύγων της Βουλής. Παρ' όλα αυτά στην προσπάθεια που καταβάλαμε να υπάρξει κάποιος συγκερασμός απόψεων γιατί όπως ήταν αρχικά διατυπωμένο το άρθρο οδηγούσε σε αφανισμό μικροεπαγγελματίες και μικροβιοτέχνες που ασκούν τη δραστηριότητά τους σε πόλεις και χωριά κάτω των δύο χιλιάδων κατοίκων φοβάμαι πως η πρόταση που έγινε από την πλευρά του Υπουργού, αλλά και η πρόταση όπως διατυπώθηκε από τον κ. Σιούφα στη συζήτηση επί της αρχής του νομοσχεδίου ίσως δημιουργήσει προβλήματα. Φαίνεται πως είναι πιο σωστό ως εισοδηματικό κριτήριο να βάλουμε το εκάστοτε ισχύον αφορολόγητο ποσόν. Ποιο όμως αφορολόγητο ποσό; Αυτό που ισχύει για τους μισθωτούς ή αυτό που ισχύει για τους επαγγελματίες και βιοτέχνες που είναι αρκετά μικρότερο;
Σήμερα όμως το πρωί ήρθε ένα φαξ στο γραφείο μου από τη Γενική Συνομοσπονδία Αγροτικών Συλλόγων Ελλάδας που αναφέρεται στον τρόπο καθορισμού του εισοδήματος των αγροτών με βάση τα στοιχεία της τελευταίας τριετίας -είναι η ρύθμιση που ήταν στην αρχική διατύπωση άρθρου στην παρ. 2- όπου κάνουν την επισήμανση ότι ενδεχόμενα το εισόδημα που θα παρουσιάζεται από αγροτική εκμετάλλευση λόγω συγκυριακών συνθηκών, ζημιές καταστροφές, ενδεχόμενα στην τριετία που θα υπολογίσουμε αυτό το εισόδημα είναι πολύ μικρότερο, με αποτέλεσμα να υπερβαίνει το 50% το εισόδημα, που προέρχεται από άσκηση επαγγέλματος ή επιτηδεύματος ή τη λειτουργία μικρής βιοτεχνίας στην επαρχία και να μην οφείλεται στη διαφορά ανάμεσα στο αγροτικό ή επαγγελματικό εισόδημα.
Επειδή πιστεύω, ότι αυτοί οι άνθρωποι που παραμένουν στα μικρά χωριά δίνουν ζωή στην ελληνική ύπαιθρο, γεγονός που όλοι το έχουμε συζητήσει στην Αίθουσα και έχουμε αναζητήσει τρόπους ενίσχυσης του εισοδήματος με παράλληλη απασχόληση ή την εξασφάλιση παράλληλων εισοδημάτων -προβληματισμούς εκφράζουμε και να θέλετε να αναγνωρίσουμε τις καλές προθέσεις και του Υπουργού και της Διοίκησης του ΤΕΒΕ- εγώ θα παρακαλούσα και θα επιμείνω να αποσυρθεί η διάταξη. Να συζητήσουμε ώστε να βρεθεί μια καλύτερη λύση γιατί νομοθετώντας βιαστικά δημιουργήσουμε μεγαλύτερα προβλήματα από αυτά που πάμε να επιλύσουμε.
Τέλος, στις τροπολογίες που ενσωματώθηκαν στο νομοσχέδιο με τις παρ. 7 και 8 του άρθρου 49 είχαμε επισημάνει πως αυτές οι δύο διατάξεις ήταν άσχετες με το συζητούμενο νομοσχέδιο είναι αρμοδιότητας του Υπουργού Υγείας και ανεξάρτητα αν κατατέθηκαν εμπρόθεσμα εμείς τις παρ. 7 και 8 του άρθρου 49 θα τις καταψηφίσουμε.
Τώρα το άρθρο 50 για τους πολύτεκνους. Θα πω αυτό που είχα επισημάνει στην επί της αρχής συζήτηση. Η ρύθμιση αυτή έρχεται με καθυστέρηση να αποκαταστήσει μια αδικία που έγινε σε βάρος των πολύτεκνων οικογενειών από την Κυβέρνηση.
Οι πολύτεκνες οικογένειες έπαιρναν τα επιδόματα που προβλέπονταν από το νόμο. Πέρα από τις όποιες δηλώσεις που έχουν γίνει από κυβερνητικής πλευράς το 1997 η Κυβέρνηση έκοψε αυτά τα επιδόματα πέραν από το γεγονός ότι όλοι αγωνιζόμαστε για την ενίσχυση των πολυτέκνων και για την αντιμετώπιση του δημογραφικού προβλήματος. Επαναφέρεται μετά από απόφαση του Συμβουλίου της Επικρατείας. Την ανάγκη φιλοτιμία ποιούμενη η Κυβέρνηση επαναφέρει τη διάταξη, αλλά να επισημάνω δεν έχει αναδρομική ισχύ. Έτσι, τρώμε, να το πω έτσι λαϊκά, από τις πολύτεκνες οικογένειες αναδρομικά τεσσάρων χρόνων.
Στο άρθρο 51 έχουμε τα θέματα που αναφέρονται στη ρύθμιση των χρεών του δημοσίου προς το ΙΚΑ.
Είχα πει και στην επιτροπή και στη συζήτηση επί της αρχής ότι δεν μπορεί με τα λεφτά των ασφαλισμένων στο ΙΚΑ να κλείνει η εκάστοτε κυβέρνηση τις όποιες μαύρες τρύπες έχει στον προϋπολογισμό της. Και δεν μπορούμε να χρησιμοποιούμε τεχνάσματα για να μην παρουσιάζονται πολλά από τα χρέη αυτά του δημοσίου στους ασφαλιστικούς οργανισμούς και να μην αποτυπώνονται αριθμητικά αυτά τα χρέη στον προϋπολογισμό του κράτους. 
Η ρύθμιση αυτή είναι και τραγικά άδικη γιατί ουσιαστικά τι κάνει η Κυβέρνηση; Δανείζεται με 2% γιατί κάπου εκεί είναι το επιτόκιο της ρύθμισης των χρεών του δημοσίου προς το ΙΚΑ από τα ασφαλιστικά ταμεία των εργαζομένων με τα τόσα προβλήματα τα οποία παρουσιάζονται σήμερα, τις τόσο μεγάλες αδυναμίες τις οποίες έχουν για να ανταποκριθούν στις τρέχουσες υποχρεώσεις και αναγκάζει εν συνεχεία τα ασφαλιστικά ταμεία να καταφύγουν στο τραπεζικό σύστημα για να δανειστούν με επιτόκιο 6% 6,5%, παλιότερα με 25% 30% όπως αναφέρθηκε και εδώ και να ερχόμαστε κάθε φορά με το επιχείρημα των προβλημάτων που παρουσιάζουν τα ασφαλιστικά ταμεία να φαλκιδεύουμε τα ασφαλιστικά δικαιώματα των εργαζομένων. Μόνο από τη ρύθμιση αυτή στη δεκαετία που έχουμε μπροστά μας, το ΙΚΑ από τη διαφορά των τόκων ανάμεσα στο επιτόκιο ρύθμισης και στο επιτόκιο δανεισμού που κάνει από το τραπεζικό σύστημα θα έχει μια επιβάρυνση της τάξεως των 600 δισεκατομμυρίων δραχμών. Αν τα προσθέσουμε αυτά τα 600 και στα όποια άλλα δισεκατομμύρια που ανέφερα και στην κατ΄άρθρον συζήτηση που αποτελούν διαφυγόντα έξοδα από τον τρόπο με τον οποίο οργανώνεται και λειτουργεί το ΙΚΑ, να πού οφείλονται τα προβλήματα βιωσιμότητας του ασφαλιστικού συστήματος της χώρας.
Και μια τελευταία παρατήρηση, κύριε Υπουργέ. Μας είπατε προχθές ότι κινδυνολογούμε και τρομάζουμε τους ασφαλισμένους γιατί με πρόσφατη επερώτηση είπαμε ότι το ΙΚΑ δεν θα μπορέσει να ανταποκριθεί στις υποχρεώσεις του για να καταβάλει εμπρόθεσμα μισθό Δεκεμβρίου και δώρο Χριστουγέννων. Σας είπαμε κατά τη συζήτηση αυτής της επερώτησης ότι δεν είχε την έννοια και αλίμονο αν συνέβαινε κάτι τέτοιο γιατί τότε θα είχε καταρρεύσει το κράτος ότι δεν θα πληρωθούν οι εργαζόμενοι. Είχε την έννοια ότι για άλλη μια φορά τα ασφαλιστικά ταμεία θα ανταποκριθούν στις τρέχουσες υποχρεώσεις με δανεικά λεφτά ή με λεφτά που θα μεταφερθούν από το ΛΑΦΚΑ ή από το ΤΕΑΜ-ΙΚΑ. 
Να πω κάτι; Λέτε ότι χρωστάει και το ρυθμίζετε και αυτό αποτελεί επαναστατικό πρωτοποριακό αν θέλετε μέτρο η ρύθμιση αυτή των χρεών προς το ΙΚΑ. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ, κύριε συνάδελφε.
ΝΙΚΟΛΑΟΣ ΑΓΓΕΛΟΠΟΥΛΟΣ: Τελειώνω, κύριε Πρόεδρε.
Αφού χρωστάτε τόσα λεφτά γιατί προχτές που αναγκάστηκε να δανειστεί το ΙΚΑ 70 δισεκατομμύρια για να ανταποκριθεί στις υποχρεώσεις του δεν δίνατε τα 70 δισεκατομμύρια σαν πρώτη δόση έναντι του χρέους το οποίο θα ρυθμίσετε; Τι ποιο απλό αν θέλετε και τι πιο πρόσφορο και ωφέλιμο για το ΙΚΑ; 
Με τις παρατηρήσεις και τις επισημάνσεις που κάναμε καταψηφίζουμε κάποια από τα άρθρα τα οποία θα αναφέρουμε όταν θα γίνεται η ψηφοφορία ένα ένα άρθρο.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής Κομμουνιστικού Κόμματος κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, θα μου επιτρέψετε μια φράση πέρα από την ενότητα, δηλαδή ότι δέχομαι τη διαβεβαίωση του κυρίου Υπουργού για την προσθήκη στο άρθρο 10.
Στο άρθρο 40 στην πρώτη παράγραφο θέλω να διατυπώσω κάτι, κύριε Υπουργέ, που το συζητήσαμε και στην επίκαιρη ερώτηση για το ΙΚΑ. 
Είναι θέμα θέσης και όχι αντιπαράθεσης σε σχέση με το νομοσχέδιο. Εμείς δεν συμφωνούμε ότι κάθε ταμείο πρέπει να έχει κλάδο υγείας. Πρέπει όλα τα ταμεία να έχουν σχέση με τη συνταξιοδότηση. Το ασφαλιστικό σύστημα είναι τελείως διαφορετικό πράγμα. Εμείς πιστεύουμε ότι πρέπει να υπάρχει ένα δημόσιο σύστημα υγείας το οποίο να καλύπτει τις ανάγκες όλων των εργαζομένων. Αυτό δεν σημαίνει άρνηση του άρθρου.
Είχαμε διατυπώσει μία επιφύλαξη για την τελευταία παράγραφο που έχει σχέση με τους ανθρώπους που είναι ασφαλισμένοι στον ΟΓΑ και βρέθηκαν τυχαία στο εξωτερικό και αρρώστησαν. Είχαμε πει ότι δεν πρέπει να αλλάξει το καθεστώς διότι μπορεί να αυξήθηκαν τα νοσήλια που δίνουν τα ταμεία για την κάλυψή τους εδώ, αλλά δεν σημαίνει ότι έμειναν στο ίδιο επίπεδο στο εξωτερικό, έχουν αυξηθεί και έχουν γίνει πανάκριβα και επομένως έπρεπε να υπάρχει κάλυψη. Στη δεύτερη περίπτωση περιέχεται αυτό που είχαμε διατυπώσει, δηλαδή, του διπλάσιου ημερήσιου ποσού κλπ. Άρα, λοιπόν, είμαστε θετικοί σ' αυτό το άρθρο. 
Έρχομαι στο άρθρο 47 που έχει δημιουργήσει και τη μεγαλύτερη συζήτηση, διότι υπάρχουν θέματα τα οποία πιθανόν δεν έχουν εξιχνιαστεί. Κατά πάσα πιθανότητα αφορούν και μικρές ομάδες -δεν έχει συντεχνιακό χαρακτήρα αυτό που λέω μικρές ομάδες- και πιστεύουμε ότι το θέμα πρέπει να ρυθμιστεί τελεσίδικα. Και στην πορεία των συζητήσεων από την επιτροπή μέχρι τώρα έχουμε αλλάξει ορισμένα πράγματα. Παραδείγματος χάρη, η τελευταία διόρθωση που πήραμε χθες που λέει ότι οι παράγραφοι 1 και 2 συγχωνεύονται, εμείς συμφωνούμε με αυτό το τετρακόσιες φορές επάνω του βασικού μισθού του ανειδίκευτου εργάτη που κατά πάσα πιθανότητα έχει μια μεγαλύτερη εγκυρότητα σαν τεκμήριο απ' αυτό που λέμε αφορολόγητο ποσό. Έρχεται η ΓΕΣΑΣΕ τώρα και δείχνει ότι υπάρχει κάτι το οποίο δεν έχει συζητηθεί πριν έλθει εδώ, που λέει ότι μπορεί να υπάρχει το προαιρετικό. Είναι κάτι που πρέπει κατά τη γνώμη μας να τελειώσει σύντομα. Και αναρωτιέμαι και εγώ, όπως και ο εισηγητής της Αξιωματικής Αντιπολίτευσης, κύριε Υπουργέ, μήπως θα μπορούσε να αποσυρθεί -δεν το λέω με την έννοια της παράκλησης, με μία λογική έννοια- ώστε να ξανασυζητηθεί γιατί υπάρχουν μικρές κατηγορίες ανθρώπων που πιθανόν να μην τους λογαριάζουμε εδώ. Δεν έχουμε αρνητική στάση. Αλλά επειδή το βάλατε μ' αυτόν τον τρόπο που το βάλατε χθες, νομίζω ότι θα πρέπει να το κουβεντιάσετε.
Το άρθρο 39. Υπάρχουν περιπτώσεις που μπορεί σε ορισμένα πράγματα να συμφωνείς με ένα ολόκληρο άρθρο και να έρχεται μία παράγραφος που να ανατρέπει τη θέλησή σου ή τη βούλησή σου. Και είναι αυτό με τους γιατρούς της γενικής ιατρικής. Αν τώρα το σκέφτεται κανείς σαν Υπουργείο Υγείας και Πρόνοιας που πρέπει να σκέπτεται το είδος και την ποιότητα του ιατρικού δυναμικού που παράγει για να αντιμετωπίσει τις ανάγκες του ελληνικού λαού, δεν μπορεί να έρχεται με μία τροπολογία. Είναι και θέμα δεοντολογίας στο κάτω κάτω. Και εμένα μου κάνει εντύπωση το εξής: Επειδή χρόνια ολόκληρα έχω περάσει απ' όλη αυτήν τη διαδικασία, ένας από τους τρόπους καλύτερης μάθησης της γενικής ιατρικής είναι η αντιμετώπιση του πρωτογενούς προβλήματος. Και πού είναι αυτό; Γίνεται στα κέντρα υγείας. Δεν μπορώ να καταλάβω γιατί δεν θα μπορούσε να δημιουργήσει και ένα είδος αναβάθμισης των κέντρων υγείας και μεγαλύτερες δυνατότητες του γιατρού γενικής ιατρικής που θέλει να πάρει αυτήν την ειδικότητα να αντιμετωπίζει το πρωτογενές πρόβλημα. Βέβαια να μην είναι ακάλυπτος και μόνος του, να έχει τον επιμελητή, να έχει και τον πανεπιστημιακό, κύριε Υπουργέ, εκεί. Γιατί να μην έχει τον πανεπιστημιακό; Διατηρούμε την επιφύλαξη αυτή που φθάνει σχεδόν στα όρια της άρνησης και πιάνει και το άρθρο που έχει σχέση με την ΕΛΒΙΠΙ, που εγώ τουλάχιστον δεν μπορώ να το καταλάβω και δεν μπορώ να το δεχτώ.
Το άρθρο 50 το συζητήσαμε και στην επιτροπή. Έρχεται το Συμβούλιο Επικρατείας, το οποίο έχει μία σημασία γενικότερη, και λέει ότι η απόφαση του 1997 είναι άκυρη, δεν είναι σωστή. Τι σημαίνει αυτό το πράγμα; Σημαίνει αναδρομική ισχύ του νόμου. Εμείς δεν θα πούμε όχι στην τροπολογία που έχει ενσωματωθεί, αλλά είναι άδικο. Και λέω έτσι με μία σπόνδα, κύριε Υπουργέ, ότι δεν μπορεί να ερχόμαστε και να εφαρμόζουμε ορισμένα πράγματα με αναδρομική ισχύ με μια πολιτική απόφαση και την απόφαση του Συμβουλίου Επικρατείας να μην τη λογαριάζουμε και να λέμε από 1.1.2002. Ψηφίζουμε αυτό, αλλά με τη σοβαρότατη επιφύλαξη που έχει μια γενικότερη σημασία.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Για το άρθρο 51, είπα και επί της αρχής ότι αποτελεί το άρθρο εκείνο για το οποίο εμείς δεν ψηφίζουμε στο σύνολό του το νομοσχέδιο. Θέλω να το εξηγήσω αυτό το πράγμα. Από ό,τι φαίνεται, τα χρέη του δημοσίου απέναντι στο ΙΚΑ πρέπει να περνούν τα 3 δισεκατομμύρια. Γίνεται ρύθμιση, ο συμψηφισμός και ερχόμαστε σε αυτό τώρα. 
Έχουμε γνώση από την άλλη μεριά των βεβαιωμένων χρεών μεγάλων επιχειρηματιών, εργοδοτών, ύψους 600 δισεκατομμυρίων. Είναι 3 τρισεκατομμύρια σε αυτό το χρονικό διάστημα συν τα 600 δισεκατομμύρια. Αυτό σημαίνει ότι το ΙΚΑ λειτουργούσε όλο αυτό το χρονικό διάστημα με τις εισφορές των εργαζομένων και με τίποτα άλλο. Και δεν ξέρουμε πώς θα γίνει αυτή η ρύθμιση. 
Να μας επιτρέψετε να έχουμε σοβαρότατες επιφυλάξεις για το αν θα γίνει και πώς θα γίνει, γιατί έχουμε μία εισοδηματική πολιτική που πάει στα πλαίσια της Ευρωπαϊκής Ένωσης, που πάει στην πραγματική σύγκλιση και με χίλιους δύο τρόπους εμφανίζεται αυτό το πράγμα και έχουμε ισχυρές αμφιβολίες.
Και είναι αυτός ο λόγος για τον οποίο πιστεύουμε ότι πρέπει να καταψηφίσουμε -βεβαίως το άρθρο αυτό θα το καταψηφίσουμε- το νομοσχέδιο, γιατί δεν δίνεται η προοπτική ανάπτυξης του μεγαλύτερου ασφαλιστικού οργανισμού μόνο με τη μηχανοργάνωση. Δεν ξέρω αν οι αρμόδιοι Υπουργοί που παρίστανται εδώ, μπορούν να κάνουν τίποτα γι' αυτό. Έχει ενσωματωθεί και πιστεύω ότι δεν μπορεί να αλλάξει, αλλά είμαστε υποχρεωμένοι να δηλώσουμε αυτό το πράγμα.
Άρα, λοιπόν, με εξαίρεση αυτά τα άρθρα που είπα, θα ψηφίσουμε και τα άλλα άρθρα. Και εδώ υπάρχει αυτό που φαίνεται λίγο παράδοξο, κύριε Υπουργέ, το ότι ψηφίζουμε τα περισσότερα άρθρα και γι' αυτήν την τροπολογία που ενσωματώθηκε, το καταψηφίζουμε αυτό, γιατί φαίνεται ότι μόνο η μηχανογράφηση εμφανίζεται σαν μία πανάκεια που θα σώσει το ΙΚΑ. Εμείς πιστεύουμε ότι δεν είναι αυτό.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Υπουργέ, συζητώντας τη δεύτερη ενότητα των άρθρων, θα θέλαμε από την πλευρά μας επιγραμματικά να κάνουμε μερικές παρατηρήσεις. 
Σχετικά με όσα αναφέρονται στο άρθρο 43, δεν διαφωνούμε με το να δώσουμε ακόμη ένα επίδομα σε μια μερίδα εργαζομένων. Δεν είναι όμως σωστό να λέγεται ότι αντιμετωπίσθηκε η πολυφαρμακία, επειδή πήραν ένα επίδομα οι φαρμακοποιοί των νοσοκομείων και γι' αυτό το επεκτείνουμε και στους φαρμακοποιούς των ασφαλιστικών ταμείων και οργανισμών, ώστε να αντιμετωπισθεί και εκεί η πολυφαρμακία. Για τα φάρμακα δεν πρέπει να αποφασίσουν οι φαρμακοποιοί, αλλά οι γιατροί των νοσοκομείων και οι γιατροί οι οποίοι εξετάζουν τους ασθενείς.
Σε ό,τι αφορά το άρθρο 47, έγιναν παρατηρήσεις και από άλλους συναδέλφους. Το περιεχόμενο των ενστάσεων καθορίστηκε με σαφήνεια. Όλοι οι συνάδελφοι, και κυρίως οι εισηγητές, έγιναν κοινωνοί των απόψεων της ΓΕΣΑΣΕ.
Κύριε Υπουργέ, φαίνεται ότι το αίτημα αυτό, η ρύθμιση αυτή δεν έχει επαρκώς μελετηθεί. Αν εφαρμοσθεί ως έχει, θα δημιουργήσει περισσότερα προβλήματα από όσα καλείται να επιλύσει. Έχετε δύο δυνατότητες, είτε να αποσύρετε την παρούσα ρύθμιση προς περαιτέρω μελέτη, κάτι το οποίο το θέλουμε, το ευχόμαστε, είτε να δοθεί μία συμβιβαστική λύση, που θα ήταν να έχει προαιρετικό χαρακτήρα η υπαγωγή του ασφαλισμένου του ΟΓΑ στον Οργανισμό Ασφάλισης Ελεύθερων Επαγγελματιών. Αν το θέσετε σε ψηφοφορία ως έχει, εμείς θα απέχουμε της ψηφοφορίας, θα ψηφίσουμε παρών. 
Σε ό,τι αφορά το άρθρο 49, μετά την τροποποίηση, μετά την προσθήκη, την αναδιατύπωση που έγινε, αν θέλετε, από την πλευρά του Υπουργείου Υγείας, εμείς συμφωνούμε.
Σε ό,τι αφορά το άρθρο 51, που αποτελεί αγκάθι μακροχρόνιο, είναι γνωστό ότι από το 1970 το κράτος ανέλαβε την υποχρέωση να καλύπτει την επιβάρυνση του ΙΚΑ, που προκαλείται από την άσκηση κοινωνικής πολιτικής. 
Στο διάστημα από το 1975 έως το 1998, υπάρχουν σε τρέχουσες τιμές 1,3 τρισεκατομμύρια οφειλές του κράτους. Το στοιχείο αυτό το αναφέρω για τον εξής λόγο: Ενώ το κράτος αναγνωρίζει τις οφειλές του σε τρέχουσες τιμές για όλη αυτήν την περίοδο, δηλαδή, για μία περίοδο που ο πληθωρισμός και τα επιτόκια ήταν της τάξεως του 20% και του 25%, η έλλειψη αυτών των χρημάτων από το ΙΚΑ το οδήγησε στο να δανείζεται με τα τρέχοντα επιτόκια της αγοράς.
Κατά την άποψή μας, αυτό αποτελεί ένα ανάγλυφο και πολύ παραστατικό στοιχείο της οικονομικής διαχείρισης που γίνεται από τις κρατικές υπηρεσίες και των υποχρεώσεων του κράτους και κατά την άποψή μας, αυτό πόρρω απέχει από το οφειλόμενο, που ήταν και είναι η χρηστή διαχείριση του δημοσίου χρήματος, πολύ δε περισσότερο του χρήματος των ασφαλισμένων. Φαίνεται ότι οι λέξεις αυτές είναι άγνωστες στους κρατούντες.
Είχε κυκλοφορήσει προς κάθε κατεύθυνση η διαβεβαίωση από το Υπουργείο Εργασίας ότι η ρύθμιση αυτή θα αρχίσει από το 2002, θα προβλέπει καταβολή 260 εκατομμυρίων ευρώ ανά έτος και αυτό καταλήγει σε μία περίοδο αποπληρωμής δεκαπενταετή. Ερχόμαστε σήμερα με το άρθρο 1 και δεν δίδουμε σαφή δέσμευση και εγγύηση για την αποπληρωμή, αλλά αφήνεται σε μία σύμβαση άγνωστη στο Κοινοβούλιο, αγνώστου περιεχομένου, που θα υπογραφεί μεταξύ του ελληνικού δημοσίου και του ΙΚΑ και στη σύμβαση αυτή θα καθοριστούν οι όροι και ο τρόπος εξόφλησης από το δημόσιο του ποσού του 1,3 τρισεκατομμυρίων. Είμαστε ριζικά αντίθετοι, κύριε Υπουργέ, και θα καταψηφίσουμε το άρθρο αυτό.
Παρά τις απόψεις και την κριτική που ασκήσαμε για το πώς αφέθηκε να δημιουργηθεί το χρέος αυτό, αν το συγκεκριμένο άρθρο είχε το περιεχόμενο της ρύθμισης της ζητούμενης θα το βλέπαμε θετικά. Το ότι αφήνεται να ρυθμιστεί με μία άλλη σύμβαση μας βρίσκει ριζικά αντίθετους και γι' αυτό καταψηφίζουμε το άρθρο αυτό. 
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις αιτήσεις για τη χορήγηση άδειας δίωξης ή μη, των Βουλευτών κυρίων Παναγιώτη Καμμένου, Δημητρίου Κρεμαστινού και Γεωργίου Τσούρνου. 
Κύριε Υπουργέ, θέλετε να πάρετε το λόγο ή να ξεκινήσουμε με τον κατάλογο των ομιλητών;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων):'Έχουν ζητήσει το λόγο άλλοι συνάδελφοι; 
ΠΡΟΕΔΡΕΥΩΝ (Κωνσταντίνος Βρεττός): Είναι μία πλειάδα συναδέλφων, δεκαέξι. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Να τους ακούσουμε τους συναδέλφους.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Α' Αντιπρόεδρος της Βουλής, κ. Κωνσταντίνος Γείτονας.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Ευχαριστώ, κύριε Πρόεδρε.
Κύριε Πρόεδρε, παίρνω το λόγο για να κάνω ορισμένες επισημάνσεις σε σχέση με τα άρθρα του κεφαλαίου που συζητούμε. Κατ' αρχήν τοποθετούμενος θέλω να επαινέσω την προσπάθεια που κάνει η ηγεσία του Υπουργείου Εργασίας και Κοινωνικών Ασφαλίσεων με το νομοσχέδιο το οποίο συζητούμε. Όλες του οι διατάξεις πιστεύω, και αυτές που ψηφίστηκαν και αυτές που συζητούμε, είναι χρήσιμες και ουσιαστικές και αναβαθμίζουν πραγματικά το κοινωνικοασφαλιστικό σύστημα σε σχέση με την απόδοση και λειτουργία του. Αυτό φάνηκε, άλλωστε, αφού συγκεντρώνουν τη γενική αποδοχή. Πέρα από διαφορετικές προσεγγίσεις, ενστάσεις που αναφέρθηκαν, πολλά άρθρα -ίσως και τα περισσότερα- ιδιαίτερα όσον αφορά το λειτουργικό και διοικητικό εκσυγχρονισμό του ΙΚΑ ψηφίστηκαν με ομοφωνία. Και οι σημερινές διατάξεις που συζητάμε είναι ιδιαίτερα χρήσιμες, και παρ' όλο που ακούστηκε από κάποιους συναδέλφους ότι είναι αποσπασματικές -παρακολουθώντας την όλη συζήτηση και από το Προεδρείο- ουσιαστικά έχουν συνάφεια, εντάσσονται ακριβώς στον ίδιο, ενιαίο στόχο: Καλύτερη εξυπηρέτηση μέσα από τις λειτουργίες του κοινωνικοασφαλιστικού συστήματος, των πολιτών.
Θέλω να αναφερθώ επιλεκτικά σε τρία άρθρα: στο 40, στο 44 και στο 50, για να επισημάνω και ορισμένους προβληματισμούς οι οποίοι γεννώνται και σε πολλούς συναδέλφους και σε μένα. Με το άρθρο 40 δημιουργείται αυτοτελής κλάδος υγείας στον ΟΓΑ για παροχές υγείας σε άμεσα ή έμμεσα ασφαλισμένους και συνταξιούχους και σε χρήμα και σε είδος, και αυτό νομίζω ότι είναι μία θετική ρύθμιση. Συμπληρώνεται έτσι η νομοθεσία, όπως προσδιορίστηκε κύρια με τον 2458/97 πού ήταν μία τομή -για τον κύριο κλάδο ασφάλισης αγροτών εννοώ- με τη δημιουργία αυτού του ανεξάρτητου κλάδου για παροχές υγείας στους αγρότες. 
Δεν μπορεί λοιπόν να τίθεται κανένα θέμα γι' αυτήν τη διάταξη ότι είναι προς τη σωστή κατεύθυνση και ότι θα αναβαθμίσει τις παρεχόμενες υπηρεσίες για την υγεία στους αγρότες μας.
Κύριε Υπουργέ, εδώ λίγο θέλω την προσοχή σας. Υπάρχει ένας εύλογος προβληματισμός. Πρώτον, είμαστε στα πρόθυρα αλλαγών -μέσα από το διάλογο και με το χρονοδιάγραμμα που έχετε εξαγγείλει- για το ασφαλιστικό σύστημα. Δεύτερον, υπάρχει σε εκκρεμότητα -και εδώ θέλω να επιστήσω ιδιαίτερα την προσοχή σας- το μείζον θέμα της ενιοποίησης του συστήματος πρωτοβάθμιας φροντίδας. Και το λέω αυτό με αφορμή τη ρύθμιση για τον κλάδο υγείας, τον αυτοτελή κλάδο στον ΟΓΑ. Λέω ότι είναι μείζον το θέμα της πρωτοβάθμιας φροντίδας γιατί είναι γνωστό σε όλους, ότι αποτελεί το κλειδί και το θεμέλιο, αν θέλουμε να μιλήσουμε για ένα σύγχρονο και σε νέες βάσεις ενιαίο σύστημα, εθνικό σύστημα υγείας.
Είδαν πρόσφατα το φως της δημοσιότητας απόψεις -και από επίσημη χείλη- ότι υπάρχουν σοβαρές αντιθέσεις μεταξύ της θέσης του Υπουργείου Υγείας και εκείνης υπευθύνων των κοινωνικοασφαλιστικών οργανισμών. Και για να μη λέω τα πράγματα γενικά και αόριστα -θα τα πω με το όνομά τους- ιδιαίτερα απόψεις, ότι το ΙΚΑ και η διοίκησή του μπλοκάρει την προσπάθεια δημιουργίας ενιαίου φορέα. Ακούσαμε ακόμα και για υπονομεύσεις. 
Υπάρχει λοιπόν ένα μείζον πολιτικό ζήτημα το οποίο σας παρακαλώ -γιατί η πολιτική ευθύνη ανήκει στην ηγεσία του Υπουργείου Εργασίας- να ξεκαθαριστεί το ταχύτερο. Δεν μπορεί να μείνει αυτή η εκκρεμότητα. Δεν μπορεί να επικρέμεται αυτή η άποψη ότι η μεταρρύθμιση στο σύστημα υγείας, και συγκεκριμένα στην πρωτοβάθμια φροντίδα υγείας, είναι μπλοκαρισμένη σε γρανάζια διαφορετικών απόψεων, αντιθέσεων και προσωπικών συγκρούσεων. Το σύστημα του ενιαίου φορέα υγείας της πρωτοβάθμιας φροντίδας είναι ένα μείζον θέμα και έχουν γίνει πολλές απόπειρες να αντιμετωπιστεί. Εδώ θυμίζω και την απόπειρα, όταν ήμουν Υπουργός Υγείας, με το ν. 2519/97, με τα σχετικά άρθρα για τα δίκτυα πρωτοβάθμιας φροντίδας και τα σχετικά άρθρα για την ύπαρξη συντονιστικού οργάνου για την ενιαία δράση των ασφαλιστικών φορέων. 
Επισημαίνω λοιπόν, αυτό το ζήτημα και θα παρακαλούσα και σήμερα να έχουμε μια άποψή σας επ' αυτού. Για να ξεκαθαριστεί το τοπίο, να διαλυθεί ένα σύννεφο το οποίο υπάρχει, και είναι βασικό αυτό. Διότι πιστεύω πραγματικά στην ανάγκη ενιοποίησης του συστήματος φροντίδας. Ο τρόπος είναι ένα θέμα προς συζήτηση, αλλά η συζήτηση αυτή δεν μπορεί να διαρκέσει επ' άπειρον. Είχαμε κάνει παλαιότερα συζητήσεις. Αν δεν μπορείτε να βρείτε λύση, εγώ θα τολμούσα να σας πω να επανέλθετε στις διατάξεις του ν. 2519/97, οι οποίες έδιναν μια προσεγγιστική βήμα προς βήμα λύση στο ζήτημα. Δηλαδή, πρόβλεπαν πιλοτικά ενιαία δίκτυα πρωτοβάθμιας φροντίδας, όπου ενοποιούσαν τις λειτουργίες όλων των ασφαλιστικών φορέων και των υπηρεσιών του ΕΣΥ στο επίπεδο της πρωτοβάθμιας φροντίδας και δημιουργούσαν τις προϋποθέσεις είτε με κοινοπραξίες στην αρχή, είτε αργότερα με τη δημιουργία ενός ενιαίου φορέα. Για να μπορούμε να ξεφύγουμε από το κατακερματισμένο, όπως είναι σήμερα, και μη αποδοτικό, και να προχωρήσουμε σταδιακά σε ένα πραγματικά σύγχρονο και με απόδοση και ποιότητα ενιαίο σύστημα πρωτοβάθμιας φροντίδας. 
Ήθελα να επισημάνω αυτά τα ζητήματα και πιστεύω ότι είναι καιρός να ασχοληθείτε και εσείς με αυτό το θέμα, για να προχωρήσουμε το γρηγορότερο σε λύση. 
Επίσης σε σχέση με το άρθρο 44, πιστεύω ότι είναι σωστή η ρύθμιση για τις εξουσιοδοτικές διατάξεις, για να μπορέσει να λειτουργήσει καλύτερα το σύστημα σχεδιασμού, παρακολούθησης διαχείρισης και ελέγχου όσον αφορά τις συγχρηματοδοτούμενες δράσεις από το ευρωπαϊκό κοινωνικό ταμείο. Είναι δράσεις -μην το ξεχνάμε, κύριοι συνάδελφοι- σημαντικές. Αναφέρονται στον άνθρωπο ή σε κοινωνικές υποδομές που αφορούν το παιδί, την οικογένεια, τους ηλικιωμένους.
Αν πράγματι -και αυτό τουλάχιστον φαίνεται από την εισαγωγή αυτών των διατάξεων- υπήρχε κενό στα πλαίσια του βασικού νόμου για τη διαχείριση του Γ' ΚΠΣ που ψηφίσαμε πέρσυ, αν θυμάμαι καλά, νομίζω ότι ήταν ο ν. 2860/2000, να συμπληρωθεί το ταχύτερο, γιατί εδώ δεν μπορεί να υπάρχει καθυστέρηση.
(Στο σημείο αυτό κτυπάει το κουδούνι λήξεως του χρόνου ομιλίας του Α΄ Αντιπροέδρου της Βουλής)
Τελειώνω σε μισό λεπτό, κύριε Πρόεδρε.
Τρίτον -και τελειώνω με αυτήν την παρατήρηση- θα αναφερθώ στο άρθρο 50. Άκουσα τον συνάδελφο εισηγητή της Νέας Δημοκρατίας να μιλάει για αυτήν τη ρύθμιση. Εγώ πιστεύω ότι είναι σωστή η ρύθμιση -ανεξάρτητα αν έρχεται μετά την απόφαση του Συμβουλίου Επικρατείας- ώστε να μην υπάρχουν εισοδηματικά όρια σε σχέση με τα επιδόματα, και τα οικονομικά κίνητρα που δίνουμε, εν πάση περιπτώσει, σε σχέση με τις πολύτεκνες οικογένειες. 
Θέλω, όμως, να θυμίσω στη Νέα Δημοκρατία ότι η ρύθμιση που έκανε το ΄97 το ΠΑΣΟΚ, την οποία κατηγορείτε, είναι εκείνη η οποία έδωσε έμφαση στην ενίσχυση της οικογένειας, για απόκτηση του τρίτου παιδιού. Όταν μιλάμε για δημογραφικό πρόβλημα σήμερα, εκεί εντοπίζεται το θέμα, στη γέννηση του τρίτου παιδιού. Και δεν ήταν ρύθμιση, όπως είπατε, περιοριστική των δαπανών σε σχέση με τον προϋπολογισμό. Δόθηκαν τα χρήματα για το τρίτο παιδί. Όπως θα δείτε από την εξέλιξη των δαπανών μετά τη ρύθμιση -και πιστεύω ότι τα έχει τα στοιχεία ο κύριος Υπουργός- οι δαπάνες για όλα τα πολυτεκνικά επιδόματα, τρίτο παιδί, τέταρτο παιδί, πολυτεκνικές συντάξεις, αυξήθηκαν στην τελευταία τετραετία σε πραγματική βάση και σε πολύ μεγαλύτερο βαθμό απ' ότι αυξήθηκαν άλλες δαπάνες. Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε. 
Αρχίζουμε από το άρθρο 40. Κατ' αρχήν η ρύθμιση, όπως έρχεται -και θα παρακαλούσα την προσοχή του κυρίου Υπουργού ή τουλάχιστον τη μη απασχόλησή του με άλλο θέμα- να δημιουργήσετε ένα δεύτερο κλάδο, είναι θετική διάταξη. Καμία αντίρρηση. 
Το άρθρο 40 όμως, κύριε Υπουργέ Εργασίας, μαζί με τον προϋπολογισμό του ΙΚΑ του έτους 2002 θέτει ένα μείζον ζήτημα στοιχειώδους κυβερνητικής αξιοπιστίας. Τον Ιούλιο του 2000 η Κυβέρνηση εξήγγειλε μεταρρυθμίσεις στο σχέδιο υγείας και υγεία για τον πολίτη, με μια σειρά διατάξεων, οι οποίες προς τιμήν αυτών οι οποίοι ηγούνται του Υπουργείου Υγείας, έχουν εμπέσει σε μια διαδικασία. Βασική διάταξη του νόμου είναι αυτά που είπε προ ολίγου ο κ. Γείτονας και τα χαιρετίζω, σχετικώς με την πρωτοβάθμια υγεία. 
Έρχεται ο προϋπολογισμός του 2002 με μια εισηγητική έκθεση του ΙΚΑ και δεν αναφέρει το παραμικρό σχετικώς. Δηλαδή το 2002 δεν πρόκειται να γίνει κανένα βήμα. Βλέπουν το φως της δημοσιότητας και μεταξύ των αντιδράσεων, χθες μάλιστα σε μια από τις πιο έγκριτες εφημερίδες της χώρας, την "ΕΛΕΥΘΕΡΟΤΥΠΙΑ", γράφτηκε ότι αντέδρασε κύρια ο διοικητής του ΙΚΑ, ο οποίος συμβαίνει να είναι και πρώην ασφαλιστής. 
Και ερωτώ, κύριε Υπουργέ Εργασίας: Υπάρχει στον κόσμο ασφαλιστικός οργανισμός που είναι ταυτόχρονα και παραγωγός και καταναλωτής υπηρεσιών υγείας; Τι είναι αυτός; Τον πήρατε, τον κάνατε διοικητή για να κάνει τα αμοιβαία κεφάλαια. Έγιναν αυτά; Τώρα τι γίνεται; Υπάρχει Πρωθυπουργός; Ερωτώ. Είναι μια διαφορά μεγάλη. Ερωτώ αν υπάρχει Πρωθυπουργός ή όχι. Κανονίζει ο διοικητής του ΙΚΑ, αντιδρά ο διοικητής του ΙΚΑ; Σε τι; Σ' αυτά που διακήρυξε η Κυβέρνηση ευθύς ως πήρε ψήφο εμπιστοσύνης επί των προγραμματικών δηλώσεων;
Πάμε παραπέρα. Μήπως έχετε ποτέ διαβάσει, κύριε Υπουργέ -δεν θα προλάβατε ασφαλώς- τον προϋπολογισμό του ΙΚΑ; Έχετε δει πιο αστείο κείμενο ενός οργανισμού με τόσα δισεκατομμύρια προϋπολογισμό; Είδατε πουθενά μέσα ποια είναι τα καθυστερούμενα έσοδα, ποια είναι κατά κατηγορία τα έσοδα, ποια είναι κατά κατηγορία τα έξοδα, τι πληρώθηκε, τι δεν πληρώθηκε; Φθάνει στο σημείο να λέει "Προϋπολογισμός 2001 τόσα λεφτά. Απολογισμός τα ίδια λεφτά". Δεν ντρέπονται λίγο αυτοί που φέρνουν αυτά τα κείμενα και τα μοιράζουν και λένε ότι όσα προϋπολογίστηκαν αυτά είναι και η αποτίμηση; Τ... έως τώρα εκτέλεση. Δεν έχουν την παραμικρή εξειδίκευση; 
Τρίτον, έρχεσθε με ένα νομοσχέδιο προς τιμήν σας, να φέρετε την πληροφορική και για να εκσυγχρονίσετε το ΙΚΑ. Γίνεται, κύριε Πρόεδρε, κύριε Υπουργέ, εκσυγχρονισμός χωρίς άμεση εφαρμογή διπλογραφικού συστήματος; Χωρίς αποσβέσεις μπορείτε να κάνετε κανέναν εκσυγχρονισμό; Ερωτώ, τι είναι αυτό το ΙΚΑ δηλαδή; Ήθελα να ξέρω τι μαγαζί είναι. Ο σημερινός διοικητής είναι ένα άξιο στέλεχος με τις αντιλήψεις του. Άποψή του είναι, δεν θέλω να τον κατηγορήσω προσωπικά σε τίποτα, προς Θεού! Ούτε αναγνωρίζω πως δεν έχει δυνατότητα να εφαρμόσει μια πολιτική. Δεν δέχομαι όμως σε μια κυβέρνηση να υπάρχει η πολιτική της αντίδρασης από έναν διοικητή οργανισμού, όσο καλός ή μεγάλος και αν είναι αυτός. 
Δεν πρόκειται περί Κυβέρνησης, πρόκειται περί αστειότητος. Πρόκειται περί σαλεπιτζίδικου! Ακούστε τι λέγεται: Ότι ο διοικητής του ΙΚΑ αντιδρά και ο Υπουργός Υγείας έχει πρόβλημα και το ένα και το άλλο. Αυτές είναι λοιπόν αστειότητες που δεν έχουν προηγούμενο!
Δεύτερον, πάμε στο άρθρο 44. Έχετε δει πιο επιπόλαιη, πιο διαβλητή, πιο ύποπτη διαδικασία κατανομής πόρων, τρισεκατομμυρίων με αποφάσεις Υπουργών για τέτοια πράγματα; Τι είναι αυτά; Φέρτε ένα πλαίσιο νόμου εδώ, πώς θα είναι οι αποφάσεις αυτές και τι θα γίνει. Αυτό είναι η εστία της διαφθοράς, της διαπλοκής. Δηλαδή χρειαζόμαστε μείζονα απόδειξη πέραν του άρθρου 44 ότι η διαπλοκή είναι ο κύριος στόχος και η κύρια πρόνοια των οικονομικών Υπουργών; Με αποφάσεις, λέει του Υπουργού Εθνικής Οικονομίας κατανέμονται τρισεκατομμύρια δραχμές; Για όνομα του Θεού και της Παναγίας, αυτός είναι κατά το ΥΠΕΘΟ ο εκσυγχρονισμός του ΙΚΑ;
Πριν προχωρήσω όμως έχω υποχρέωση, κύριε Πρόεδρε, να εκφράσω την πλήρη ευαρέσκειά μου παρά το ότι δεν ψήφισα τον Κανονισμό της Βουλής και την έγκρισή μου για τις πρωτοβουλίες του Προέδρου της Βουλής, σχετικά με τις αλλαγές για τους συμβούλους των γραφείων των Βουλευτών και την τακτοποίηση αυτών οι οποίοι θα απελύοντο, διότι θα ήταν ντροπής φαινόμενο οι Βουλευτές να απολύουν τους συνεργάτες τους που κατά τεκμήριο είναι -ή πρέπει να είναι και τουλάχιστον οι δικοί μου είναι- από τα καλύτερα στελέχη στο είδος τους όταν έχουν τακτοποιήσει και τον τελευταίο αγράμματο που προσέλαβε ένας δήμαρχος οπουδήποτε. Αυτό λοιπόν όχι μόνο το εγκρίνω αλλά εκφράζω και την πλήρη ευαρέσκειά μου προς τον Πρόεδρο παρά το ότι -επαναλαμβάνω- δεν ψήφισα την τροποποίηση του Κανονισμού.
Πάμε τώρα σε κάτι που έφερε ο Υπουργός Υγείας και είχε την καλοσύνη και το διάβασε και λυπάμαι που λείπει. Αναφέρεται στην αναδιατύπωση μιας παραγράφου στο άρθρο 49 νομίζω. Για σταθείτε λίγο. Τι γράφετε εδώ; Αυτή η Κυβέρνηση αγωνίζεται για το Εθνικό Σύστημα Υγείας ή αγωνίζεται για το πώς θα αναπτυχθούν οι ιδιωτικές κλινικές; Τι λέει εδώ; Στα δημόσια νοσοκομεία ΕΣΥ και πανεπιστημιακά ένας γιατρός ειδικεύεται ανά τέσσερις, κύριε Πρόεδρε. Στα ιδιωτικά ένας ανά έξι. Γιατί; Είτε γιατί αυτό κοστίζει πολύ είτε γιατί τα ιδιωτικά δεν είναι ικανά να εκπαιδεύσουν. Αν λοιπόν έχουμε μια ιδιωτική κλινική με είκοσι πέντε έως τριάντα πέντε κλίνες και δεν έχει ικανότητα να εκπαιδεύσει, να κλείσει κύριε Υπουργέ. Μόνο έτσι μπορούμε να δημιουργήσουμε ένα Εθνικό Σύστημα Υγείας. Δεν μπορεί να έχουν και το αίμα δωρεάν και χωρίς εφημερίες και χωρίς και χωρίς....και τα πάντα και να τους λέτε, λειτουργείστε και να έχετε και μειωμένη ικανότητα εκπαίδευσης. Δηλαδή, να είναι β' και γ' και δ' κατηγορίας μονάδες ιατρονοσηλευτικώς και εμείς αυτό να το δεχόμαστε και να βγαίνουν και κάποιοι επώνυμοι και να λένε, ξέρετε, πήγα στο τάδε κέντρο ή στο άλλο. Εγώ προσωπικά τουλάχιστον ποτέ δεν καταδέχθηκα να πάω σ' αυτά. 
Τελειώνω, κύριε Πρόεδρε, λέγοντας ότι η διάταξη του άρθρου 50 είναι επαινετή όχι μόνο ως διάταξη αλλά γιατί εφαρμόζουμε και μία απόφαση του Συμβουλίου της Επικρατείας. 
Δύο λόγια μόνο για το άρθρο 47. Είναι πολύ χρήσιμο το ότι ρυθμίζεται αυτή η κατάσταση και πιστεύω ότι οι προσθήκες που πρότεινε ο κ. Φαρμάκης στην επιτροπή είναι πολύ χρήσιμες, νομίζω ότι πρέπει να ληφθούν υπόψη και προπαντός στην όλη διατύπωση όπως θα διαμορφωθεί από τη συζήτηση να προσέξουμε ιδιαίτερα, διότι οδηγούμεθα σε ένα είδος πληθυσμιακής απερήμωσης της υπαίθρου. Θα γνωρίζετε άριστα, υπάρχουν στα γραφεία στατιστικής, ότι η Αττική σε λίγο θα έχει το 50% του πληθυσμού και θα πρέπει να πληροφορηθεί και ο κ. Παυλόπουλος απέναντι ότι σε λίγο οι Βουλευτές του Νομού Αττικής, Αθήνα, Πειραιά κλπ. θα ξεπεράσουν τους εκατόν πέντε στην επόμενη εκλογική αναμέτρηση.
Με αυτά κλείνω και ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λεβογιάννης έχει το λόγο.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, θέλω να αναφερθώ στο άρθρο 47. Δεν διαφωνεί κανείς να επεκταθεί η ασφάλιση του ΟΑΕ του ΤΕΒΕ και σε επαγγελματίες που αναπτύσσουν δραστηριότητες παντού. Βέβαια, με το άρθρο 47 καταργείται αυτό το προνόμιο που είχαν οι οικισμοί κάτω των δύο χιλιάδων κατοίκων να έχουν προαιρετική την ασφάλιση στο ΤΕΒΕ οι επαγγελματίες που ανέπτυξαν δραστηριότητες σ' αυτούς τους οικισμούς.
Θα ψηφιστεί το άρθρο αυτό, κύριε Υπουργέ. Την πρώτη του μήνα, θα πάει ο χασάπης του χωριού μου που είναι ένα ορεινό χωριό της Νάξου, στην εφορία να θεωρήσει τα βιβλία του. Θα του πει λοιπόν η εφορία φέρε μου χαρτί ότι είσαι ασφαλισμένος στο ΤΕΒΕ. Ξέρετε πού θα πρέπει να πάει να το πάρει; Στον Πειραιά. Θέλω να πω μ' αυτό το παράδειγμα ότι καλό είναι να επεκταθεί ο οργανισμός αυτός ασφαλιστικά, αλλά να μην επεκταθεί μόνο εισπρακτικά, αλλά να επεκταθεί και επί της ουσίας. Γιατί ξέρετε, τουλάχιστον στις νησιωτικές περιοχές απουσιάζει το ΤΕΒΕ ή ο ΟΑΕ από τους οικισμούς εκείνους και από τις περιοχές εκείνες που υποχρεωτικά ασφαλίζονται στο ΤΕΒΕ. Πηγαίνουν στον Πειραιά και για θεώρηση των βιβλιαρίων τους. Και λέμε τώρα στον ορεινό οικισμό, πού θα πάει στο γιατρό ο καφετζής που εφόσον θα έχει το τετρακοσιαπλάσιο, θα ασφαλιστεί στο ΤΕΒΕ; 
Άρα το ΤΕΒΕ επιδιώκει να επεκταθεί ασφαλιστικά. Και το επεδίωξε πέρσι με μια υπουργική απόφαση -για τα νησιά το έκανε- που ευτυχώς απεσύρθη, γιατί κατανόησε η πολιτική ηγεσία του Υπουργείου τότε και ο κ. Φαρμάκης ότι δεν ήταν σωστή η ρύθμιση που έγινε. Ακόμη και η διαδικασία εισπράξεως των ασφαλίστρων είναι πρωτόγονη. Και εμφανίζονται κατά διαστήματα εισπράκτορες και πιέζουν τους επαγγελματίες να πληρώσουν εκείνη την ώρα, που ενδεχομένως μπορεί να μην έχουν. Γι' αυτό θέλω να πω και εγώ, κύριε Υπουργέ, ότι γι' αυτήν τη ρύθμιση θα ήταν ευχής έργο να δινόταν μια παράταση χρόνου για να μελετηθεί καλύτερα. Κάνω δε μια παρένθεση για να πω ότι δεν είναι καθετί στα νησιά τουριστικό, ο τουρισμός είναι σε συγκεκριμένες παραλίες συγκεντρωμένος και μόνο. Στο μεγάλο ποσοστό των νησιών, της έκτασης των χωριών κλπ. δεν υπάρχει τουρισμός. Γι' αυτό χρειάζεται να σκεφτούμε ότι αυτοί οι οικισμοί μέχρι τώρα είχαν κάποια κίνητρα. Και αυτή η προαιρετικότητα, όπως είπα και χθες, της ασφάλισης αυτών των μικροεπαγγελματιών στο ΤΕΒΕ, ήταν ένα κίνητρο, αν θέλετε και για τουριστική ανάπτυξη. Όταν π.χ. έρχεται η πολιτεία και λέει "αγροτοτουρισμός" και λέει, εφόσον είσαι αγρότης και έχεις συγκεκριμένα στρέμματα σε βάζουν σ' ένα πρόγραμμα να επιδοτηθείς για να κάνεις μια μικρή τουριστική επιχείρηση. Τώρα λοιπόν, σ' αυτόν τον αγρότη, έρχεται το ΤΕΒΕ και του λέει, θα υπαχθείς στο ΤΕΒΕ. Μα, εγώ ως αγρότης ανέπτυξα αυτήν τη δραστηριότητα. Γι' αυτό λέω μήπως θα έπρεπε να μελετηθεί πιο πολύ αυτή η ρύθμιση.
Θα σημειώσω και κάτι άλλο. Με τον "ΚΑΠΟΔΙΣΤΡΙΑ" όταν έγιναν οι ενοποιήσεις, υπήρχε ρύθμιση που έλεγε ότι διατηρούνται τα προνόμια αυτών των οικισμών. Και πρέπει να πω ότι στα πλαίσια των ιδιωτικοποιήσεων των επιχειρήσεων, έχουμε αρχίσει να βλέπουμε φαινόμενα ανησυχητικά. Καλά κάνουν οι επιχειρήσεις και λειτουργούν με ιδιωτικοοικονομικά κριτήρια, εννοώ του δημόσιου τομέα. Διάβαζα τις προάλλες ανακοίνωση της ΔΕΗ που έλεγε ότι θα διεκδικήσει από την πολιτεία το παθητικό που έχει σε διάφορες περιοχές της χώρας μας, διότι η τιμή της κιλοβατώρας δεν καλύπτει το κόστος. Πρέπει όμως και ο πολίτης εφόσον πληρώνει στο ΤΕΒΕ να απολαμβάνει της ιατροφαρμακευτικής και υγειονομικής περίθαλψης και να μη χρειάζεται να πληρώνει εισιτήρια για να ταξιδέψει στον Πειραιά ο νησιώτης για να θεωρεί απλά ένα βιβλιάριο.
Πιστεύω ότι αν ψηφίσουμε αυτό το άρθρο, θα πρέπει, για να μην μπερδεύονται κι αυτοί οι μικροί επαγγελματίες, να εξασφαλιστεί οπωσδήποτε ότι ο μικρός επαγγελματίας στο χωριό δεν θα καταστραφεί από το ΤΕΒΕ, γιατί επαναλαμβάνω ότι το καφενείο θα κλείσει. Διότι το καφενείο που βρίσκεται σε ένα χωριό 3.000.000 δηλωθέντος εισοδήματος -και πρέπει να διευκρινιστεί στα Πρακτικά τι είναι το δηλωθέν εισόδημα- όταν θα κληθεί από το ΤΕΒΕ να πληρώσει 700.000, θα το κλείσει το καφενείο και δεν θα πάει να το πληρώσει και θα χάσει το χωριό τη μισή του ψυχή. Κι αυτό θα είναι πολύ μεγάλο λάθος.
Πρέπει λοιπόν να αναφερθούμε καλύτερα στο αφορολόγητο, στο υψηλότερο όμως αφορολόγητο, γιατί αν είναι υψηλότερο το αφορολόγητο εισόδημα, που αφορά τον υπάλληλο, να αναφερθούμε σ΄ αυτό. Ή αν, εν πάση περιπτώσει, είναι υψηλότερο το ημερομίσθιο του ανειδίκευτου, να το κρατήσουμε. Πρέπει όμως να ξεκαθαριστεί τι εννοούμε δηλωθέν εισόδημα. 
Πρέπει επίσης να διευκρινιστεί αν ο οικοδόμος του χωριού, που είναι στο ΙΚΑ και ανοίγει το βράδυ ένα καφενείο, θα πληρώσει κι αυτός ΤΕΒΕ; 
Μέχρι τώρα δεν πλήρωνε. Και το ξέρω αυτό γιατί στην ορεινή Νάξο υπάρχουν οι σμυριδεργάτες που είναι στο ΙΚΑ. Ο φούρναρης λοιπόν του χωριού δεν πλήρωνε ΤΕΒΕ, επειδή ήταν στο ΙΚΑ. Αυτό θα πρέπει να διευκρινιστεί αν θα αλλάξει ή όχι. 
Υπάρχει μια λαιμαργία, ας μου επιτραπεί η έκφραση, στο ΤΕΒΕ, να τους φορολογήσει όλους. Αλλά εμείς πρέπει να δούμε και το πολιτικό μέρος και τα κοινωνικά κριτήρια και την ανάγκη αυτοί οι οικισμοί να μείνουν ζωντανοί. Και επαναλαμβάνω, και στα νησιά και παντού, οι οικισμοί αυτοί φθίνουν και πιστεύω ότι θα το αποδείξει και η απογραφή. Γι΄ αυτό εγώ χθες αμφισβήτησα τους αριθμούς των απογραφών και είπα, μήπως θα πρέπει να μιλούμε για μόνιμους κατοίκους. Γιατί οι ετεροδημότες αγαπούν τα χωριά τους και πάνε και απογράφονται εκεί. Δεν είναι όμως μόνιμοι κάτοικοι. 
Γι΄ αυτό, κύριε Υπουργέ, τα ερωτήματα είναι πολλά, γιατί αφορά αυτή η ρύθμιση ολόκληρη την ελληνική ύπαιθρο. Κι εμείς, τουλάχιστον στο ΠΑΣΟΚ, έχουμε ευαισθησίες και ξέρω ότι και σας σας απασχολεί αυτό το ζήτημα.
Επομένως, αν το αφορολόγητο είναι υψηλότερο από αυτό του ανειδίκευτου εργάτη, να βάλουμε το αφορολόγητο. Δείτε όμως, κύριοι Υπουργοί, μήπως πρέπει να εξαιρέσουμε, έστω σε πρώτη φάση, τους οικισμούς κάτω των πεντακοσίων κατοίκων, που είναι σχεδόν όλα τα μικρά χωριά; Και εν πάση περιπτώσει, να στείλουμε κι ένα μήνυμα στους κυρίους που διοικούν τον ΟΑΕΕ ότι δεν είναι μόνο εισπρακτικοί μηχανισμοί, αλλά έχουν και υποχρεώσεις. Κι επαναλαμβάνω ότι ο οργανισμός αυτός, τουλάχιστον στις νησιωτικές περιοχές, δεν υπάρχει ούτε για να εισπράττει ούτε καν για να θεωρεί τα βιβλιάρια και ούτε πολύ περισσότερο για να περιθάλπει. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, σαράντα πέντε μαθητές και μαθήτριες από το 1ο Γυμνάσιο Αμαρουσίου, Β΄ Αθηνών, και τρεις συνοδοί καθηγητές.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα συμφωνήσω απόλυτα με όσα ανέπτυξε ο προλαλήσας συνάδελφος. Θα ήθελα όμως να προεκτείνω λίγο τους συλλογισμούς του και για οικισμούς άνω των δύο χιλιάδων κατοίκων, που υπάρχουν προβλήματα. 
Πριν από λίγο καιρό υπήρχε ένας μεγάλος αναβρασμός στη λουτρόπολη της Αιδηψού. Εκεί η περίοδος εκμετάλλευσης των ενοικιαζομένων δωματίων, που είναι μικρές οικογενειακές επιχειρήσεις, είναι περίπου τρεις με τέσσερις μήνες το χρόνο. Ο ΟΑΕΕ ήθελε όλοι οι επαγγελματίες που έχουν τέτοιες μικρές μονάδες, άσχετα από το εισόδημα που εισπράττουν, να ασφαλιστούν για όλον το χρόνο.
Και αυτό δημιουργούσε την εξής εικόνα. Ένας ετεροαπασχολούμενος, ο οποίος είχε φτιάξει ενοικιαζόμενα δωμάτια, υποχρεώνεται να αποδίδει στον οργανισμό ασφάλισης των ελεύθερων επαγγελματιών περίπου όλα τα μισθώματα τα οποία εισέπραττε.
Είχαμε θέσει το θέμα, κύριοι Υπουργοί, με ερωτήσεις μας και πήραμε απαντήσεις ότι η κυβέρνηση μελετά το πρόσχημα για να υπάρξει μια αντιμετώπισή του. Πολύ φοβάμαι ότι αυτό το πρόβλημα που αντιμετωπίστηκε και σε οικισμούς πολύ μεγαλύτερους των δύο χιλιάδων κατοίκων θα επεκταθεί με το άρθρο 47 και σε οικισμούς μικρότερους. Γι' αυτό είπα ότι προσυπογράφω όσα είπε προηγουμένως ο συνάδελφος Λεβογιάννης.
Με την ευκαιρία δε, θα ήθελα να υπάρχει μια διευθέτηση, μια ρύθμιση με βάση εισοδηματικά κριτήρια και με βάση όσα αναφέρονται στο άρθρο 47 και για εκείνες τις περιπτώσεις που έχουμε οικισμούς μεγαλύτερους των δύο χιλιάδων κατοίκων. Τα τουριστικά καταλύματα τα οποία δημιουργούν συμπληρωματικό εισόδημα και όχι κύρια απασχόληση να μην υπόκεινται σε ασφάλιση. 
Επίσης με αφορμή το άρθρο 49, με το οποίο συμφωνώ ότι πρέπει να τελειώσει αυτή η εκκρεμότητα, θα ήθελα να θέσω υπόψη σας ότι υπάρχει ένα μεγάλο ζήτημα σε σχέση με βιώσιμες επιχειρήσεις, που προκειμένου να αντιμετωπίσουν δύσκολες καταστάσεις μεταβίβασαν την προβληματικότητά τους στο ΙΚΑ. Και το πρόβλημα αυτό παρουσιάζεται κυρίως σε επιχειρήσεις λευκού κρέατος που αντιμετώπισαν παλαιότερα με τη σαλμονέλα και τις διοξίνες προβλήματα ρευστότητας, και μετακύλισαν την προβληματικότητά τους προς την πλευρά του δημοσίου και του ΙΚΑ προκειμένου να επιβιώσουν. 
Αυτήν τη στιγμή αυτές οι επιχειρήσεις είναι σε μια τελείως ανάστροφη πορεία. Πρέπει να σημειώσω και να τονίσω εδώ ότι το άλλο μεγάλο διατροφικό πρόβλημα, των τρελών αγελάδων, έχει οδηγήσει σε ανάκαμψη τις τιμές του λευκού κρέατος, -μιλάω και για τα χοιρινά και για τα κοτόπουλα- πλην όμως συνεχίζονται οι πλειστηριασμοί του ΙΚΑ σε βάρος παραγωγικών εγκαταστάσεων των επιχειρήσεων αυτών. Έχουν γίνει πολλοί πλειστηριασμοί στο παρελθόν.
Ήδη τον Ιανουάριο αυτοί οι πλειστηριασμοί συνεχίζονται και βέβαια δεν έχει βρεθεί διέξοδος με αποτέλεσμα να υπάρχει κίνδυνος αυτό το πρόβλημα να οδηγήσει σε κατάρρευση βιώσιμες πλέον επιχειρήσεις. Επιχειρήσεις που έχουν ξεπεράσει τη δυσκολία και βρίσκονται σε φάση ανάκαμψης. 
Θα ήθελα λοιπόν, να θέσω αυτό το θέμα με την ευκαιρία αυτής της συζήτησης. Ενδεχόμενα να μη μπορεί να αντιμετωπιστεί τώρα αυτό το θέμα, γιατί είναι ένα θέμα που χρειάζεται μελέτη, αλλά τουλάχιστον κύριοι Υπουργοί να υπάρξει μια αναστολή, μέχρις ότου μελετηθεί το θέμα, των πλειστηριασμών. Δημιουργούνται ακραία φαινόμενα. Στο δημαρχείο π.χ. της Νέας Αρτάκης ή στο δημαρχείο του δήμου Δερφίων, κάθε φορά που γίνεται πλειστηριασμός γίνεται κατάληψη του δημαρχείου ή γίνεται απεργία των δημοτικών υπαλλήλων για να δοθεί ανάσα και χρόνος ζωής σ' αυτές τις επιχειρήσεις που απασχολούν χιλιάδες εργαζομένους.
Θα ήθελα λοιπόν να το λάβετε υπόψη σας και σε ένα προσεχές νομοσχέδιο να αντιμετωπισθεί και αυτό το ζήτημα με μια λογική ρύθμιση που θα οδηγήσει στην επιβίωση των επιχειρήσεων αλλά και στην είσπραξη εκ μέρους του ΙΚΑ των αντίστοιχων εισφορών. Να επισημάνω δε, πάλι ότι στο άρθρο 47 χρειάζεται ιδιαίτερη προσοχή και θα έλεγα να υπάρξει ενδεχόμενη επέκταση των εισοδηματικών κριτηρίων και σε μεγαλύτερους οικισμούς. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, συζητώντας σήμερα, τη δεύτερη μέρα, τη δεύτερη μεγάλη ενότητα, για τα άρθρα 40 και 41, θα ήθελα να επισημάνω ότι συμφωνώ με τις απόψεις του εισηγητού μας, που έθιξε το θέμα κατά πόσον ναι μεν συστήνεται ο κλάδος υγείας του ΟΓΑ αλλά τι επίκειται να γίνει στο μέλλον με ομοειδή ταμεία όσον αφορά την ενοποίηση αυτών των κλάδων.
Εκτιμώ, επειδή ακούστηκαν πολλές αντιλήψεις γύρω απ' αυτό το ζήτημα και επειδή η υγεία άπτεται και των αναπηριών και ακούστηκαν τόσα πολλά πράγματα και στην Επιτροπή Κοινωνικών Υποθέσεων και χθες και σήμερα εδώ σ' αυτήν την Αίθουσα, ότι πρέπει η ενοποίηση να αφορά το σύνολο της υγείας ομοειδών ταμείων, διότι δεν μπορούν να ενοποιηθούν τα πάντα όταν είναι ανόμοια. 
Εκφράζω την ικανοποίησή μου γιατί σαν Νέα Δημοκρατία τονίσαμε στη Διαρκή Επιτροπή με έμφαση ότι, εφόσον συστήνεται ο κλάδος υγείας του Ο.Γ.Α., είναι αδιανόητο να μένουμε μόνο στις ρυθμίσεις απονομής της αναπηρίας και όχι στην ουσία ποιοι κρίνονται ανάπηροι. Και επειδή το θέμα έχει πολλές διαστάσεις, κύριε Υπουργέ, και να μη βαυκαλιζόμεθα ή να μη νομίζουν κάποιοι ότι λαϊκίζουμε υπέρ των αγροτών σ' αυτήν την περίπτωση, ομιλούμε για το νέο κλάδο ασφαλίσεως των αγροτών υγείας, όπου με αυτό το σύστημα θα πάρουν περισσότερα και ίσως κάποιοι να πάρουν λιγότερα απ' ό,τι θα έπαιρναν εάν ήταν στην κατηγορία π.χ. του 67. Είναι πρόταση όμως που αγκαλιάζει το δίκαιο, να εξομοιωθούν οι άνθρωποι του νέου συστήματος ασφαλίσεως του Ο.Γ.Α. με αυτούς του Ι.Κ.Α. Έτσι έχει το θέμα, δεν έχει καμία λαϊκίστικη έκφραση. Κι αν ακούστηκαν φωνές και στην επιτροπή ότι υπάρχουν περιπτώσεις άνομες απονομής αναπηριών ή οτιδήποτε άλλο, αυτό αφορά άλλου είδους διαδικασία, όπου οφείλει η κρατική μηχανή επιτέλους να θεσπίσει μοριοποίηση, να θεσπίσει τέτοιου είδους διαδικασίες απονομής της συντάξεως στην αναπηρία, ούτως ώστε να μην είναι διαβλητές αυτές οι διαδικασίες. Είναι ένα αίτημα που νομίζω ότι πρέπει να τύχει της υποστηρίξεως και της Κυβερνήσεως, μια και με ικανοποίηση είδα ότι και συνάδελφοι του ΠΑΣΟΚ, δεκαέξι τον αριθμό, φέρνουν σήμερα αυτού του είδους την τροπολογία.
Όσον αφορά το άρθρο 47, περιττεύει. Σας είπα και στην επιτροπή, σας τονίζω και σήμερα, ότι κανένας δεν αμφισβητεί τον πατριωτισμό κανενός συναδέλφου και κανενός Έλληνα πολίτη. Αλλά έπρεπε πριν έλθει σε συζήτηση αυτού του είδους η διάταξη περί υπαγωγής στην ασφάλιση του ΤΕΒΕ κατ' οίκον σε περιοχές κάτω των δύο χιλιάδων, να αναλογιστεί και να κάνει μια ιστορική αναδρομή, για ποιο λόγο ο νομοθέτης εξήρεσε τους αγρότες οι οποίοι ζουν σε περιοχές κάτω των δύο χιλιάδων. Ήταν για να υπάρχει ζώσα ύπαιθρος, περιφέρεια. Επομένως με δεδομένο τον πατριωτισμό όλων των συναδέλφων, εφόσον κρίνεται αναγκαίο ότι πρέπει αυτή η ύπαιθρος και ιδιαίτερα τα σύνορα να υποστηριχθούν, οι λεγόμενες παραμεθόριες περιοχές, το θέμα έχει ποικίλες διαστάσεις, κύριε Υπουργέ. Πρώτον, ο Ο.Γ.Α. δεν είναι ο Ο.Γ.Α. του παρελθόντος. Να μην τον βλέπει με αντίδικο μάτι ο του ΤΕΒΕ, ο σύγχρονος φορέας, ότι του κλέβει κάτι. Εδώ μιλούμε για συνολική παρουσία του ελληνικού κράτους. Ο Ο.Γ.Α. πλέον έχει εισφορές με έξι κλίμακες, που είναι ανταποδοτικές. Άρα το να επιλέγει κανένας προαιρετικά την ένταξή του στην ασφάλισή του στον Ο.Γ.Α., δεν σημαίνει ότι πάει υποχρεωτικά και μόνο να αποφύγει μόνο το δυσβάσταχτο βάρος. Πάντως, έχει και αυτού του είδους τη διάσταση. Έχει τη διάσταση την πληθυσμιακή. Είναι δυνατόν πράγματι να ακυρώνεται τόσο εύκολα αυτό που διατυμπάνισε η Κυβέρνηση περί του νόμου του "ΚΑΠΟΔΙΣΤΡΙΑ" με τα κεκτημένα δικαιώματα των οικισμών, να αφαιρούνται ένα ένα, σταδιακά, αντί πράγματι να βλέπουν κάτι καλύτερο να συμβαίνει σ' αυτούς τους οικισμούς; Πώς έρχεσθε τόσο άκριτα να πάρετε αυτό το κεκτημένο δικαίωμα που τόσο πολύ το διατυμπανίσατε, όταν θελήσατε να τους πείσετε ότι πρέπει να ενταχθούν σ' αυτές τις μεγάλες ομάδες των δήμων; Έχει τη διάσταση την πληθυσμιακή, όπως την έθεσε και ο συνάδελφος κ. Λεβογιάννης, με την έννοια των παραμεθορίων και των νησιωτικών ακροτάτων περιοχών κάτω των πεντακοσίων κατοίκων. 
(Στο σημείο αυτό την Προεδρική Έδρα καταλαμβάνει ο Ε' Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
Θέλουμε δηλαδή να ισοπεδώσουμε και εκεί τη λογική ότι έχει την επαγγελματική ή βιοτεχνική διάσταση ο άνθρωπος που συμπληρώνει το εισόδημά του; 
Κι επειδή νομίζω ότι εκ του προχείρου ήρθε αυτή η διάταξη κι επειδή αγγίζει πολύ μεγάλο κομμάτι και έχει ουσία, εθνική σημασία αυτή η διάταξη κι επειδή και ο ίδιος πιστεύω το αναγνωρίσατε, κύριε Υπουργέ, θέτοντας το ερώτημα ότι πιστεύετε ότι πρέπει να είναι ομόφωνη σ' αυτό το θέμα η Βουλή, νομίζω ότι χρειάζεται περισσότερη μελέτη.
Στο άρθρο 49 περί της εκπαιδεύσεως των γενικών ιατρών: Με ικανοποίηση βλέπω τον Υφυπουργό Υγείας ότι πράγματι άκουσε τις φωνές μας, τις φωνές αγωνίας και όχι αντιπολιτεύσεως για την αντιπολίτευση και διόρθωσε αυτήν τη διάταξη κατά έναν τρόπο που νομίζω είναι εναρμονισμένη στα κρατούντα, ό,τι ισχύει για κάποιες ειδικότητες με αναλογία κρεβατιών εφόσον το επίκεντρο παραμένει ακόμη στη γενική ιατρική με τα κρεβάτια. 
Πιστεύω ότι στην πρόθεση της Κυβέρνησης θα είναι στο μέλλον το μήνυμα και οι οδηγίες της Ευρωπαϊκής Ένωσης ότι δηλαδή πρέπει στην εκπαίδευση των γενικών ιατρών το επίκεντρο να μεταφερθεί στα κέντρα υγείας, κάτι όμως που νομίζω ότι θα είναι στο εγγύς μέλλον. Πιστεύω ότι η αναλογία αυτή προς το σύνολο των κρεβατιών των νοσοκομείων -γιατί εκεί εκπαιδεύεται σε όλες τις κλινικές ο γενικός γιατρός- έχει την ορθή διάσταση και την ψηφίζουμε αυτονοήτως.
Ευχαριστώ.
ΠΡΟΕΔΡΕΥΩΝ (Παναγιώτης Κοσιώνης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
Κύριε Υπουργέ, θα ήθελα να αξιοποιήσω τα επτά λεπτά που έχω αναφερόμενος ειδικότερα στο άρθρο 47, να διατυπώσω μερικές σκέψεις και να κάνω ορισμένες προτάσεις σε μία κατεύθυνση να βρούμε την πιο πρόσφορη λύση στο ζήτημα, το οποίο επιδιώκει να αντιμετωπίσει το άρθρο 47.
Πρώτα-πρώτα, κύριε Υπουργέ, εδώ και αρκετά χρόνια ίσχυε αυτό το πληθυσμιακό κριτήριο των δύο χιλιάδων κατοίκων. Να το εκτιμήσουμε λίγο. Είναι γεγονός για όσους ζούμε τουλάχιστον στην ελληνική περιφέρεια ότι κατά τεκμήριο, με ελάχιστες βεβαίως εξαιρέσεις που υπάρχουν και το ομολογώ, το αναγνωρίζω, οι κατοικούντες σε οικισμούς κάτω των δύο χιλιάδων κατοίκων έχουν και τα χαμηλότερα εισοδήματα. Και αυτό το τεκμήριο πρυτάνευσε τότε όταν ίσχυε το όριο των δύο χιλιάδων κατοίκων. Πιστεύουμε ότι δεν έχει πάψει να υπάρχει αυτό το τεκμήριο και θα μπορούσε να διατηρηθεί το κριτήριο αυτό.
Παράλληλα πρέπει να σας πω τουλάχιστον στο ελληνικό αρχιπέλαγος, στο αρχιπέλαγος του Αιγαίου και σε άλλες νησιωτικές περιοχές, ξέρετε πάρα πολύ καλά -εγώ το γνωρίζω γιατί έχω προσωπικά βιώματα- ότι δεν παρέχονται υπηρεσίες στους μικρούς τόπους από τον ΟΑΕΕ, τους τρεις δηλαδή ασφαλιστικούς φορείς που έχουν περιληφθεί στον ΟΑΕΕ. Δεν υπάρχει ούτε ένα πρόσωπο, γιατρός, νοσηλευτής ή διοικητικός υπάλληλος για να παράσχει υπηρεσίες στους κατοίκους εκεί. Τι πρέπει να κάνουν; Να αφήσουν το νησί τους, να πάνε είτε στην πρωτεύουσα του νομού είτε στον Πειραιά για να απολαύσουν των υπηρεσιών; Και λέμε σ' αυτούς: Ξέρετε, θα σας υπαγάγουμε στην ασφάλιση χωρίς να έχουμε όμως λύσει πρώτα το ζήτημα πώς θα τους παράσχουμε τις υπηρεσίες. Γι' αυτό μας βλέπετε και επιμένουμε και επιχειρηματολογούμε γι' αυτό το θέμα.
Θα επιμέναμε λοιπόν να διατηρηθεί η διάταξη ακόμα κι αν εσείς παρ' όλα αυτά προχωρήσετε ή η πλειοψηφία εγκρίνει και δεν ισχύσει αυτό που είπατε περί ομοφωνίας στο να πάμε σε όριο εισοδηματικό. Πήρα και κοίταξα τις τροποποιήσεις και τις βελτιώσεις που κάνατε. Πολύ καλά κάνατε και βάλατε σ' αυτά τα μικρά μέρη τους επαγγελματίες που έχουν ένα μικρομάγαζο, έστω κι αν δεν ασκούν αγροτική δραστηριότητα. Και εάν το εισόδημά τους είναι κάτω απ' αυτό το όριο, προτείνετε να υπάγονται στην κοινωνική ασφάλιση του ΟΓΑ. Καλά το κάνατε αυτό.
Θα ήθελα, κύριε Υπουργέ, να προτείνω το εξής: Η ελληνική πολιτεία μέσω του αρμόδιου Υπουργείου Οικονομικών θεωρεί ότι είναι τόσο χαμηλό το επίπεδο του εισοδήματος που το θεωρεί αφορολόγητο. Γιατί επιχειρούμε να θεσπίσουμε άλλα όρια μία τριακονταπλάσιο κλπ. και δεν λέμε μέχρι του αφορολογήτου ορίου όπως ισχύει κάθε φορά; Γιατί υπάρχει ένα κριτήριο το οποίο η πολιτεία έχει θεσπίσει και το κάνει μέσω του αρμοδίου Υπουργείου Οικονομικών. Γιατί να θεσπίζουμε τώρα και άλλα όρια; Αυτή είναι μία παρατήρηση αν πάμε στη ρύθμιση την οποία προτείνετε και για την οποία εγώ εκφράζω τις αντιρρήσεις μου.
Θα ήθελα να αναφερθώ και σε μία ειδικότερη κατηγορία των ενοικιαζομένων δωματίων, μια και σε πολλές περιοχές της Ελλάδας έχει αναπτυχθεί για το συμπληρωματικό εισόδημα των πολιτών η τουριστική δραστηριότητα. Το τονίζουμε αυτό και από πλευράς ελληνικής πολιτείας και από πλευράς Ευρωπαϊκής Ένωσης, γιατί έχουν θεσπιστεί κανόνες και έχουν εγκριθεί προγράμματα αγροτοτουρισμού. Αυτά τα προγράμματα δίνουν τη δυνατότητα σε έναν μικροεπαγγελματία, σε έναν αγρότη που κατοικεί σε έναν τόπο μικρό, να μπορεί να συμπληρώνει το εισόδημά του κάνοντας χρήση του προγράμματος του αγροτοτουρισμού. Και βέβαια μπήκαν σε αυτά τα προγράμματα άνθρωποι τους οποίους πιθανόν τώρα να τους πιάσει η κοινωνική ασφάλιση. Όταν μπήκαν στο πρόγραμμα και είχαν κάνει τις μελέτες βιωσιμότητας των μικρών επιχειρήσεων που ήθελαν να κάνουν δεν το είχαν λάβει υπόψη τους. Για παράδειγμα αυτοί οι άνθρωποι θα δουλεύουν τρεις, τέσσερις, πέντε μήνες το χρόνο, αλλά θα πρέπει να πληρώνουν κοινωνική ασφάλιση επί δώδεκα μήνες το χρόνο. 
Το λέω αυτό, γιατί δεν γνωρίζω ακριβώς ποιο θα είναι το επίπεδο, εάν θα είναι πάνω από αυτό το όριο το οποίο προτείνετε ή όχι, ώστε να υπαχθούν στον ΟΑΕ. Λέω για την περίπτωση που είναι πάνω από το όριο και πρέπει να υπαχθούν στον ΟΑΕ. Πιστεύουμε ότι πρέπει να ισχύσει και γι' αυτούς το κριτήριο, ώστε κάτω από δύο χιλιάδες κατοίκους να μην υπάγονται. Θα πρέπει επίσης να εξαιρεθεί μία σειρά από κατηγορίες. Για παράδειγμα είναι ένας συνταξιούχος ενός άλλου φορέα και έχει να σπουδάσει παιδιά. Μπαίνει στο πρόγραμμα του αγροτοτουρισμού και ξεκινάει μία δραστηριότητα με ορισμένα δωμάτια τα οποία καταλαβαίνετε ότι θα του δώσουν ένα επιπλέον εισόδημα προκειμένου να αντιμετωπίσει τις ανάγκες της οικογένειάς του, ιδίως όταν σπουδάζει παιδιά κλπ. Θα κινδυνεύει να υπαχθεί και αυτός; Γιατί δεν λέμε ευθέως στη διάταξη ότι οι συνταξιούχοι οποίοι δεν πρόκειται να απολαύσουν τίποτα από αυτήν την ασφάλιση να μην είναι μέσα; 
Παλαιότερα ίσχυε η απαλλαγή μέχρι ορισμένα δωμάτια. Αυτό σήμαινε κατά τεκμήριο ότι μιλούσαμε για πολύ μικρής κλίμακας επιχειρήσεις, οι οποίες έγιναν για να στηριχθεί το εισόδημα, ιδίως στην ελληνική περιφέρεια, που επιδοτούνται και από την Ευρωπαϊκή Ένωση. Δηλαδή υπάρχει προγραμματισμός προς αυτήν την κατεύθυνση. Θα μπορούσαμε και τώρα να πούμε ότι μέχρι οκτώ δωμάτια για παράδειγμα, αν δεν θέλετε μέχρι δέκα -εγώ θα πρότεινα μέχρι δέκα, αλλά έστω μέχρι οκτώ δωμάτια- ότι δεν θα υπάγονται στην υποχρεωτική ασφάλιση του ΟΑΕ.
Κύριε Πρόεδρε, εάν δεν δεχθείτε την πρώτη πρόταση που έκανα, παρακαλώ να δεχθείτε τις επόμενες προτάσεις που κατέθεσα για να γίνει καλύτερη η διάταξη την οποία θα μας προτείνετε τελικά να ψηφίσουμε και ενδεχομένως, τελικά, να τύχει και της υποστήριξης όλων των πτερύγων της Βουλής. Σας ευχαριστώ.
ΠΡΟΕΔΡΕΥΩΝ (Παναγιώτης Κοσιώνης): Ο κ. Γιακουμάτος έχει το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, σε αυτόν τον πολύπαθο ΟΓΑ συνεχώς έχουμε ταλαιπωρίες και οι αγρότες μας ειλικρινά πέρα από το πρόβλημα με το εισόδημα, έχουν και αυτό το πρόβλημα με το ασφαλιστικό και τον κλάδο υγείας. 
Συστήνετε κλάδο υγείας και σωστά, σε ένα ΟΓΑ, όμως, αποδιοργανωμένο, σε άλλον ΟΓΑ που δεν έχει μηχανοργάνωση και από την άλλη πλευρά εσείς ο ίδιος και η Κυβέρνησή σας τιμωρείτε τετρακόσιους υπαλλήλους και δεν τους δίνετε το επίδομα των 60.000 δραχμών που δώσατε σε όλους τους άλλους εργαζόμενους που είναι χιλιάδες και για τετρακόσιους υπαλλήλους το αρνείσθε.
Σας ενημερώνω, αν και το ξέρετε καλά, ότι βρίσκονται σε διαρκή απεργία από τη Δευτέρα οι διοικητικοί υπάλληλοι του ΟΓΑ, που είναι τετρακόσιοι σε όλη την Ελλάδα. Εσείς εμμένετε στο να μη δίνετε αυτό το επίδομα. Γιατί αυτή η εκδίκηση; Τι σας έχουν κάνει οι εργαζόμενοι; Άλλοι κινούν τα τρακτέρ και άλλοι πληρώνουν. Εν πάση περιπτώσει, εκδίκηση από μία κυβέρνηση νομίζω ότι είναι, τουλάχιστον, πολύ άσχημο πράγμα.
Κύριε Υπουργέ, με το άρθρο 47 ειλικρινά μας εισάγεται ένα νέο ήθος στα κοινοβουλευτικά πράγματα. Αυτό γίνεται για πρώτη φορά επί υπουργίας σας. Λέτε ως υπεύθυνος Υπουργός: "Εγώ, το άρθρο 47 για την ένταξη κάτω των δύο χιλιάδων κατοίκων στο ΟΑΕΕ, στο ΤΕΒΕ, θέλω τη σύμφωνη γνώμη των πτερύγων της Βουλής". Άλλαξε τακτική η Κυβέρνηση; Η Κυβέρνησή σας τώρα θα ακούει προτάσεις νόμων και προτάσεις της Αντιπολίτευσης, είτε της μείζονος είτε της ελάσσονος; Ή μήπως επειδή έχετε μία αδυναμία, δεν έχετε πολιτική βούληση, δεν έχετε τη δυνατότητα και είστε πρόχειροι, έρχεστε και βάζετε αυτό το δίλημμα στη Βουλή;
Πείτε μας, λοιπόν, τι από τα δύο ισχύει: Ισχύουν νέα ήθη στην κοινοβουλευτική παρουσία των Υπουργών ή υπάρχει αδυναμία του Υπουργείου σας και δική σας για το άρθρο 47; Η ευθύνη είναι δική σας. Για το εάν συζητηθεί ή όχι, εσείς έχετε την ευθύνη, γιατί ο ελληνικός λαός εσάς εμπιστεύτηκε να κυβερνήσετε.
Επομένως, μη θέτετε ψευτοδιλήμματα στις πτέρυγες της Βουλής. Αυτά κάπου αλλού. Όχι εδώ!
Έρχομαι, κύριε Υπουργέ, στο άρθρο 50. Το άρθρο 50, εάν το διαβάσει κάποιος που δεν ξέρει, θα πει: "Να και η ευαισθησία της Κυβέρνησης για το πολυτεκνικό επίδομα", μίας Κυβέρνηση που το 1997 με το πλαφόν το κατήργησε ουσιαστικά. Η Νέα Δημοκρατία σας το είχε καταγγείλει τότε. Σας είχε πει ότι είναι αντισυνταγματικό. Σας είχε πει ότι αυτό δεν θα "σταθεί" στα δικαστήρια. 
Και ήρθε η απόφαση του Συμβουλίου της Επικρατείας να δικαιώσει τους πολύτεκνους. Πρέπει να προσαρμοστείτε δικαστικά -όχι πολιτικά και από ευαισθησία- σε αυτό το επίδομα, που η Νέα Δημοκρατία το 1990 το έδωσε στους πολύτεκνους.
Και βέβαια, κύριε Υπουργέ, πρέπει να ξέρετε ότι εάν υπήρχε σήμερα δικαστήριο για να δικάσει τις ευθύνες της Κυβέρνησης, θα είχε κατηγορηθεί η Κυβέρνηση του ΠΑΣΟΚ -και ειδικά για αυτήν τη διάταξη- για ηθική αυτουργία και συνεργία στον αφανισμό του ελληνικού έθνους. 
Το λέω αυτό και θα το αιτιολογήσω. Εμείς κάναμε αυτήν τη ρύθμιση το 1990. Το διάστημα 1990-1997 είχαμε πάνω από οκτώ χιλιάδες γεννήσεις, τέταρτο παιδί σε οικογένειες, χάριν της δικής μας πολιτικής. Έρχεστε εσείς και καταργείτε αυτό το επίδομα με το πλαφόν σας και οδηγείτε την ελληνική κοινωνία σε αφανισμό. Γι' αυτόν το λόγο είστε ηθικοί αυτουργοί.
Και θα έλεγα, βέβαια, ότι θα πρέπει να δείτε και τα άλλα στοιχεία. Με δύο εκατομμύρια οικονομικούς πρόσφυγες και αλλοδαπούς που ζουν σήμερα στη χώρα μας και γεννούν, εγώ έχω να πω το εξής: Αντί η Κυβέρνηση να πει: "Έλληνες γεννήστε, γιατί έχουμε πρόβλημα με τα παιδιά", εσείς έρχεστε εδώ να χτυπήσετε αλύπητα τον πολύτεκνο, στερώντας του τόσα χρόνια αυτό το επίδομα.
Κύριε Υπουργέ, νομίζω ότι αυτό θα πρέπει να το δείτε με μία άλλη πολιτική. Υπάρχει το ομόφωνο πόρισμα της Βουλής για το δημογραφικό, που το έχετε "γράψει στα παλιά σας τα παπούτσια". Νομίζω, λοιπόν, ότι το δημογραφικό ζήτημα είναι ένα σοβαρό εθνικό θέμα. Δεν είναι υπόθεση της Νέας Δημοκρατίας ή ενός κόμματος. Είναι υπόθεση όλων. Δεν θα πω ότι είναι του παρόντος, γιατί θα γίνει μετά τις γιορτές, αλλά θα συζητήσουμε για το δημογραφικό, που θα το ξαναφέρουμε στη Βουλή.
Για το άρθρο 51, είχατε, κύριε Υπουργέ, την απροσεξία -δεν θα πω την απρέπεια, γιατί είναι βαριά λέξη- να μας κατηγορήσετε προχθές ότι και πέρυσι και φέτος, παραμονές των γιορτών, κινδυνολογούμε και τρομάζουμε τους ηλικιωμένους ότι δεν θα πάρουν τη σύνταξή τους.
Κύριε Υπουργέ, νομίζω ότι καταλαβαινόμαστε. Σας εξήγησα και πέρυσι, θα σας το πω και του χρόνου, εάν δυστυχώς θα είστε ακόμα Κυβέρνηση, ότι κάθε χρόνο δανείζεστε. Πήρε το ΙΚΑ 70 δισεκατομμύρια δραχμές από την Εθνική Τράπεζα, την Εμπορική και την Πίστεως. Πήρατε τα λεφτά του ΛΑΦΚΑ. Πήρατε τα λεφτά από τον κλάδο υγείας. Πήρατε τα λεφτά από τα επικουρικά ταμεία. Και με αυτό τον τρόπον, αθροίζοντας τα, πληρώνετε τις συντάξεις.
Το λέω αυτό, γιατί στο άρθρο 51 μας λέτε ξεκάθαρα ότι οι όροι και ο τρόπος εξόφλησης από το δημόσιο του ενός τρισεκατομμυρίου τριακοσίων δισεκατομμυρίων δραχμών, που χρωστάει η Κυβέρνηση στο ΙΚΑ, θα καθοριστούν. Πώς θα καθοριστούν;
Ο κ. Γιαννίτσης είχε τουλάχιστον την ειλικρίνεια να πει δεκαπενταετές δάνειο με 2%. Εσείς δεν λέτε ούτε αυτό. Πολύ φοβάμαι ότι θα είναι χειρότερο. Και αν ακόμη ίσχυαν οι προθέσεις του κ. Γιαννίτση το ΙΚΑ θα ζημιωθεί 300 δισεκατομμύρια τουλάχιστον στα δεκαπέντε χρόνια από το επιτόκιο με το οποίο δανείζεται σήμερα. Χθες δανείστηκε με 5,5%. Δεν μπορούσε η Κυβέρνηση με τον πλεονασματικό της προϋπολογισμό να δώσει τα 70 δισεκατομμύρια και να μη δανείσει στο ΙΚΑ; Να γιατί οδηγείτε σε εξαφάνιση τα ασφαλιστικά ταμεία.
Κύριε Υπουργέ, θα ήθελα μεγαλύτερη σοβαρότητα όσον αφορά την ανεργία και την ασφάλιση. Βλέπετε από τις δημοσκοπήσεις ότι το πρώτο που απασχολεί την κοινή γνώμη είναι η ανεργία και ότι το δεύτερο είναι η κοινωνική ασφάλιση και η υγεία. Μας φέρνετε όμως μια τροπολογία για το ΚΙΚΥ και μετά την αποσύρετε. Θα τη φέρετε τελικά; Είναι πεντακόσιοι δέκα εργαζόμενοι οι οποίοι ζουν στην ανασφάλεια, σε πολιτική ομηρία από εσάς. Συνεχίζετε αυτήν την αναχρονιστική κομματική νοοτροπία. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Είναι απαράδεκτο να βλέπουμε το μπάχαλο που επικρατεί σήμερα στο ΙΚΑ. Όποιος πολίτης για κακή του μοίρα πάει στο ΙΚΑ, βλέπει ουρές, ταλαιπωρία. Καρκινοπαθής για να κάνει αξονική -έχω τα στοιχεία του- πήρε ημερομηνία για τα τέλη Φεβρουαρίου. Οι γιατροί κάνουν φιλότιμες προσπάθειες και βλέπουν τριάντα με σαράντα ασθενείς την ημέρα. Εσείς αρνείσθε να δώσετε 60.000 το επίδομα. Γιατί δύο μέτρα και δύο σταθμά; Και αρνείσθε να δώσετε 60.000 στους γιατρούς όταν στο ΙΚΑ που είναι ο μεγαλύτερος ασφαλιστικός φορέας οι γιατροί δεν είναι ασφαλισμένοι. 
Δυστυχώς λοιπόν αυτή η Κυβέρνηση στον τομέα της κοινωνικής προστασίας είναι πράγματι μια Κυβέρνηση ανάλγητη, μια Κυβέρνηση που παίζει με τα προβλήματα εις βάρος του λαού. 
ΠΡΟΕΔΡΕΥΩΝ (Παναγιώτης Κοσιώνης): Κύριε Γιακουμάτο, τελειώνετε.
ΓΕΡΑΣΙΜΟΣ ΓΙΑΚΟΥΜΑΤΟΣ: Τελείωσα, κύριε Πρόεδρε. Σας παρακαλώ, ζητώ έλεος. Μου φάγατε τη σειρά. Μου τρώτε και χρόνο. 
ΠΡΟΕΔΡΕΥΩΝ (Παναγιώτης Κοσιώνης): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Η τελευταία κορόνα του συναδέλφου κ. Γιακουμάτου με υποχρεώνει να υπενθυμίσω ότι σύμφωνα με τα επίσημα στοιχεία του ESPROS, EUROPEAN SOCIAL PROTECTION STATISTICS που είναι τα επίσημα στοιχεία της Ευρωπαϊκής Ένωσης, οι δαπάνες κοινωνικής προστασίας στην Ελλάδα μειώθηκαν μόνο κατά το διάστημα 1990-1993 ενώ αυξανόντουσαν και πριν και έκτοτε συνεχώς. Τώρα έχουμε προσεγγίσει στο μέσο όρο των χωρών της Κοινότητας. Εμείς είμαστε στο 24 ενώ οι χώρες της Κοινότητας είναι στο 27,5. Ήδη όμως έχουμε φύγει από την τελευταία θέση και είμαστε πρώτοι στις δαπάνες κοινωνικής προστασίας σε σχέση με το ΑΕΠ σε σύγκριση με τις χώρες της Νότιας Ευρώπης δηλαδή σε σχέση με την Ισπανία την Πορτογαλία και την Ιταλία.
Επί του νομοσχεδίου τώρα θα επαναλάβω κάποια πράγματα, που είπα χθες, όσον αφορά την αισιοδοξία που υπάρχει ότι με διάφορους νόμους, με μηχανοργάνωση και με αξιοποίηση της πληροφορικής θα εξαφανίσουμε την πληγή της εισφοροδιαφυγής και της εισφοροαποφυγής. Θετικά βήματα μπορεί να κάνουμε αλλά δεν θα την εξαφανίσουμε.
Όσοι λοιπόν υπολογίζουν κακώς εκατοντάδες δισεκατομμύρια την εισφοροδιαφυγή και την εισφοροαποφυγή και ότι θα είναι αρκετά για να λύσουν το ασφαλιστικό πρόβλημα είναι υπεραισιόδοξοι. 
Βεβαίως θετικά βήματα έχει το νομοσχέδιο αυτό και οι διατάξεις οι σχετικές ψηφίστηκαν ήδη αλλά πάντως θα ήθελα να έχετε υπόψη σας ότι τον ο αριθμός των οφειλετών -ζητήστε να πληροφορηθείτε τον αριθμό των οφειλετών του ΙΚΑ- όταν εγώ τον ζήτησα το 1988 ήταν εκατόν πενήντα χιλιάδες. Όταν μιλάμε για τέτοια νούμερα, καταλαβαίνετε ότι δεν είναι δυνατόν ούτε διαδικασίες οσοδήποτε σκληρές αναγκαστικής εκτέλεσης να έχουν ως αποτέλεσμα την είσπραξη των ανείσπρακτων οφειλών προς το ΙΚΑ.
Τώρα για το συγκεκριμένο σχέδιο νόμου θα περιοριστώ να αναφερθώ σε ένα μόνο άρθρο, το άρθρο 47, από την ενότητα που συζητούμε τώρα, αφού προηγουμένως σημειώσω ότι υπάρχουν πολύ σοβαρά προβλήματα που δημιουργούνται από τις ιμπεριαλιστικές τάσεις του ΙΚΑ και του ΟΑΕ αλλά και άλλων ταμείων να θέλουν να επεκτείνουν την ασφάλισή τους σε ασφαλισμένους ήδη στον άλλο φορέα. Ερμηνεύουν κατά το δοκούν τη νομοθεσία και οι μεν και οι δε και έχουμε πολλαπλή υποχρεωτική ασφάλιση, πρόβλημα που δεν έχει λυθεί μέχρι σήμερα. Και σας φέρνω το παράδειγμα εκείνων που προσελήφθησαν στις δημοτικές επιχειρήσεις μέσω προγραμμάτων του ΟΑΕΔ οι οποίοι έκοβαν δελτίο παροχής υπηρεσιών και ήταν ασφαλισμένοι στον ΟΑΕ και ήρθε το ΙΚΑ και λέει, όχι σε μένα, είστε υποχρεωτικώς ασφαλισμένοι. Επέβαλλε μάλιστα και τα σχετικά πρόστιμα και όλοι οι δήμοι και οι δημοτικές επιχειρήσεις καλούνται να πληρώσουν τώρα εκτός από τον ΟΑΕ και το ΙΚΑ. Είναι μια ιδιαίτερη περίπτωση που πρέπει να την αντιμετωπίσετε και ελπίζω ότι θα το κάνετε σύντομα.
Κύριε Υπουργέ, με το Σύνταγμα το αναθεωρηθέν επιτύχαμε να περάσει ερμηνευτική δήλωση που έχει την ισχύ διατάξεως η οποία λέει τα εξής: Ο κοινός νομοθέτης και η διοίκηση, όταν δρα κανονιστικά, έχουν υποχρέωση να λαμβάνουν υπόψη τις ιδιαίτερες συνθήκες των νησιώτικων περιοχών. Δίνει εντολή δηλαδή ο συνταγματικός νομοθέτης σε μας, όταν θα κάνουμε όποιες ρυθμίσεις, να λαμβάνουμε υπόψη την ιδιαιτερότητα. Αναφέρθηκε ο κ. Σφυρίου και άλλοι στο πρόβλημα που υπάρχει ιδιαίτερα με τα νησιά και θα πρέπει να το προσέξετε. 
Είπα και χθες ότι το ΙΚΑ οφείλει κατ' αρχήν να μην απουσιάζει απ' όλα τα νησιά, διότι τα νησιά που μπορούν να έχουν εκατόν ή διακόσιους ή τριακόσιους κατοίκους, το καλοκαίρι έχουν πέντε χιλιάδες. Η τουριστική σεζόν στη χώρα μας είναι μεγάλη. Οφείλει λοιπόν το ΙΚΑ να αποσπά από την κεντρική διοίκηση και να στέλνει στα νησιά τους μήνες που υπάρχει μεγάλη τουριστική κίνηση υπαλλήλους για να καλύπτουν τους χώρους αυτούς και θα είναι και προς όφελός του. Αλλά να τους στέλνει όχι με υπόδειξη των συνδικαλιστών για να κάνουν τουρισμό, όπως γίνεται σε ορισμένες περιοχές μέχρι τώρα, αλλά να τους στέλνει για να κάνουν τη δουλειά τους.
Η ιδιαιτερότητα των νησιών αναφέρεται και στο άρθρο 47 αλλά δεν είναι μόνο των νησιών. Όταν λέμε ότι θα υποχρεώνουμε τους επαγγελματίες να ασφαλίζονται και σε κοινότητες κάτω των δύο χιλιάδων κατοίκων, όπως ίσχυε μέχρι σήμερα, διατρέχουμε έναν κίνδυνο: Χωρίς να επιτύχουμε εισπρακτικά αποτελέσματα, να καταργήσουμε ουσιαστικά, να μαραζώσουμε ορισμένες δραστηριότητες που είναι απολύτως χρήσιμες και αναγκαίες. 
Βεβαίως έχει κάποιες προϋποθέσεις η σχετική διάταξη, αλλά δεν νομίζω ότι είναι οι σωστές. Εγώ πιστεύω ότι πρέπει να συνδυαστεί αποκλειστικά η υποχρέωση ασφάλισης στον ΟΑΕ με το εισόδημα από τη συγκεκριμένη επαγγελματική δραστηριότητα. 
Διότι αν κάποιος σε ένα χωριό βγάζει πέντε τόνους λάδι, αλλά έχει και ένα καφενεδάκι, το μοναδικό στην πλατεία, που είναι το κέντρο ζωής του χωριού, έχει ένα εισόδημα αξιόλογο αν έβγαλε πέντε τόνους λάδι. Το άλλο είναι χόμπι και εξυπηρέτηση. Θα του πούμε υποχρεωτικώς να ασφαλιστεί στον ΟΑΕ, δηλαδή να πληρώνει ασφάλιστρα περισσότερα από όσα κέρδη θα έχει το καφενεδάκι; Θα το κλείσει. Μπορεί όμως, αν συνδυαστεί με το εκ της επιχειρήσεως την οποία ασφαλίζει εισόδημα να γίνεται και το ένα και το άλλο.
ΝΙΚΟΛΑΟΣ ΦΑΡΜΑΚΗΣ: Αν βγάζει περισσότερους τόνους λάδι...
ΠΡΟΕΔΡΕΥΩΝ (Παναγιώτης Κοσιώνης): Κύριε Φαρμάκη, στην τοποθέτησή σας.
ΦΟΙΒΟΣ ΙΩΑΝΝΙΔΗΣ: Δεν πειράζει, χρήσιμο είναι...
ΠΡΟΕΔΡΕΥΩΝ (Παναγιώτης Κοσιώνης): Ναι, αλλά δεν επιτρέπεται ο διάλογος. Συνεχίστε τώρα, αλλά περάσατε και το χρόνο σας.
ΦΟΙΒΟΣ ΙΩΑΝΝΙΔΗΣ: Το 50% δεν σημαίνει τίποτα. Εγώ αναφέρομαι κατ' αρχήν ότι πρέπει να επεκταθεί, γιατί υπάρχουν τουριστικές περιοχές και δεν ασφαλίζονται στο ΟΑΕ, ενώ έχουν κατάστημα χρυσοχοείου που βγάζει τεράστια ποσά ή γουναράδικα. Έχουμε τέτοιες περιπτώσεις. Βεβαίως αυτοί να ασφαλίζονται στον ΟΑΕ να μη γλιτώνουν το ασφάλιστρο. Αλλά μιλώ για τις περιπτώσεις εκείνες που ο τζίρος από τη δουλειά ή από το εισόδημα από τη συγκεκριμένη μικρή μοναδίτσα δεν είναι τέτοιος, ώστε να μπορεί να αντέξει και να πληρώνει το ασφάλιστρο στον ΟΑΕ. Αυτό μπορεί να διευκρινιστεί -δεν χρειάζεται το ποσοστό- με το εισόδημα εξ επιχειρήσεως. Αν έχει εισόδημα από το καφενεδάκι 10 εκατομμύρια να πάει στον ΟΑΕ. Αν όμως έχει εισόδημα από το καφενεδάκι 500 χιλιάδες, θα του πούμε να δίνει 700 χιλιάδες στον ΟΑΕ;
Αυτά είχα να πω και ευχαριστώ.
ΠΡΟΕΔΡΕΥΩΝ (Παναγιώτης Κοσιώνης): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφοι συζητώντας τον εκσυγχρονισμό της οργάνωσης και λειτουργίας του Ιδρύματος Κοινωνικών Ασφαλίσεων, διαπιστώνει κανείς ότι έχουμε καθυστερήσει πάρα πολύ. Και έχουμε καθυστερήσει πάρα πολύ από μια εκσυγχρονιστική κυβέρνηση, τη στιγμή που και η μικρότερη επιχείρηση στη χώρα μας έχει εκσυγχρονιστεί. 
Διαπιστώνεται με περίσσια αν θέλετε κυρίαρχη άποψη ότι στο ασφαλιστικό σύστημα της χώρας επικρατούν σοβαρότατα προβλήματα και επί της ουσίας μιλάμε για τη Λερναία Ύδρα της ανευθυνότητας, της γραφειοκρατίας που επικρατεί στα επί μέρους ασφαλιστικά ταμεία. 
Διαφαίνεται μέσα από αυτό το νομοσχέδιο η ανάγκη της εγρήγορσης της Κυβέρνησης προς επίλυση του μεγάλου θέματος του ασφαλιστικού, όχι μόνο με κοινωνικά κριτήρια, κύριε Υπουργέ, αυτό είναι προφανές, αλλά και με κριτήρια τα οποία θα έχουν και αναπτυξιακό χαρακτήρα σε ό,τι έχει σχέση με την περιφερειακή ανάπτυξη της χώρας.
Δεν συζητάμε εδώ με κορόνες. Συζητάμε επίσημα και υπεύθυνα. Σε ό,τι έχει σχέση με τη Νέα Δημοκρατία, η Νέα Δημοκρατία δαπανούσε 18,9% για τις κοινωνικές δαπάνες. Σήμερα δαπανώνται μόνο 20,4% του ΑΕΠ, τη στιγμή που στην Ευρώπη δαπανώνται 24% - 34% του ΑΕΠ.
Επί της ουσίας, σε ό,τι έχει σχέση με το νομοσχέδιο και σε ό,τι έχει σχέση με το άρθρο 41, το οποίο ακούστηκε από πολλούς μέσα στην Αίθουσα αυτή αλλά και συνάδελφοι του ΠΑΣΟΚ έχουν φέρει τροπολογία, συμφωνούμε. Σαφέστατα αυτό που ισχύει για το ΙΚΑ θα πρέπει να ισχύει και για τους αναπήρους του ΟΓΑ.
Όσον αφορά το άρθρο 47, βλέπετε, κύριε Υπουργέ -και φαντάζομαι ότι έχετε πειστεί ήδη- ότι πρέπει να αναπροσαρμόσετε τη θέση σας, ούτως ώστε να ισχύει αυτό που ίσχυε μέχρι σήμερα.
Δεν ήταν τυχαίο αυτό. Δεν εξέλειπαν οι λόγοι που, εν πάση περιπτώσει, ο νομοθέτης θεσμοθέτησε το ότι δεν θα πρέπει να ασφαλίζονται στο ΤΕΒΕ, στις αγροτικές περιοχές, σε κοινωνίες που έχουν πληθυσμό μέχρι δύο χιλιάδες. Και αυτό γιατί; Δεν εξέλειπαν οι λόγοι, αλλά τουναντίον ενισχύθηκαν οι λόγοι. Και πώς ενισχύθηκαν; Αν δούμε την αγροτική πολιτική της Κυβέρνησης, αν δούμε τα ευρωπαϊκά προγράμματα, τις κατευθύνσεις που δίνονται από την Ευρωπαϊκή Ένωση και με το δεδομένο ότι το αγροτικό εισόδημα είναι μειωμένο, οι κατευθυντήριες γραμμές είναι τι; Είναι προς τον αγροτουρισμό, είναι προς άλλες δραστηριότητες.
Εκτός αυτού, τα προγράμματα του ΟΑΕΔ και η εξειδίκευση που γίνεται, κατευθύνονται σε περιπτώσεις τέτοιες, ούτως ώστε να καταπολεμηθεί η ανεργία. Φανταστείτε, λοιπόν, κάποιον μετά την εξειδίκευση, ο οποίος ούτως ή άλλως δεν έχει πόρους, αλλά πηγαίνει στο χωριό του και ανοίγει μία μικρή επιχείρηση, η οποία, εν πάση περιπτώσει, θα πρέπει να παρουσιάσει κέρδη 750 χιλιάδων και πλέον, για να καλύψει τις ανάγκες του ΤΕΒΕ. Αυτό είναι απαράδεκτο και δεν συμβαδίζει με την περιφερειακή αντίληψη και πρακτική αλλά ούτε και με την ουσία της υπόθεσης.
Θα σας αναφέρω ένα παράδειγμα, για να γίνουμε σαφείς. Στο Νομό Καστοριάς απασχολούνται οι γουνοποιοί. Σας λέω το εξής: Ένα μεγάλο ποσοστό της ενασχόλησης γίνεται περιμετρικά του νομού. Δραστηριοποιούνται μικροβιοτεχνίες, οικοτεχνίες, επί της ουσίας άνω των δύο χιλιάδων. Οι περισσότερες περιπτώσεις που υπάρχουν σήμερα στα δικαστήρια -και μπορείτε να το πληροφορηθείτε αυτό- είναι περιπτώσεις μη πληρωμής του ΤΕΒΕ. Βέβαια, σε αυτήν την περίπτωση υπάρχουν και άλλοι λόγοι.
Νομίζουμε, λοιπόν, ότι όχι μόνο θα πρέπει να ισχύσει το παλαιό καθεστώς και να μην υπόκεινται στην υποχρεωτική ασφάλιση του ΤΕΒΕ οι επαγγελματίες που δραστηριοποιούνται σε οικισμούς μέχρι δύο χιλιάδες, αλλά εν, πάση περιπτώσει, να ισχύσει όπως ήταν. Δεν θα ήθελα να προσθέσω περισσότερα εκτός του ότι θα ήθελα να κάνω μία παρατήρηση σε ό,τι έχει σχέση με τον Ο.Γ.Α.
Στα πολιτικά γραφεία, κύριε Υπουργέ, δεχόμαστε εκατοντάδες συμπολίτες μας, οι οποίοι διαμαρτύρονται για ένα και μοναδικό λόγο. Ενώ συμπληρώνουν τα εξήντα πέντε χρόνια, καθυστερεί πάρα πολύ η σύνταξη. Μιλούμε για καθυστερήσεις δύο και τριών ετών. Αυτά είναι απαράδεκτα φαινόμενα σε μία κοινωνία εκσυγχρονισμού. Ασχολούμαστε πραγματικά ή μάλλον τον περισσότερο χρόνο ασχολούμαστε με αυτό το θέμα.
Δεν είναι δυνατόν να καλούμε τις τηλεφωνικές γραμμές του Ο.Γ.Α. και να μην απαντούν. Και όταν απαντήσουν, μας μεταβιβάζουν σε άλλους και σε άλλους. Οι Βουλευτές είμαστε στην ανάγκη να εξυπηρετούμε τους συμπολίτες μας και να χάνουμε όλο μας το χρόνο προς αυτήν την κατεύθυνση. Αυτό θα πρέπει να διορθωθεί και, εν πάση περιπτώσει, μας προκαλεί αγωνία το γεγονός ότι, ενώ πάμε σε μία πλήρη αναθεώρηση του ασφαλιστικού συστήματος, τα ασφαλιστικά ταμεία δεν έχουν εκσυγχρονιστεί στον τομέα των διασταυρώσεων, του κομπιούτερ και σε όλα αυτά.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Κοσιώνης): Ο κ. Δημοσχάκης έχει το λόγο.
ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, θα ήθελα να μιλήσω για το άρθρο 47. Δεν γνωρίζω, κύριε Υπουργέ, ποιος εισηγήθηκε αυτή τη διάταξη. Εν πάση περιπτώσει, νομίζω ότι είναι εκτός πραγματικότητας. 
Επειδή προέρχεστε και εσείς από μία επαρχία της ενδοχώρας, εγώ είμαι της ακριτικής περιοχής, θα ήθελα να πω ότι η ύπαιθρος χώρα φθίνει πληθυσμιακώς κάθε ημέρα. Περισσεύουν τα γεροντάκια. Νέοι δεν υπάρχουν. Υπάρχουν καφενεία, υπάρχει ένα μπακάλικο ή κάποιο κρεοπωλείο αν το χωριό είναι λίγο μεγάλο.
Τα καφενεία τι ρόλο παίζουν; Είναι το κέντρο ψυχαγωγίας αυτών των ανθρώπων. Παραγγέλνουν κανένα τσαγάκι και κανέναν καφέ. Ούζα και μπύρες, τα μπερεκέτια τα παλιά, τελείωσαν. Έρχεται το ΤΕΒΕ τώρα να τους ασφαλίσει αυτούς τους ανθρώπους. Τους κυνηγούν. Πνευματικά δικαιώματα. Αυτοί που έχουν τα πνευματικά δικαιώματα πηγαίνουν στο χωριό των εκατό κατοίκων, τους βάζει 30, 40, 50 χιλιάδες το χρόνο. Κλείστηκαν οι τηλεοράσεις και τα ραδιόφωνα, έφυγαν από τη μέση. Έρχεται το Εμπορικό και Επαγγελματικό Επιμελητήριο, τους ζητάει εισφορά ετήσια. Πληρώνουν, γιατί άμα δεν τα πληρώσουν αυτά, δεν μπορούν να λύσουν άλλα προβλήματα που έχουν. 
Τρίτον, έρχεται η Δ.Ο.Υ. Τετρακόσια πενήντα χιλιάρικα πλήρωσε ένας ταλαίπωρος εκεί για πενταετία -λέει- σε ένα καφενεδάκι. Του λέω: Τετρακόσια πενήντα χιλιάρικα σε πέντε χρόνια έβγαλες μεροκάματο; Δεν έβγαλε. Τα πλήρωσε όμως. Τι να κάνει; Πού να πάει;
Έρχεται το ΣΔΟΕ. Προχθές σε ένα καφενείο ήρθε το ΣΔΟΕ. Έδωσες τη μπύρα χωρίς απόδειξη; Διακόσια χιλιάρικα στο κεφάλι. Αυτά συμβαίνουν στην ύπαιθρο χώρα. Μάλιστα πριν από τέσσερα χρόνια, όταν ο κ. Ανωμερίτης ήταν Υφυπουργός Οικονομικών, έβαλε σε κάθε τραπέζι που παίζουν καμιά κολτσίνα, 45.000, 15.000 ετήσια να πληρώνουν. Και τον πήρα τηλέφωνο από ένα χωριό και του λέω: Ξέρεις πού βρίσκεται το καφενείο, αυτό το χωριό; Και τότε με ορισμένους συναδέλφους του ΠΑΣΟΚ αναθεωρήσαμε αυτά άρδην. 
Πάμε τώρα στα μπακάλικα. Τα σούπερ-μάρκετ κυρίεψαν την Ελλάδα απ' άκρου εις άκρον -γερμανικά LIDL, "Μαρινόπουλος", όλα αυτά- μέχρι Ορεστιάδα, μέχρι το Διδυμότειχο. Ο μπακαλάκος που το κρατάει, γιατί το κρατάει; Το κρατάει γιατί έμαθε αυτήν τη δουλίτσα, συμπληρωματικά βγάζει ένα μεροκάματο, έμαθε να το παίζει αφεντικό. Τους ζητάμε και αυτοί να ασφαλιστούν στο ΤΕΒΕ. 
Έχουμε και την έρημη Σαμοθράκη. Νοικιάζουν εκεί δύο-τρία δωμάτια οι συνταξιούχοι, έχουν τα γίδια, την αγροτιά, έχουν και τα πέντε δωμάτια ή έχουν ένα καφενεδάκι. ΤΕΒΕ. Απήργησαν πέρυσι, κλείσανε τη Σαμοθράκη, αναθεωρήθηκε. Συνέβαλε και ο συνάδελφος κ. Φωτιάδης. Τώρα τι γίνεται; Σας τα μεταφέρω, κύριε Υπουργέ, όπως είναι εν τοις πράγμασι και όχι υψηλές θεωρίες. Τα καφενεία, όπως είπα και προηγούμενα, τα κρατάνε για λόγους ψυχαγωγίας του κόσμου. 
Τώρα, το πληθυσμιακό παίζει ένα ρόλο...
ΝΙΚΟΛΑΟΣ ΑΓΓΕΛΟΠΟΥΛΟΣ: Για να πηγαίνουμε και να μιλάμε. Δεν έχουμε πού να μιλήσουμε. 
ΘΕΟΦΑΝΗΣ ΔΗΜΟΣΧΑΚΗΣ: Ευτυχώς που είναι τα καφενεία και κερνάμε κανένα καφέ και είναι φθηνός εκεί. Σκεφθείτε, άμα τους βάλει ΤΕΒΕ θα μας τον χρεώσουν τριπλάσια και δεν θα έχουμε να πληρώσουμε. Εν πάση περιπτώσει, κύριε Υπουργέ, πρέπει να βρείτε λύση. Είτε πληθυσμιακώς είτε καθαρό εισόδημα, να βρεθεί μια λύση για να λειτουργήσουν αυτά τα ευπαθή κέντρα σ' αυτήν την ύπαιθρο χώρα. 
Ένα άλλο θέμα, το οποίο δεν ξέρω αν σας βασανίζει: Ενώ λέμε για τους αγρότες από το 21ο έτος της ηλικίας, ενώ πολύ πιο μπροστά ασχολούνται με τη γεωργία, δεν τα αναγνωρίζουμε αυτά. Δεύτερον ζητάμε είκοσι πέντε χρόνια πλήρους απασχόλησης στη γεωργία. Τρίτον πάμε στα εξήντα πέντε. Αν αυτό το κάναμε για όλους τους άλλους κλάδους, για όλα τα άλλα επαγγέλματα, η Κυβέρνηση θα έπεφτε σε 24 ώρες, δεν θα κρατιόταν ούτε μια ώρα. Ταλανίζει το Ασφαλιστικό για τα 65 ολόκληρη Κυβέρνηση εδώ και ένα χρόνο. Και όμως στους αγρότες ούτε στρατιωτικές υποχρεώσεις αναγνωρίζουμε, αλλά και παράλληλα, μετά από τη συμπλήρωση του 65ου έτους της ηλικίας, τους παιδεύουμε επί ένα, ενάμισι χρόνο για να πάρουν αυτή τη πενιχρή σύνταξη. Τουλάχιστον τώρα ανέβηκε λίγο, αλλά παλιότερα ήταν για 30, 40 και 45 χιλιάδες. Και αυτά συμβαίνουν γιατί η κατάσταση στον ΟΓΑ είναι τραγική. Οι υπάλληλοι έχουν ολόκληρους φοριαμούς με φακέλους, παιδεύονται, και τους στερήσαμε αυτό που είπε ο συνάδελφος κ. Γιακουμάτος, τις 60.000 δραχμές. 
Ένα άλλο θέμα, κύριε Υπουργέ, που δεν ξέρω αν σας βασάνισε, αλλά βασάνισε προκατόχους σας Υπουργούς, είναι ότι υπάρχουν αγρότες οι οποίοι μέχρι το 1977 δούλευαν σε οικοδομικές εργασίες και δεν υπήρχε ΙΚΑ στον τόπο τους. Και ασφαλίστηκαν στο ΙΚΑ μετά το ΄77. Ήρθε το 60ο έτος της ηλικίας ή το 65ο, δεν συμπλήρωσαν τέσσερις χιλιάδες 4.000 και τέσσερις χιλιάδες πεντακόσια ημερομίσθια και δεν τους πιάνει αυτή τη στιγμή ούτε το ΙΚΑ ούτε ο ΟΓΑ και δεν έχουν καμία σύνταξη, ενώ υπάρχουν άνθρωποι που δούλεψαν εκατό ημερομίσθια, διακόσια, πεντακόσια ημερομίσθια στη Γερμανία ή στην Ολλανδία, και τους έρχονται δέκα χιλιάδες, είκοσι χιλιάδες το μήνα. Το ΙΚΑ έγινε πλουσιότερο κατά τα μεροκάματα αυτών των ανθρώπων. Ναι, μεν υπάρχει διαδοχική ασφάλιση, αλλά υπάρχει από το 1998 και εντεύθεν. Πιο μπροστά πάνε στράφι αυτά τα λεφτά.
Τι θα γίνει εν προκειμένω; Απασχολεί δεκάδες χιλιάδες πολίτες. Διότι αυτοί οι άνθρωποι και εσάς πιστεύω ότι σας ρωτούν, αλλά και το συνάδελφο κύριο Υφυπουργό, αλλά και τον κ. Φωτιάδη. Συμβαίνουν στο νομό μου. 
(Στο σημείο αυτό την Προεδρική Έδρα καταλαμβάνει ο Γ΄Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Δεκάδες χιλιάδες άνθρωποι μέχρι το 1998 που βγήκαν στη σύνταξη ή παίρνουν σύνταξη του ΟΓΑ -δεν παίρνουν, εν πάση περιπτώσει, τίποτα από το ΙΚΑ- ή δεν παίρνουν καμία σύνταξη. Και σου λέει: Εγώ έκανα τρεις χιλιάδες μεροκάματα, ο ΟΓΑ μου λέει δεν συμπλήρωσες είκοσι πέντε χρόνια και το ΙΚΑ μου λέει ότι πρέπει να έχεις συμπληρώσει τεσσεράμισι χιλιάδες μεροκάματα και αυτός πηγαίνει στην Πρόνοια και ζητιανεύει. 
Θα παρακαλέσω γι' αυτά τα θέματα, τα οποία καίνε τους ανθρώπους αυτούς, τους απομάχους, να βρεθεί λύση. Δεν μπορεί από τη μια μεριά να κουνιόμαστε ότι είμαστε Ευρωπαϊκή Ένωση και να κάνουν πεντακόσια μεροκάματα και άλλοι να έχουν στην πατρίδα τους τρεις χιλιάδες μεροκάματα και να μην παίρνουν ούτε δραχμή. Αυτά είναι απαράδεκτα. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βρέντζος έχει το λόγο.
ΣΤΑΥΡΟΣ ΒΡΕΝΤΖΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, το σχέδιο νόμου που συζητάμε σήμερα για τον εκσυγχρονισμό της οργάνωσης και λειτουργίας των κοινωνικών ασφαλίσεων και άλλες διατάξεις είναι προς θετική αναμφίβολα κατεύθυνση και με καλή φιλοσοφία, καινοτόμο, που στόχο έχει τον εκσυγχρονισμό και το νοικοκύρεμα του ΙΚΑ. Αυτό δεν αμφισβητήθηκε ούτε από την Αντιπολίτευση αλλά ούτε και από τους φορείς που εκλήθησαν σε ακρόαση. 
Κύριε Πρόεδρε και κύριε Υπουργέ, από τη δεύτερη ενότητα, τα άρθρα της οποίας συζητάμε σήμερα, θα μιλήσω για το άρθρο 41. Με το άρθρο 41 και συγκεκριμένα με την παράγραφο δ΄ καταργείται η παράλληλη εφαρμογή δύο διαφορετικών νομοθεσιών για το ίδιο ασφαλισμένο πρόσωπο, απλουστεύονται οι διαδικασίες απονομής συντάξεων στους ασφαλισμένους αγρότες του ΟΓΑ και συντομεύεται ο απαιτούμενος χρόνος απονομής σύνταξης γήρατος και αναπηρίας. Αυτό είναι ένα πολύ θετικό βήμα προσφοράς στους αγρότες μας. 
Αλλά θα πρέπει εδώ κύριε Υπουργέ, να δείτε τι μπορεί να γίνει να εξαλείψουμε την ανισότητα που επικρατεί ως προς τα ποσοστά αναπηρίας μεταξύ των δύο ασφαλιστικών οργανισμών ΙΚΑ και ΟΓΑ από τις ίδιες επιτροπές του ΙΚΑ που κρίνουν και χορηγούν τις συντάξεις αναπηρίας στους ασφαλισμένους των δύο ταμείων ΙΚΑ και ΟΓΑ. Αυτές τις επιτροπές, κύριε Υπουργέ, ο ΟΓΑ τις αμείβει με περίπου 1000 δραχμές ανά εξεταζόμενο ασφαλισμένο του.
Κύριε Υπουργέ, ο ασφαλισμένος στο ΙΚΑ δικαιούται σύνταξη αναπηρίας ως ανίκανος για άσκηση βιοποριστικού επαγγέλματος σε ποσοστά αναπηρίας 50% και άνω. Δηλαδή, μπορεί να πάρει σύνταξη και με 55% και με 60% και με 65%, φυσικά και με 67% μέχρι 100%, η οποία σύνταξη προσαυξάνεται βάσει των ποσοστών αναπηρίας. Αντίθετα στον ΟΓΑ οι ασφαλισμένοι αγρότες που λόγω παθήσεων ή βλάβης, ή σωματικής ή πνευματικής εξασθένισης δικαιούνται σύνταξη αναπηρίας, απαιτείται ποσοστό αναπηρίας 67% και μόνο για να τύχουν τη βασική σύνταξη των 48.000. Για επιπλέον προσαύξηση πρέπει να εμπίπτουν σε ένα από τα τρία επιδόματα συμπαράστασης, δηλαδή τυφλότητα, απόλυτη αναπηρία 100% και παραπληγία. 
Είχα την τιμή, κύριε Υπουργέ, να είμαι πρόεδρος της Ανωτάτης Υγειονομικής Επιτροπής του ΟΓΑ από το 1987 έως το 1996, εκτός φυσικά την τριετία 1990-93 που κυβέρνησε η Νέα Δημοκρατία. Και θέλω να σας αναφέρω τρεις περιπτώσεις για να δείτε την αδικία η οποία συντελείται εις βάρος των αγροτών μας. Η πρώτη περίπτωση ήταν όταν παρέπεμψε ο ΟΓΑ στην Ανωτάτη Επιτροπή ασφαλισμένο του, ο οποίος από την πρωτοβάθμια υγειονομική επιτροπή είχε πάρει ποσοστό 65%, η δευτεροβάθμια του έδωσε 67% και βάσει του Κανονισμού υπήρχε διαφωνία των δύο επιτροπών και τον έστειλε στην Ανωτάτη Επιτροπή, με αποτέλεσμα ο ασφαλισμένος άρρωστος να πάρει τα χρήματά του μετά από δυόμισι χρόνια.
Το δεύτερο: Ένας συνταξιούχος γήρατος, κύριε Υπουργέ, δηλαδή κάποιος που πήρε τη σύνταξη μετά το εξηκοστό πέμπτο έτος της ηλικίας του, εάν πάθει ένα εγκεφαλικό επεισόδιο και υποστεί μια ημιπληγία, δεν δικαιούται το επίδομα συμπαράστασης, αλλά πρέπει να βγει παραπληγικός. Κανείς όμως γιατρός νευρολόγος ή νευροχειρουργός ή όταν δεν υπάρχει ορθοπεδικός, δεν μπορεί να βαφτίσει την ημιπληγία παραπληγία. Και αυτός ο οποίος παραμένει μονίμως κλινήρης, δεν δικαιούται το επίδομα συμπαράστασης γιατί δεν μπορεί να βγει παραπληγικός.
Και το τρίτο: Αν ένας αγρότης, ο οποίος μετά το εξηκοστό πέμπτο έτος της ηλικίας του που έχει σύνταξη γήρατος υποστεί χρόνια νεφρική ανεπάρκεια και μπει σε αιμοκάθαρση, δεν δικαιούται το επίδομα απόλυτης αναπηρίας, γιατί λέει ο κανονισμός του ΟΓΑ ότι πρέπει να βγει παραπληγικός. Αυτές είναι αδικίες και πρέπει να τις δούμε, κύριε Υπουργέ.
Έτσι, θα πρέπει να εξετάσουμε την περίπτωση της εξομοίωσης των ασφαλισμένων των δύο ταμείων ΟΓΑ και ΙΚΑ, ξεκινώντας και στον ΟΓΑ από ποσοστά αναπηρίας 50% και με βάση τη βαρύτητα αναπηρίας να προσαυξάνεται η σύνταξη. Με αυτήν την κίνηση, κύριε Υπουργέ, αποδίδεται δικαιοσύνη στους ασφαλισμένους αγρότες μας που αυτή είναι και η φιλοσοφία της Κυβέρνησής μας και λύνεται ένα χρόνιο ζήτημα που βοηθάει τους ανθρώπους της υπαίθρου.
Όπως γνωρίζετε, κύριε Υπουργέ, με τις διατάξεις του άρθρου 49 του ν.2956/2001 "αναδιάρθρωση ΟΑΕΔ και άλλες διατάξεις" χορηγείται από 1/9/2001 μηνιαίο ειδικό επίδομα εξομάλυνσης μισθολογικών διαφορών ύψους 60.000 δραχμών στους μόνιμους και στους με σύμβαση εργασίας ιδιωτικού δικαίου αορίστου χρόνου υπαλλήλους της Γενικής Γραμματείας Κοινωνικών Ασφαλίσεων και των Ασφαλιστικών Οργανισμών αρμοδιότητάς της. Είναι δίκαιο, κύριε Υπουργέ, οι ανωτέρω διατάξεις να έχουν εφαρμογή από τότε που ίσχυσαν και στο προσωπικό του Οργανισμού Γεωργικών Ασφαλίσεων, δηλαδή τον ΟΓΑ και του Κέντρου Ηλεκτρονικού Υπολογιστού Κοινωνικών Υπηρεσιών. Και αυτό γιατί είναι ένα επίδομα που δικαιούνται οι εργαζόμενοι στον ΟΓΑ για τις μεγάλες προσπάθειες που καταβάλλουν στον ευαίσθητο αγροτικό τομέα. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ.Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, παίρνω το λόγο στο δεύτερο κομμάτι των άρθρων για να επισημάνω ορισμένα θέματα που απασχολούν όλους μας και τονίστηκαν και από άλλους συναδέλφους αλλά άμεσα έχουν μεγάλες επιπτώσεις στους ίδιους τους πολίτες. 
Σχετικά με το άρθρο 40, που αφορά τον αυτοτελή κλάδο υγείας στον ΟΓΑ: Εν όψει, κύριε Υπουργέ, της συζήτησης για το ασφαλιστικό και την ενοποίηση των κλάδων υγείας και την αποτελεσματικότερη παροχή υπηρεσιών αλλά και για την καλύτερη διαχείριση πιστεύω των πόρων, αυτό το θέμα θα έπρεπε να μπορέσει να αντιμετωπιστεί ενιαία, γιατί γνωρίζετε ότι ο ΟΓΑ ο οποίος είναι ο δεύτερος στη σειρά μεγάλος ασφαλιστικός οργανισμός και αντιμετωπίζει το φτωχότερο κομμάτι θα έλεγα του ελληνικού λαού και χρειάζεται μια βαθύτερη μελέτη. Έχει λοιπόν αυτός ο ασφαλιστικός οργανισμός το λιγότερο διοικητικό προσωπικό που του στερείτε και το επίδομα το οποίο το παίρνουν άλλοι υπάλληλοι με την τελευταία ρύθμιση. Αυτό λοιπόν δείχνει μια προχειρότητα και, εν πάση περιπτώσει, δείχνει μια ανακολουθία και έλλειψη συντονισμού με το Υπουργείο Υγείας. Δικαίως λοιπόν ο κ. Παπαδόπουλος διαμαρτύρεται ότι τρωκτικά της περιοχής Μαξίμου υποσκάπτουν το έργο που επιχειρεί αυτόν τον καιρό. Επιβεβαιώνεται δε ότι δεν υπάρχει συντονισμός. Είναι δυνατόν να μιλάμε σ' ένα άρθρο εμβόλιμο σ' ένα νομοσχέδιο του ΙΚΑ για τη ρύθμιση αυτού του μεγάλου θέματος που από μόνο του αποτελεί ξεχωριστό νομοσχέδιο; 
Επομένως δείχνει μία προχειρότητα και καλό θα είναι αυτό το θέμα να αντιμετωπισθεί ολοκληρωμένα, ώστε να υπάρχουν οι διέξοδοι, οι οποίοι πρέπει να δοθούν.
Στο άρθρο 41 πρέπει να μπουν ασφαλώς ίδια κριτήρια και στο Ι.Κ.Α. και στον Ο.Γ.Α. για τον καθορισμό της αναπηρίας γι' αυτούς που δικαιούνται σύνταξης λόγω αναπηρίας. Τονίστηκε και προηγουμένως και είναι μια αλήθεια. Δεν είναι δυνατόν μόνο οι ασφαλισμένοι του Ο.Γ.Α., οι οποίοι έχουν 100% αναπηρία να στερούνται το επίδομα αυτό της συμπαράστασης, που απαιτεί να είναι κάποιος παραπληγικός ιδιαίτερα για τον Ο.Γ.Α. Αυτό διαχωρίζεται σαφώς. Θα πρέπει η πλήρης ανικανότητα να συμπεριληφθεί και για τις περιπτώσεις του Ο.Γ.Α. Με την ίδια κατάσταση, δηλαδή με 100% ανικανότητα, κάποιος που βρίσκεται παράλυτος στο κρεβάτι, στο μεν Ι.Κ.Α. ή στους άλλους οργανισμούς παίρνει το επίδομα αυτό, αλλά δεν το παίρνει ο ασφαλισμένος του Ο.Γ.Α. Είναι μια διαχρονική αδικία, η οποία με τη ρύθμιση αυτή, μπορεί να αντιμετωπισθεί.
Με το άρθρο 43 δίδεται επίδομα στους φαρμακοποιούς. Είναι πολύ σωστή η πρόβλεψη, ασφαλώς όμως θα πρέπει να τονιστεί ότι τα φάρμακα θα πρέπει να χορηγούνται με φειδώ και με ευθύνη πάντα των γιατρών.
Το άρθρο 47 τονίστηκε και είναι αλήθεια ότι πρέπει να μελετηθεί βαθύτερα. Ο αριθμός του πληθυσμού δεν ανταποκρίνεται στην αντικειμενικότητα. Γιατί μπορεί κάποιοι επαγγελματίες σε πόλη και με τριάντα χιλιάδες κατοίκους, με δέκα ενοικιαζόμενα δωμάτια -η χώρα μας είναι τουριστική χώρα, απασχολεί πολλούς εργαζόμενους, και εξασφαλίζει ένα συμπληρωματικό εισόδημα για πολλούς- να έχουν μικρό εισόδημα, ας είναι ο πληθυσμός αυξημένος. Μπορεί να υπάρχει λοιπόν και μια άλλη περιοχή με χίλιους κατοίκους, που να έχουν μεγαλύτερο εισόδημα. 
Επίσης, η πρόβλεψη για τους δύο χιλιάδες κατοίκους είχε μια φιλοσοφία. Είναι κάτι που θα πρέπει να προσεχθεί ιδιαίτερα, κύριε Υπουργέ. Εγώ λέω πολλές φορές ότι αυτά τα καφενεία στα χωριά, ανεξάρτητα από το εισόδημα που έχουν, που είναι μικρό, θα έπρεπε η πολιτεία να τα επιδοτεί. Διαφορετικά θα πρέπει να φτιάξει ΚΑΠΗ στα χωριά και θα έχει ένα κόστος. Γιατί αν κρατιέται αυτός ο κόσμος στην περιφέρεια, στα χωριά του, στα σύνορα, κρατιέται απ' αυτά τα καφενεία τα οποία παραμένουν ανοιχτά. 
Πριν δύο μήνες το ΤΕΒΕ έβγαλε εκείνη την απόφαση που αιφνιδιαστικά και εκβιαστικά και με εισπρακτικούς κυρίως στόχους πήγε να εντάξει πάρα πολλούς, θεωρούμενους ως επαγγελματίες, στο ΤΕΒΕ. Αυτή ήταν μια αδικία και την αποσύρατε. Ερχόμαστε λοιπόν τώρα να μιλήσουμε για το ποσόν του ελάχιστου αφορολόγητου εισοδήματος. Ούτε αυτό μπορεί να ανταποκριθεί στην πραγματικότητα. Γι' αυτό τονίσαμε ότι πρέπει να αποσυρθεί. 
Αναφέρθηκα στα ενοικιαζόμενα δωμάτια, γιατί ακόμα και στην εφορία, μέχρι επτά ενοικιαζόμενα δωμάτια απαλλάσσονται από τη γραφειοκρατία και πληρώνουν εφάπαξ ποσό. Το εισόδημα όμως αυτό είναι πάρα πολύ χαμηλό για να μπορέσει να τους εντάξει στην ασφάλιση του ΟΑΕΕ. Επίσης δεν προβλέπεται τίποτα για τη διαδοχική απασχόληση η οποία δημιουργεί και άλλα προβλήματα. Επομένως είναι ένα θέμα πολύ μεγάλο, το οποίο θα πρέπει να μελετηθεί βαθύτερα και να αντιμετωπισθεί, γιατί όλες οι απόψεις που ακούστηκαν είναι και αμφιλεγόμενες και αντικρουόμενες και δεν πρέπει με μια απόφαση να ψηφιστεί ένα άρθρο το οποίο θα δημιουργήσει μεγάλη ταλαιπωρία και θα βάλει σε περιπέτεια όλους τους επαγγελματίες.
Το άρθρο 49, που αφορά την εκπαίδευση και την ειδικότητα της γενικής ιατρικής είναι πάρα πολύ σωστό, θα πρέπει όμως να γίνει κατά τρόπο που οι γιατροί, οι κατέχοντες την ειδικότητα της γενικής ιατρικής, δεν θα είναι δεύτερης κατηγορίας. 
Επιτέλους, κύριε Υπουργέ, θα πρέπει να προσεχθούν οι γιατροί του Ι.Κ.Α. Δεν είναι δυνατόν δεκαπέντε χρόνια να μην μπορούν να μονιμοποιηθούν, να μην έχουν ασφάλιση από το Ι.Κ.Α., να παίρνουν διακόσιες χιλιάδες δραχμές μισθό εξευτελιστικό και να μην παίρνουν και το επίδομα. Η πρόσφατη απεργία τα ανέδειξε αυτά τα θέματα, αλλά ανεστάλη λόγω των εορτών. Θα πρέπει όμως να το αντιμετωπίσετε πολύ σοβαρά. 
Ολοκληρώνω, λέγοντας λίγα πράγματα σχετικά με το επίδομα. Πολύ σωστά αποφασίστηκε -δυστυχώς αποφασίστηκε δικαστικά- και δείχνει την ευαισθησία σας για το δημογραφικό πρόβλημα και για τους πολύτεκνους. Το επέβαλε λοιπόν το δικαστήριο και όχι εσείς, που το 1997 το αναστείλατε με το ν. 2459. 
Κύριε Πρόεδρε και κύριοι συνάδελφοι, κλείνω με το άρθρο 51. Ασφαλώς οι υποχρεώσεις του δημοσίου προς το ΙΚΑ ρυθμίζονται με αυτόν τον τρόπο, που πιστεύω ότι το ΙΚΑ έχει μεγάλη απώλεια χρημάτων με αυτήν τη ρύθμιση. Υπάρχει όμως μια ασάφεια πόσοι χρωστάνε στο ΙΚΑ, ποιες είναι οι ρυθμίσεις που πρέπει να κάνει, πώς θα εισπράξει αυτά τα χρήματα. 
Κύριε Υπουργέ, τους εκατόν πενήντα χιλιάδες οφειλέτες τους αφήνετε στην τύχη τους. Είναι επιχειρήσεις που τις έχετε γονατίσει από τοκογλυφικά πρόστιμα που έχει επιβάλει το ΙΚΑ και έχει οδηγήσει πραγματικά σε αφανισμό αυτές τις επιχειρήσεις. Γιατί θα μπορούσαν να επιβιώσουν και να απασχολούν εργαζόμενους. Όμως δεν έχει ληφθεί καμιά μέριμνα και μέσα από αυτό το άρθρο θα μπορούσαν αυτοί οι άνθρωποι να είχαν ανάλογη ρύθμιση με το δημόσιο, ώστε να μπορέσουν και να αντέξουν και να αντεπεξέλθουν σ' αυτές τις υποχρεώσεις και όχι ένα ποσόν που είναι 600 δισεκατομμύρια δραχμές να το αφήνουμε στην τύχη του. Είναι αμφίβολο αν θα εισπραχθούν ποτέ. Αυτό το μέτρο είναι άδικο και θα πρέπει με αυτήν την ευκαιρία να αντιμετωπιστεί, ώστε και τα χρήματα να επανέλθουν στο ΙΚΑ αλλά και αυτές οι επιχειρήσεις να μπορέσουν να επιβιώσουν. Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κ.Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ: Κύριε Πρόεδρε, θα ακουστούν ως παραφωνία αυτά που θα πω, αν τα συγκρίνει κανείς με πολλές ομιλίες συναδέλφων όλων των πτερύγων, που άκουσα μέχρι τώρα για τις ρυθμίσεις της ενότητας των άρθρων που συζητούμε. Θα πω λοιπόν λίγα λόγια, αν θέλετε και ως συμμέτοχος ή και συνένοχος της κατάρτισης αυτών των ρυθμίσεων αφού είναι πολύ πρόσφατη η αποχώρησή μου από το Υπουργείο Εργασίας και Κοινωνικών Ασφαλίσεων.
Άρθρο 40: Οι διατάξεις του για ορισμένες παροχές ασφαλισμένων στον ΟΓΑ και για τη σύσταση αυτοτελούς κλάδου υγείας, είναι πολύ θετικές διατάξεις. Και επειδή η σύσταση του κλάδου υγείας συνδυάστηκε από πολλούς συναδέλφους με τον προγραμματισμό του Υπουργείου Υγείας για την ίδρυση ενιαίας Δημόσιας Πρωτοβάθμιας Φροντίδας και τον Οργανισμό Διαχείρισης Πόρων Υγείας (ΟΔΙΠΥ), θέλω να πω ότι η διάταξη αυτή της σύστασης του κλάδου υγείας διευκολύνει αυτόν τον προγραμματισμό του Υπουργείου Υγείας. Η λειτουργική και λογιστική του αυτοτέλεια θα δώσει τη δυνατότητα στον ΟΓΑ να γνωρίζει ποια είναι η συνεισφορά του, πόσα είναι τα χρήματα με τα οποία προσέρχεται στον οργανισμό διαχείρισης, αλλά και τη συμμετοχή του αν θέλετε στην πρωτοβάθμια φροντίδα υγείας που προγραμματίζει το Υπουργείου Υγείας. Δεν δυσκολεύονται τα πράγματα ούτε γίνονται αντιφατικά, απεναντίας διευκολύνεται ένας τέτοιος προγραμματισμός που έχει εξαγγείλει και που πιστεύω ότι θα φέρει στη Βουλή γρήγορα το Υπουργείο Υγείας. 
' Αρθρο 43: Δεν αναφέρθηκαν σ' αυτό πολλοί συνάδελφοι, επιτρέψτε μου να πω δύο λόγια. Είναι η χορήγηση εφάπαξ κατ' έτος ποσού σε φαρμακοποιούς του ΟΓΑ με το σκεπτικό που αναφέρεται στην εισηγητική έκθεση, ότι η δουλειά τους είναι ίδια με τη δουλειά των φαρμακοποιών του ΕΣΥ, συμβάλλει στον περιορισμό της πολυφαρμακίας και συνεπώς και των δαπανών για το φάρμακο. Δεν είναι έτσι. Είναι μια χαριστική διάταξη η οποία αφορά ελαχίστους και η οποία έρχεται και επανέρχεται κάθε φορά που το Υπουργείο Εργασίας και Κοινωνικών Ασφαλίσεων πρόκειται να φέρει ένα σχέδιο νόμου στη Βουλή. Έγινε δεκτή και δεν έπρεπε να γίνει. Είναι μια διάταξη που πρέπει να απαλειφθεί. Δεν έχουν καμία σχέση οι ελάχιστοι φαρμακοποιοί του ΟΓΑ με τη δουλειά που κάνουν οι φαρμακοποιοί του 
ΕΣΥ. Οι φαρμακοποιοί του ΕΣΥ γνωρίζετε έχουν άλλα καθήκοντα. Στα νοσοκομεία λειτουργεί φαρμακείο. Επιχειρείται να εφαρμοστεί η εξατομικευμένη δόση για τους ασθενείς και άλλα πολλά. Αυτή η διάταξη πρέπει να απαλειφθεί. Αν παραμείνει στο σχέδιο νόμου θέλω να γνωρίζετε ότι έχω τις αντιρρήσεις και την καταψηφίζω ανεξάρτητα το τι θα κάνουν οι άλλοι συνάδελφοι.
Άρθρο 47: Η επέκταση του ΟΑΕΕΤΕΒΕ σε όλη τη χώρα.
Είναι απαράδεκτο το 2001 να υπάρχει ασφαλιστικός οργανισμός κύριας ασφάλισης, που να μην μπορεί να έχει ασφαλισμένους σε όλη την επικράτεια και να υπάρχουν διαχωρισμοί με πληθυσμιακά κριτήρια, στα οποία και θα αναφερθώ. Αυτό γινόταν μέχρι το 1982 και για το ΙΚΑ. Στην ελληνική ύπαιθρο ΙΚΑ δεν υπήρχε και υπήρξαν και τότε οι ίδιες γκρίνιες και αντιρρήσεις όταν επρόκειτο να επεκταθεί σε όλη τη χώρα, διότι κάποιοι -ασφαλισμένοι και εργοδότες- ήθελαν να απαλλαγούν από τις εισφορές τους σε αυτό. Αλίμονο αν δεν είχε γίνει αυτή η επέκταση. Και λέω αλίμονο για τον ΟΑΕΕ και το ΤΕΒΕ αν τώρα δεν γίνει με τις γνωστές προϋποθέσεις και βελτιώσεις η επέκταση της ασφάλισης του ΤΕΒΕ, του ΤΑΕ, του ΟΑΕ στο σύνολό του σε ολόκληρη την επικράτεια.
Το πληθυσμιακό κριτήριο είναι εντελώς άδικο και καθόλου αντικειμενικό. Όλοι γνωρίζουμε ότι και εκεί που υπάρχει το ΤΕΒΕ σήμερα δηλαδή σε πληθυσμούς άνω των δύο χιλιάδων κατοίκων, υπάρχουν μικρά καφενεία σήμερα -και σε ορεινά χωριά πολύ φτωχά- στα οποία λειτουργεί η ασφάλιση του ΤΕΒΕ. Και υπάρχουν επίσης όπως όλοι γνωρίζουμε πολύ αναπτυγμένοι οικονομικά οικισμοί, κάτω των δύο χιλιάδων κατοίκων, όπου σε μια μακρά τουριστική περίοδο, όπως υπάρχει και στη χώρα μας, λειτουργούν επιχειρήσεις, όπου τα εισοδήματα είναι υψηλότερα από πάρα πολλούς κλάδους που λειτουργούν και στα μεγαλύτερα ακόμα αστικά κέντρα.
Πρέπει λοιπόν να φύγουμε από το πληθυσμιακό κριτήριο και να πάμε τον οργανισμό σε όλη τη χώρα. Αυτή είναι η πρώτη αρχή. 
Επειδή όμως πράγματι δημιουργεί κάποια προβλήματα, πολλά από τα οποία αναπτύχθηκαν από τους συναδέλφους, οι ρυθμίσεις όπως έρχονται -με την προσθήκη μάλιστα που έφερε όταν μίλησε επί της αρχής ο κύριος Υπουργός -λύνουν όλα τα προβλήματα. Άκουσα από συνάδελφο να αναφέρεται σε κάποιον που έχει πέντε τόνους λάδι και διατηρεί και ένα καφενείο. Αν από το καφενείο -αυτό λέει η ρύθμιση- το εισόδημα είναι μεγαλύτερο από αυτό των πέντε τόνων λαδιού, βεβαίως και πρέπει να ασφαλιστεί στο ΤΕΒΕ και όχι στον ΟΓΑ. Αν είναι μικρότερο δεν τον ενοχλεί κανείς. 
Αν το σύνολο των εισοδημάτων ενός επαγγελματία που δεν έχει αγροτική δραστηριότητα, δεν υπερβαίνει το τετρακοσιαπλάσιο του ημερομισθίου του ανειδίκευτου εργάτη, επίσης παραμένει στον ΟΓΑ. Δεν υπάρχουν άραγε ασφαλισμένοι άλλων ασφαλιστικών οργανισμών που δεν θα ήθελαν να πληρώνουν εισφορές στο ταμείο τους; 
Ένας ανειδίκευτος εργάτης πόσο εισόδημα το χρόνο έχει; Γιατί αυτός πρέπει να πληρώνει υποχρεωτικά εισφορά στο ΙΚΑ, αν πάμε με την ίδια λογική; Πρέπει να βρούμε τρόπο να τον απαλλάξουμε. Αλλά η κοινωνική πολιτική δεν πρέπει να ασκείται μέσω των ασφαλιστικών οργανισμών με επιβάρυνσή τους. Χίλια κίνητρα μπορούμε να βρούμε, να μελετήσει η Κυβέρνηση, προκειμένου να κρατηθούν ζωντανοί οι οικισμοί στην ύπαιθρο, για να υπάρξουν επιχειρήσεις μικρές ή μεγαλύτερες, αλλά δεν μπορεί κοινωνική πολιτική να ασκείται χωρίς κανένα στοιχείο ανταποδοτικότητας μέσω των ασφαλιστικών οργανισμών και επί ζημία τους.
Θεωρώ λοιπόν ότι η διάταξη έτσι όπως τροποποιείται με την προσθήκη σας, κύριε Υπουργέ, είναι μια πολύ θετική διάταξη και πρέπει να παραμείνει και να ψηφιστεί στο νομοσχέδιο. Αυτοί που γκρινιάζουν, γκρινιάζουν για άλλα πράγματα. Θέλουν να βάλουν το κράτος να πληρώνει την εισφορά για λογαριασμό τους και να μην πληρώνουν οι ίδιοι το ΤΕΒΕ. Γιατί όπως γνωρίζετε οι εισφορές στον ΟΓΑ πληρώνονται κατά το 1/3 από τους ασφαλισμένους και κατά τα 2/3 από το κράτος. Έτσι ο ξενοδόχος της χερσονήσου Ηρακλείου της Κρήτης για παράδειγμα είναι ασφαλισμένος στον ΟΓΑ και δέστε την εφορία. 
Υπάρχει λοιπόν η ρύθμιση όπως τροποποιήθηκε με την προσθήκη που έκανε δεκτή και διένειμε ο κύριος Υπουργός που λύνει όλα τα προβλήματα και επεκτείνει την ασφάλιση ενός οργανισμού κύριας ασφάλισης σε όλη τη χώρα όπως πρέπει να είναι.
Αντικειμενικότερο κριτήριο από το κριτήριο του εισοδήματος δεν υπάρχει. Το πληθυσμιακό κριτήριο είναι εντελώς μετέωρο. Κάποιοι ξεβολεύονται, κάποιοι θα κληθούν να πληρώσουν που δεν πλήρωναν τόσα χρόνια και δεν θα πάει κανείς να τους αναζητήσει βεβαίως αναδρομικά αλλά είναι βέβαιο ότι δεν μπορούμε να παραμείνουμε στο ίδιο καθεστώς. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα έξι μαθητές και τρεις συνοδοί καθηγητές από το 1ο Γυμνάσιο Αμαρουσίου. Η Βουλή τους καλωσορίζει. 
(Χειροκροτήματα από όλες τις πτέρυγες)
Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Θα συμβάλω και εγώ, κύριε Υπουργέ, στη μετατόπιση του ενδιαφέροντος κατ' αυτήν τη δεύτερη μέρα συζητήσεως των άρθρων από το σύνολο του νομοσχεδίου στο περιώνυμο άρθρο 47 γνωρίζοντας ότι αδικώ τη συζήτηση του υπολοίπου νομοσχεδίου, αλλά γνωρίζοντας επίσης ότι είναι αδύνατον, όταν κάποιος έχει μία στοιχειώδη επαφή με την περιφέρειά του και μάλιστα όταν αυτή είναι ο Νομός Ιωαννίνων, ο φτωχότερος νομός της Ευρωπαϊκής Ενώσεως -κατέχουμε βλέπετε αυτά τα θλιβερά σκήπτρα εδώ και αρκετά χρόνια- δεν μπορεί συνεπώς κάποιος, είναι αδύνατον επαναλαμβάνω να μην πάρει σειρά για να μιλήσει και αυτός σ' αυτό το άρθρο τονίζοντας ότι -όσο και αν φαίνεται περίεργο ή ενδεχομένως δυσανάλογο να επιμένουμε στην απόσυρση, γιατί εγώ θέλω να παρακαλέσω για την απόσυρσή του- αυτό δεν οφείλεται σε καμία υπερβολή ή σε μια επιθυμία να είμαστε ευχάριστοι σε ορισμένους συμπατριώτες μας. Οφείλεται στην παραδοχή, στην οποία σας καλώ να προσχωρήσετε ότι οτιδήποτε κάνουμε σ' αυτήν την Αίθουσα και έχει σχέση με την περιφέρεια, μόνο να προσθέτει πόρους και να βοηθάει και να στηρίζει την περιφέρεια αξίζει και όχι να δυσκολεύουμε την περιφέρεια και μάλιστα την "δυσχείμαιρο" περιφέρεια για να χρησιμοποιήσω αυτήν την ομηρική λέξη, όπως είναι η περιφέρεια της Ηπείρου και όπως κάνουμε με το παρόν νομοσχέδιο.
Εδώ θα έπρεπε, κύριε Υπουργέ, τα Υπουργεία, η Κυβέρνηση, με τη συμπαράσταση της Βουλής να "συνωμοτούν" υπέρ της περιφέρειας. Και αντί να "συνωμοτούν" υπέρ της περιφέρειας, βρίσκουμε απίθανες λεπτομέρειες, απίθανες διατάξεις, με τις οποίες εξισώνουμε μία απομονωμένη, υπανάπτυκτη περιοχή με την περιοχή των Αθηνών, με την περιοχή της Κηφισιάς ή με άλλες περιοχές όπως είναι οι ανεπτυγμένες τουριστικά περιοχές της Ελλάδος.
Τι σχέση έχει ένα καφενείο στο Σταυροσκιάδι Πωγωνίου ή στη Δίστρατο Κονίτσης ή στη Βοβούσα με τα μπαρ και τις καφετέριες των ανεπτυγμένων τουριστικά περιοχών; Πώς είναι δυνατόν ασφαλιστικώς να έχουμε τις ίδιες ακριβώς απαιτήσεις από τους μεν και από τους δε;
Στις 4 Δεκεμβρίου, όταν είχαν αρχίσει να κυκλοφορούν πληροφορίες για το παρόν νομοσχέδιο, στην επαρχία μια παραδοσιακή, σοβαρή και συγκροτημένη εφημερίδα του Νομού Ιωαννίνων ο "ΠΡΩΙΝΟΣ ΛΟΓΟΣ" βγήκε με πηχυαίους τίτλους "Καταστρέφουν την ύπαιθρο".
Μου φάνηκε και εμένα παράξενο και υπερβολικό εκ πρώτης όψεως αυτό το δημοσίευμα. Αφορούσε ακριβώς σε αυτό το άρθρο αυτού του νομοσχεδίου που μιλάμε σήμερα. Και αντιλαμβάνομαι ότι εάν αυτό το αντιληφθεί κανείς σαν ένα μέτρο σε μια σειρά μέτρων που παίρνονται σε βάρος της επαρχίας, σε βάρος της περιφέρειας που δυσκολεύουν τη ζωή των ανθρώπων τότε πράγματι και δικαιολογημένος είναι ο τίτλος και ίσως να λέγει λίγα. 
Νομίζω πως αυτό δεν σηκώνει βελτίωση ούτε ως προς το ηλικιακό κριτήριο που βάζετε εξαιρώντας αυτούς που είναι άνω των πενήντα ετών από την υποχρεωτικότητα της υπαγωγής τους στον ΟΑΕΕ, ούτε και με άλλες εξαιρέσεις που μπορεί τυχόν κανείς να προτείνει, όπως αυτές που ακούστηκαν και έχουν σχέση με τη φορολογική ικανότητα αυτών των ανθρώπων.
Αυτοί οι άνθρωποι, κύριε Υπουργέ, ιδιαίτερα στις παραμεθόριες περιοχές δεν έχουν ούτε φορολογική ούτε εισοδηματική ικανότητα. Έχουν την ικανότητα να παραμένουν στον τόπο τους αντιστεκόμενοι σε όλα όσα ψηφίζουμε εμείς εδώ πέρα και αντιστεκόμενοι σε όλες τις πιέσεις που ασκεί το επίσημο κράτος να πάνε στις πρωτεύουσες των νομών ή στην πρωτεύουσα της χώρας. Παρά ταύτα, παρέμειναν εκεί και αυτό που ζητούν από εμάς, οι πιο απελπισμένοι, είναι τουλάχιστον να μην τους εμποδίζουμε να είναι εκεί, οι πιο αισιόδοξοι -που ολοένα και περισσότερο μειώνονται- είναι να τους βοηθήσουμε να μείνουν εκεί. 
Μου έκανε εντύπωση ότι τα τελευταία άρθρα του νομοσχεδίου περιλαμβάνουν μία ειδική φροντίδα για μία χρεοκοπημένη κρατική επιχείρηση, την ΕΛΒΙΠΥ, και ρυθμίζουν με πολλή στοργή και πολλή φροντίδα τις διαδικασίες οριστικής θέσεως αυτής της εταιρείας σε εκκαθάριση. Θα άξιζε τον κόπο, κύριε Υπουργέ, την ίδια φροντίδα, την ίδια μέριμνα, το ίδιο ενδιαφέρον, την ίδια στοργή να δείχναμε και γι' αυτούς τους ανθρώπους, οι οποίοι σήμερα περιμένουν από εμάς εδώ να μην τους επιβάλουμε να πληρώνουν ενδεχομένως και μισό εκατομμύριο το χρόνο για την ασφάλειά τους, αλλά να τους αφήσουμε εκεί που είναι ήσυχους χωρίς πρόσθετα εμπόδια. 
Και γιατί όχι, κύριε Υπουργέ, να αρχίσουμε να σκεφτόμαστε από δω και πέρα έχοντας αντιληφθεί τι κακό κάναμε στην περιφέρεια τα τελευταία τουλάχιστον είκοσι χρόνια να πάρουμε και μέτρα, κίνητρα, με τα οποία θα δικαιώσουμε και την παραμονή αυτών που έμειναν εκεί, αλλά και θα οδηγήσουμε άλλους στο να μη θεωρούν το να ζουν στην επαρχία, το να ζουν στα ακριτικά χωριά ως τιμωρία και ποινή.
Γι' αυτούς τους λόγους παρακαλώ να δεχθείτε όχι απλώς να "βελτιώσετε" αυτές τις διατάξεις, αλλά να τις αποσύρετε και να εξεταστεί από την αρχή πώς αυτοί οι βιοτέχνες και επαγγελματίες της υπαίθρου θα στηριχθούν για να μείνουν εκεί και όχι πώς θα στηρίξουν το παραπαίον ασφαλιστικό σύστημα της πατρίδας μας. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι: 
1. Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης και Οικονομικών κατέθεσαν σχέδιο νόμου: "Οργάνωση των περιφερειακών υπηρεσιών της Πρωτοβάθμιας και Δευτεροβάθμιας Εκπαίδευσης, αξιολόγηση του εκπαιδευτικού έργου και των εκπαιδευτικών, επιμόρφωση των εκπαιδευτικών και άλλες διατάξεις". 
2. Οι Υπουργοί Υγείας και Πρόνοιας και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λαϊκής Δημοκρατίας της Κίνας για συνεργασία στον τομέα της υγείας". 
Παραπέμπονται στις αρμόδιες Διαρκείς Επιτροπές. 
Το λόγο έχει ο κ. Φραγκλίνος Παπαδέλλης. 
ΦΡΑΓΚΛΙΝΟΣ ΠΑΠΑΔΕΛΛΗΣ: Ευχαριστώ, κύριε Πρόεδρε. 
Ήθελα να πω, μια που ο κ. Φαρμάκης είναι ακόμα εδώ, πριν τοποθετηθώ με λίγα λόγια, πως θα πρέπει να ισχύσει η βασική αρχή για όλους τους Έλληνες της ασφάλισής τους και της πληρωμής των ασφαλιστικών τους υποχρεώσεων βεβαίως, αλλά η αρχή αυτή δεν θα πρέπει να οδηγεί στην εξόντωση κάποιων κατηγοριών συμπατριωτών μας. Ακόμα θα πρέπει να σας πω, αγαπητέ κύριε συνάδελφε, ότι δεν είναι όλη η Ελλάδα Χερσόνησος της Κρήτης. 
ΝΙΚΟΛΑΟΣ ΛΕΒΟΓΙΑΝΝΗΣ: Είναι εξαίρεση. 
ΦΡΑΓΚΛΙΝΟΣ ΠΑΠΑΔΕΛΛΗΣ: Πολύ σωστά μου επισημαίνεται από σας ότι η Χερσόνησος είναι εξαίρεση. 
Μιλώ ως Λέσβιος Βουλευτής και γνωρίζω την περιοχή του βορειοανατολικού Αιγαίου πολύ καλά και σας λέω πως ενδεχόμενες παρόμοιες ρυθμίσεις ουσιαστικά εξοντώνουν μία ήδη εξοντωμένη περιοχή. Κι επειδή έχω ακούσει πάρα πολλές παρατηρήσεις ανατρέπω λίγο τη σειρά μου για να πω σύντομα αυτό που θέλω, οι οποίες είναι περίπου προς την ίδια κατεύθυνση πλην όμως ενδεχομένως άλλες περισσότερο, άλλες λιγότερο σωστές. Θα πρότεινα, αγαπητέ Υπουργέ, αυτήν τη διάταξη να μην επιμείνετε να ψηφιστεί, γιατί φαίνεται ότι θέλει καλύτερη μελέτη. Δεν είναι απόλυτα σωστά μελετημένη. Και γι' αυτό λέω πολύ σύντομα δύο μικρά παραδείγματα. 
Ξέρετε, υπάρχει μεγάλος αριθμός τουλάχιστον στη Λέσβο και στη Λήμνο ανθρώπων, οι οποίοι έχουν έξι, επτά, οκτώ δωμάτια, τα οποία νοικιάζουν, των οποίων όμως η δραστηριότητα είναι για ένα με ενάμιση μήνα. Όχι παραπάνω.
Οι άνθρωποι αυτοί ουσιαστικά είναι αγρότες ή ψαράδες. Ασχολούνται με άλλα βασικά επαγγέλματα. Και όμως αν συμβούν περίπου αυτά που λέτε, λίγο πάνω -λίγο κάτω αλλά όχι στην έκταση των πέντε τόνων παραγωγής ελαιολάδου που δεν είναι πολλοί αυτοί που το παράγουν, τότε οι άνθρωποι αυτοί πρέπει να ασφαλιστούν στο ΤΕΒΕ, -ΟΑΕΕ τώρα- και αυτό σημαίνει ουσιαστικά ότι οδηγούνται στο να εγκαταλείψουν την περιοχή ή να αλλάξουν επάγγελμα.
Να πω και κάτι ακόμη που το υπαινίχθη κάποιος συνάδελφος. Να μη φτάσουμε στα πληθυσμιακά κριτήρια των δύο χιλιάδων κατοίκων. Μιλώ για μεγάλες περιοχές. Η πόλη της Μυτιλήνης όπου είναι τριάντα πέντε χιλιάδες κάτοικοι. Εκεί κατοικούν άνθρωποι οι οποίοι έχουν επίσης την επιχείρηση ενοικιαζομένων δωματίων που εκεί λειτουργεί σαράντα μέρες και αυτό πολύ είναι. Η υπόλοιπη δραστηριότητά τους είναι αγροτική και ας είναι στη Μυτιλήνη, διότι ξέρουμε ότι κατάγονται από χωριά όπου είναι εγγεγραμμένοι. Και αυτοί αν πάνε στο ΤΕΒΕ και αυτοί εξοντώνονται. Θέλει κάποια μελέτη το όλο θέμα νομίζω καλύτερη. Γι' αυτό επικαλούμαι και παρακαλώ τη λογική την οποία νομίζω διαθέτετε υπερβολικά, μην επιμείνετε στο άρθρο αυτό, θέλει μελέτη καλύτερη. 
Για το νόμο συνολικά θέλω να πω ότι πιστεύω απόλυτα πως είναι ένας πολύ καλός νόμος και έχει διατάξεις πρωτοποριακές. Εκσυγχρονίζουμε ασφαλώς το ασφαλιστικό σύστημα που αφορά κυρίως το ΙΚΑ διά της εφαρμογής της πληροφορικής. 
Θέλω όμως να κάνω μια παρατήρηση, κύριε Υπουργέ. Εγώ νομίζω ότι η όποια εμπειρία διαθέτουμε για τα ελληνικά δεδομένα και για τον ελλαδικό πληθυσμό, ο γιγάντιος αυτός ασφαλιστικός οργανισμός, το ΙΚΑ, δεν πιστεύω ότι μπορεί να είναι αποτελεσματικός στην οργάνωσή του. Πολύ περισσότερο μάλιστα που του προσθέτουμε ένα τεράστιο κομμάτι δραστηριότητας που είναι η υγειονομική περίθαλψη. Συνεπώς επιβάλλεται εκ των πραγμάτων να μελετήσετε πολύ σοβαρά την αφαίρεση από το ΙΚΑ του σκέλους "υγειονομική περίθαλψη". Και αυτό με συνδέει με το άρθρο 40 όπου ορθά προβλέπεται ότι θα πρέπει ο ΟΓΑ να κάνει και κλάδο υγείας σήμερα, για κάποιους λόγους καλύτερης οργάνωσης. 
Πλην όμως δεν είναι δυνατόν επιτέλους τα ασφαλιστικά ταμεία να ασκούν υγειονομική πολιτική. Κάποτε αυτό το αστείο πρέπει να τελειώσει. Και πρέπει να τελειώσει, αν θέλουμε ως χώρα ευρωπαϊκή στον 21ο αιώνα, να είμαστε οργανωμένοι στον ασφαλιστικό και στον υγειονομικό κλάδο. Και το κάποτε δεν πρέπει να είναι στο προσεχές ενδεχομένως αόρατο μέλλον αλλά είναι αύριο ή είναι τώρα αν θέλετε.
Βλέπουμε όλοι μας και ας μην κρυβόμαστε τη διαμάχη που γίνεται αυτές τις ημέρες μεταξύ του Υπουργείου Υγείας και του ΙΚΑ ως μεγαλύτερου ασφαλιστικού οργανισμού. Και υποκρύπτετε από ό,τι φαίνεται κάτω από αυτήν τη διαμάχη αφ΄ ενός μεν προσπάθεια του Υπουργού Υγείας να θεσπίσει την πρωτοβάθμια φροντίδα υγείας και περίθαλψης που πρέπει να πω κι εγώ -το είπαν και άλλοι, το είπε και ο κ. Γείτονας αρχικά και είναι πάρα πολύ σωστό- ότι ας μη βαυκαλιζόμαστε επιτέλους, Εθνικό Σύστημα Υγείας χωρίς πρωτοβάθμια φροντίδα δεν υπάρχει. Και το 1983 ο ιδρυτικός νόμος 1397 για το ΕΣΥ, την πρωτοβάθμια φροντίδα την είχε σε κυρίαρχη θέση. Δεν πίστευα κι εγώ τουλάχιστον ποτέ ότι είκοσι χρόνια μετά δεν θα έχει ακόμα εφαρμοστεί. 
"Επαναλαμβάνω ότι αν δεν γίνει πρωτοβάθμια φροντίδα υγείας -δεν θα πω εγώ με ποιον τρόπο, υπάρχουν τρόποι- δεν μπορούμε να μιλούμε για ΕΣΥ. Και μην αναζητά κανείς βελτίωση της νοσοκομειακής περίθαλψης στην Ελλάδα χωρίς την επιλογή αυτή. Δεν πρόκειται να γίνει ποτέ. Τα νοσοκομεία μας θα είναι καλάθια χωρίς πάτο. Συνεχώς θα βάζουν από πάνω είτε λεφτά είτε προσωπικό αλλά δεν θα αποδίδει ποτέ ποιότητα η περίθαλψη".
Και επειδή ο χρόνος περνάει, πρέπει να πω ότι η αναδιατυπούμενη διάταξη από τον αγαπητό φίλο Υφυπουργό Υγείας, σχετικά με τους γενικούς γιατρούς, εγώ τι χαιρετίζω βεβαίως ως απολύτως ορθή. Μόνο που, αγαπητέ μου κύριε Υφυπουργέ, και μετά τι; θα έλεγα εγώ. Πολύ σωστά αυξάνετε τον αριθμό των ειδικευομένων στη γενική ιατρική και καλά κάνετε. Αλλά μετά τι θα κάνουν αυτοί οι άνθρωποι; Με τι θα ασχοληθούν; Ποιος θα είναι ο τομέας δραστηριότητάς τους; 
Εάν, λοιπόν, δεν γίνει αυτό που είπα πριν, δηλαδή η πρωτοβάθμια φροντίδα υγείας, όπου ο γενικός γιατρός θα έχει κυριαρχικό ρόλο -εκεί είναι ο απόλυτος ρόλος του γενικού γιατρού- τότε δεν έχει νόημα η διάταξη αυτή.
Εύχομαι και ελπίζω πραγματικά να είναι προοίμιο η διάταξη του ότι πρόκειται να επακολουθήσει. Και το εύχομαι και το ελπίζω, γιατί ανεξαρτήτως του σε ποια παράταξη ανήκει κανείς, νομίζω πως όλοι μας νοιαζόμαστε για το καλό του Έλληνα πολίτη. Και καλό του Έλληνα πολίτη στον τομέα της υγείας, χωρίς τη ρύθμιση αυτή δεν μπορεί να υπάρξει. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Η κα Σχοιναράκη έχει το λόγο.
ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, κύριοι Υπουργοί, κυρίες και κύριοι συνάδελφοι, θεωρώ πολύ σημαντικό το νομοσχέδιο που συζητούμε σήμερα, τα άρθρα τα οποία συζητούμε σήμερα με θετικό πρωτοποριακό θα έλεγα περιεχόμενο. Και δεν είναι τυχαίο που και στην επιτροπή, αλλά και στην ολομέλεια έχει τη γενική αποδοχή των συναδέλφων από όλες τις πλευρές. Θετικοί, όμως, ήταν και οι εκπρόσωποι των φορέων, οι οποίοι κλήθηκαν και ενημέρωσαν την αρμόδια επιτροπή για το περιεχόμενο του νομοσχεδίου.
Όντως οι διατάξεις του νομοσχεδίου αναβαθμίζουν τη δομή και τη λειτουργία ενός ασφαλιστικού φορέα, του μεγαλύτερου θα μπορούσαμε να πούμε, ενός ασφαλιστικού φορέα που έχει περίπου δύο εκατομμύρια ασφαλισμένους, εργαζόμενους και συνταξιούχους, και δίνει απάντηση στην εξυπηρέτηση του πολίτη και εκσυγχρονίζει την υπηρεσία. Βεβαίως έχει οφέλη προς τους εργοδότες, τους ασφαλισμένους, αλλά και τους ίδιους τους εργαζόμενους στον ασφαλιστικό φορέα, στο ΙΚΑ. 
Θα πρέπει, όμως, να δούμε το ακριβές χρονοδιάγραμμα υλοποίησης με βάση την κτιριακή υποδομή που υπάρχει, διότι γνωρίζουμε ότι σε πολλές περιοχές το ΙΚΑ δεν έχει και την καλύτερη κτιριακή υποδομή, άρα θα πρέπει να δούμε πώς θα αντιμετωπισθεί αυτό το θέμα. Να δούμε δηλαδή το ακριβές χρονοδιάγραμμα της υλοποίησης του συγκεκριμένου ολοκληρωμένου πληροφοριακού συστήματος με βάση την υπάρχουσα κτιριακή κατάσταση αλλά και την προγραμματισμένη. 
Τώρα έρχομαι στα άρθρα που συζητάμε. Συγκεκριμένα στο άρθρο 41 και εγώ συμφωνώ απόλυτα ότι δεν μπορεί να υπάρχουν διαφορετικές προϋποθέσεις συνταξιοδότησης στους Έλληνες πολίτες. Έτσι, λοιπόν, η διαβάθμιση που ισχύει στις συντάξεις αναπηρίας του ΙΚΑ θα πρέπει να ισχύει και για τους ασφαλισμένους στον ΟΓΑ. Το ένα θέμα είναι αυτό. 
Κύριε Υπουργέ, το σύνολο σχεδόν των συναδέλφων που τοποθετήθηκαν στη συγκεκριμένη ομάδα άρθρων σταμάτησαν στο άρθρο 47. Άρα αυτό σημαίνει ότι υπάρχει πολύς προβληματισμός. Παρακολουθήσαμε όλοι τις τοποθετήσεις και είδαμε ότι υπάρχουν πολλές και διαφορετικές προτάσεις. Έτσι, λοιπόν, μπαίνει ένα ερωτηματικό: Μήπως θα πρέπει να το ξαναδούμε μια και αγγίζει τελικά το σύνολο των περιοχών, αφού το σύνολο των συναδέλφων που τοποθετήθηκαν σταμάτησαν στο συγκεκριμένο άρθρο; Αυτή είναι η μία επισήμανση. 
Η δεύτερη επισήμανση έχει να κάνει με συνάδελφο που προηγήθηκε στην τοποθέτησή του. Δεν θα πρέπει να ξεχνούμε ότι δεν είναι Χερσόνησος όλη η Ελλάδα, όπως πολύ σωστά είπε ο προηγούμενος συνάδελφος. Αλλά και στην περιοχή του Νομού Ηρακλείου που βρίσκεται η Χερσόνησος δεν είναι όλες οι περιοχές τέτοιες, δηλαδή αναπτυγμένες. Δεν είναι, λοιπόν, αναπτυγμένες τουριστικά το ίδιο όλες οι περιοχές και ιδιαίτερα οι περιοχές του νότου στο Νομό Ηρακλείου. Υπάρχουν περιοχές, οι οποίες έχουν μικρό πληθυσμό. 
Αυτά τα ζητήματα θα πρέπει να τα δούμε και να τα αντιμετωπίσουμε, γιατί δεν θα πρέπει σε καμία περίπτωση η όποια διατύπωση του συγκεκριμένου άρθρου να δημιουργεί κοινωνικές αδικίες και το πιο σημαντικό να συμβάλλει στην ερήμωση των απομακρυσμένων ιδιαίτερα περιοχών. Γιατί και στο Νομό Ηρακλείου υπάρχουν περιοχές στο νότο, όπως τόνισα και προηγούμενα, τις οποίες θα πρέπει να δούμε εντελώς διαφορετικά. Και θα πρέπει να εξετασθεί το εξής: Να δούμε μήπως περιοχές κάτω των πεντακοσίων κατοίκων θα πρέπει να εξαιρούνται εντελώς. 
Σε ό,τι αφορά το τετρακοσαπλάσιο όπως έχει διαμορφωθεί του εκάστοτε ισχύοντος ημερομισθίου, αναφέρθηκε από προηγούμενους συναδέλφους ότι θα πρέπει να δούμε το εκάστοτε αφορολόγητο εισόδημα, το οποίο όμως δεν θα πρέπει σε καμία περίπτωση να είναι μικρότερο του τετρακοσαπλασίου. Θα πρέπει να δούμε μήπως πρέπει να ισχύει το εκάστοτε αφορολόγητο εισόδημα του μισθωτού, που είναι πολύ μεγαλύτερο, βεβαίως, από το εισόδημα των βιοτεχνών.
Θα πρέπει βεβαίως να δούμε το σύστημα είσπραξης των εισφορών, ιδιαίτερα στις απομακρυσμένες περιοχές, είτε πρόκειται για το ΙΚΑ είτε πρόκειται για τον καινούριο οργανισμό που δημιουργείται, είτε για το ΤΕΒΕ, γιατί οι όποιες ρυθμίσεις θα πρέπει να λύνουν προβλήματα, να μη δημιουργούν προβλήματα στους κατοίκους αυτών των περιοχών που συνήθως είναι απομακρυσμένες και να μη δημιουργούν άθελά τους ασυνεπείς στις υποχρεώσεις τους πολίτες.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Θα σταματήσω και στο άρθρο 50, που το θεωρώ ιδιαίτερα σημαντικό, διότι εδώ φαίνεται ότι δεν υπάρχει μόνο η πολιτική βούληση και η ευαισθησία απέναντι σε αυτές τις οικογένειες που έχουν τρία παιδιά ή είναι πολύτεκνες, καθώς και στη σύνταξη της πολύτεκνης μητέρας, αλλά υπάρχει και η πολιτική πράξη, που είναι η επικύρωση με νόμο. 
Θα πρέπει εδώ να τονίσω το εξής: Δεν θα πρέπει επιλεκτικά να ανασύρουμε κάποια θέματα στη μνήμη μας και να δείχνουμε την ευαισθησία μας. Αναφέρθηκε από προηγούμενους συναδέλφους ότι αυτό γίνεται κατόπιν της απόφασης του Συμβουλίου της Επικρατείας. Έχουμε και άλλες τέτοιες περιπτώσεις. Αναφέρω συγκεκριμένα στην περίοδο ΄90-΄93 το γνωστό δεκαοκταχίλιαρο για όλους τους υπαλλήλους, όπου δικαιώθηκαν οι εργαζόμενοι αυτοί από το Συμβούλιο της Επικρατείας, όμως δεν υπήρξε πολιτική πράξη, παρά το γεγονός ότι πολλοί έλεγαν ότι υπήρχε η πολιτική βούληση. Στη συγκεκριμένη περίπτωση υπάρχει και η πολιτική πράξη. Ήρθε το ΠΑΣΟΚ μετά το 1994 για να δικαιώσει αυτούς τους εργαζόμενους.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης. Απών.
Η κα Καλαντζάκου έχει το λόγο για προτασσόμενη δευτερολογία.
ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, δύο λόγια μονάχα θα πω, γιατί νομίζω ότι έχουν όλα λίγο-πολύ ειπωθεί, όμως, ως Βουλευτής της περιφέρειας έχω υποχρέωση να ενώσω τη φωνή μου με άλλους συναδέλφους που μίλησαν για το θέμα του άρθρου 47, απλώς για να υπογραμμίσω τη σημασία που έχει για μέρη όπως τα δικά μας, τα μικρά χωριά όπου το καφενείο εξακολουθεί να είναι -προσωποποιούμε βεβαίως όλο αυτό το θέμα γύρω από το μικρό καφενείο- το κέντρο της ζωής. Και εμείς βρίσκουμε τους πολίτες εκεί και εκείνοι βρίσκονται μεταξύ τους.
Θεωρώ πράγματι ότι είναι σημαντικό το ότι έγινε αυτή η προσθήκη στο άρθρο 47, αλλά υπογραμμίζω και εγώ, όπως και το κόμμα μου, ότι χρειάζεται να υπάρξει περαιτέρω επεξεργασία αυτού του άρθρου. Κανείς δεν θέλει να υπονοήσει ότι πρέπει να υπάρχει εισφοροδιαφυγή στα ταμεία. Τα ταμεία πρέπει να είναι εύρωστα, πρέπει να λειτουργούν και να παρέχουν υπηρεσίες και όλοι οι ασφαλισμένοι να πληρώνουν αυτό που οφείλουν να πληρώνουν στα ταμεία τους. 
Παρά ταύτα, νομίζω ότι ειδικά στο άρθρο 47, επειδή υπάρχει αυτή η λεπτομέρεια που έχει σχέση με την ερήμωση της υπαίθρου, εάν μπορείτε, δώστε περισσότερη έμφαση και κάντε περαιτέρω επεξεργασία. 
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντομάρης έχει το λόγο για τέσσερα λεπτά για προτασσόμενη δευτερολογία.
ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, κυρίες και κύριοι συνάδελφοι, κατ' αρχήν, όπως είπα και στην επιτροπή, οφείλω να τονίσω ότι η σύσταση στον Οργανισμό Γεωργικών Ασφαλίσεων αυτοτελούς κλάδου υγείας είναι μια κατάκτηση για την κοινωνία μας, είναι μια επιτυχία του Υπουργείου που το φέρνει εισηγούμενο στη Βουλή και νομίζω ότι είναι και μια συμβολή της Βουλής των Ελλήνων απέναντι στους Έλληνες αγρότες. Το θεωρώ πάρα πολύ θετικό, διότι επιτέλους δημιουργείται αυτοτελής κλάδος υγείας για τους αγρότες μας.
Κάτι άλλο που θα ήθελα να τονίσω έχει σχέση με το άρθρο 41. 
Κύριε Υπουργέ -το είχα πει και στην επιτροπή- θεωρώ ότι είναι πάρα πολύ καλό αυτό που προτείνετε για τα δεκαπέντε χρόνια, δηλαδή από το 1988 μέχρι το 2003, αυτοί που έχουν την ασφάλιση της δεκαπενταετίας να παίρνουν και τη βασική σύνταξη του ΟΓΑ που τώρα είναι 48.000 δραχμές και με τον καινούριο χρόνο γίνονται 53.000 δραχμές, μαζί βέβαια με την κύρια σύνταξη που παίρνουν από τα δεκαπέντε χρόνια. 
Και όπως γνωρίζετε, υπάρχει εικοσιπενταετία για τους παλιούς, γι' αυτούς που είναι τώρα στη σύνταξη. Η πρότασή μου είναι να υπάρξει ένα ενδιάμεσο στάδιο για μια εικοσαετία, δηλαδή ανάμεσα στην εικοσιπενταετία που υπήρχε και στη δεκαπενταετία που θεσμοθετείται γι' αυτούς που το 1998 μετά από δέκα χρόνια ασφάλισης δεν είχαν δικαιολογητικά για τα προηγούμενα δεκαπέντε χρόνια προ του '88. Δεκαπέντε χρόνια προ του 1988 είναι το 1973. Δεν ξέρω το 1973 ποιοι ήταν στους αγροτικούς συνεταιρισμούς για να έχουν τη βεβαίωση ή ποιος αγροφύλακας έδινε σε ποιον ή ποια φορολογική δήλωση έκαναν ή ποια επιδότηση έπαιρναν και από πού; Πώς μπορούν να αποδειχθούν αυτά; Γι' αυτό οι αγρότες μας είναι σε δύσκολη θέση. Έτσι έρχονται στα κεντρικά του ΟΓΑ για να δικαιωθούν. Πολλές φορές η επιτροπή τους δικαιώνει. Πρόκειται όμως για μια φοβερή ταλαιπωρία για τον αγροτικό κόσμο. 
Θα έλεγα λοιπόν να κάνουμε αυτή την εικοσαετία. Για όσους έχουν τα χρόνια που έχουν πληρώσει την ασφάλισή τους αν έχουν πληρώσει επτά χρόνια να ζητάμε δεκατρία, αν έχουν πληρώσει δέκα χρόνια, να ζητάμε τα άλλα δέκα. 
Έρχομαι στο άρθρο 47. Ό,τι δίνουμε σε επαγγελματίες και βιοτέχνες πέραν των ασφαλιστικών τους εισφορών είναι σε βάρος των αγροτών. Είναι φανερό ότι ο ΟΓΑ δίνει συντάξεις και επιδοτεί με 50.000 δραχμές το μήνα αυτούς οι οποίοι δεν είναι αγρότες. Βεβαίως αυτά δίδονται από τον κρατικό προϋπολογισμό αλλά είναι για τους αγρότες. Γι' αυτούς που αποδεδειγμένα έχουν εισόδημα και είναι επαγγελματοβιοτέχνες ακόμη και σε ορεινές περιοχές και σε νησιωτικές έχουμε θεσπίσει μεγαλύτερα αφορολόγητα όρια και αυτό είναι λογικό. Έτσι και αλλιώς δεν τους πιάνει ο νόμος αυτούς που είναι πάνω από πενήντα χρονών. Άρα έχουμε δεκαπέντε χρόνια μπροστά μας που και αυτά είναι σε βάρος των αγροτών αλλά τα δίνουμε. Αυτοί που είναι είκοσι πέντε, τριάντα ή τριάντα πέντε χρονών που τώρα ξεκινάνε μια δουλειά θα λέμε ότι είναι επαγγελματίες βιοτέχνες και θα τους λέμε να ασφαλίζονται στον ΟΓΑ για να παίρνουν τα χρήματα των αγροτών; Είναι λογικό να το κάνει αυτό η Βουλή; Άλλο βεβαίως πράγμα είναι κάποια δικαιώματα που έχουν μέχρι τώρα κάποιες επαγγελματικές τάξεις, που έχουν αφορολόγητα, όπως τα επτά δωμάτια στα ενοικιαζόμενα που είναι περίπου 2.500.000 τεκμαρτό εισόδημα. Έτσι και αλλιώς αυτοί καλύπτονται. Θα καλύψουμε όμως και αυτούς που έχουν πενήντα δωμάτια ή αυτούς που έχουν εισόδημα 10.000.000.
Λέω λοιπόν ότι το τετρακόσιες φορές του ανειδίκευτου εργάτη σε σχέση με μια πολιτική ορεινών περιοχών και νησιωτικών θα μπορούσε να γίνει συν 50%. Όμως είναι κάτι. Επιτέλους δίνουμε κάτι και στον αγροτικό κόσμο και στους επαγγελματίες. Τους κοιτάζουμε στα μάτια. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Άκουσα από την έναρξη της σημερινής συνεδρίασης όλους ανεξαιρέτως τους συναδέλφους, οι οποίοι με υπεύθυνο τρόπο διατύπωσαν τις απόψεις τους, ώστε να μπορώ να ισχυριστώ ότι αυτό το νομοσχέδιο στην τελική μορφή του θα είναι αποτέλεσμα της κοινής προσπάθειάς μας. Καθένας με τη δική του χρήσιμη συμβολή οδηγεί τη Βουλή των Ελλήνων να αποφασίσει και να νομοθετήσει επί κρισίμων θεμάτων.
Θα μου επιτρέψετε να διατρέξω άρθρο προς άρθρο ακολουθώντας τη σειρά που έχουν στο κείμενο του νομοσχεδίου και να κάνω τις σχετικές παρατηρήσεις και στη συνέχεια να προβώ σε κάποια σχόλια και να δώσω απαντήσεις επί θεμάτων που έθεσαν οι συνάδελφοι.
Το άρθρο 40 είναι σημαντικό, γιατί με αυτό συστήνεται κλάδος υγείας σε ένα μεγάλο ασφαλιστικό οργανισμό, ο οποίος έχει γίνει και φορέας κύριας ασφάλισης εδώ και κάποια χρόνια. Είναι ένα πολύ σημαντικό θέμα, που τακτοποιεί τη λειτουργία συνολικά του ΟΓΑ, ώστε να γνωρίζει ποια είναι τα χρήματα που δαπανώνται στον κλάδο υγείας, ποιοι είναι οι πόροι που εισρέουν σ΄ αυτόν τον κλάδο, κάτι που σήμερα δεν είναι εφικτό. Βεβαίως με την εισαγωγή της μηχανοργάνωσης και στον ΟΓΑ -ο σχετικός διαγωνισμός θα γίνει πολύ σύντομα- όλη αυτή η διαδικασία θα εκσυγχρονιστεί, προκειμένου με πολύ πιο σύντομο και αποτελεσματικό τρόπο να αντιμετωπίζονται τα θέματα των ασφαλισμένων στον ΟΓΑ. 
Η διατύπωση που κάναμε πιστεύουμε ότι βελτιώνει την αρχική ρύθμιση και επισημάνθηκε. Νομίζω όμως ότι πέραν όλων αυτών είναι αναγκαίο -έγιναν σχετικές επισημάνσεις, γι΄ αυτό παραμένω στο σημείο- να πω ότι η σύσταση του κλάδου υγείας όχι μόνο δεν αντιβαίνει, αλλά αντιθέτως βοηθά στην εξομοίωση του καθεστώτος λειτουργίας των ασφαλιστικών οργανισμών και προετοιμάζει, αν θέλετε, μεταξύ των άλλων και τον ΟΓΑ, προκειμένου εν όψει της συζήτησης για το μεγάλο θέμα της πρωτοβάθμιας φροντίδας υγείας και αυτός, όπως και οι άλλοι ασφαλιστικοί οργανισμοί, να είναι έτοιμοι να συμμετάσχουν στην αναμόρφωση του τοπίου παροχής υπηρεσιών υγείας στην πατρίδα μας. 
Είναι ειλημμένη απόφαση της Κυβέρνησης να ολοκληρώσουμε το ΕΣΥ με τη δημιουργία και αυτής της πρωτοβάθμιας βαθμίδας παροχής υπηρεσιών υγείας. Είναι πράγματι σχήμα οξύμωρο και δεν συμβαίνει σε άλλες χώρες, τουλάχιστον στις χώρες της Ευρώπης, παρά μόνο στη δική μας, ασφαλιστικοί οργανισμοί, οι οποίοι δεν υπάγονται στο καθ΄ ύλην αρμόδιο για την παροχή υπηρεσιών υγείας Υπουργείο Υγείας, να παρέχουν Υπηρεσίες Υγείας και να εποπτεύονται από άλλους Υπουργούς. Στη χώρα μας τέσσερα Υπουργεία εποπτεύουν οργανισμούς, οι οποίοι παρέχουν υπηρεσίες υγείας σε ασφαλισμένους. Αυτή η εξέλιξη είναι πολύ θετική, την υποστηρίζουν όλοι και ουδείς προβάλλει εμπόδια ή αντιστάσεις. Η πρωτοβουλία από την πλευρά του Υπουργείου Υγείας θα αναληφθεί στις αρχές του νέου έτους. Το Υπουργείο μας, το ΙΚΑ, όλοι οι ασφαλιστικοί οργανισμοί έχουμε κατ΄ αρχάς συμφωνήσει σε αυτήν την πολιτική κατεύθυνση, συμβάλλουμε και συμμετέχουμε στην προσπάθεια της προετοιμασίας από την πλευρά της Κυβέρνησης, ώστε όταν το θέμα τεθεί προς συζήτηση και ληφθούν οι τελικές αποφάσεις να προχωρήσουμε στην εφαρμογή των αποφάσεων. Δεν τίθεται θέμα διαφωνιών. Βεβαίως θα πρέπει να συζητηθούν στο πλαίσιο αυτής της γενικότερης προσέγγισης για τη αναμόρφωση του συστήματος υγείας, ιδιαιτέρως με τη δημιουργία της πρωτοβάθμιας φροντίδας υγείας, θέματα τα οποία εντάσσονται στις λεπτομερείς εξειδικεύσεις που πρέπει να κάνουμε όσον αφορά την προάσπιση των συμφερόντων του ΙΚΑ γιατί βεβαίως τα νοσοκομεία αποτελούν περιουσία των ασφαλισμένων του ΙΚΑ και του ιδρύματος.
Όσο για το άρθρο 41 όπου έχει κατατεθεί σχετική τροπολογία εκ μέρους πολλών συναδέλφων, πρέπει να πω ότι η ρύθμιση σ΄ αυτό το άρθρο είναι ευεργετική, γιατί εναρμονίζεται το καθεστώς της κάλυψης των απαραίτητων προϋποθέσεων προκειμένου κάποιος να πάρει σύνταξη, που ίσχυαν παλαιότερα, με το καθεστώς που ισχύει από την περίοδο που δημιουργήθηκε στον ΟΓΑ ο κλάδος που τον καθιστά και οργανισμό κύριας ασφάλισης.
Παλαιότερα κάποιος ήθελε είκοσι πέντε χρόνια εργασίας στον αγροτικό τομέα και επίσης να συμπληρώσει αθροιστικά και το εξηκοστό πέμπτο έτος της ηλικίας του, για να δικαιούται αυτή την προνοιακή σύνταξη. ΄Οποιος είναι ασφαλισμένος στον ΟΓΑ, με τη συμπλήρωση δεκαπέντε ετών απασχόλησης θεμελιώνει συνταξιοδοτικό δικαίωμα. Εμείς λέμε για όλους όσοι είναι ασφαλισμένοι στον ΟΓΑ, εφόσον ανήκουν ταυτοχρόνως και στις δύο περιόδους, θεμελιώνουν αυτό το δικαίωμα με τη συμπλήρωση δεκαπέντε ετών. Η ρύθμιση αυτή είναι ευεργετική, αφού έχουμε συντόμευση του χρόνου που είναι απαραίτητος προκειμένου κάποιος να θεμελιώσει αυτό το δικαίωμα. 
Πρέπει να πω, σε σχέση με την τροπολογία που έχουν καταθέσει οι συνάδελφοι ότι από την αρχή, επειδή όπως γνωρίζετε το ασφαλιστικό καθεστώς παρακολουθεί την εργασιακή κατάσταση του πολίτη, υπήρχε μια διάκριση όσον αφορά αυτούς οι οποίοι είναι αυτοαπασχολούμενοι, άρα ενταγμένοι, ασφαλισμένοι στα αντίστοιχα ταμεία και αυτούς, οι οποίοι παρέχουν "εξαρτημένη μισθωτή εργασία. Δεν υπήρχε για τους αυτοαπασχολούμενους αυτή η διαβάθμιση για την οποία πάρα πολλοί συνάδελφοι μίλησαν. Πρέπει να σας πω ότι και σήμερα για τους αυτοαπασχολούμενους, τους οποίους δεν εγγίζει ο ν. 2084, παραμένει αυτό το καθεστώς της μη ύπαρξης δηλαδή διαβαθμίσεων όσον αφορά τα ποσοστά αναπηρίας. 
Ο ν. 2084 εξαίρεσε από το πεδίο εφαρμογής που τους ασφαλισμένους του ΟΓΑ. Αυτό που ζητούν οι συνάδελφοι προφανώς το ζητούν επειδή αγνοούν ότι ο ν. 2084 δεν αφορά τους ασφαλισμένους του ΟΓΑ. Και σε τελευταία ανάλυση αυτό που ζητείται, η εξομοίωση δηλαδή του καθεστώτος διαβαθμίσεων, που ισχύει στο ΙΚΑ και για τους ασφαλισμένους στον ΟΓΑ είναι κάτι το οποίο δεν ισχύει για τους ασφαλιζόμενους στον ΟΑΕΕ, στο ΤΕΒΕ, που είναι αυτοαπασχολούμενοι, όπως και οι αγρότες θεωρούνται αυτοαπασχολούμενοι. Και αυτή η εξομοίωση, αν δεχθούμε ότι πρέπει να τη στηρίξουμε επειδή ακριβώς δημιουργεί ένα ευνοϊκότερο καθεστώς για τους αγρότες, πρέπει να σας πω ότι αξίζει να μελετηθεί με μεγαλύτερη προσοχή, γιατί αυτό που θεωρούν κάποιοι ότι επιδιώκεται μέσω αυτής της τροπολογίας που κατέθεσαν, είναι αμφίβολο. Μάλιστα μπορεί να συμβαίνει ακριβώς το αντίθετο. Γιατί κάποιος σήμερα στον ΟΓΑ με ποσοστό που φθάνει το 67% μπορεί να λάβει πλήρη σύνταξη, ενώ το αντίστοιχο ποσοστό, αν πάμε σε ένα καθεστώς εξομοίωσης, για το ΙΚΑ μπορεί να φθάσει στο 80%.
'Οσον αφορά το άρθρο 44, οι συνάδελφοι που διετύπωσαν, λίγοι πάντως, οι οποίοι δεν είχαν παρακολουθήσει τη συζήτηση στην αρμόδια Διαρκή Επιτροπή και γι' αυτό προφανώς επανέφεραν το θέμα, κάποια ένσταση, πρέπει να πω ότι δεν έχουν καθόλου δίκιο, δεν υπάρχει παραμικρό στοιχείο αδιαφάνειας, δοθέντος ότι αυτό το οποίο περιλαμβάνεται στο συγκεκριμένο άρθρο δεν είναι τίποτε άλλο παρά μια ως εκ περισσού, θα έλεγα, επικύρωση διαδικασιών, οι οποίες είναι διαφανείς, αντικειμενικές, είναι ανοικτές διαδικασίες. Σε εφαρμογή του ν. 2860/2000 και γι' αυτό ακριβώς είναι και η αναδρομική ισχύς αυτών των διατάξεων- δεν είχε τότε προβλέψει ο νομοθέτης τη συμπερίληψη σε αυτόν το νόμο σχετικών εξουσιοδοτικών διατάξεων για λόγους, οι οποίοι έχουν την αξία τους. Εμείς θεωρούμε ότι όλες αυτές οι δράσεις που έχουν εφαρμοστεί, μετά την πίεση που ασκήθηκε από όλους να προχωρήσουμε σε εφαρμογή αξιοποίησης των κονδυλίων του Γ' Κοινοτικού Πλαισίου Στήριξης, είναι δράσεις ανοικτές, έχουν γίνει προκηρύξεις, δημόσιοι διαγωνισμοί και διεθνείς. Δεν μιλάμε για αποφάσεις Υπουργών που έχουν εκδοθεί και τώρα εκ των υστέρων ερχόμαστε με αυτό το νομοθέτημα να τις νομιμοποιήσουμε ή να προσφέρουμε κάποιου είδους κάλυψη, επειδή αυτό είναι απαραίτητο. Κάθε άλλο, παρά αυτό συμβαίνει. Μιλάμε για ανοικτές διαδικασίες, για προκηρύξεις, για διαγωνισμούς. ΄Αρα, λοιπόν, η ένσταση, η αντίρρηση αυτή, θα μου επιτρέψετε να πω, δεν στέκει και γι' αυτό δεν θα πρέπει οι συνάδελφοι να επιμένουν στο ζήτημα αυτό. 
΄Οσον αφορά το άρθρο 45 που επανήλθε από την πλευρά της Νέας Δημοκρατίας το θέμα της γνώμης που έχει η ΑΔΕΔΥ για το άρθρο αυτό, πρέπει να σας πω ότι όταν συζητούμε δεν πρέπει να έχουμε μια πολιτική στάση, που θυμίζει ανεμόμυλο, να τοποθετούμαστε δηλαδή αναλόγως του θέματος, το οποίο κάθε φορά μας απασχολεί, πρέπει να υπάρχει μια συνέπεια στην πολιτική στάση μας.
Όταν μιλάμε δηλαδή για την παροχή κάποιων βοηθημάτων, κάποιων επιδομάτων, να υπερθεματίζουμε υπέρ της χορήγησής τους και όταν κάποια άλλη στιγμή μιλάμε για τα προβλήματα των ασφαλιστικών οργανισμών να μιλάμε υπέρ των ασφαλιστικών ταμείων με τρόπο, ο οποίος όμως οδηγεί στο συμπέρασμα ότι δεν έχουμε σκεφθεί ποια ήταν η θέση που είχαμε διατυπώσει σε μια προηγούμενη φάση επί ενός θέματος, θέση η οποία οδηγούσε στο να πλήξει τα συμφέροντα του ασφαλιστικού ταμείου ενός ασφαλιστικού οργανισμού, τον οποίο σε μια ύστερη φάση υπερασπιζόμαστε με τόσο εύκολο, αλλά τελικώς κούφιο και αναποτελεσματικό τρόπο. 
Θα πρέπει να εξετάσουμε ποιες είναι οι δυνατότητες που έχει ένας ασφαλιστικός φορέας, ένα ταμείο, όπως το συγκεκριμένο των δημοσίων υπαλλήλων. Και πρέπει να σας πω ότι υπήρξαν, με τις αυξήσεις που δόθηκαν, οι παροχές, οι οποίες ικανοποίησαν και την ΑΔΕΔΥ. Η δε ΑΔΕΔΥ έχει διατυπώσει θετική άποψη και γι' αυτήν τη ρύθμιση. 
Όσον αφορά το άρθρο 47 στο οποίο επικεντρώθηκε -δικαιολογημένο αυτό και αναμενόμενο- το ενδιαφέρον των περισσοτέρων συναδέλφων. Πρέπει να πω ότι η συζήτηση επί της αρχής του νομοσχεδίου, επειδή και τότε πολλοί συνάδελφοι ανέδειξαν αυτό το θέμα, μας οδήγησε σε μια συμφωνία. Είπα από την πρώτη στιγμή ότι η πρόταση και ψήφιση αυτής της διάταξης τελεί υπό την αίρεση της ομοφωνίας. Εφόσον όλες οι πτέρυγες της Βουλής συμφωνήσουν, θα προχωρήσουμε στην ψήφιση αυτής της διάταξης. Έχουμε μελετήσει το θέμα. Το έχουμε ζυγίσει και σταθμίσει και πιστεύω ότι με την τελική μορφή έχουμε συγκεράσει σε ικανοποιητικό βαθμό αντιτιθέμενα συμφέροντα. Πρέπει να πω ότι και τώρα που αυτή η διάταξη αποσύρεται, επειδή μας ενδιαφέρει να προστατεύσουμε τα συμφέροντα εκείνων, οι οποίοι υπερασπίζονται τη ζωντάνια των χωριών μας...
ΠΡΟΕΔΡΕΥΩΝ (Παναγιώτης Σγουρίδης): Ποια διάταξη αποσύρεται;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Για το άρθρο 47 μιλάμε. 
ΠΡΟΕΔΡΕΥΩΝ (Παναγιώτης Σγουρίδης): Ολόκληρο;
ΦΟΙΒΟΣ ΙΩΑΝΝΙΔΗΣ: Εφόσον δεν υπάρχει ομοφωνία.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ακούστε με.
Θα αναμένω και τις απόψεις που θα διατυπώσουν οι Κοινοβουλευτικοί Εκπρόσωποι των κομμάτων, αλλά έτσι όπως φαίνεται από τις ομιλίες των εισηγητών των κομμάτων δεν είναι εφικτή αυτή η ομοφωνία, την οποία έθεσα ως προϋπόθεση και όρο, προκειμένου να προωθήσουμε αυτήν τη διάταξη. Παραμένει βεβαίως η παράγραφος 5 αυτού του άρθρου, η οποία αφορά οργανωτικά - λειτουργικά θέματα του ασφαλιστικού οργανισμού και πρέπει να ψηφισθεί.
Αυτό το οποίο πρέπει να τονίσω και παρακαλώ να το λάβετε υπόψη σας, είναι τούτο: Μετά τη συζήτηση που έγινε και στην επιτροπή και στην Ολομέλεια, έχουμε επιτύχει ένα κεκτημένο προβληματισμού και προσέγγισης επί ενός θέματος που πρέπει να μας απασχολήσει και πρέπει να το αντιμετωπίσουμε και να το ρυθμίσουμε. 
Ακόμη και σήμερα πέραν των εύστοχων σχολίων που ακούστηκαν από συναδέλφους, που υπερασπίστηκαν τη μία ή την άλλη άποψη, πρέπει να συμπληρώσω ότι αδικούνται συμπολίτες μας και διασπάται αυτή η περίφημη αρχή και αξία της αλληλεγγύης των πολιτών, όταν παραμένουν συμπολίτες μας με υψηλό εισόδημα εκτός υποχρεώσεων καταβολής ασφαλιστικών εισφορών. Αυτό το οποίο πρέπει να κάνουμε είναι να λάβουμε υπόψη μας -γιατί σύντομα, στις αρχές του νέου χρόνου με νέα νομοθετική πρωτοβουλία μας, που θα αφορά τη δημιουργία Αγροτικής Εστίας κατά το πρότυπο της Εργατικής Εστίας, θα έχουμε τη δυνατότητα να συζητήσουμε πάλι τέτοια θέματα- ότι ο νέος αυτός ασφαλιστικός φορέας ο ΟΑΕΕ στον οποίο συμπεριλαμβάνονται τα γνωστά σε εμάς ΤΕΒΕ, ΤΑΕ και ΤΣΑ, έχει ένα καθεστώς διαφορετικό για τους επιμέρους ασφαλιζομένους σ' αυτόν. Το ΤΑΕ, το Ταμείο Εμπόρων δεν έχει αυτούς τους περιορισμούς που αφορούν το ΤΕΒΕ. Εντός του ΟΑΕΕ, λοιπόν, υπάρχουν κάποιοι, οι οποίοι ασκούν ένα ορισμένο επάγγελμα, καταβάλλουν εισφορές στον ασφαλιστικό αυτόν οργανισμό, οι συγκάτοικοί τους όμως, οι συμπολίτες τους, οι γείτονές τους, οι συγγενείς τους στον ίδιο τόπο, οι οποίοι ασκούν ένα διαφορετικό επάγγελμα και θα έπρεπε να είναι ασφαλιζόμενοι στο ΤΕΒΕ, με αυτόν τον τρόπο δεν καταβάλλουν καμία εισφορά. 
Είναι ένα θέμα το οποίο -και γι' αυτό κάνω το σχόλιο- πρέπει να το αντιμετωπίσουμε. Έχουμε μελετήσει και έχουμε αξιολογήσει και τις συνέπειες αυτής της ρύθμισης. Θέλω, όμως, να τονίσω για μία ακόμα φορά πόσο υποκριτική είναι η στάση κάποιων-και δυστυχώς υπήρξε μία εξαίρεση- σε αυτό το συναινετικό κλίμα ευθύνης, το οποίο κυριάρχησε τόσο στην επιτροπή όσο και στην Oλομέλεια, καθώς συζητούσαμε τις διατάξεις αυτού του νομοσχεδίου.
Κατά τη συζήτηση στην επιτροπή δεχθήκαμε την πρόταση συναδέλφου, ο οποίος ζήτησε το όριο να ανέλθει στο τετρακοσιαπλάσιο των ημερομισθίων του ανειδίκευτου εργάτη. Δεχθήκαμε την πρόταση να επιλεγεί ως όριο τελικά το εκάστοτε ισχύον αφορολόγητο όριο εισοδήματος. 
Σήμερα, όμως, ακούω από συνάδελφο της Νέας Δημοκρατίας, "παραθυρόφιλο" μεν, ευθυνόφοβο δε όπως αποδείχθηκε, να μας κατακεραυνώνει, επειδή ακριβώς ζητούμε αυτήν την ομοφωνία, επειδή ακριβώς ζητούμε η Βουλή να νομοθετεί. Και μας εγκαλεί, γιατί δήθεν θέτουμε διλήμματα στη Βουλή. Όταν ζητούμε τη γνώμη των Βουλευτών, θέτουμε διλήμματα στη Βουλή και αυτός είναι εκβιασμός. Πού ακούστηκε αυτό; Αυτά είναι πρωτοφανή.
Νομίζω ότι δεν θα πρέπει να υπάρχει αυτή η σύγχυση κοινοβουλευτικού λόγου με τον αγοραίο λόγο, τον οποίο μπορούμε μεν να χρησιμοποιούμε στις κομματικές συνάξεις μας, αλλά δεν έχει καμία σχέση η στάση αυτή με τη στάση ευθύνης, που πρέπει να μας χαρακτηρίζει, όταν μιλούμε στη Βουλή των Ελλήνων. 
Και βεβαίως επειδή έγινε αναφορά σε αυτά τα θέματα, πρέπει να σας πω ότι σπέρνουν την ανησυχία και επιχειρούν να σπείρουν και τον πανικό στους συμπολίτες μας όποιοι καταθέτουν επερωτήσεις, των οποίων ο τίτλος είναι "χωρίς δώρο και συντάξεις οι πολίτες, οι ασφαλισμένοι τα Χριστούγεννα".
Αν αυτό το οποίο διατυπώνουν με τόσο μεγάλη σαφήνεια -είναι τόσο συγκεκριμένος ο τίτλος της ερώτησής τους- πρέπει να το ερμηνεύσουν και να μας πουν τι εννοούν, φαντάζεσθε τι προσπάθεια πρέπει να καταβάλλουμε για να καταλάβουμε τι είναι αυτό το οποίο εννοούν, όταν μιλούν, όπως μιλούν συνήθως, με ασάφεια και με τρόπο παραπλανητικό.
Λέω στον αγαπητό συνάδελφο, και περιορίζομαι σε αυτόν και μόνο, ότι έχει περάσει η εποχή του 0 συν 0 ίσον14. Έχει περάσει η εποχή όπου η Ελλάδα δεν μπορούσε να εκπονήσει και να εφαρμόσει προγράμματα σύγκλισης με την Ευρωπαϊκή Ένωση. Δύο φορές αποπειράθηκε και απέτυχε. Η Ελλάδα είναι χώρα της Οικονομικής και Νομισματικής Ένωσης.
Εμείς πρώτοι απ' όλους τους πολίτες των χωρών της Ευρωπαϊκής 'Ενωσης και λόγω διαφοράς ώρας, σε λιγότερο από ένα μήνα θα χρησιμοποιήσουμε το νέο κοινό ευρωπαϊκό νόμισμα. Αυτό μεταξύ των άλλων παράγει ισχύ, ασφάλεια και σιγουριά για τους πολίτες και πρέπει να το λάβουμε υπόψη μας. Αυτά είναι επιτεύγματα, τους καρπούς των οποίων θέλουμε να μοιραστούμε όλοι. Δεν διεκδικούμε τις δάφνες της επικράτησης.
Και εμείς, με την πολιτική που ακολουθήσαμε, έχουμε πλέον πλεονασματικούς προϋπολογισμούς, πράγμα πρωτόγνωρο και πρωτοφανές για τα ελληνικά δεδομένα εδώ και πολλές δεκαετίες. Έχουμε υψηλούς ρυθμούς ανάπτυξης, που ξεπερνούν το διπλάσιο του κοινοτικού μέσου όρου και βεβαίως έχουμε αυξήσει τις δαπάνες για κοινωνική προστασία, ώστε το 2001 να φθάσουν στο 26,6%, κυρίες και κύριοι συνάδελφοι, και η Ελλάδα να πρωτοπορεί και στον τομέα αυτό μεταξύ των χωρών του λεγόμενου ευρωπαϊκού νότου. Όταν γνωρίζουμε ότι οι ρυθμοί ήταν αρνητικοί δηλ. μειώνονταν οι δαπάνες κοινωνικής προστασίας σε μια περίοδο δέκα και πλέον χρόνια πριν στην πατρίδα μας.
Κυρίες και κύριοι συνάδελφοι, η ομιλία αυτή ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, δώστε μου ένα λεπτό, σας παρακαλώ. Είδατε ότι παρακολούθησα επί τόσες ώρες με μεγάλη προσοχή όλους τους συναδέλφους. Νομίζω ότι θα ανεχθούν για λίγο ακόμη το λόγο μου.
Μου θύμισαν τελικώς υπερασπιζόμενοι τη δήθεν αποτελεσματική πολιτική, η οποία οδήγησε στο να γεννηθούν οκτώ χιλιάδες παιδιά στην πατρίδα μας, εκείνους τους παλαιοκομματικούς, οι οποίοι υπόσχονταν ότι πέρα από τα σχολεία θα κάνουν και παιδιά για τα σχολεία.
Μα, αυτή είναι η πολιτική για την οποία κάποιοι υπερηφανεύονται; Αυτά λένε στον ελληνικό λαό, αυτά λένε στους συμπολίτες μας; Έτσι αναδεικνύουν τα προβλήματά τους;
Κυρίες και κύριοι συνάδελφοι, στο άρθρο 50 η κατηγορία όλων των συναδέλφων που κατέκριναν και αυτήν τη ρύθμιση με την οποία, μεταξύ των άλλων, χορηγείται αυτό το πολυτεκνικό επίδομα, ήταν μια κατηγορία προφανούς σκοπιμότητας, γιατί μεταξύ των συναδέλφων που κατηγόρησαν την Κυβέρνηση ότι δεν δίνει αναδρομικά αυτό το επίδομα, κανείς δεν είπε ότι η Κυβέρνηση δίνει αυτό το επίδομα σε όλους και όχι μόνο σε αυτούς, οι οποίοι προσέφυγαν και δικαιώθηκαν στο δικαστήριο. Γιατί χρησιμοποιείτε την απόφαση ενός δικαστηρίου;
Αυτή είναι αρχή πολιτικής. Κάνουμε πολιτική αρχής, δεν κάνουμε πολιτική με απόφαση δικαστηρίων. Γιατί αν κάνουμε πολιτική, έτσι όπως εσείς την προσεγγίσατε, ως αποτέλεσμα απόφασης δικαστηρίου, δεν θα ήμασταν υποχρεωμένοι να δώσουμε το πολυτεκνικό επίδομα σε όλους, οι οποίοι το λαμβάνουν πλέον με αυτήν τη ρύθμιση. Κανείς δεν το επεσήμανε αυτό.
ΝΙΚΗΤΑΣ ΚΑΚΛΑΜΑΝΗΣ: Γιατί; Μπορούσατε να κάνετε και αλλιώς; Γενικεύει η απόφαση του δικαστηρίου...
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κυρίες και κύριοι συνάδελφοι, η ρύθμιση των χρεών του δημοσίου προς το ΙΚΑ είναι μια πάρα πολύ σημαντική ρύθμιση. Τη χαιρέτισαν όλοι. Μία τέτοια ρύθμιση ήταν απαίτηση, η οποία διατυπωνόταν από πολλές πλευρές και από την πλευρά της Αντιπολίτευσης με ποικίλους τρόπους. Τώρα που επιτυγχάνεται αυτή η ρύθμιση, γίνεται και πάλι προσπάθεια να μειωθεί η αξία και η σημασία της για προφανείς πάλι λόγους.
Έχουμε πει από την πρώτη στιγμή -και παραμένουμε σ' αυτό- ότι η εξόφληση αυτή θα γίνει κατά το 50% του συνολικού ύψους του ποσού μέσω ομολόγων δεκαπενταετούς διάρκειας με το επιτόκιο, το οποίο αναφέραμε, 2%, και κατά το υπόλοιπο 50% μέσω τιτλοποίησης. Το ΙΚΑ θα έχει τη δυνατότητα όμως να αξιοποιήσει τα χρήματα αυτά αμέσως, να προεισπράξει τα αντίστοιχα ποσά με έγκυρο τρόπο, προκειμένου έτσι να ανταποκριθεί σε άλλες υποχρεώσεις που έχει. Και σε τελευταία ανάλυση εκπλήσσομαι όταν ακούω συναδέλφους να διατυπώνουν αυτήν την κριτική προς την Κυβέρνηση, γιατί προβαίνει σε ρυθμίσεις οι οποίες τη διευκολύνουν να παρουσιάζει έναν προϋπολογισμό προς την Ευρώπη ή αλλού, όπου το δημόσιο χρέος δεν έχει τις αντίστοιχες επιβαρύνσεις, λόγω αυτών των χρεών τα οποία αναλαμβάνει το δημόσιο. Αυτή είναι η κριτική που μας ασκείτε; Ότι προσπαθούμε να ξεγελάσουμε, δήθεν, τους Ευρωπαίους; Δεν γνωρίζετε με ποιον τρόπο και στην Ευρώπη οι άλλες χώρες καταρτίζουν τους προϋπολογισμούς τους ή προβαίνουν στην ανάδειξη των δημοσιονομικών στοιχείων της οικονομίας τους; Το θέμα είναι ότι επί της ουσίας -αυτό είναι το πρακτικά ωφέλιμο και χρήσιμο- το δημόσιο ανταποκρίνεται σε μια υποχρέωσή του με τον καλύτερο τρόπο.
Κυρίες και κύριοι συνάδελφοι, πιστεύω ότι η συζήτηση αυτή αποτελεί μια καλή στιγμή για το ελληνικό Κοινοβούλιο. Είπα, κλείνοντας την ομιλία μου κατά την ημέρα που συζητήσαμε το νομοσχέδιο επί της αρχής ότι έχουμε έναν καλό οιωνό, που σημαίνει ότι μπορούμε να νομοθετούμε διασφαλίζοντας τα συμφέροντα του ελληνικού λαού και των φορέων του ελληνικού λαού, όπως είναι το ΙΚΑ. Σήμερα μπορώ να προσθέσω ότι η συζήτηση στην ελληνική Βουλή έδειξε πως πράγματι σημαντικά θέματα που απασχολούν τους Έλληνες πολίτες οι Έλληνες Βουλευτές τα αντιμετωπίζουν με κοινή ευθύνη, παίρνοντας αποφάσεις με γνώμονα το συμφέρον των πολιτών και όχι το μικροκομματικό συμφέρον, παρά το ότι υπάρχουν και εκείνοι οι συνάδελφοι, οι οποίοι προτάσσουν το μικροκομματικό συμφέρον σε σχέση με το συμφέρον του ελληνικού λαού και το συμφέρον, αν θέλετε, του Κοινοβουλίου και της δημοκρατίας. 
ΠΡΟΕΔΡΕΥΩΝ (Παναγιώτης Σγουρίδης): Κύριε Κακλαμάνη, ζητήσατε το λόγο αμέσως μετά τον Υπουργό. Εκ των υστέρων ζήτησε το λόγο ο κ. Νασιώκας. Κρίνεται σκόπιμο να ακούσουμε τους Υπουργούς, οπότε να έχετε συνολική εικόνα. 
ΝΙΚΗΤΑΣ ΚΑΚΛΑΜΑΝΗΣ: Σύμφωνοι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Νασιώκα. Θα σας δώσω πέντε λεπτά.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Ζήτησα το λόγο για να ενημερώσω την Εθνική Αντιπροσωπεία και να απαντήσω για τα άρθρα 49 και 50, τα οποία άπτονται και αρμοδιότητος του Υπουργείου Υγείας.
Το άρθρο 49, στις έξι πρώτες παραγράφους του, στην ουσία τακτοποιεί ένα θέμα, το θέμα της ΕΛ.ΒΙ.Π.Υ., της Ελληνικής Βιομηχανίας Προϊόντων Υγείας Ανώνυμης Εταιρείας, της πρώην "ΧΡΩΠΕΙ" η οποία, όπως γνωρίζετε, από το Μάιο του 1995 δεν έχει καμία άλλη παραγωγική δραστηριότητα και βρίσκεται υπό εκκαθάριση.
Δυστυχώς έντονες δικαστικές εμπλοκές καθυστέρησαν αυτήν τη διαδικασία. Τώρα ουσιαστικά οι εκκρεμότητες τελείωσαν. Υπάρχει μια εκκρεμότητα με το ελληνικό δημόσιο με τη ΔΟΥ Πειραιώς και ως εκ τούτου παρεμβαίνουμε για να δώσουμε τη δυνατότητα να λήξει αυτοδικαίως η εκκαθάριση νομοθετικά να περάσει στον ΕΟΦ και να είναι ο ΕΟΦ αντίδικος ως προς την υπόλοιπη εκκρεμότητα, που υπάρχει με τη ΔΟΥ Πειραιώς αφ΄ ενός, αλλά να δώσουμε και τη δυνατότητα στο δημόσιο να μπορέσει να εκμεταλλευτεί, να κινήσει και να χρησιμοποιήσει για το συμφέρον του κράτους μια μεγάλη περιουσία που πραγματικά υπάρχει σε αυτή την εταιρεία ένα ακίνητο δεκαεπτά στρεμμάτων και βεβαίως τα δεκαοκτώ παλαιά κτίσματα επί της οδού Πειραιώς.
Στην παράγραφο 8 είναι μια τακτοποιητική παρέμβαση σε σχέση με τους διοικητές των νοσοκομείων των ΠΕΣΥ, που είναι εκ των πραγμάτων αλλά χρειαζόταν και αυτή η νομοθετική ρύθμιση και δικαστικά οι νόμιμοι εκπρόσωποι των νοσοκομείων και βεβαίως ορίζονται και ως κύριοι διατάκτες για κάθε είδους πληρωμής δαπανών. Για τα νοσοκομεία που δεν υπάγονται στα ΠΕΣΥ οι διοικητές μπορούν να ασκήσουν αυτήν τη δραστηριότητα εφόσον υπάρχει μεταβίβαση της δραστηριότητας από τα διοικητικά συμβούλια των νοσοκομείων. 
Όμως στην παράγραφο 7 γίνεται μια πολύ σημαντική παρέμβαση, κύριε Πρόεδρε, σε σχέση με την ειδικότητα της γενικής ιατρικής. Μια ειδικότητα που έναν πολύ σημαντικό ρόλο παίζει ήδη αλλά μπορεί και πρέπει να παίξει στην ολοκλήρωση του Εθνικού Συστήματος Υγείας. Δεν χρειάζεται να ψάξουμε. Αν δούμε τι γίνεται σε όλα τα ανεπτυγμένα υγειονομικά κράτη θα δούμε ότι αυτή η ειδικότητα είναι η βάση της παροχής υπηρεσιών υγείας και βεβαίως χρειάζεται η υψηλού επιπέδου εκπαίδευση αυτών των συναδέλφων. Μέχρι πριν λίγα χρόνια δεν υπήρχε ιδιαίτερη ζήτηση των συναδέλφων προς αυτήν την ειδικότητα. Σήμερα υπάρχει. Και πέρα από τις πεντακόσιες πενήντα θέσεις που είναι θεσπισμένες στα νοσοκομεία της χώρας μας και σήμερα ειδικεύονται οι συνάδελφοι με τετραετούς διάρκειας εκπαίδευση υπάρχει πάρα πολύ μεγάλη ζήτηση και βεβαίως υπάρχει και μεγάλη ανάγκη, αν αναλογιστούμε ότι οι γενικοί γιατροί δεν ξεπερνάνε το 5% των γιατρών της Ελλάδος, ενώ ένα πολύ καλό κριτήριο είναι ότι θα έπρεπε να είναι το 50% των ειδικών γιατρών.
Έτσι, λοιπόν, θεσπίζουμε με αυτό το πλαφόν τη δυνατότητα να αυξηθούν πάρα πολύ οι θέσεις σε σχέση με το πόσες είναι σήμερα και με την υπουργική απόφαση που θα επακολουθήσει αυτή η εκπαίδευση, δεν θα γίνεται μόνο στα νοσοκομεία. Θα γίνεται κατά ένα μέρος στα νοσοκομεία στα βασικά τμήματα των νοσοκομείων και τις μονάδες, κυρίως όμως θα γίνεται στα εξωτερικά ιατρεία στα κέντρα υγείας και αν είναι δυνατόν σε εκείνα τα πολυδύναμα ιατρεία, τα οποία μπορούν να δώσουν για ένα διάστημα εκπαίδευση σε αυτούς τους γιατρούς. Και βεβαίως θα υπάρχει πάρα πολύ στενή παρακολούθηση της εκπαίδευσης από τους υπεύθυνους εκπαίδευσης της γενικής ιατρικής και βεβαίως θα υπάρχουν οι εξετάσεις, οι οποίες και αυτές θέλουμε να είναι πάρα πολύ αυστηρές για να δώσουμε μια ειδικότητα πολύ σημαντική. Και βεβαίως έρχεται αυτό να συνδεθεί με την πρόθεση και την απόφαση της Κυβέρνησης και της πολιτείας να προχωρήσει στη θέσπιση της προωτοβάθμιας φροντίδας υγείας.
Δυο κουβέντες μόνο για το άρθρο 20. Τα είπε ο κύριος Υπουργός, απλώς εγώ θα δώσω μια περιγραφή ότι στις αρχές του 1997 και μέσα από τη σκέψη αυξάνοντας στο σύνολο τις παροχές προς την πολύτεκνη οικογένεια και μέσα από τη σκέψη ότι πρέπει να παίρνουν περισσότερα οι περισσότερο αδύναμοι μπήκαν οικονομικά κριτήρια για παροχή επιδομάτων στις πολύτεκνες οικογένειες. Παράλληλα αυξήθηκε το επίδομα του τρίτου παιδιού με εκείνη την απόφαση από 34.000 σε 40.000 το μήνα και επεκτάθηκε και η διάρκεια παροχής μέχρι τη συμπλήρωση του έκτου έτους αντί του τρίτου έτους, που ήταν μέχρι τότε.
Το 2000 τα οικονομικά κριτήρια, που μπήκαν, αυξήθηκαν. Το Μάρτιο του 2001 το Συμβούλιο Επικρατείας με απόφασή του έκανε δεκτή την προσφυγή των ενδιαφερομένων για ακύρωση των πλαφόν των οικονομικών κριτηρίων και βεβαίως το Υπουργείο μας ήρθε σε συνεννόηση με το Υπουργείο Οικονομικών για να εξευρεθούν οι απαραίτητοι πόροι. 
Οι πόροι δεσμεύτηκαν. Υπάρχουν στον προϋπολογισμό και υπάρχουν στο ΚΑΕ 2731 Φ220 και έτσι από 1.1.2002 επεκτείνονται για όλους. Καταργούνται δηλαδή, τα οικονομικά κριτήρια και επεκτείνεται για όλους η χορήγηση αυτών των επιδομάτων.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υφυπουργέ.
Κύριοι συνάδελφοι, ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος ορίζει ως Κοινοβουλευτικό Εκπρόσωπο στο νομοσχέδιο "Εκσυγχρονισμός της Οργάνωσης και Λειτουργίας του Ιδρύματος Κοινωνικών Ασφαλίσεων και άλλες διατάξεις" τον κ. Παναγιώτη Λαφαζάνη.
Ορίστε, κύριε Κακλαμάνη, έχετε το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κύριοι συνάδελφοι, να ξεκινήσω κατ' αρχήν από τα πιο εύκολα. 
Κύριε Υπουργέ, χαιρόμεθα που αποσύρετε το άρθρο 47. Και χαιρόμεθα παρ' ότι οφείλω να πω ότι για τη βελτίωση που κάνατε πράγματι εμείς σας είχαμε κάνει την πρόταση. Σωστά, έτσι είναι, όπως το είπατε. Υπάρχει και κάτι βέβαια που λέει "φοβού τους Αρκάδες και δώρα φέροντες"! ΄Εχοντας υπόψη και αυτό, αλλά κυρίως την ουσία -αυτό το λέω χιουμοριστικά- συμφωνούμε να το δούμε, να επανεξεταστεί. Το πνεύμα πιστεύω ότι κοινό σε όλες τις πτέρυγες και δεν υπέκρυπτε ούτε φαρισαϊσμό ούτε τίποτα. ΄Οσο εσείς ενδιαφέρεστε, άλλο τόσο ενδιαφερόμαστε και όλοι οι άλλοι με τα σκεπτικά που ακούστηκαν και δεν τα επαναλαμβάνω για να μη χάνεται χρόνος.
Σε ό,τι αφορά το πολυτεκνικό επίδομα σας ξαναείπα κύριε Υπουργέ ότι πρώτον, τα 20 δισεκατομμύρια -και το τσεκάρισα ξανά χθες- δεν περιλαμβάνονται. Και όχι μόνο δεν περιλαμβάνονται, αλλά οι δαπάνες για την πρόνοια, σύμφωνα με τα όσα λέει η έκθεση της Διεύθυνσης Οικονομικών του Υπουργείου Υγείας την οποία έχω στα χέρια μου και την οποία θα αναγνώσω, όταν θα γίνει η συζήτηση για τον προϋπολογισμό, για να μην μπορεί να μου το αμφισβητήσει ο αρμόδιος Υπουργός- είναι μειωμένες.
Είπατε να μην ανησυχούμε, θα δοθούν. Και εγώ συμφωνώ και είπα ότι ξέρω ότι θα δοθούν. Διερωτώμαι από πού θα κοπούν. Αλλά πέραν αυτού, η ένστασή μας δεν είναι σ' αυτό. Είναι ότι χαιρόμεθα που αναγκάζεστε έστω και μετά τη δικαστική απόφαση να το κάνετε. Και δεν κατάλαβα που είπατε ότι το επεκτείνουμε σε όλους και όχι σ' αυτούς που προσέφυγαν. Δεδικασμένο θεωρείται γι' αυτούς που προσέφυγαν και επεκτείνεται σε όλους και το πάτε εκεί που το είχαμε εμείς. Αλλά, εν πάση περιπτώσει, εμείς διαφωνούμε το ότι το δίνετε από 1.6.2002 και όχι αναδρομικά. Αν διαβάσετε την απόφαση του Συμβουλίου Επικρατείας σας εγκαλεί γιατί το κόψατε όσα χρόνια το κόψατε. Εκεί, λοιπόν, είναι η ένστασή μας και όχι γιατί το δίνετε, έστω και αναγκασθέντες από την απόφαση ενός δικαστηρίου. 
Και ταυτόχρονα πάω τώρα στο άρθρο για το χρέος του ΙΚΑ. Σήμερα μετά από επίμονες ερωτήσεις, που σας κάναμε, μας είπατε ότι ισχύει 50%, 2%....
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Το είπαμε....
ΝΙΚΗΤΑΣ ΚΑΚΛΑΜΑΝΗΣ: Προχθές δεν το άκουσα και ήμουνα μέχρι το τέλος.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κάνετε λάθος. Ανατρέξτε στα Πρακτικά.
ΝΙΚΗΤΑΣ ΚΑΚΛΑΜΑΝΗΣ: Εντάξει, δεν έχει σημασία αυτό. 
Εμείς ζητάμε να γραφτεί κατ' αρχήν μέσα. Και γιατί δεν το γράφετε μέσα, έτσι όπως μας το περιγράψατε, παρ' ότι δεν θεωρούμε ότι είναι ευνοϊκή ρύθμιση και σας το εξήγησε ο κ. Αγγελόπουλος και δεν επανέρχομαι. Όταν δίνει 2% και δανείζεσαι με 6,5% για δεκαπέντε χρόνια δεν είναι ευνοϊκή ρύθμιση. Σας είπε επίσης και πόσα δισεκατομμύρια χάνονται. Οφείλατε να τα δώσετε άμεσα. Και αυτή είναι η δική μας θέση και υπ΄ αυτήν την έννοια δεν θα το ψηφίσουμε. 
Χαιρόμαστε γιατί αναγνωρίσατε επιτέλους ότι χρωστάτε, ως κράτος, στο ΙΚΑ. Κρατάμε τις όποιες αμφιβολίες μας πώς βγήκε αυτό το 1,3 τρισεκατομμύρια. Να δεχθώ ότι είναι τόσα, εν πάση περιπτώσει, αλλά δεν μας ικανοποιεί η ρύθμιση που λέτε και ζητάμε να το γράψετε μέσα. Βεβαίως το είπατε και γράφεται στα Πρακτικά. Πιστεύω ότι είναι από τους ανθρώπους που ό,τι λέτε και γράφεται στα Πρακτικά το τηρείτε, αλλά δεν είναι κακό να γραφτεί μέσα. Και κυρίως θέλουμε για το άλλο σαφές χρονοδιάγραμμα. Το άλλο πενήντα, πότε, αμέσως θα το δώσετε; Θέλουμε να ξέρουμε. Εκεί είναι η ένστασή μας.
Και έρχομαι τώρα στα άλλα. Κατ' αρχήν, στον κ. Νασιώκα. Χαιρόμαστε για τη ρύθμιση που κάνετε και την επαναδιατύπωση -εξάλλου αυτή ήταν και η πρόταση της Νέας Δημοκρατίας- για τους γενικούς γιατρούς. 
Βέβαια, κύριε Υφυπουργέ, επειδή τα είπατε και μπήκε και στο άρθρο περιφραστικά, αλλά αναλύσατε γενικότερα πώς εννοείτε το γενικό γιατρό και την ειδικότητα της γενικής ιατρικής, προσέξτε τώρα αν ποτέ παρουσιάσετε νομοσχέδιο για την πρωτοβάθμια περίθαλψη τι θα γράφετε μέσα για τους λεγόμενους προσωπικούς γιατρούς. Προσωπικός γιατρός είναι όρος καινοφανής, παγκοσμίως. Μόνο στην Ελλάδα έχει ανακαλυφθεί η λέξη προσωπικός γιατρός.
Λέτε προσωπικό γιατρό, ενώ εννοείτε τον οικογενειακό-γενικό γιατρό. Και δεν το γράψατε τότε μέσα, όπως θα έπρεπε, αλλά βάλατε προσωπικό, γιατί δεν είχατε σκοπό να κάνετε πραγματικούς γενικούς γιατρούς. Θα βαφτίζατε γιατρούς ειδικοτήτων -κάτω από το εκβιαστικό δίλημμα "ή δέχεστε ή φεύγετε"- προσωπικούς γιατρούς, για να μην σας εγκαλέσει η Ευρωπαϊκή Ένωση. 
Σήμερα, εσείς ορθώς τα είπατε και συμφωνούμε πλήρως. Προσέξτε όμως, γιατί θα έχω τα Πρακτικά ανά χείρας και όταν θα παρουσιάσετε το νομοσχέδιο για την πρωτοβάθμια περίθαλψη, εγώ θα σας πω ότι θέλω τέτοιους γενικούς γιατρούς, όπως αυτούς που περιγράψατε σήμερα και όχι όπως αυτούς που είχε σχεδιάσει ο κ. Παπαδόπουλος στο νομοσχέδιο που απέσυρε. Σας το λέω έτσι, για να είμαστε και εξηγημένοι, για να ξέρουμε πού θα συμφωνήσουμε και πού θα διαφωνήσουμε. 
Σε ό,τι αφορά την τελευταία παράγραφο του άρθρου -νομίζω ότι είναι η 7 ή η 8, δεν το έχω μπροστά μου- που είναι για τα κληροδοτήματα δεν θα την ψηφίσουμε. Παραβιάζεται το Σύνταγμα. Είναι συνταγματικώς κατοχυρωμένα. Την πατήσατε εκεί. Βάλατε μάνατζερ σε ιδρύματα που εκ του διαθέτου δεν μπορείτε να βάλετε μάνατζερ. Διοικείται με συγκεκριμένα διοικητικά συμβούλια. Έτσι αυτοί, όπως είπα και στον κ. Ρέππα ως μη αρμόδιο Υπουργό, πάνε, κάθονται, εισπράττουν το 1.750.000 και οι διοικήσεις των κληροδοτημάτων τους είπαν "δεν σας παρέχουμε κανένα δικαίωμα υπογραφής". 
Έρχεσθε, λοιπόν, εσείς τώρα με μία ρύθμιση να το καλύψετε νομοθετικά, αλλά αντισυνταγματικά. Σας λέω, λοιπόν, από σήμερα -γιατί θα με θυμηθείτε ότι όλα αυτά τα ιδρύματα θα προσφύγουν στη δικαιοσύνη και θα σας καταγγείλουν τη ρύθμιση ως αντισυνταγματική. Εγώ σας το επισημαίνω, σας λέω ότι δεν ψηφίζουμε, αναλάβετε τις ευθύνες σας. 
Παρεμπιπτόντως επειδή είναι και ο κ. Φωτιάδης εδώ, που δεν ξέρω για ποιο λόγο ήρθε, δεν βλέπω κάτι στο νομοσχέδιο ούτε τροπολογία σχετική, θα ήθελα να μας πει την άποψή του για τα κληροδοτήματα ως Υπουργείο Οικονομικών. 
Έρχομαι τώρα στο τελευταίο. Άκουσα την τοποθέτηση, μετά από τρεις μέρες στην επιτροπή και τρεις στην ολομέλεια, του Υπουργού κ. Ρέππα, σχετικά με το νομοσχέδιο για την πρωτοβάθμια περίθαλψη. Σε μας απαντήσατε ή στη συνέντευξη του κ. Παπαδόπουλου στην "Κυριακάτικη ΕΛΕΥΘΕΡΟΤΥΠΙΑ" με όσα είπατε; 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Στους συναδέλφους που έθιξαν το θέμα στη συζήτηση σήμερα. Επειδή απουσιάζατε δεν τους παρακολουθήσατε. 
ΝΙΚΗΤΑΣ ΚΑΚΛΑΜΑΝΗΣ: Καλό είναι βέβαια να του στείλετε τα Πρακτικά του κ. Αλέκου Παπαδόπουλου να τα διαβάσει, διότι προφανώς, μάλλον βλέπει δαίμονες ο κ. Παπαδόπουλος. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Κακλαμάνη, εγώ είμαι αδιαλείπτως στην Αίθουσα. Εσείς απουσιάζατε και δεν ακούσατε τους συναδέλφους. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γίνεται έτσι ο κοινοβουλευτικός διάλογος. 
ΝΙΚΗΤΑΣ ΚΑΚΛΑΜΑΝΗΣ: Και εγώ το άκουσα, κύριε Υπουργέ, και έβαλα το θέμα ο ίδιος πρώτος τη Τρίτη το βράδυ. Εγώ, λοιπόν, και άκουσα τι είπατε και κατάλαβα τι είπατε και κατάλαβα τι υποκρύπτεται πίσω απ' αυτά που είπατε. Απλά σας λέω, για να μην έχετε προβλήματα ενδοκυβερνητικά, στείλτε του τα Πρακτικά του κ. Παπαδόπουλου να τα διαβάσει, ώστε να μην ξαναδούμε μια παρόμοια συνέντευξη σε καμιά άλλη κυριακάτικη εφημερίδα. Αυτό σας είπα. Δεν σας είπα τίποτα κακό. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Καλά τα παραπολιτικά, αλλά όχι συνέχεια παραπολιτικά. Ας μιλήσουμε σοβαρά. 
ΝΙΚΗΤΑΣ ΚΑΚΛΑΜΑΝΗΣ: Όχι, δεν είναι παραπολιτικά. Πρωτοσέλιδη συνέντευξη σε μεγάλη κυριακάτικη εφημερίδα, είναι παραπολιτικό, κύριε Υπουργέ; 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Τα συμπεράσματα είναι δικά σας. 
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Κακλαμάνη, επί του νομοσχεδίου. 
ΝΙΚΗΤΑΣ ΚΑΚΛΑΜΑΝΗΣ: Τότε πείτε στον ίδιο τον Υπουργό να μη δίνει παραπολιτικά. 
Έρχομαι τώρα στο τελευταίο θέμα που θίξατε ως προς τις συντάξεις. Σας το είπαμε και προχθές ότι δανεικά πήρατε, αλλιώς δεν θα είχατε να πληρώσετε. Εβδομήντα δισεκατομμύρια πήρε το ΙΚΑ.
Σάλος στις γυναίκες που θέλουν να φύγουν σωρηδόν τώρα από το δημόσιο. Εμείς δημιουργήσαμε την ανασφάλεια; Το Υπουργείο σας, η ηγεσία σας βγήκε και είπε αυτά που είπε για τα εξήντα πέντε χρόνια και συντρόφισσά σας μέσα στο ΠΑΣΟΚ -άλλο που αυτή έφυγε με σύνταξη στα τριάντα οκτώ της- βγήκε και στήριξε αυτήν την άποψη. Άλλο αν εσείς βγήκατε μετά από δυο-τρεις μέρες και είπατε άλλα και ο κ. Πρωτόπαπας είπε άλλα των άλλων. Εμείς τα είπαμε; Εμείς δημιουργήσαμε ανασφάλεια στις γυναίκες ως προς το εξηκοστό έτος; Το λέω για να μην τρελαθούμε τελείως μέσα σ' αυτήν την Αίθουσα. Δεν το κατάλαβα. 
Και σε τελική ανάλυση να σας πω και κάτι; Πανικό μέσω του Τύπου -αν θέλετε μπορώ να δεχθώ εγώ ότι ήταν ατυχής, μπορεί να είναι και έτσι- στο συνταξιούχο δεν δημιουργείτε. Ο συνταξιούχος δεν φεύγει. Ο συνταξιούχος έχει φύγει ήδη. Πανικός δημιουργείται στον εν ενεργεία υπάλληλο, που κάνει πρόωρη συνταξιοδότηση, ενώ το σύστημα χρειάζεται ακριβώς το ανάποδο. 
Εγώ τώρα δεν θέλω να φέρω σε δύσκολη θέση συνάδελφο, αλλά δεν κατάλαβα γιατί το είπατε, όταν είναι πάρα πολύ πρόσφατο το μελάνι "όλες οι γυναίκες στα εξήντα πέντε είτε προ είτε μετά του 1993".
Και εν πάση περιπτώσει δεν το είπε η Αντιπολίτευση αυτό ούτε η Αξιωματική ούτε η Ελάσσονα σεις το είπατε ως Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, δυο λέξεις μόνο θέλω να πω. Εγώ θα συμφωνήσω ότι η συζήτηση μέχρι τώρα ήταν πάρα πολύ καλή. Βέβαια αν την τελευταία μέρα δεν μπει και λίγη οξύτητα στη μέση δεν γίνεται. 
Δήλωσα κάτι το οποίο παρερμηνεύθηκε, δηλαδή το άρθρο 40 για τον κλάδο υγείας του ΟΓΑ. Ο κύριος Υπουργός με πρόσεχε και νομίζω κατάλαβε αυτό που είπα. Είπα ότι δεν έχει καμιά σχέση με το άρθρο. Εμείς θα το ψηφίσουμε αλλά είπαμε ότι εμείς προσβλέπουμε και έχουμε στο μυαλό μας ένα διαφορετικό σύστημα υγείας, το ΕΣΥ σαν εκείνο που είχε ψηφιστεί με τον 1397 και το οποίο από το 1983 είναι παγωμένο και πάει από το κακό στο χειρότερο. Με αυτό τώρα θα λυθεί το θέμα της πρωτοβάθμιας φροντίδας, που είπαν μερικοί συνάδελφοι από εδώ και το ΕΣΥ; Αυτό, λοιπόν, σαν δήλωση επειδή δεν το συσχετίζω με το άρθρο καθόλου.
Τώρα με αυτά που είπε ο κ. Νασιώκας εγώ κρατάω την επιφύλαξή μου θα ψηφίσουμε λευκό γι' αυτό το άρθρο.
Και έρχομαι στο άρθρο 50 που ακούσαμε και μια μικρή κατσάδα από τον κύριο Υπουργό. Θα ψηφίσουμε το άρθρο, αλλά τι μας λέει σήμερα. Θα έπαιρνε απόφαση η Κυβέρνηση φιλολαϊκή για τη μητρότητα κλπ. αν δεν προϋπήρχε η απόφαση του δικαστηρίου; Δεν θα παίρναμε, κύριε Υπουργέ, και η μέχρι τώρα πορεία αυτό δείχνει. Μη μας κατσαδιάζατε επειδή λέμε ότι έπρεπε να έχει αναδρομική ισχύ; Θέλετε να το κάνετε, δώστε αναδρομική ισχύ. Και να μη δίνουμε αναδρομική ισχύ σε άλλες διατάξεις, που αποφασίζουμε και μέσα στη Βουλή για θέματα για τα οποία υπάρχει και μια καταγραφή στην κοινωνία εκεί να έχει αναδρομική ισχύ, αλλά για αυτά που χρειάζονται κάποια λεφτά να μην έχει αναδρομική ισχύ. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγελόπουλος έχει το λόγο.
ΝΙΚΟΛΑΟΣ ΑΓΓΕΛΟΠΟΥΛΟΣ: Ήθελα, κύριε Πρόεδρε, να αναφέρω ότι η ποιότητα των κοινωνικών υπηρεσιών του κράτους δεν εξαρτάται πάντοτε από το ύψος των κοινωνικών δαπανών παρ' όλο που όπως είπε και ο συνάδελφος ο κ. Κακλαμάνης θα καταδείξουμε κατά τη συζήτηση του προϋπολογισμού ότι οι κοινωνικές δαπάνες και τούτου του προϋπολογισμού δεν είναι σημείο υπερηφάνειας για την Κυβέρνηση. Το 0 συν 0 που ανέφερε ο κύριος Υπουργός: αφού είσαστε τόσο τολμηροί εσείς στην Κυβέρνηση, δεν στέλνετε ένα γράμμα αύριο το πρωί και στην ΑΔΕΔΥ και στη ΓΣΕΕ να τους πείτε αν προτιμούν την εισοδηματική πολιτική που εφαρμόζεται αυτό το 2,5% που αναφέρεται στο 2002 ή αν προτιμούν μια ρύθμιση παρόμοια με αυτήν που ονομάσατε 0 συν 0 ίσον 14; 
Επιφυλάσσομαι, κύριε Υπουργέ, στην επόμενη συζήτηση νομοσχεδίου του δικού σας Υπουργείου να σας φέρω πάνω από δεκαπέντε μισθολογικά εκκαθαριστικά σημειώματα εργαζομένων και του δημόσιου τομέα και του ιδιωτικού τομέα για να καταδείξω με αποδείξεις ότι ήταν η πιο γενναία εισοδηματική πολιτική που εφαρμόστηκε την τελευταία εικοσαετία. Κάποιος συνάδελφος είπε για την κοινωνική πολιτική που ασκείται μέσω των ασφαλιστικών ταμείων όπου το κράτος ασκεί κοινωνική πολιτική καταβάλλοντας και τις αντίστοιχες εισφορές τότε πράγματι πρόκειται για κοινωνική πολιτική. Εμείς φωνάζουμε και είμαστε απ' αυτούς που φωνάζουμε ακόμη περισσότερο και έχω πει χαρακτηριστικά εδώ κατ' επανάληψη ότι η Κυβέρνηση ιδιαίτερα στον τομέα της κοινωνικής πολιτικής κάνει μνημόσυνο με ξένα κόλλυβα. Ίσως είναι από τις λίγες περιπτώσεις η καταβολή των 2/3 της εισφοράς για τους ασφαλισμένους στον ΟΓΑ που δεν επιβεβαιώνεται αυτή η ρήση. Αλλά πρέπει να πούμε και κάτι άλλο. Είναι χρέος της κάθε κυβέρνησης εκεί που υπάρχουν αδύναμοι, ανήμποροι ή κάποιοι φτωχοί, που οι ίδιοι έχουμε χαρακτηρίσει ότι είναι κάτω από το όριο της φτώχιας, η Κυβέρνηση, επαναλαμβάνω, η όποια κυβέρνηση -αυτό σημαίνει κοινωνική πολιτική και κοινωνικό κράτος- να αναλαμβάνει όλο το κόστος της κοινωνικής ασφάλισης.
Δεν είναι μεγάλη η κατηγορία αυτή. Αν είναι για τον οποιοδήποτε Έλληνα ικανό ή ανίκανο να συνεισφέρει, είναι συνταγματική υποχρέωση της όποιας κυβέρνησης, να έρχεται υποχρεωτικά και να τον εντάσσει σε ένα, δύο, τρία ή περισσότερους ασφαλιστικούς οργανισμούς, τότε τον οδηγεί σε εξόντωση και πολύ περισσότερο δεν είναι κοινωνική πολιτική.
Τέλος, θα ήθελα να πω ότι στο άρθρο 45 που ζητήσαμε τη γνώμη της ΑΔΕΔΥ, δεν τοποθετηθήκαμε. Αποφύγαμε να τοποθετηθούμε επί της ουσίας. Απλά επισημάναμε ότι η Διαρκής Επιτροπή είχε αποφασίσει ομόφωνα να ζητηθεί γραπτή γνώμη της ΑΔΕΔΥ, την οποία όμως δεν είδαμε. Δεν είπαμε ούτε ότι ψηφίζουμε ούτε ότι δεν ψηφίζουμε το άρθρο. Απλά το ζητήσαμε προς ενημέρωσή μας.
Για το άρθρο 47 πράγματι ήταν πολύ θετική η στάση του κυρίου Υπουργού. Θα ήθελα όμως να επισημάνω ότι κατά τη συζήτηση στην επιτροπή κανείς δεν έθεσε θέμα απόσυρσης του άρθρου 47. 
Θέλω επίσης να πω ότι πολλοί, οι περισσότεροι από τους συναδέλφους, συσχέτισαν την παράγραφο 1 του άρθρου 47 με την παράγραφο 2 της αρχικής διατύπωσης. Επιβεβαιώνεται από την πράγματι πολύ ουσιαστική κουβέντα, επιβεβαιώνεται επίσης και από την πολύ θετική στάση του κυρίου Υπουργού στη διάταξη αυτή, ότι είχαμε δίκιο. 
Επειδή τα πληθυσμιακά κριτήρια για την εφαρμογή διατάξεων που αφορούν το ασφαλιστικό σύστημα της χώρας μπορεί να δημιουργήσουν προβλήματα, θεωρώ θετική τη δήλωση του κυρίου Υπουργού ότι το αποσύρει. 
Θα ήθελα όμως, κύριε Πρόεδρε, να επαναφέρω σαν επισήμανση ότι θα πρέπει επιτέλους κατά την έναρξη του διαλόγου -που επίκειται- ευρύτερα για όλο το ασφαλιστικό σύστημα, όλα αυτά τα ζητήματα θα επιλυθούν αν αυτή η προσπάθεια διαλόγου προσανατολιστεί προς τη θεσμοθέτηση ενιαίων ασφαλιστικών διατάξεων, προϋποθέσεων και όρων ασφάλισης για όλους τους Έλληνες. Όσο θα υπάρχει αυτή η πολυδιάσπαση του ασφαλιστικού συστήματος τότε είναι βέβαιο ότι κάθε φορά θα ερχόμαστε να νομοθετούμε κατά περίπτωση, Και είναι βέβαιο επίσης ότι θα είμαστε άδικοι απέναντι σε κοινωνικές ομάδες ή ασφαλισμένους που ενώ τους υποχρεώνουμε να ασφαλίζονται σε περισσότερα του ενός ταμεία, στο τέλος καταργώντας κάθε αρχή ανταποδοτικότητας ερχόμαστε να του δώσουμε παροχές από ένα ταμείο. 
Στα θέματα ρύθμισης του ΙΚΑ τοποθετήθηκα και δεν θα επανέλθω. Τέλος, θα ήθελα να επισημάνω ότι πράγματι έγινε μια πολύ ουσιαστική συζήτηση και στην επιτροπή και εδώ, πέρα από τις όποιες διαφωνίες διατυπώσαμε ή τις ενστάσεις που είχαμε. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ: Κύριε Πρόεδρε, θέλω να σημειώσω ότι μερικοί συνάδελφοι με αδίκησαν στις τοποθετήσεις τους ακούγοντάς με. Θέλω να τους πληροφορήσω ότι κατ' αρχήν δεν γνωρίζουν ίσως την καταγωγή μου και ίσως γι' αυτό νομίζουν ότι δεν γνωρίζω τι συμβαίνει στην ελληνική περιφέρεια. Και δεν γνωρίζουν επίσης ότι "υπήρξα καλός μαθητής" και έμαθα λίγη γεωγραφία, ώστε να μπορώ να διακρίνω τι είναι η Χερσόνησος Ηρακλείου και τι είναι κάποια άλλα χωριά της περιοχής μου ή άλλων περιοχών.
Θα ήθελα όμως να πω στον κύριο Υπουργό ότι με έκπληξη άκουσα την απόφασή του να αποσύρει τη διάταξη του άρθρου 47.
Θέλω να του πω επίσης ότι ίσως χωρίς να το καταλάβει, αφήρεσε από το σχέδιο νόμου τη σημαντικότερη από τις λοιπές διατάξεις του νομοσχεδίου. 
Είμαι βέβαιος, κύριε Υπουργέ, επειδή γνωρίζω τις ισχυρές πιέσεις και των ενδιαφερομένων και των συναδέλφων Βουλευτών, ότι δύσκολα θα επαναφέρετε αποδεκτή διάταξη, που να ρυθμίζει αυτά τα θέματα. Γιατί όποια και αν είναι τα επιχειρήματα που ακούστηκαν στην Αίθουσα, το θέμα είναι ένα, η διατήρηση προνομίων, η προστασία συμφερόντων και η μικροπολιτική που καθόρισε τη στάση πολλών συναδέλφων εδώ στην Αίθουσα, επειδή τώρα και με την τηλεόραση μας ακούνε και στα χωριά μας. Αφήνετε, λοιπόν, με την απόσυρση της διάταξης ανέγγιχτους όλους εκείνους που κερδίζουν από επαγγελματικές δραστηριότητες σε οικισμούς κάτω των δύο χιλιάδες κατοίκων, απείρως πολλαπλάσια, γιατί τους άλλους έτσι και αλλιώς η διάταξη δεν τους αφορούσε, από το πλαφόν που όριζε η διάταξη. Στερείτε με την απόσυρση της διάταξης, σημαντικά έσοδα από το ΤΕΒΕ ή τον ΟΑΕΕ, όπως σήμερα λέγεται, το κοινό ταμείο. Δυσκολεύετε το ΤΑΕ, για το οποίο δεν υπάρχει περιορισμός στην ασφάλιση σε οικισμούς κάτω των 2.000 κατοίκων, να αναζητήσει ασφαλιστέα ύλη σε τέτοιους οικισμούς. Και θα βρείτε μπροστά σας την Κάρπαθο, άλλα νησιά κλπ. κλπ., όπου όλοι θέλουν να είναι στον ΟΓΑ. 
Πληρώνετε με την απόσυρση της διάταξης τις εισφορές γι' αυτούς τους κυρίους που κερδίζουν αυτά για τα οποία σας μίλησα και διατηρείτε αυτό το απαράδεκτο και πρωτόγνωρο καθεστώς. Ένας, επαναλαμβάνω, οργανισμός κύριας ασφάλισης, να μην μπορεί να επεκταθεί σ' όλη τη χώρα, όπου δραστηριοποιούνται και κερδίζουν επαγγελματίες που του ανήκουν σε ό,τι αφορά την ασφάλιση. Αλλά τότε, δικαιούμαι να σημειώσω γιατί δεν σκέπτεσθε ότι υπάρχουν και χωριά άνω των δύο χιλιάδων κατοίκων όπως είναι το δικό μου το χωριό, ένα πολύ φτωχό ορεινό χωριό της επαρχίας Ελασσόνας, όπου όλοι οι μικροεπαγγελματίες κερδίζουν πολύ λιγότερα από το πλαφόν που όριζε η διάταξή σας; Γιατί εκεί πάει το ΤΕΒΕ; Και δεν κατάφερα και εγώ να το κόψω, να μην πηγαίνει όσον καιρό ήμουν στο Υπουργείο! Δεν μπορεί να πληρώσει κανένας και τώρα του ζητούν να πληρώσει και κύριες οφειλές και προσαυξήσεις. Δεν, είναι, λοιπόν, σε καμία περίπτωση το πληθυσμιακό κριτήριο, κριτήριο για την υπαγωγή στην ασφάλιση ενός επαγγελματία, ή οποιουδήποτε άλλου. 
Όλες οι ασφαλιστικές ρυθμίσεις, κύριε Υπουργέ, χρειάζονται τόλμη και πολιτικό θάρρος. Κάποιες ψήφοι που εισπράττονται με εύνοιες, δεν μπορούν να αποτελούν το ζητούμενο από κανέναν, από Βουλευτή, από Κυβέρνηση. 
Σας εύχομαι, για να κλείσω τη δευτερολογία μου, στο μακρύ δρόμο που έχετε μπροστά σας για να αντιμετωπίσετε τα προβλήματα της κοινωνικής ασφάλισης, που πολύ καλά τα ξέρω, να έχετε τη δύναμη και το θάρρος, που δεν επιδείξατε δυστυχώς, σήμερα, να τα βγάλετε πέρα. 
ΠΡΟΕΔΡΕΥΩΝ (Παναγιώτης Σγουρίδης): Πριν σας δώσω το λόγο, κύριε Υπουργέ, θα μου επιτρέψετε να πω το εξής: 
Κύριε Κακλαμάνη και κύριε Κοσιώνη, απ' ό,τι κατάλαβα δεν συμφωνείτε στην ψήφιση του άρθρου 47. Δεν δέχεστε, λοιπόν, το άρθρο 47. 
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): 'Όχι. 
ΝΙΚΗΤΑΣ ΚΑΚΛΑΜΑΝΗΣ: 'Όχι.
ΠΡΟΕΔΡΕΥΩΝ (Παναγιώτης Σγουρίδης): Αποσύρονται, λοιπόν, όλες οι παράγραφοι και μένει μόνο η παράγραφος 5. Δεν υπάρχει ομόφωνη απόφαση. 
Ορίστε, κύριε Υπουργέ, έχετε το λόγο για πέντε λεπτά, προκειμένου να κλείσετε τη συζήτηση.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Θα μου επιτρέψετε να πω ότι η συζήτηση για το άρθρο 47 ήταν ωφέλιμη. Είναι μία συζήτηση που δεν πάει χαμένη. Μίλησα για ένα κεκτημένο προβληματισμό. Και το είπα αυτό έχοντας υπόψη μου ιδίως την εμπεριστατωμένη τοποθέτηση του κ. Φαρμάκη. Θα ήταν έκπληξη αν δεν ήμουν συνεπής σε αυτό το οποίο είπα από την πρώτη στιγμή, όταν επί της αρχής συζητούσαμε εδώ στην ολομέλεια γι' αυτό το νομοσχέδιο. 
Ζήτησα να υπάρξει ομόφωνη στάση, παρά το ότι, είπα και επαναλαμβάνω, είχαμε μελετήσει, αξιολογήσει και σταθμίσει αυτήν τη διάταξη, η οποία είναι χρήσιμη.
Επικαλούμενος και πάλι αυτό το κεκτημένο προβληματισμού, αυτήν την πρώτη ουσιαστική προσέγγιση επί σημαντικού θέματος, δηλώνω ότι θα επανέλθουμε. Και αναμένω από τα κόμματα να αναλάβουν ευθύνη και να διατυπώσουν τη θέση τους. 
Πρέπει να πω όμως ότι αυτό ίσα-ίσα είναι απόδειξη κοινοβουλευτικής δύναμης και κοινοβουλευτικού θάρρους και όχι το αντίθετο. Γιατί μία προηγούμενη περίοδο, κύριε Φαρμάκη, θα μου επιτρέψετε να πω ότι είχαμε ατυχή επίδειξη δύναμης και θάρρους επί σημαντικού θέματος. 
Όλα τα άλλα τώρα τα οποία έθεσαν οι συνάδελφοι συζητήθηκαν κατά κόρον. Αρκούμαι να κάνω έναν πολύ σύντομο σχολιασμό γιατί με τον τρόπο με τον οποίον Έθεσαν αδίκησαν την Κυβέρνηση και στελέχη της. Δεν θα πρέπει, αγαπητέ, κύριε Κακλαμάνη, να ταυτίσουμε τη Βουλή με τα Μέσα Ενημέρωσης. Η Βουλή έχει το δικό της ζωτικό χώρο και δεν πρέπει σε κανέναν να επιτρέψουμε να αλώσει ή να συρρικνώσει αυτόν το χώρο. 
Μη μεταφέρουμε εδώ, λοιπόν, αυτά τα οποία είναι απόλυτα συμβατούν με τον τρόπο με τον οποίον λειτουργεί ένα μέσο ενημέρωσης, μην επιτρέψουμε σε αυτούς αυτόν τον τρόπο και λόγο να τον επιβάλουν και να τον καθιερώσουν ως τρόπο λειτουργίας και της Βουλής μας. 
ΝΙΚΗΤΑΣ ΚΑΚΛΑΜΑΝΗΣ: Ορθόν. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Στη συζήτηση στην οποία αναφερθήκατε για το ασφαλιστικό σύστημα ειδικώς καθ' όσον αφορά τις γυναίκες ήταν παρόντα και στελέχη του κόμματός σας. Ήταν παρούσα η κα Γιαννάκου, η οποία δεν αντελήφθη αυτό το οποίο εσείς ισχυριστήκατε από όσα είπαν ο κ. Σπυρόπουλος και άλλοι.
Πρέπει να σας πω ότι η θέση μας είναι σαφής όσον αφορά το θέμα αυτό. Θα αναδείξουμε αυτήν τη θέση μας με τον ενδεδειγμένο τρόπο, τιμώντας τους κοινωνικούς εταίρους. Μέχρι τότε, ασκώντας αυτήν την ευθύνη απέναντι στον ελληνικό λαό, δηλώνουμε πως δεν θα αιφνιδιάσουμε. Θα σεβαστούμε όλους εκείνους, που έχουν ώριμα συνταξιοδοτικά δικαιώματα. Και βεβαίως είναι εκτός πεδίου εφαρμογής των όποιων αποφάσεων θα σας καλέσουμε από κοινού να λάβουμε, οι συμπολίτες μας που ήδη έχουν συνταξιοδοτηθεί. Γιατί με τον επιπόλαιο και ατεκμηρίωτο τρόπο με τον οποίον κάποιοι ασκούν αντιπολίτευση προς την Κυβέρνηση, σπέρνουν την αμφιβολία, ακόμη και τον πανικό σε συμπολίτες μας συνταξιούχους, οι οποίοι φοβούνται πως κάποια ρύθμιση θα θίξει τη δική τους κεκτημένη, αν θέλετε, παροχή. Ο συνάδελφος κ. Σπυρόπουλος έχει αγώνες υπέρ των εργαζομένων και των γυναικών. Και άνθρωποι που έχουν αγωνιστεί στη μέχρι τώρα ζωή τους για τους εργαζομένους έχουν αυξημένη ευαισθησία γι 'αυτούς και για τα δικαιώματά τους. Όχι μόνο δεν ειπώθηκε αυτό το οποίο αποδόθηκε κακώς και για λόγους προφανώς σκοπιμότητας, αλλά αντιθέτως με τρόπο ενιαίο και σαφή έχουμε δηλώσει πως η προσέγγιση θα γίνει, έτσι ώστε πέραν της επιβαλλόμενης ευαισθησίας για ειδικές ομάδες του πληθυσμού ή μεγάλες κατηγορίες θα οδηγηθούμε σε ένα σύστημα που θα είναι ταυτόχρονα οικονομικά βιώσιμο και κοινωνικά δίκαιο, για να επιτύχουμε το συγκερασμό της οικονομικής αυτάρκειας με την κοινωνική επάρκεια του συστήματος. Αυτά όλα θα έχουμε την ευκαιρία να τα συζητήσουμε. Και θέλουμε η Βουλή και τα πολιτικά κόμματα να αποδείξουν απέναντι στον ελληνικό λαό -γιατί καθημερινά πρέπει να το αποδεικνύουμε αυτό- ότι μπορούμε να χειριστούμε αποτελεσματικά τις υποθέσεις του ελληνικού λαού με τον πιο συμφέροντα γι' αυτόν τρόπο. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, κηρύσσεται περαιωμένη η συζήτηση και επί της ενότητας των άρθρων 40 έως 53 του νομοσχεδίου και προχωρούμε στην ψήφισή τους κεχωρισμένως. 
Ερωτάται το Σώμα: Γίνεται δεκτό το άρθρο 40, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 40 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 41, ως έχει; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 41 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 42, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 42 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 43, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΦΑΡΜΑΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 43 έγινε δεκτό κατά πλειοψηφία, ως έχει. 
Ερωτάται το Σώμα: Γίνεται δεκτό το άρθρο 44, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 44 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 45, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 45 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 46, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 46 έγινε δεκτό ομοφώνως, ως έχει.
Ερωτάται το Σώμα: Γίνεται δεκτή η εναπομείνασα παράγραφος 5 του άρθρου 47; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η εναπομείνασα παράγραφος 5 του άρθρου 47 έγινε δεκτή ομοφώνως.
Ερωτάται το Σώμα: Γίνεται δεκτό το άρθρο 48, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 48 έγινε δεκτό ομοφώνως, όπως τροποποιήθηκε από τον κύριο Υπουργό. 
Ερωτάται το Σώμα: Γίνεται δεκτό το άρθρο 49, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 49 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 50, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 50 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 51;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 51 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 52;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 52 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 53;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 53 έγινε δεκτό κατά πλειοψηφία.
Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 χρόνια από την Ελληνική Επανάσταση", ογδόντα επτά μαθητές και τέσσερις συνοδοί καθηγητές από το 2ο Γυμνάσιο Κορίνθου.
Η Βουλή τους καλωσορίζει. 
(Χειροκροτήματα απ΄ όλες τις πτέρυγες)
Κύριοι συνάδελφοι, εισερχόμαστε στη συζήτηση των τροπολογιών. 
'Όπως σας είπα και στην αρχή της συνεδριάσεως είναι τέσσερις τροπολογίες της Κυβέρνησης, οκτώ εμπρόθεσμες τροπολογίες συναδέλφων και δύο εκπρόθεσμες. 
Ορίστε, κύριε Κακλαμάνη, έχετε το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, η μία τροπολογία είχε και εγκαίρως κατατεθεί. Είναι η με γενικό αριθμό 811 και ειδικό 46. Έχουμε πει ότι συμφωνούμε. Έχει και σχέση με το αντικείμενο. Για τις υπόλοιπες τρεις εμμένουμε στην άποψή μας, κύριε Πρόεδρε. 
Η μία αφορά σε θέματα διοικητικών δικαστηρίων και δεν ξέρω τι σχέση έχει με το νομοσχέδιο. Βλέπω ότι ήλθε να την υπερασπισθεί ο κ. Φωτιάδης, ο οποίος είναι Υφυπουργός Οικονομικών. Αυτό τώρα να μην πω ότι μου θυμίζει λίγο τη ρήση του Σουρή "Προς αδεξίαν χριστιανή πιανίστρια", που ήταν τόσο χριστιανή που δεν ήξερε η αριστερά τι ποιούσε η δεξιά. 
Το δεύτερο είναι το θέμα του κ. Χριστοδουλάκη, όπου είναι ένα μίνι νομοσχέδιο στην ουσία, κύριε Πρόεδρε. Δεν έχει καμία σχέση με αυτό που συζητάμε σαν σχέδιο νόμου σήμερα και που μόλις τελειώσαμε και ψηφίσαμε. Βεβαίως εδώ πρέπει να σας πω ότι έχει κάποιες παραγράφους, που αφορούν σε φοροαπαλλαγές. Αν ο αρμόδιος Υπουργός δεχθεί να το χωρίσει σε ό,τι αφορά στη μία και δύο που είναι η φορολογία των ρέπος και που δεν δεχόμεθα με τίποτα ούτε στην ουσία ούτε και συζήτηση και μείνουν οι φοροαπαλλαγές -ενδεχομένως και οι άλλοι συνάδελφοι των άλλων κομμάτων να έχουν την ίδια άποψη- εντάξει, αλλιώς δεν το δεχόμεθα. 
Και η τρίτη είναι πλέον σκανδαλώδης, κύριε Πρόεδρε, διότι το έψαξα το θέμα λίγο μεταξύ της έναρξης της συνεδριάσεως και τώρα. Αφορά στο Υπουργείο Ανάπτυξης. Εδώ είναι κολοσσιαίο θέμα, κύριε Πρόεδρε. Έχει βγει μια απόφαση του Συμβουλίου της Επικρατείας...
ΠΡΟΕΔΡΟΣ (Απόστολος Κακλαμάνης): Για ποια τροπολογία λέτε;
ΝΙΚΗΤΑΣ ΚΑΚΛΑΜΑΝΗΣ: Είναι η τροπολογία για τα φάρμακα.
ΠΡΟΕΔΡΟΣ (Απόστολος Κακλαμάνης): Για τον Οργανισμό Φαρμάκων.
ΝΙΚΗΤΑΣ ΚΑΚΛΑΜΑΝΗΣ: Ναι, με γενικό αριθμό 816 και ειδικό 51.
Εδώ είναι κολοσσιαίο το θέμα. Απορώ πώς φέρνει και νομοθετεί έτσι η Κυβέρνηση για ένα θέμα για το οποίο θα έπρεπε να φέρει ξεχωριστό νομοσχέδιο πολιτικής φαρμάκου. Στην ουσία έρχεται να κυρώσει με αναδρομική μάλιστα ισχύ από το 1997, κύριε Ρέππα. Εδώ πάει αναδρομικά σε σχέση με το επίδομα πολυτέκνων. Εκεί που είναι να δώσετε, δεν πάτε αναδρομικά. Εδώ που οφείλετε, το πάτε αναδρομικά. Στην ουσία είναι και θέμα αντισυνταγματικότητας, κύριε Πρόεδρε. Πάμε εκ των υστέρων να νομιμοποιήσουμε κάτι για το οποίο το Συμβούλιο της Επικρατείας με την με αριθμό 3523 απόφασή του...
ΠΡΟΕΔΡΟΣ (Απόστολος Κακλαμάνης): Μην μπαίνετε στην ουσία. 
ΝΙΚΗΤΑΣ ΚΑΚΛΑΜΑΝΗΣ: Δεν μπαίνω. 
ΠΡΟΕΔΡΟΣ (Απόστολος Κακλαμάνης): Εγώ θα σας παρακαλούσα να ακούσουμε την πλευρά της Κυβερνήσεως.
Σας είπα από την αρχή της συνεδριάσεως ότι επειδή αρχίζει τη Δευτέρα η συζήτηση του προϋπολογισμού δεν έχουμε χρονικά περιθώρια για παράταση της συζητήσεως του νομοσχεδίου ώστε να συζητηθούν θέματα που απαιτούν ευρύτερη συζήτηση. Γι' αυτό παρακαλώ και την Κυβέρνηση να μας πει και παρακαλώ και την Αντιπολίτευση να δείξει κατανόηση για ζητήματα για τα οποία όντως η οποιαδήποτε διαδικασία μετά τις γιορτές, μετά το νέο έτος μπορεί να δημιουργήσει σοβαρότερα προβλήματα. 
Καλό θα είναι βέβαια -και ο νέος Κανονισμός είναι μια τομή σ' αυτό- να μην έρχονται την τελευταία στιγμή θέματα, τα οποία υποτίθεται ότι απασχολούν έπρεπε να απασχολούν τις υπηρεσίες και την Κυβέρνηση πολύ χρόνο πιο πριν. 
Ειδικότερα, κύριε Υπουργέ Οικονομικών, αυτή η τροπολογία για τις απαλλοτριώσεις γιατί τη φέρνετε τώρα; Την Τρίτη θα συζητηθεί στη Διαρκή Επιτροπή νομοσχέδιο για τις απαλλοτριώσεις. Να σέβεστε περισσότερο τη Βουλή! Όταν καταθέτετε νομοσχέδιο για τις απαλλοτριώσεις και την ίδια μέρα καταθέτετε τροπολογία για τις απαλλοτριώσεις σε ένα άσχετο νομοσχέδιο, όπως είναι του ΙΚΑ, νομίζω ότι αυτό δεν δείχνει σεβασμό στη Βουλή.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Έχω την εντύπωση ότι μας αδικείτε, κύριε Πρόεδρε. Ξέρετε ότι το Υπουργείο Οικονομικών και εγώ προσωπικά δεν έχω φέρει ούτε μια τροπολογία στον ενάμιση χρόνο σε ξένο νομοσχέδιο. Προτίμησα πολλές φορές να φέρω αυτοτελή νομοσχέδια με τη συρραφή πολλών "τροπολογιών" και να δεχθώ κριτική από την πλευρά των αγαπητών συναδέλφων ότι δεν έχει ούτε αρχή ούτε τέλος γιατί ακριβώς ήταν μάζεμα τροπολογιών. Αυτό είναι το πρώτο.
Δεύτερον, όσον αφορά την ουσία του θέματος, όχι μόνον δεν προσβάλλουμε το Κοινοβούλιο, αλλά συμβαίνει ακριβώς το αντίθετο. Εμείς καταθέσαμε το νομοσχέδιο για την προσαρμογή των διατάξεων του Κώδικα Αναγκαστικών Απαλλοτριώσεων ταυτόχρονα, την ίδια ώρα με αυτό. Γιατί; Γιατί οι νομικοί σύμβουλοι...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, για το άλλο έχετε δίκιο. Πράγματι αυτή είναι η πρακτική την οποία ακολουθείτε. Αλλά εδώ, όπως καταλαβαίνετε, όταν την ίδια μέρα κατατίθεται νομοσχέδιο για την προσαρμογή της νομοθεσίας μας στο Σύνταγμα...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να σας εξηγήσω. 
ΠΡΟΕΔΡΟΣ (Απόστολος Κακλαμάνης): ...και την ίδια μέρα καταθέτουμε μια τροπολογία που έχει σχέση με το αντικείμενο του νομοσχεδίου και την καταθέτουμε σε ένα νομοσχέδιο του Υπουργείου Εργασίας για το ΙΚΑ, σε άσχετο δηλαδή νομοσχέδιο, καταλαβαίνετε ότι υπάρχει ένα θέμα. Έτσι δεν είναι; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν είμαι σε καθόλου καλή κατάσταση κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Δηλαδή την τροπολογία αυτή μπορούσατε να τη φέρετε πριν από δύο μήνες, όταν συζητούσαμε νομοσχέδιά σας.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το συγκεκριμένο νομοσχέδιο κατατέθηκε μαζί με το άρθρο 1 που έχει και την αρμοδιότητα των δικαστηρίων. Αποσύρθηκε γιατί δε μπορούσε να πάρει σειρά στη Βουλή. Και οι συνταγματολόγοι μας είπαν ότι αν δεν αφαιρεθεί το άρθρο 1 και δεν ψηφιστεί πριν από τις 31 Ιανουαρίου σημαίνει από την 1η Φεβρουαρίου σύμφωνα με το άρθρο 117 παράγραφος 7 του Συντάγματος θα υπάρχει ένα κενό διάστημα είκοσι ημερών και όποιος προσφεύγει στα δικαστήρια θα προσφεύγει στα διοικητικά δικαστήρια, ενώ είκοσι μέρες μετά, όταν θα ψηφίζαμε, θα προσφεύγει στα πολιτικά δικαστήρια. Όντως την Τρίτη έχει οριστεί ήδη συζήτηση στη Διαρκή Επιτροπή Οικονομικών Υποθέσεων γι' αυτό το νομοσχέδιο. Η πρόταση ήταν ότι πρέπει μέχρι 31 του μηνός να περάσει για να μη δημιουργηθεί τυπικό πρόβλημα ώστε στον ένα μήνα όσοι καταθέσουν αιτήσεις στα διοικητικά δικαστήρια για να δικαστούν άπαξ για ένα μήνα οι υποθέσεις ενώ οι υπόλοιπες μετά την ψήφιση του νομοσχεδίου θα πηγαίνουν στα πολιτικά δικαστήρια, όπως ήταν η αρχική μας πρόθεση και όπως ψηφίστηκε κατά τον κώδικα. 
Είναι μια τυπική θα έλεγα διάταξη, η οποία μπαίνει και επαναλαμβάνει αυτό που ψηφίσαμε προηγούμενα, πριν από μήνες με τον κώδικα απαλλοτριώσεων όπου λέμε ότι τα πολιτικά δικαστήρια είναι αρμόδια για να εκδικάζουν τις υποθέσεις των απαλλοτριώσεων. Επαναλαμβάνουμε αυτήν τη διάταξη, γιατί το νομοσχέδιο του κώδικα ψηφίστηκε πριν από την ψήφιση του Συντάγματος. Επομένως το Σύνταγμα έπεται χρονικά και αν δεν ξαναψηφίσουμε τη διάταξη αυτή το ξανατονίζω στο διάστημα του ενός μήνα που θα μεσολαβήσει, θα έχουμε την αντίφαση ότι μερικές υποθέσεις απαλλοτριώσεων θα δικάζονται από τα διοικητικά δικαστήρια και κάποιες άλλες μετά την ψήφιση θα δικάζονται από τα πολιτικά δικαστήρια.
Πιστεύω ότι είναι θέμα συνέπειας. Δεν είναι θέμα ουσίας. Έχουμε ψηφίσει ήδη την αρμοδιότητα των πολιτικών δικαστηρίων και σε επιταγή του Συντάγματος, για να μην έχουμε την αντίφαση, ερχόμαστε εδώ να πούμε αυτά.
Όσον αφορά στη δεύτερη τροπολογία, κύριε Πρόεδρε, ξέρετε ήδη ότι έχουμε το νομοσχέδιο για το επιχειρηματικό, όπου έχει ενσωματωθεί ήδη ένα κομμάτι "Φορολογικές διατάξεις". Είναι πολλές οι φορολογικές διατάξεις. Ορισμένες, όμως, από τις ρυθμίσεις έχουν εφαρμογή από 1.1.2002. Ξέρετε καλύτερα από εμένα ως εμπειρότερος ότι οι φορολογικές διατάξεις, εάν δεν ψηφιστεί ο νόμος, δεν μπορούν να ισχύσουν. 
Είναι τέσσερις ουσιαστικά οι ρυθμίσεις: Η κατάργηση των χαρτοσήμων, η φορολόγηση των repos, η μείωση του φόρου του μαζούτ και η παράταση μιας προθεσμίας που λήγει στις 31 Δεκεμβρίου. Είναι υποθέσεις φορολογικές, που πρέπει να ψηφιστούν όλες για να έχουν ισχύ από 1-1-2002. Εάν δεν ψηφιστούν, αυτό σημαίνει ότι η ισχύς των ελαφρύνσεων που εξαγγείλαμε, θα αρχίσει πολύ μεταγενέστερα, όταν θα έχει ψηφιστεί η διάταξη.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ορθώς πράττετε και προστατεύετε το κύρος του Σώματος, αλλά θα μου επιτρέψετε να πω ότι είναι καιρός η Κυβέρνηση να σοβαρευτεί. Όλη η επιχειρηματολογία που ακούστηκε είναι στον αέρα και επιβεβαιώνει αυτό που έχει λεχθεί αρκετές: Το σπορ της "γονατογραφίας" έχει αναχθεί σε εθνικό σπορ από την πλευρά της Κυβέρνησης.
Κύριε Πρόεδρε, ανεξαρτήτως των συνεπειών που μπορούν να έχουν, η Βουλή δεν μπορεί να λειτουργήσει με το πιστόλι στον κρόταφο με τον τρόπο με τον οποίο έρχονται τα θέματα στην Εθνική Αντιπροσωπεία και μάλιστα η σχετική τροπολογία, η οποία γίνεται σε εφαρμογή συνταγματικής διάταξης, όπως μας είπε ο κύριος Υπουργός.
Η θέση που ανέπτυξε ο Κοινοβουλευτικός μας Εκπρόσωπος, είναι θέση στην οποία επιμένουμε αταλάντευτα. Θα συζητηθεί μόνο η τροπολογία, η οποία έχει σχέση με το αντικείμενο του νομοσχεδίου. Σε ό,τι αφορά στην τροπολογία για το φάρμακο και στην τροπολογία του Υπουργείου των Οικονομικών θα συζητηθούν μόνο τα θέματα, που σχετίζονται με τις φοροελαφρύνσεις, για να δώσουμε τη δυνατότητα στην Κυβέρνηση, έτσι ώστε να μη θεωρήσει ότι είναι κακής πίστεως η πρωτοβουλία μας. Βεβαίως οι παράγραφοι 1, 2 και 9 από αυτήν την τροπολογία δεν συζητιούνται.
ΠΡΟΕΔΡΟΣ (Απόστολος Κακλαμάνης): Ο κ. Θεοδώρου έχει το λόγο. 
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, κυρίες και κύριοι συνάδελφοι, δεν φέραμε τελευταία στιγμή αυτήν την τροπολογία. Υπάρχει μία πρόσφατη απόφαση του Συμβουλίου της Επικρατείας η οποία αναφέρει ότι κακώς δεν είχε κυρωθεί με νόμο μία υπουργική απόφαση. Είναι πραγματικά μία τακτοποίηση.
Ειλικρινά δεν κατάλαβα αυτό που είπατε, κύριε Κακλαμάνη. Με αυτό που κάνουμε, πάμε να προστατεύσουμε τον απλό πολίτη για να έχει χαμηλή τιμή στο φάρμακο.
ΝΙΚΗΤΑΣ ΚΑΚΛΑΜΑΝΗΣ: Την εισοδηματική σας πολιτική πάτε να προστατεύσετε.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Με συγχωρείτε πάρα πολύ, εκτός και εάν δεν συμφωνείτε με αυτό που κάνουμε.
Θέλω επιπλέον να πω ότι εμείς δεν μπορούμε να περιμένουμε να μπει ο καινούργιος χρόνος, γιατί εκκρεμεί στο Υπουργείο μας λίστα για να δώσουμε τιμή στα φάρμακα. Λόγω δε της εισαγωγής μας στην ευρωζώνη, πρέπει να βγάλουμε τιμές σε ευρώ και γι' αυτόν το λόγο την καταθέσαμε.
ΠΡΟΕΔΡΟΣ (Απόστολος Κακλαμάνης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Νομίζω, κύριε Πρόεδρε, ότι είναι σαφές πως οι διαδικασίες που ακολουθούνται για να νομοθετηθούν σοβαρά πράγματα και ειδικά πράγματα, που αφορούν στη φορολογία και στο φορολογικό μας σύστημα, δεν μπορεί να εισάγονται την τελευταία στιγμή και με διαδικασίες συνοπτικές να καλούμαστε να πούμε την άποψή μας.
Θα ήθελα να πω ότι ειδικά η τροπολογία για τα φορολογικά, στην ουσία συνιστά ένα πολύ σοβαρό νομοσχέδιο επί του οποίου θα έπρεπε να υπάρξει η δυνατότητα γενικευμένης συζήτησης σε αυτήν την Αίθουσα. 
Μπορεί για τον κύριο Υπουργό να είναι ορισμένα πράγματα απλά. Φορολογούμε εδώ, κόβουμε φορολογίες από εκεί, κάνουμε ετούτο, κάνουμε το άλλο. Είναι η γνώμη του, αλλά δεν νομίζω ότι αυτή είναι και η γνώμη των πτερύγων της Αίθουσας.
Και δεν είναι δυνατόν τώρα με μία τοποθέτηση σε ελάχιστο χρόνο να ξεμπερδεύουμε με τέτοιου είδους θέματα. Δεν μπαίνω στην ουσία, διότι η συζήτηση θα είναι μακρά. Υπάρχουν σοβαρές αμφισβητήσεις επί της ουσίας των όσων φέρνει ο κύριος Υπουργός. 
Και οι άλλες δύο άσχετες τροπολογίες θα μπορούσαν να είχαν έλθει κάποια άλλη στιγμή. Η δικαιολογία του ότι έρχεται ο καινούριος χρόνος και ότι γι΄αυτό πρέπει να τις ψηφίσουμε άρον άρον δεν πείθει. Αυτές τις διαδικασίες εμείς δεν τις δεχόμαστε. Καλούμε την Κυβέρνηση να αποσύρει τις τροπολογίες και ιδιαίτερα το φορολογικό, που για μας είναι ουσιαστικό θέμα, που δεν μπορεί να συζητηθεί εν τάχει. 
ΠΡΟΕΔΡΟΣ (Απόστολος Κακλαμάνης): Ο κ. Χωματάς έχει το λόγο.
ΙΩΑΝΝΗΣ ΧΩΜΑΤΑΣ: Δεν ξέρω αν θα συζητηθεί η τροπολογία του Υπουργείου Ανάπτυξης. Αυτά όμως που είπε ο κύριος Υπουργός για να δικαιολογήσει το μακροπρόθεσμο της καταβολής και της υποβολής αυτής της τροπολογίας εμένα δεν με έπεισαν, διότι σήμερα ο μήνας έχει 13. Ο κύριος Υπουργός υπέβαλε αυτήν την τροπολογία στις 10.55΄. Δεν με πείθετε, λοιπόν, ότι ήταν πρόθεσή σας να τη φέρετε νωρίτερα.
Πράγματι έρχεσθε μετά από την απόφαση του Συμβουλίου της Επικρατείας να νομιμοποιήσετε μία αγορανομική διάταξη, που την είχατε αποφασίσει πρόχειρα. Τώρα πάτε να τη νομιμοποιήσετε πρόχειρα. Το χειρότερο είναι ότι μέμφεσθε η Νέα Δημοκρατία για το εάν θέλει ή όχι οι πολίτες αυτής της χώρας να έχουν φθηνό φάρμακο. Εσείς πολιτική φαρμάκου, κύριε Υπουργέ, δεν έχετε.
Η δική μας θέση είναι ότι ο κάθε πολίτης αυτής της χώρας έχει το δικαίωμα να έχει για την περίπτωσή του κάθε φορά, έστω και το πιο ακριβό φάρμακο και ότι η πολιτεία έχει το χρέος να του το εξασφαλίζει. Με την τροπολογία που φέρνετε κάνετε ακριβώς το αντίθετο. Θα δημιουργήσετε τεράστιο κόστος στον Έλληνα φορολογούμενο. Θα λείψουν τα φάρμακα από την αγορά με αυτόν τον προσδιορισμό που κάνετε της χαμηλότερης τιμής, διότι θα αυξήσετε τις παράλληλες εξαγωγές. Αυτό γίνεται σήμερα και γι' αυτό υπάρχει έλλειψη φαρμάκων στην αγορά.
Επιπλέον πρέπει, κύριε Υπουργέ, να γνωρίζετε ότι έτσι βλάπτεται μία μεγάλη μερίδα εργαζομένων στις ελληνικές φαρμακοβιομηχανίες. Ούτε ο Έλληνας φορολογούμενος εξυπηρετείται διότι θα φουντώσουν οι παράλληλες εξαγωγές. Δεν θα εξασφαλίσετε επάρκεια στην εσωτερική αγορά, διότι δεν έχετε κανένα μηχανισμό ελέγχου των παράλληλων εξαγωγών .
ΠΡΟΕΔΡΟΣ (Απόστολος Κακλαμάνης): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θα ήθελα να πω δυο λέξεις για την τροπολογία με αριθμό 813, που αφορά τη δικαιοδοσία των δικαστηρίων σε περίπτωση εκδίκασης υπόθεση αναγκαστικής απαλλοτριώσεως. Η εισαγωγή της δεν είναι σύμφωνη με το Σύνταγμα. Δεν έχει καμία σχέση με το αντικείμενο του νομοσχεδίου. Είναι τελείως διαφορετικό το θέμα το οποίο θίγεται. Επομένως δεν μπορεί να εισαχθεί προς συζήτηση.
Κύριε Υπουργέ, δεν αποδέχομαι την αιτιολογία που υποστηρίξατε. Επιβάλλεται να αποσύρετε την τροπολογία, γιατί είναι ελλιπής. Είπατε ότι το πρόβλημα θα είναι για είκοσι ή τριάντα μέρες, που θα κατατίθενται προσφυγές ή αιτήσεις άλλες στα διοικητικά δικαστήρια και άλλες στα πολιτικά δικαστήρια. Όμως με μία μεταβατική διάταξη για τις εκκρεμείς δίκες αυτό το θέμα μπορεί να τακτοποιηθεί. Ενώ το Σύνταγμα μιλά για ενιαία διαδικασία δηλαδή ότι μπορεί ο νόμος να ορίσει ότι οι υποθέσεις της αυτής κατηγορίας υπάγονται στην ενιαία δικαιοδοσία ενός δικαστηρίου εδώ εσείς δεν εφαρμόζετε καν το Σύνταγμα. 
Τίθεται και θέμα συνταγματικότητας, γιατί ένα μέρος των υποθέσεων απαλλοτριώσεων της αναθέτετε στα πολιτικά δικαστήρια και ένα άλλο μέρος συνεχίζει να πηγαίνει στα διοικητικά δικαστήρια. Μα, το Σύνταγμα μιλάει για ενιαία δικαιοδοσία. 
Εξ αυτού του λόγου και εκ του λόγου ότι δεν λέτε τίποτε για τις εκκρεμείς δίκες δημιουργείται το πρόβλημα. Πρέπει να σας πω ότι υπάρχουν δίκες αναγκαστικών απαλλοτριώσεων με χιλιάδες ενδιαφερομένων, που για να έρθει η ώρα της εκδίκασης ίσως περάσουν ένα και δύο χρόνια. Τι θα κάνετε με αυτές εδώ τις δίκες; Δεν λέτε τίποτα. Θα αφαιρεθούν από τη δικαιοδοσία των πολιτικών ή διοικητικών δικαστηρίων τώρα κατά τη συζήτηση για να παραπεμφθούν στο αρμόδιο τακτικό πολιτικό δικαστήριο; Γι' αυτά δεν λέτε τίποτα και νομίζω ότι πέρα από την αντισυνταγματικότητα επιβάλλεται η απόσυρση αυτής της τροπολογίας να δείτε ξανά το θέμα, να υπαχθούν όλες οι υποθέσεις και πολιτικά δικαστήρια. Η παράγραφος 1 είναι πάρα πολύ σωστή όπως την τροποποιείτε που υπάγονται στα τακτικά πολιτικά δικαστήρια και οι καθορισμοί της προσωρινής ή οριστικής αποζημιώσεως, αφού εκείνα εκδικάζουν την αναγνώριση δικαιούχων. Πρέπει οπωσδήποτε να ορίζουν και την τιμή της αποζημίωσης. Η δεύτερη όμως παράγραφος για την ανάκληση και την άρση των απαλλοτριώσεων δεν είναι σωστή. Είναι γνωστό ότι η άρση και η ανάκληση επέρχονται αυτοδίκαια. Σ' αυτές τις υποθέσεις ο δικαστής είναι χρονομέτρης. Πέρασε ενάμιση χρόνος από τότε που όρισε το δικαστήριο την αποζημίωση; Δεν καταβλήθηκε; Αίρεται. Ανακαλείτε επίσης για ορισμένους συγκεκριμένους λόγους και κυρίως για την παρέλευση του εύλογου χρόνου που δέχεται η νομολογία του Συμβουλίου της Επικρατείας ότι είναι οκταετία. Και εκεί είναι χρονομέτρης ο δικαστής. Είναι απλές υποθέσεις. Γιατί δεν υπάγονται και αυτές στα πολιτικά δικαστήρια για να ξέρουν οι πάντες ότι από τη στιγμή που έχουμε υπόθεση απαλλοτρίωσης, αρμόδια είναι τα πολιτικά δικαστήρια. 
Διατηρείτε, λοιπόν, τη σύγχυση που τώρα υπάρχει, γι' αυτό πέρα της αντισυνταγματικότητας πρέπει να την αποσύρετε για να την ξαναδείτε για να ρυθμιστεί σωστότερα το θέμα.
ΠΡΟΕΔΡΟΣ (Απόστολος Κακλαμάνης): Κύριε Φωτιάδη, επειδή δεν σας παρακολούθησα καλά, διότι συγχρόνως κοίταγα τον Κανονισμό, εδώ η σειρά των τροπολογιών που έχουμε είναι: Η πρώτη που αφορά την τροπολογία του κυρίου Υπουργού Εργασίας για το συμβούλιο εμπειρογνωμόνων κλπ., για το οποίο δεν υπάρχει αντίρρηση να συζητηθεί, όπως είπατε. Μετά είναι η σειρά της μεγάλης τροπολογίας "φορολογικές και τελωνειακές ρυθμίσεις" για την οποία έχετε άποψη κύριε Φωτιάδη. Έτσι δεν είναι; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι. 
ΠΡΟΕΔΡΟΣ (Απόστολος Κακλαμάνης): Είναι επίσης η τροπολογία για την οποία μόλις τώρα μίλησε ο κ. Κατσαρός, για τις απαλλοτριώσεις και είναι και η τροπολογία για τα φάρμακα. 
Σε ό,τι αφορά την τροπολογία για τις απαλλοτριώσεις, θα ήθελα να μας εξηγήσετε ποιο είναι το διακύβευμα, εάν τυχόν η Βουλή δεν ψηφίσει σήμερα. Αυτά που είπα εξακολουθούν κατά τη γνώμη μου να ισχύουν, δηλαδή αν η επιτροπή εκ των ανωτάτων δικαστικών καθυστέρησε να σας φέρει το νομοσχέδιο, οφείλατε να του ζητήσετε να αποχωρήσουν -όφειλαν αυτοί ως ανώτατοι δικαστικοί, να αποχωρήσουν, τη ρύθμιση που αφορά την αρμοδιότητα των δικαστηρίων. 
Να μας πείτε εάν δεν συζητηθεί και δεν ψηφιστεί σήμερα η τροπολογία αυτή, ο κ. Κατσαρός είδα ότι επέμεινε ειδικότερα στην παράγραφο 2, η οποία δημιουργεί κάποια ζητήματα. Να μας πείτε τι θα συμβεί εάν αυτή η τροπολογία ψηφιστεί μαζί με το νομοσχέδιο που καταθέσατε το Γενάρη, τι θα συμβεί, να σταθμίσουμε αν υπάρχει πράγματι κάτι αλλά όχι με τη λογική, όπως σας άκουσα στην αρχή πως όλα έχουν κάποιο λόγο. Προφανώς κάθε τροπολογία που φέρνετε κάποιο λόγο έχετε που τη φέρνετε. Όμως, για να λύσουμε το πρόβλημα, νομίζω και η Αντιπολίτευση θα δείξει κατανόηση, εάν πράγματι διακυβεύεται κάτι το οποίο δεν διορθώνεται μετά, έστω και με αναδρομή ισχύ αν δώσουμε σ' αυτήν τη διάταξη.
Ορίστε, κύριε Φωτιάδη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, με την υπάρχουσα νομοθεσία η αρμοδιότητα για τις απαλλοτριώσεις ανήκει στα πολιτικά δικαστήρια. Με βάση το Σύνταγμα το άρθρο 117 παράγραφος 7 η αρμοδιότητα αυτή αν δεν ορισθεί άλλως με νόμο πηγαίνει στα διοικητικά δικαστήρια. Σήμερα εκκρεμούν στα δικαστήρια εκατοντάδες έως χιλιάδες υποθέσεις. Όσες υποθέσεις θα εκδικαστούν στα αρμόδια μέχρι 31 Δεκεμβρίου, αλλά αναρμόδια μετά την 1η Ιανουαρίου του 2002 δικαστήρια, όλες αυτές οι υποθέσεις ή θα απορριφθούν ή θα παραπεμφθούν στα καθ' ύλην αρμόδια διοικητικά δικαστήρια. Θα σταματήσουν οι δίκες, θα συμβεί ακριβώς το αντίθετο απ' αυτό που είπε ο κ. Κατσαρός. 
Δεύτερον, όσες υποθέσεις ξεκινήσουν από την 1η Ιανουαρίου μέχρι την ψήφιση αυτής της διάταξης του νομοσχεδίου δηλαδή που εκκρεμεί την Τρίτη και θα οριστικοποιηθεί τον καινούριο χρόνο όταν εσείς θα ορίσετε και η Βουλή θα αποφασίσει να ψηφίσει όσες καινούριες δίκες αρχίσουν, θα αρχίσουν στα διοικητικά δικαστήρια δεν θα έχουν ολοκληρωθεί, θα έχουν κατατεθεί μόνο στα διοικητικά δικαστήρια, θα έχουμε ψηφίσει εμείς το νόμο που θα επαναλαμβάνουμε την αρμοδιότητα των πολιτικών δικαστηρίων, που σήμερα υπάρχει με αποτέλεσμα να γίνει πάλι ένα κομφούζιο υπό την έννοια ότι αυτές οι δίκες εκδικαζόμενες στα διοικητικά δικαστήρια σε χρόνο μετά την ψήφιση του νόμου που κατατέθηκε θα φύγουν πάλι από τα διοικητικά να πάνε στα πολιτικά δικαστήρια. Είναι μια ταλαιπωρία χιλιάδων πολιτών γιατί η κάθε υπόθεση αφορά απ΄ ό,τι γνωρίζουμε στις απαλλοτριώσεις μερικές εκατοντάδες πολιτών. Είναι μια ταλαιπωρία χιλιάδων συμπολιτών μας που πιστεύω ότι θεραπεύεται με την απλούστατη ψήφιση σήμερα μιας διάταξης, η οποία επί της ουσίας έχουμε αποφασίσει ήδη προηγούμενα, έχουμε ψηφίσει την αρμοδιότητα των πολιτικών δικαστηρίων απλά και μόνο την επαναλαμβάνουμε επειδή η ψήφιση του Κώδικα Απαλλοτριώσεων προηγήθηκε μερικούς μήνες του Συντάγματος. Η ρύθμιση είναι σύμφωνη με το Σύνταγμα του Κώδικα Απαλλοτρίωσης, αλλά πρέπει να επαναληφθεί ξανά μετά την ημερομηνία ψήφισης του Συντάγματος. Αυτός είναι ο λόγος και κανένας άλλος. Αν θέλουμε πραγματικά να βάλουμε σε ταλαιπωρία και τις εκκρεμείς υποθέσεις, οι οποίες θα συζητηθούν τον ένα ή δύο μήνες μέχρι να περάσει στο ΦΕΚ ο νόμος, να ταλαιπωρηθούν χιλιάδες κόσμος ή και άλλες εκατοντάδες που θα καταθέσουν αιτήσεις προσδιορισμού...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, συγγνώμη. Αυτά που λέτε έχουν να κάνουν με την πρώτη παράγραφο που ρυθμίζει την αρμοδιότητα. Η δεύτερη; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τη δεύτερη αποδέχομαι να την αποσύρω υπό την έννοια ότι δεν υπάρχει χρονικός περιορισμός, απλώς διευκρινίζει αν έχουμε διοικητικό εφετείο ή διοικητικό πρωτοδικείο. 
ΠΡΟΕΔΡΟΣ (Απόστολος Κακλαμάνης): Επομένως η πρώτη παράγραφος λέει ότι τα πολιτικά δικαστήρια που είναι αρμόδια τώρα...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα εξακολουθούν να είναι και μετά την 1η Ιανουαρίου του 2002 αρμόδια. 
ΠΡΟΕΔΡΟΣ (Απόστολος Κακλαμάνης): Το νομοσχέδιο το οποίο καταθέτετε θα επαναλάβει ακριβώς αυτό. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ακριβώς αυτό. 
ΠΡΟΕΔΡΟΣ (Απόστολος Κακλαμάνης): Και το πρόβλημά σας είναι από 1ης Ιανουαρίου μέχρις ότου ψηφιστεί το νομοσχέδιο αν θα πηγαίνουν διαφορές και στα διοικητικά και όχι μόνο στα πολιτικά. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και τις εκκρεμείς, κύριε Πρόεδρε, υποθέσεις που θα δικαστούν τον Ιανουάριο μέχρι την ώρα της ψήφισης της διάταξης αναρμοδίως θα δικάζουν τα πολιτικά δικαστήρια. 
ΠΡΟΕΔΡΟΣ (Απόστολος Κακλαμάνης): Νομίζω, κύριε Κατσαρέ, που έχετε ασχοληθεί περισσότερο ότι αν φύγει η δεύτερη παράγραφος, αν πράγματι μιλάμε γι' αυτό που και το Σύνταγμα λέει ότι είναι αρμόδια τα πολιτικά δικαστήρια, η πρώτη παράγραφος μπορεί να συζητηθεί. Η δεύτερη βάζει άλλα ζητήματα, αυτή να αποσυρθεί. 
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, κατ' αρχήν, η οποιαδήποτε συμφωνία δεν μπορεί να ανατρέψει το οριζόμενο από το Σύνταγμα. Είναι άσχετη η τροπολογία και δεν μπορεί να συζητηθεί. Αυτό είναι ο βασικός λόγος. 
Ο δεύτερος λόγος. Τι ισχύει σήμερα; Η αναγνώριση των δικαιούχων στις απαλλοτριώσεις υπάγεται στα πολιτικά δικαστήρια. Και μέχρι τώρα και ο καθορισμός της προσωρινής και της οριστικής αποζημίωσης υπήγοντο στα πολιτικά δικαστήρια. Και οι κατατιθέμενες επειδή δεν εξεδόθη ο νόμος τον οποίο προβλέπει η παράγραφος 4 του άρθρου 17 που μπορεί να αλλάξει τα πράγματα παρά την ισχύ του Συντάγματος, συνεχίζουν να κατατίθενται στα πολιτικά δικαστήρια. Αυτή είναι η πραγματικότητα. 
ΠΡΟΕΔΡΟΣ (Απόστολος Κακλαμάνης): Το νομοσχέδιο που κατετέθη, κύριε Φωτιάδη, εμμένει στα πολιτικά δικαστήρια; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εμμένει στα πολιτικά δικαστήρια. 
ΝΙΚΟΛΑΟΣ ΚΑΤΣΑΡΟΣ: Αυτό είναι το θέμα. Επομένως ναι μεν μπορεί με την επιδιωκόμενη ρύθμιση να αρθούν κάποιες αμφισβητήσεις που μπορεί να δημιουργηθούν, η πραγματικότητα είναι όμως ότι για όλες τις υποθέσεις σήμερα αρμόδια είναι τα πολιτικά δικαστήρια, διότι δεν εξεδόθη ακόμα ο νόμος. 
ΝΙΚΟΛΑΟΣ ΚΑΤΣΑΡΟΣ: Σοβαρότερη ήταν η δεύτερη παράγραφος.
ΠΡΟΕΔΡΟΣ (Απόστολος Κακλαμάνης): Είπαμε αυτή να αποσυρθεί.
ΝΙΚΟΛΑΟΣ ΚΑΤΣΑΡΟΣ: Αν αποσυρθεί, δεν λέω τίποτα απολύτως.
Πέραν όμως αυτού και της ενδεχόμενης διαφωνίας, που μπορεί να διατυπώσει ο κ. Φωτιάδης, είναι αντισυνταγματική η εισαγωγή προς ψήφιση.
ΠΡΟΕΔΡΟΣ (Απόστολος Κακλαμάνης): Εγώ θα παρακαλέσω το εξής.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, έχει ένα πολύ σοβαρό λάθος. Αν τα πράγματα είναι όπως λέει ο κ. Φωτιάδης, έχουν κατατεθεί στα διοικητικά δικαστήρια κάποιες υποθέσεις καθορισμού της προσωρινής ή της οριστικής αποζημίωσης, δεν αναφέρει, καίτοι το Σύνταγμα αναφέρει ότι με τον ίδιο νόμο μπορεί να ρυθμίζεται ο τρόπος με τον οποίο συνεχίζονται οι εκκρεμείς δίκες, η τροπολογία στις εκκρεμείς δίκες, οπότε παραμένει το πρόβλημα. Γι΄ αυτό λέω ότι είναι πρόχειρα συντεταγμένη, πρέπει να αποσυρθεί και να αντιμετωπιστεί και το θέμα της δεύτερης παραγράφου. Διότι εκεί που είναι απλός χρονομέτρης ο δικαστής σε υποθέσεις αυτοδίκαιας άρσης ή ανάκλησης της απαλλοτρίωσης, εκείνο το διατηρούν στα διοικητικά δικαστήρια, ενώ ο νόμος...
ΠΡΟΕΔΡΟΣ (Απόστολος Κακλαμάνης): Καταλάβαμε τη θέση σας. Εφόσον την αποσύρει και εφόσον η πρώτη παράγραφος επαναλαμβάνει ουσιαστικά τη διάταξη του Συντάγματος -και υποθέτω ότι αν δεν εκδοθεί ο νόμος αυτός δικαιολογημένα θα μπορεί ακόμα και για λόγους κακών χειρισμών και δικηγόρων κλπ. να υπάρξει σύγχυση- εγώ θα έλεγα να ψηφίσουμε με κατανόηση αυτή την πρώτη παράγραφο, που κακώς έρχεται πολύ καθυστερημένα, διότι δεν έπρεπε να περιμένετε να φτάσουμε στο τέλος του έτους και κακώς η επιτροπή, που είπατε δεν σας έδωσε εγκαίρως το πόρισμά της. 
Τη δεύτερη παράγραφο είπατε ότι θα την αποσύρετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και την Τρίτη θα τα πούμε όλα στην επιτροπή.
ΠΡΟΕΔΡΟΣ (Απόστολος Κακλαμάνης): Καλώς. Και εκεί μπορεί η διάταξη αυτή που μπαίνει τώρα ενδεχομένως να τροποποιηθεί. 
ΝΙΚΟΛΑΟΣ ΚΑΤΣΑΡΟΣ: Αν έλεγε ότι και οι εκκρεμείς υποθέσεις ακολουθούν τη ρύθμιση αυτού του νόμου, δεν θα υπήρχε σοβαρή αντίρρηση. Αλλά τώρα αν κατατέθηκαν στα διοικητικά δικαστήρια...
ΠΡΟΕΔΡΟΣ (Απόστολος Κακλαμάνης): Υποθέτω ότι μέχρι τώρα θα συνέχιζαν να καταθέτουν στα πολιτικά δικαστήρια. 
ΝΙΚΟΛΑΟΣ ΚΑΤΣΑΡΟΣ: Έχει αντίθετη άποψη ο κύριος Υφυπουργός.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σύμφωνα με τη διάταξη 117 παράγραφος 7 η ισχύς της διάταξης 17 παράγραφος 4 δεν άρχεται από την ψήφιση του Συντάγματος...
ΠΡΟΕΔΡΟΣ (Απόστολος Κακλαμάνης): Αλλά από 1.1.2002.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Άρα μέχρι 31.12 ορθώς καταθέτουν στα παλιά δικαστήρια. 
ΠΡΟΕΔΡΟΣ (Απόστολος Κακλαμάνης): Κύριε Κατσαρέ, πράγματι το άρθρο 117 παράγραφος 7 λέει ότι η διάταξη αυτή περί αρμοδιότητας αποκλειστικής των πολιτικών δικαστηρίων αρχίζει από 1.1.2002.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, δεν έχω προσωπική άποψη επ' αυτού. Συντάσσομαι απολύτως με την άποψη του Γενικού Γραμματέα της Κοινοβουλευτικής Ομάδας και επομένως επιμένω ότι δεν μπορεί να συζητηθεί διότι είναι τελείως άσχετη με το αντικείμενο του νομοσχεδίου. Αυτό που είπα είναι σε ενίσχυση ακριβώς αυτής της πρώτης θέσης, ότι δηλαδή είναι και εσφαλμένη η τροπολογία.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, με συγχωρείτε πολύ, η Κυβέρνηση φέρνει διλήμματα στη Βουλή αυτής της μορφής που κουβεντιάζουμε τώρα. Όταν ήρθε η κύρωση του κώδικα πέρυσι, πριν ψηφιστεί το Σύνταγμα, ενθυμείσθε ότι είπαμε στην Κυβέρνηση "φέρνετε έναν κώδικα τώρα και το Σύνταγμα που είχε ολοκληρωθεί, αλλά δεν είχε ψηφιστεί αλλάζει τη διαδικασία. Γιατί ψηφίζετε τον κώδικα;" Επέμενε η Κυβέρνηση και τον ψήφισε. Το δε νομοσχέδιο που έφερε και θα συζητηθεί την ερχόμενη εβδομάδα είναι επανάληψη του νομοσχεδίου που είναι ήδη νόμος του κράτους για να τηρηθεί το τυπικό μέρος του Συντάγματος. Σας παρακαλώ θερμά, γιατί δεν θέλω η τελευταία συνεδρίαση αυτής της χρονιάς να σημαδευτεί με καταγγελία από την πλευρά της Αξιωματικής Αντιπολίτευσης και αποχώρησης από την Αίθουσα, πριν ολοκληρωθεί η συζήτηση συγκεκριμένου νομοσχεδίου, όπου υπήρξε δημιουργική συζήτηση με την πολιτική ηγεσία του Υπουργείου και η χρονιά θα κυλούσε ήρεμα.
Άλλως θα αναγκαστούμε να σας δηλώσουμε, κύριε Πρόεδρε, ότι αποχωρούμε από την Αίθουσα και δεν θα ήθελα να γίνει αυτό. Οφείλεται στην ίδια την Κυβέρνηση και σας αναφέρω το περιστατικό. Θα ψηφίσουμε τώρα για δεύτερη φορά ισχύοντα νόμο για να καλυφθεί εκείνο που λέγαμε πριν στην Κυβέρνηση, μην το φέρνετε τώρα διότι έρχεται το Σύνταγμα που ανατρέπει αυτά που θα βάλετε...
ΠΡΟΕΔΡΟΣ (Απόστολος Κακλαμάνης): Εντάξει, κύριε Σιούφα...
ΔΗΜΗΤΡΙΟΣ ΣΙΟΥΦΑΣ: Το τελευταίο, κύριε Πρόεδρε, και κλείνω.
ΠΡΟΕΔΡΟΣ (Απόστολος Κακλαμάνης): Τώρα τα θέματα είναι και άλλα. Γι' αυτό σας διακόπτω, γιατί εγώ νομίζω...
ΔΗΜΗΤΡΙΟΣ ΣΙΟΥΦΑΣ: Δεν μπορεί να λειτουργεί με διλήμματα η Βουλή. Ας σοβαρευτεί η Κυβέρνηση. Το Σύνταγμα ψηφίστηκε εδώ και εννέα μήνες. Το ήξερε αυτό. Το αφήνει για την τελευταία στιγμή; Δεν συναινούμε, κύριε Πρόεδρε, σε αυτήν τη διαδικασία.
ΠΡΟΕΔΡΟΣ (Απόστολος Κακλαμάνης): Λοιπόν, για να τελειώνουμε ένα ένα τα θέματά μας. 
Εισερχόμαστε στην ψήφιση της τροπολογίας με γενικό αριθμό 811 και ειδικό 46.
Ερωτάται το Σώμα: Γίνεται δεκτή η τροπολογία;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 811 και γενικό 46 έγινε δεκτή κατά πλειοψηφία. 
Έχουμε τώρα την τροπολογία που αφορά τις φορολογικές και τελωνειακές ρυθμίσεις. 
ΝΙΚΗΤΑΣ ΚΑΚΛΑΜΑΝΗΣ: Δεν δεχόμαστε τις διατάξεις 1, 2 και 9. 
ΠΡΟΕΔΡΟΣ (Απόστολος Κακλαμάνης): Κύριε Φωτιάδη, όπως ακούσατε δεν δέχονται την 1, 2 και 9 διάταξη. Για τις άλλες διατάξεις...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, η φορολογική μας πρόταση είναι συγκεκριμένη. Ορισμένες προτάσεις ισχύουν από 1.1.2002, πάνε πακέτο όλες μαζί, και κάποιες άλλες έρχονται με το φορολογικό νομοσχέδιο, το οποίο κατατέθηκε και θα συζητηθεί εν καιρώ, όταν θα έρθει η ώρα, την καινούρια χρονιά, χωρίς κανένα πρόβλημα. Πάνε, λοιπόν, όλες οι διατάξεις μαζί. Δηλαδή δεν μπορεί να έχουμε για παράδειγμα κατάργηση φόρων...
ΠΡΟΕΔΡΟΣ (Απόστολος Κακλαμάνης): Κύριε Φωτιάδη, με συγχωρείτε. Την Αίθουσα την παρακολουθείτε νομίζω την έχετε μπροστά σας. Λοιπόν τα πράγματα είναι σαφή. Η τροπολογία αυτή είναι άσχετη με το νομοσχέδιο και πρέπει να συγκατατεθεί το Σώμα για να ψηφιστεί. Το Σώμα, λοιπόν, σας λέγει ότι σ' αυτήν την τροπολογία τις διατάξεις 1, 2 και 9 δεν τις δέχεται. 
ΔΗΜΗΤΡΙΟΣ ΣΙΟΥΦΑΣ: Και την 8, διότι είναι το ίδιο θέμα με αυτό της 9 διάταξης.
ΠΡΟΕΔΡΟΣ (Απόστολος Κακλαμάνης): Συνεπώς είναι οι διατάξεις 1, 2, 8 και 9. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, δεν μπορώ να κάνω τίποτε. Έχω συζητήσει με τον Υπουργό και αυτά θα πρέπει να πάνε όλα μαζί. Δεν μπορεί να διασπαστούν. Δεν μπορεί δηλαδή η φορολόγηση των ρέπος να πάει μεταγενέστερα όταν οι φοροαπαλλαγές θα είναι...
ΠΡΟΕΔΡΟΣ (Απόστολος Κακλαμάνης): Λοιπόν, κατά συνέπεια την αποσύρετε ολόκληρη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ τι να αποσύρω; 
ΠΡΟΕΔΡΟΣ (Απόστολος Κακλαμάνης): Μα, τι άλλο να κάνετε; Από ό,τι αντιλαμβάνομαι το πρόβλημα είναι στο ότι, όπως είπατε, είναι ένα πακέτο αυτό...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, εγώ δεν την αποσύρω. Αν νομίζετε εσείς ότι είναι άσχετη και πρέπει να αποσυρθεί να καθιερωθεί μια πρακτική εδώ στη Βουλή συγκεκριμένη που να το λέμε αυτό. Εγώ δεν έχω εξουσιοδότηση από την πλευρά του Υπουργού για να την αποσύρω γιατί έτσι ανατρέπεται όλη η φορολογική μας πολιτική. Δεν μπορούμε να μεταφέρουμε την έναρξη της φορολογικής πολιτικής τον Ιανουάριο ή το Φεβρουάριο. 
ΠΡΟΕΔΡΟΣ (Απόστολος Κακλαμάνης): Κύριε Φωτιάδη, αντιλαμβάνεστε, νομίζω, τι σας λέω. Λοιπόν, η τροπολογία αυτή για την οποία προβάλλεται η ένσταση εκ του Συντάγματος ότι είναι άσχετη με το νομοσχέδιο, όπως καταλαβαίνετε, δεν μπορεί να ψηφιστεί.
ΝΙΚΟΛΑΟΣ ΚΑΤΣΑΡΟΣ: Δεν εισάγεται από τον Πρόεδρο της Βουλής.
ΠΡΟΕΔΡΟΣ (Απόστολος Κακλαμάνης): Δεν έχει νόημα αυτό. Με καταλάβατε, κύριε Φωτιάδη; Εγώ δεν θέλω να ρωτήσω το Σώμα, διότι οι περισσότεροι αυτό θα μου πουν και μπορεί κάποιος να μου πει ότι δεν υπάρχει και αριθμός επαρκής για να λαμβάνουμε αποφάσεις. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, είμαι δεκαπέντε χρόνια στη Βουλή, έχουμε συζητήσει εκατοντάδες τροπολογίες και είναι πρώτη φορά ομολογώ που προσωπικά το αντιμετωπίζω αυτό. Τις ενστάσεις βέβαια τις ακούσαμε πολλές φορές και έχουν δοθεί συγκεκριμένες εξηγήσεις. Δεν θέλω να πω κάτι άλλο, είστε ο πλέον αρμόδιος για να μιλήσετε, γιατί με τη δική σας προεδρία έχουν περάσει όλες αυτές οι τροπολογίες.
Από κει και πέρα, είναι θέμα του Προεδρείου, αν θέλετε να τις εισάγετε ή όχι. Δεν έχω εγώ εξουσιοδότηση. 
ΠΡΟΕΔΡΟΣ (Απόστολος Κακλαμάνης): Δεν είναι ο Πρόεδρος της Βουλής για να προεξοφλεί και να εξαφανίζει τη γνώμη της Βουλής. Αλίμονο. 
Κατά συνέπεια, δεν συμφωνεί η Νέα Δημοκρατία. Συμφωνείτε, κύριοι συνάδελφοι;
ΠΟΛΛΟΙ ΒΟΥΛΕΥΤΕΣ (Από την πτέρυγα της Νέας Δημοκρατίας): Όχι.
ΠΡΟΕΔΡΟΣ (Απόστολος Κακλαμάνης): Συμφωνεί το Κομμουνιστικό Κόμμα;
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Εμείς δεν συμφωνούμε.
ΠΡΟΕΔΡΟΣ (Απόστολος Κακλαμάνης): Δεν θα συζητηθεί, λοιπόν.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα ήθελα μόνο να πω ότι η Αντιπολίτευση αναλαμβάνει και την ευθύνη για την παράταση εισαγωγής των ελαφρύνσεων, δηλαδή για το ότι δεν θα ισχύσουν οι ελαφρύνσεις από την πρώτη του μηνός. 
( Θόρυβος από την πτέρυγα της Νέας Δημοκρατίας )
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Το τι ελαφρύνσεις ήταν, αφήστε το.
ΠΡΟΕΔΡΟΣ (Απόστολος Κακλαμάνης): Νομίζω ότι πρέπει όλοι να δίνουμε μια λύση και στο Προεδρείο. Εγώ απευθύνομαι στην Αντιπολίτευση. Αν αυτές οι διατάξεις μπορούν να ψηφιστούν, να ψηφιστούν. Αλλά και ο Υπουργός δικαιολογημένα από την πλευρά του λέει ότι αν δεν είναι σχετική για το ένα θέμα, δεν είναι και για τα άλλα. 
Εν πάση περιπτώσει, ας μην μπούμε σ' αυτήν τη διελκυστίνδα, διότι αυτήν τη στιγμή με κάποιο πνεύμα αλληλοκατανόησης πρέπει να λειτουργήσουμε. Αν, κύριε Υπουργέ, δεν μπορείτε να αποσύρετε ορισμένες από τις διατάξεις αυτές, προφανώς δεν μπορούν να ψηφιστούν ούτε οι άλλες. Έτσι δεν είναι;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ετσι είναι, κύριε Πρόεδρε, γιατί αυτά πάνε πακέτο. Οι ελαφρύνσεις και η αντικατάσταση των εσόδων από τις ελαφρύνσεις, είναι από τη φορολογία...
ΠΡΟΕΔΡΟΣ (Απόστολος Κακλαμάνης): Μάλιστα, κύριε Υπουργέ.
Κύριοι, εγώ θα παρακαλέσω θερμά την Αντιπολίτευση. Διαβάζοντας αυτήν την ώρα και το άρθρο 17 του Συντάγματος και το 117, διαπιστώνω ότι πράγματι υπάρχει πρόβλημα καθαρά δικονομικό σε ό,τι αφορά την παράγραφο 1.
Σε ό,τι αφορά την παράγραφο 2, εγώ συμμερίζομαι αρκετά απ' αυτά που είπε και ο κ. Κατσαρός. Για την παράγραφο 1, να εμμείνετε στην άρνησή σας και ας μη δημιουργήσουμε ενδεχομένως πρόβλημα για την αρμοδιότητα των δικαστηρίων. Αυτό μόνο σας λέω και παρακαλώ να συμφωνήσετε. 
ΝΙΚΗΤΑΣ ΚΑΚΛΑΜΑΝΗΣ: Εμείς το βάλαμε το θέμα. Είναι θέμα αρχής. Λυπούμεθα, σεβόμεθα και το πρόσωπό σας σαφέστατα και τη θέση που πήρατε πριν, αλλά εδώ συμψηφισμούς δεν μπορούμε να κάνουμε. Ας μάθει η Κυβέρνηση να νομοθετεί. Ακούσατε τον κ.Σιούφα τι είπε για πριν από ένα χρόνο, "τους τα είχαμε πει". Μας έγραψαν στα παλιά τους τα παπούτσια. Δεν κάνουμε πίσω σε καμία από τις τρεις.
ΠΡΟΕΔΡΟΣ (Απόστολος Κακλαμάνης): Σε ό,τι αφορά το φάρμακο, η διάταξη αυτή δεν μπορεί να θεωρηθεί ότι είναι άσχετη. Αφορά θέματα υγείας. 
Ο Υφυπουργός κ.Θεοδώρου έχει το λόγο.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, θέλω να πω κάτι για να γίνω κατανοητός, σχετικά με το τι θα συμβεί αν δεν την ψηφίσουμε. 
Θα πρέπει να πάμε μέχρι τις 15 του μήνα, να βγάλουμε τις νέες τιμές στα φάρμακα, που είναι στη λίστα. Αν δεν τακτοποιηθεί νομοθετικά, είμαστε υποχρεωμένοι να τα βγάλουμε με βάση τις τρεις χαμηλότερες τιμές της Ευρώπης. Τι σημαίνει αυτό; Ότι τα φάρμακα θα πετάξουν από 7% μέχρι 27%. Δηλαδή θα είμαστε υποχρεωμένοι να βγάλουμε τιμές που η αύξηση θα είναι μέχρι 27%. Πείτε ότι δεν την περνάμε και το κάνουμε εμείς αυτό. Τον Γενάρη, θα πάμε να νομοθετήσουμε, γιατί είναι εντελώς τυπικό αυτό. Μου έκανε εντύπωση που είπε ο κ. Κακλαμάνης ότι είναι σοβαρό το θέμα. Είναι καθαρά τυπικό. 
Ήλθε το Συμβούλιο της Επικρατείας, κύριε Κακλαμάνη, και είπε...
ΝΙΚΗΤΑΣ ΚΑΚΛΑΜΑΝΗΣ: Αυτά τα ξέρουμε.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Αφού τα ξέρετε, γιατί το βάζετε σε άλλη βάση; Είναι πριν από είκοσι πέντε μέρες, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: Πότε είναι η απόφαση; Και το φέρνετε πριν από μια ώρα;
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Πριν από είκοσι πέντε μέρες βγήκε. Εμείς την παραλάβαμε πριν από πέντε μέρες ακριβώς την απόφαση.
ΠΡΟΕΔΡΟΣ (Απόστολος Κακλαμάνης): Ας προχωρήσουμε να μας πει περί τίνος πρόκειται. Πείτε την άποψή σας...
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Ορίστε, κύριε Θεοδώρου.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): ... Μπήκα στην ουσία, κύριε Πρόεδρε, προηγουμένως άθελά μου. Μέχρι τώρα η τιμολόγηση των φαρμάκων γινόταν ως εξής: παίρναμε την πιο μικρή τιμή που κυκλοφορεί στις δεκαπέντε χώρες της Ευρώπης και βάσει αυτής βγάζαμε την τιμή για το φάρμακο. Ήρθε το Συμβούλιο Επικρατείας, μετά από προσφυγή που έκαναν οι φαρμακοβιομήχανοι. Είπαν οι φαρμακοβιομήχανοι να παίρνουμε τις τρεις μικρότερες τιμές, αλλά δεν μπήκε στην ουσία το Συμβούλιο Επικρατείας. Ήρθε και λέει ότι για να γίνει αυτό ήθελε και νομοθετική ρύθμιση και αυτό ζητάμε. Να γίνει δηλαδή νομοθετική ρύθμιση με την πιο χαμηλή τιμή, που κυκλοφορεί στην Ευρώπη. Αυτή είναι η όλη ιστορία.
ΠΡΟΕΔΡΟΣ (Απόστολος Κακλαμάνης): Αν κάνετε τη ρύθμιση αυτή σήμερα θα είναι η πιο χαμηλή,-είπατε- από τις χαμηλότερες τιμές. Αν η ρύθμιση αυτή γίνει το Γενάρη και έχει αναδρομική ισχύ η διάταξη...
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Ποια θα είναι η διαφορά; Δεν μπορούμε να το κάνουμε. Πρέπει εμείς υποχρεωτικά να βγάλουμε καινούριες τιμές μέχρι τις 15 Δεκέμβρη. Θα τις βγάλουμε με τις τρεις χαμηλότερες της Ευρώπης, που σημαίνει αύξηση μέχρι 27%. Συμφέρει να το κάνουμε αυτό, δηλαδή να επιβαρύνουμε τον Έλληνα πολίτη με αύξηση μέχρι 27%; Έτσι ακριβώς είναι, κύριε Κακλαμάνη, και θέλω να δείξετε κατανόηση πάνω σ' αυτό, γιατί είναι καθαρά τακτοποίηση τυπική. 
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, η θέση μας είναι ξεκάθαρη. Αλλά ο κύριος Υφυπουργός, τον οποίο προσωπικά εκτιμώ, είναι νέος, δεν έχει την εμπειρία, και προσπαθώντας να αιτιολογήσει έπεσε σε δυο παγίδες. Η μια παγίδα: ότι είπε ότι είναι 15 του μηνός, σε δυο μέρες. Αντιλαμβάνεστε ότι και σήμερα να την ψηφίζαμε δεν θα είχε δημοσιευθεί, άρα δεν ισχύει. Τώρα το γιατί άφησαν δυο μέρες προ της 15ης και μάλιστα στις 11 παρά 5, ενώ θα δεχόμουν αν θέλετε το σκεπτικό του αν την έφερνε την τροπολογία στην Επιτροπή Γιατί ακούσατε τι είπε, η δεύτερη παγίδα που έπεσε, είκοσι πέντε μέρες πριν ξέρουν την απόφαση του Συμβουλίου Επικρατείας. Όπως προς τιμήν του έκανε ο κ. Ρέππας και έφερε όλες τις τροπολογίες του στην επιτροπή, τις συζητήσαμε, ανεξάρτητα αν ψηφίσαμε υπέρ ή κατά, ελήφθη απόφαση στην επιτροπή και ενσωματώθηκαν στο νομοσχέδιο, μπορούσε να την είχε φέρει εκεί, να συζητιόταν, γιατί είναι τεράστιο το θέμα. Ευθύνεται στο 100% η Κυβέρνηση και τα ψευτοδιλήμματα "μη θέλετε να αυξηθεί το φάρμακο για τον πολίτη"...Είναι καθαρά θέμα εισοδηματικής πολιτικής. Ευθύνονται στο 100% με τεράστιες πολιτικές ευθύνες και δεν αντιλαμβάνομαι ότι ακόμη και σήμερα αν λέμε "ναι" πως στις 15 θα έχει δημοσιευθεί στην Εφημερίδα. Εκτός αν έχετε κρατήσει και φύλλο από τώρα για να τα κάνετε πλακάκια. Δεν μπαίνουμε σε καμία συζήτηση, είμαστε κατηγορηματικά αντίθετοι. 
ΠΡΟΕΔΡΟΣ (Απόστολος Κακλαμάνης): Κύριε Θεοδώρου, δεν συμφωνεί η Αντιπολίτευση να συζητηθεί η τροπολογία. 
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Εγώ μόνο να συμπληρώσω ότι η Νέα Δημοκρατία αναλαμβάνει όμως και την ευθύνη, κύριε Πρόεδρε, διότι εμείς είμαστε υποχρεωμένοι να ενημερώσουμε τον ελληνικό λαό ότι με αυτήν την τακτική, που ακολουθούν σήμερα θα επιβαρυνθεί η τσέπη του Έλληνα πολίτη κατά 27%. Είμαστε υποχρεωμένοι να το δηλώσουμε αυτό.
ΠΡΟΕΔΡΟΣ (Απόστολος Κακλαμάνης): Μάλιστα.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, με συγχωρείτε, αλλά χρειάζεται μια απάντηση σ' αυτό. 
ΠΡΟΕΔΡΟΣ (Απόστολος Κακλαμάνης): Τώρα δεν είναι ώρα για απαντήσεις...
ΠΑΝΑΓΙΩΤΗΣ ΛΑΦΑΖΑΝΗΣ: Μα, είναι δυνατόν να τοποθετείται έτσι Υπουργός; Δηλαδή τα σφάλματα τα δικά σας θα τα ρίχνετε σε μας; Αυτό είναι αντισυνταγματικό. 
ΠΡΟΕΔΡΟΣ (Απόστολος Κακλαμάνης): Είναι οι τροπολογίες των συναδέλφων. 
Ορίστε, κύριε Σιούφα, έχετε το λόγο.
ΔΗΜΗΤΡΙΟΣ ΣΙΟΥΦΑΣ: Πρόκειται για την τροπολογία 803/39/6.12.2001, του τρέχοντος μηνός και έτους, αυτήν την τροπολογία, που σας ανέπτυξα αναλυτικά, κύριε Υπουργέ, προχθές.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Γίνεται δεκτή, κύριε Πρόεδρε, η τροπολογία αυτή. Γίνεται δεκτή η τροπολογία με γενικό αριθμό 803 και ειδικό 39. Είναι λογική αυτή η ρύθμιση την οποία ζητούν οι συνάδελφοι. Επίσης γίνεται δεκτή η τροπολογία με γενικό αριθμό 807 και ειδικό 42, την οποία όμως πρέπει να αναδιατυπώσουμε. Είναι αυτή που αφορά στη σύσταση θέσεως δημοσιογράφου στη διοίκηση του ΟΑΕΕ, απλώς η διατύπωση -και διαβάζω- στην τελική της μορφή είναι η εξής...
ΠΡΟΕΔΡΟΣ (Απόστολος Κακλαμάνης): Μία στιγμή, κύριε Υπουργέ.
Κύριοι συνάδελφοι, ερωτάται το Σώμα: Γίνεται δεκτή η τροπολογία με γενικό αριθμό 803 και ειδικό 39;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 803 και ειδικό 39 έγινε δεκτή ομοφώνως.
Ερχόμαστε στην τροπολογία με γενικό αριθμό 807 και ειδικό 42 των Βουλευτών κυρίων Κιλτίδη, Μαντούβαλου και λοιπών.
Ορίστε, κύριε Υπουργέ.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Η τροπολογία, λοιπόν, αυτή αναδιατυπώνεται ως εξής: 
"Συνιστάται στο γραφείο του Διοικητή του ΟΑΕΕ μία (1) θέση μετακλητού ειδικού συνεργάτη - δημοσιογράφου με σχέση εργασίας ιδιωτικού δικαίου ορισμένου χρόνου. Η πρόσληψη στη θέση αυτή γίνεται από τον Διοικητή του ΟΑΕΕ. Ο ειδικός συνεργάτης - δημοσιογράφος αποχωρεί αυτοδικαίως και ταυτόχρονα με την αποχώρηση για οποιονδήποτε λόγο του προσώπου, που τον προσέλαβε, χωρίς να γεννάται οποιοδήποτε δικαίωμα αποζημίωσης ή οποιοδήποτε άλλο δικαίωμα ή αξίωση.
Η αμοιβή του παραπάνω προσώπου καθορίζεται με κοινή απόφαση των Υπουργών Οικονομικών και Εργασίας και Κοινωνικών Ασφαλίσεων".
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με γενικό αριθμό 807 και ειδικό 42, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 803 και ειδικό 39 έγινε δεκτή όπως τροποποιήθηκε από τον κύριο Υπουργό. 
Κύριε Υπουργέ, υπάρχει άλλη τροπολογία απ' όσες έχουν κατατεθεί που σας βρίσκει σύμφωνο; 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, δεν θα αποδεχθούμε άλλες τροπολογίες Βουλευτών, ωστόσο όμως κρίνουμε σκόπιμο για δύο τροπολογίες να κάνουμε μία δήλωση.
ΠΡΟΕΔΡΟΣ (Απόστολος Κακλαμάνης): Ποιες είναι αυτές;
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Αναφέρομαι στην τροπολογία με γενικό αριθμό 810 και ειδικό 45 των κυρίων Κουρουμπλή, Μάτη και άλλων και στην τροπολογία με γενικό αριθμό 817 και ειδικό 52 των κυρίων Ανδρεουλάκου, Δεικτάκη και λοιπών. 
Και για τις δύο τροπολογίες θέλω να διαβεβαιώσω τους συναδέλφους ότι θα τις μελετήσουμε και στην πρώτη νομοθετική πρωτοβουλία του Υπουργείου Εργασίας και Κοινωνικών Ασφαλίσεων θα προσπαθήσουμε να ερμηνεύσουμε και να αποτυπώσουμε και τις αγωνίες των συναδέλφων, εξετάζοντας όμως πτυχές των προτάσεών τους που ενδεχόμενα και οι ίδιοι δεν θα ήθελαν σήμερα. 
Κρίνεται, λοιπόν, σκόπιμο να μελετηθούν και θα αναληφθεί η πρωτοβουλία στο αμέσως επόμενο διάστημα. 
ΠΡΟΕΔΡΟΣ (Απόστολος Κακλαμάνης): Υπάρχει κάποιος συνάδελφος που θέλει να αναφερθεί σε τροπολογία άλλη πέραν αυτών; 
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Αγγελόπουλε.
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, αναφέρομαι στην τροπολογία με γενικό αριθμό 801 και ειδικό 37, που αφορά την καταβολή του επιδόματος των 60.000 δραχμών στους γιατρούς του Ι.Κ.Α. και στους εργαζόμενους του Οργανισμού Γεωργικών Ασφαλίσεων και του ΚΗΥΚΥ. Είναι οι μόνοι εργαζόμενοι στον ευρύτερο δημόσιο τομέα στους οποίους δεν έχει χορηγηθεί το επίδομα.
ΠΡΟΕΔΡΟΣ (Απόστολος Κακλαμάνης): Υπάρχει απάντηση; 
Βέβαια, αυτές οι τροπολογίες που συνεπάγονται δαπάνη σε βάρος του προϋπολογισμού, κακώς ...
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, πανομοιότυπη έχουμε καταθέσει κι εμείς. 
ΠΡΟΕΔΡΟΣ (Απόστολος Κακλαμάνης): Ναι, αλλά όλες αυτές οι τροπολογίες συνεπάγονται δαπάνη.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, απλώς θέλω να επισημάνω ότι η πρόταση των συναδέλφων είναι εντελώς αναντίστοιχη με την προηγούμενη πρακτική τους. Ξέρουν πολύ καλά ότι τροπολογίες που σωρεύουν κόστος θα πρέπει να έχουν έκθεση από το Γενικό Λογιστήριο. Θα μπορούσαμε να το επικαλεσθούμε τυπικά ως Κυβέρνηση, το λέω μόνο για να επισημάνω την αναντιστοιχία της πρακτικής που ακολούθησε η Νέα Δημοκρατία στο παρόν νομοσχέδιο και στις τροπολογίες. 
΄Ομως, θέλω να διαβεβαιώσω ότι για το θέμα του Ο.Γ.Α. ακολουθήθηκε η κανονική διαδικασία. Υπάρχει στο Γενικό Λογιστήριο πρόταση, η οποία θα έλθει κανονικά, νομίζω τον Ιανουάριο, με την έκθεση του Γενικού Λογιστηρίου. 
ΠΥΘΑΓΟΡΑΣ ΒΑΡΔΙΚΟΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Βαρδίκο.
ΠΥΘΑΓΟΡΑΣ ΒΑΡΔΙΚΟΣ: Κύριε Πρόεδρε, την τροπολογία με γενικό αριθμό 806 δεν έχει νόημα να τη συζητήσουμε, γιατί αποσύρθηκε το άρθρο 47 και όταν γράφτηκε αυτή η τροπολογία από εμένα ήταν το άρθρο 48, γι' αυτό υπάρχει το λάθος αυτό. 
Θα ήθελα απλά να παρακαλέσω τον κύριο Υπουργό, όταν ξαναφέρει το άρθρο 47 να το συζητήσουμε στη Βουλή, να ληφθεί υπόψη η νησιωτική περιοχή, να ληφθούν υπόψη τα νησιά με πληθυσμό κάτω από τρεις χιλιάδες εκατό κατοίκους. 
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κατ' αρχήν εξ ονόματος της Αξιωματικής Αντιπολίτευσης θέλουμε να σας συγχαρούμε για τη στάση που κρατήσατε ως Πρόεδρος για τα προηγούμενα. 
Δεύτερον, κύριε Σπυρόπουλε, σας παρακαλώ πολύ να διαβάζετε την ημερομηνία της τροπολογίας, που είπατε ότι έχουμε αντίφαση.
Εμείς εμπροθέσμως την καταθέσαμε και αν δεν πήγε στο Γενικό Λογιστήριο της Βουλής δεν ευθύνονται οι Βουλευτές που την κατέθεσαν.
Σας παρακαλώ, λοιπόν, πάρα πολύ να είσθε απόλυτος σαφής σ' αυτά τα οποία λέτε. 
ΠΡΟΕΔΡΟΣ (Απόστολος Κακλαμάνης): Επί άλλης τροπολογίας παρακαλώ υπάρχει κάποιος συνάδελφος που θα ήθελε το λόγο;
Δεν υπάρχει κανείς που να θέλει το λόγο.
Ερωτάται το Σώμα: Γίνεται δεκτό και το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων "Εκσυγχρονισμός της οργάνωσης και της λειτουργίας του Ιδρύματος Κοινωνικών Ασφαλίσεων και άλλες διατάξεις" έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 16.40΄, λύεται η συνεδρίαση για αύριο ημέρα Παρασκευή 14 Δεκεμβρίου 2001 και ώρα 10.30' με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 
 
 
 



