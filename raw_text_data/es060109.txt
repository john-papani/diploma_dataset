ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ ΝΗ΄

Δευτέρα 9 Ιανουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομιών, Εθνικής Παιδείας και Θρησκευμάτων και Δικαιοσύνης κατέθεσαν σχέδιο νόμου: «Σύσταση Συμβουλίου Εθνικής Ενεργειακής Στρατηγικής, ρύθμιση θεμάτων Υπουργείου Ανάπτυξης», σελ.

ΟΜΙΛΗΤΕΣ
Επί της Επερώτησης:
ΑΝΤΩΝΑΚΟΠΟΥΛΟΣ Π., σελ.
ΓΚΕΡΕΚΟΥ Α., σελ.
ΓΡΗΓΟΡΑΚΟΣ Λ., σελ.
ΚΑΚΛΑΜΑΝΗΣ Ν., σελ.
ΛΕΒΕΝΤΗΣ Α., σελ.
ΜΕΡΕΝΤΙΤΗ Α., σελ.
ΦΡΑΓΚΙΑΔΟΥΛΑΚΗΣ Ε., σελ.
ΧΩΡΕΜΗΣ Α., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΝΗ΄
      Δευτέρα 9 Ιανουαρίου 2006
      
      Αθήνα, σήμερα στις 9 Ιανουαρίου 2006, ημέρα Δευτέρα και ώρα 18.16΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 22 Δεκεμβρίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά των ΝΓ΄ της Κυριακής 18 Δεκεμβρίου 2005, ΝΔ΄ της Δευτέρας 19 Δεκεμβρίου 2005, ΝΕ΄ της Τρίτης 20 Δεκεμβρίου 2005, ΝΣΤ΄ της Τετάρτης 21 Δεκεμβρίου 2005 και ΝΖ΄ της Πέμπτης 22 Δεκεμβρίου 2005 συνεδριάσεών του, στις οποίες περιλαμβάνεται η συζήτηση και η ψήφιση του Προϋπολογισμού 2006.) 
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Παναγιώτη Αντωνακόπουλο, Βουλευτή Ηλείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος των Απανταχού Καλλιθεατών Τριχωνίδας «Η ΠΡΟΣΤΟΒΑ» ζητεί την αποπεράτωση του έργου της βελτίωσης του δρόμου Παραβόλα-Νερομάνα-Καλλιθέα Αιτωλ/νίας.
      2) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος Ανακτορίου ζητεί τη διακοπή των εργασιών επέκτασης της Μαρίνας Ναυπιηγοπλαστικής ΑΕΒΕ στο ΄Ακτιο Αιτωλ/νίας.
      3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι κύριοι Κουτλής Γεώργιος και Καλαθάς Ηλίας, καπνοπαραγωγοί ζητούν τη μείωση του ειδικού φόρου κατανάλωσης για τον λεπτοκομμένο καπνό οικοτεχνικού χαρακτήρα.
      4) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο κ. Αλεξανδρής Γεώργιος, ιδιοκτήτης Ρ/Σ «ΦΩΚΙΔΑ F.M.” διαμαρτύρεται για την επιβολή προστίμου σε βάρος του σταθμού του, από το Ε.Σ.Ρ..
      5) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στον αποκλεισμό του Νομού Πέλλας, από τα κοινοτικά κονδύλια του 4ου Κοινοτικό Πλαίσιου Στήριξης.
      6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται  στις οφειλές δεδουλευμένων αποδοχών των ιδιοκτητών ταξί της ’Εδεσσας.
      7) Ο Βουλευτής Καβάλας κ. ΙΩΑΝΝΗΣ ΤΣΑΚΛΙΔΗΣ κατέθεσε αναφορά με την οποία ο Πρόεδρος της Επιτροπής  του Κεντρικού Λιμεναρχείου  Καβάλας ζητεί την ανέλκυση και απομάκρυνση πλοίου από τον όρμο Ποταμιάς της  νήσου Θάσου.
      8) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ομοσπονδία Σωματείων-Συλλόγων Ατόμων με Σακχαρώδη Διαβήτη ζητεί την αναστολή της απόφασης του ΟΓΑ, να μειώσει τις παροχές των αναλωσίμων υλικών, στους διαβητικούς ασφαλισμένους του.
      9) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Καλυβίων-Θορικού ζητεί να δοθεί έκτακτη οικονομική επιχορήγηση στο Δήμο του  για την αποκατάσταση ζημιών από πλημμύρες.
      10) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Μαραθώνα ζητεί να πραγματοποιείται η τελετή  έναρξης του Μαραθώνιου Δρόμου, στο Κέντρο Προβολής Μαραθώνιου Δρόμου.
      11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Δρυμαλίας Κυκλάδων ζητεί χρηματοδότηση για τη συντήρηση των σχολικών κτηρίων του Δήμου του.
      12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία  το Σωματείο Ξενοδόχων Μήλου ζητεί την αναβάθμιση του αεροδρομίου της Μήλου.
      13) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Αρτοβιομηχανικός Συνεταιρισμός Τυμπακίου Ηρακλείου ζητεί να δοθεί έγκριση για χρήση για τις καλλιέργειες πιστοποιημένων προϊόντων αγγουριού, πεπονιού και πιπεριάς.
      14) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Πανελλήνια Ένωση Δασολόγων Δημοσίων Υπαλλήλων ζητεί να προχωρήσουν άμεσα οι διαδικασίες κατάρτισης των δασικών χαρτών και του δασολογίου.
      15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ευαγγελία Ψωμά, κάτοικος Γιαννιτσών Πέλλας ζητεί να διορισθεί σε οργανική θέση του Νομού Πέλλας αντί του Δήμου Χαλκιδέων Εύβοιας.
      16) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Αντιπροσωπεία του τμήματος Ανατολικής Κρήτης του Τεχνικού Επιμελητηρίου Ελλάδος ζητεί την άμεση καταβολή των ληξιπρόθεσμων οφειλών προς τα μέλη του.
      17) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία οι Υπάλληλοι του Συλλόγου Πολυτέκνων Γονέων Νομού Ηρακλείου ζητούν να συνεχισθεί η ανανέωση των βιβλιαρίων των πολυτέκνων από τους οικείους Συλλόγους.
      18) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η άμεση επισκευή του κτηρίου του Γυμνασίου  Ματαράγκας Αιτωλ/νίας.
      19) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Ινάχου Αιτωλ/νίας ζητεί την έκτακτη οικονομική ενίσχυση  για την αποκατάσταση των ζημιών που προκάλεσαν  οι πλημμύρες στις 27 και 25-12-05 στην περιοχή του.
      20) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος  Ινάχου Αιτωλ/νίας ζητεί την άρση της απαγορευτικής διάταξης για την ελεύθερη βοσκή χοίρων.
      21) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι γονείς του αθλητή Αντώνη Κασαπίδη ζητούν τη μετεγγραφή του από το ΤΕΦΑΑ Θεσ/νίκης στο ΤΕΦΑΑ Αθηνών.
      22) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Νομάρχης και οι Δήμαρχοι Ανατολικής Αττικής ζητούν να αποδοθεί ο χώρος του στρατοπέδου Λάμπρου στη Νομαρχιακή Αυτοδιοίκηση για τη δημιουργία αθλητικών και κοινωφελών εγκαταστάσεων.
      23) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Παναττική Συντονιστική Επιτροπή κατά των κεραιών κινητής τηλεφωνίας, δηλώνει την πλήρη αντίθεσή της προς το νομοσχέδιο για την κινητή τηλεφωνία.
      24) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ελληνική Αρχειακή Εταιρεία ζητεί την επανεξέταση του νομοσχεδίου για τη σύσταση εθνικού οπτικοακουστκού αρχείου.
      25) Οι Βουλευτές Β΄ Θεσσαλονίκης και Α΄ Θεσσαλονίκης κ. ΑΓΓΕΛΟΣ ΤΖΕΚΗΣ και κ. ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών καταγγέλλει τις δικαστικές διώξεις συνδικαλιστών του κλάδου.
      26) Οι Βουλευτές Β΄ Αθηνών και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η ’Ενωση Επαγγελματιών Λογιστών Πρωτευούσης καταγγέλλει την πρόταση-Οδηγία της Ε.Ε. σχετικά με την παρακολούθηση, την καταγραφή και την επεξεργασία των τηλεφωνικών κλήσεων και των άλλων ηλεκτρονικών επικοινωνιών.
      27) Οι Βουλευτές Β΄ Αθηνών και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Πανελλήνια Ομοσπονδία Πολιτικών Συνταξιούχων ζητεί τη νομοθετική ρύθμιση του ζητήματος της μισθολογικής αναβάθμισης των Πολιτικών Συνταξιούχων.
      28) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και κ. ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Αγροτικών Συλλόγων Άρτας ζητεί τη λήψη μέτρων στήριξης της αγροτικής οικονομίας στην περιοχή.
      29) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και η κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία οι Συνεργαζόμενες Ομοσπονδίες Συνταξιούχων ΙΚΑ -ΤΕΒΕ -ΤΣΑ-ΝΑΤ-ΕΛΤΑ-ΤΑΕ-ΟΤΑ-ΔΗΜΟΣΙΟΥ ζητούν την ικανοποίηση  οικονομικών, ασφαλιστικών και λοιπών αιτημάτων.
      30) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και η κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας διαμαρτύρεται για την προτεινόμενη κατάργηση της αργίας της Κυριακής.
      31) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Ποντίων και Ομογενών Φαρκαδόνας Τρικάλων «ΟΙ ΑΡΓΟΝΑΥΤΕΣ» ζητεί να γίνει νομοθετική ρύθμιση που να προβλέπει περιφερειακή ισχύ των αδειών των ομογενών μικροπωλητών.
      32) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Επιτροπή Αγώνα για τα Ηπειρωτικά Κληροδοτήματα διατυπώνει τις αντιρρήσεις της για το Σχέδιο – Κώδικα Εθνικών Κληροδοτημάτων και ζητεί να μη γίνει αποδεκτό.
      33) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο κ. Κοροβέσης Νικόλαος δάσκαλος του 14ου Δημοτικού Σχολείου Ζωγράφου ζητεί την επίλυση υπηρεσιακού του προβλήματος.
      34) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Σωματείο Εργατοϋπαλλήλων στην εταιρεία CD-DVD Hellas ζητεί να ληφθούν τα αναγκαία μέτρα ώστε να λειτουργήσει το εργοστάσιο και παράλληλα οι εκατόν εξήντα εργαζόμενοί του αφού αμειφθούν για δεδουλευμένα τους να συνεχίσουν την εργασία τους απρόσκοπτα.
      35) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Πανελλήνια Ένωση Εκπαιδευτικών Δημόσιας Ναυτικής Εκπαίδευσης δηλώνει πως το ανακοινωθέν νομοσχέδιο για την «Αναβάθμιση και αναδιάρθρωση της Ναυτικής Εκπαίδευσης και άλλες διατάξεις», δεν αναβαθμίζει τη Ναυτική Εκπαίδευση αλλά την υποβαθμίζει
      36) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Ένωση Συλλόγων Γονέων και Κηδεμόνων Δήμου Ζωγράφου Αθηνών ζητεί να δημιουργηθεί ένα ολοκληρωμένο δίκτυο δημόσιας ιατρικής κάλυψης όλων των μαθητών της πρωτοβάθμιας και δευτεροβάθμιας εκπαίδευσης.
      37) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία οι αντιστασιακοί και πολιτιστικοί σύλλογοι Ελλήνων Ουγγαρίας ζητούν να εφαρμοστεί ο νόμος 1863/1989 περί άρσεως των συνεπειών του εμφυλίου πολέμου.
      38) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμος Νέας Περάμου Αττικής ζητεί να ενταχθεί στα αντισταθμιστικά οφέλη του Ν.3054/2002.
      39) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί την επανένταξη στα μισθολογικά κλιμάκια των συνταξιούχων της κατηγορίας AP και τον υπολογισμό της σύνταξης με βάσει τα κλιμάκια που είχαν κατά την έξοδό τους από την υπηρεσία.
      40) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Θεσσαλική Ένωση Μουσικών ζητεί τη λειτουργία της Μουσικής Ακαδημίας και τον επαναπροσδιορισμό των προσόντων για το διορισμό στα μουσικά σχολεία.
      41) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Πτηνοτρόφων Δυτικής Ελλάδας ζητεί τη λήψη μέτρων από την πολιτεία για την άρση της ανησυχίας που προκλήθηκε στους καταναλωτές σχετικά με την ασθένεια των πτηνών και των προϊόντων τους, ώστε να ενισχυθεί η κατανάλωσή τους.
      42) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Ένωση Ιδιοκτητών Εκδοτών Τοπικών Εφημερίδων Αττικής δηλώνει την αντίθεσή της στις διατάξεις του νομοσχεδίου για τον Περιφερειακό Τύπο που εισάγει επαχθείς και εξοντωτικούς όρους για τις Τοπικές Εφημερίδες της Αττικής.
      43) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία Σύλλογοι Γονέων και Κηδεμόνων, ο Σύλλογος Δασκάλων και Νηπιαγωγών και η ΕΛΜΕ Νομού Χανίων καταγγέλλουν την έλλειψη σχολικών κτηρίων στα Χανιά και ζητούν την ανέγερση νέων σύγχρονων σχολικών κτηρίων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 225/1-7-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 9870/23-9-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 225/2005 ερώτηση, που κατατέθηκε στη Βουλή από το Βουλευτή κ. Φ. Κουβέλη, σχετικά με τη διατήρηση του θεάτρου «Μετροπόλιταν» της Λεωφόρου Αλεξάνδρας στην Αθήνα, σας πληροφορούμε τα εξής:
      Το ακίνητο (οικόπεδο και κτίσματα) της Λεωφόρου Αλεξάνδρας, στο οποίο υπάρχει και το θέατρο «Μετροπόλιταν», αγοράστηκε από τον Οργανισμό Εργατικής Εστίας (Ο.Ε.Ε.) το έτος 1986 με το αριθμ. 9801/4-3-1986 Συμβόλαιο αγοράς, μετά από δημόσιο μειοδοτικό διαγωνισμό, τηρουμένων των διαδικασιών που προέβλεπε ο νόμος, μεταξύ των οποίων ήταν και η έγκριση της αγοράς εκ μέρους του κ. Υπουργού Εργασίας (αριθμ. 100361/28-2-1986 Απόφαση κ. Υπουργού Εργασίας κ. Ευάγγελου Γιαννόπουλου), και (όπως περιγράφεται στην παραπάνω Υπουργική Απόφαση) «την ανέγερση κτιρίου για την στέγαση του Εργατικού Κέντρου Αθήνας».
      Στο υπό ανέγερση κτίριο δεν θα στεγαστούν απλώς τα Σωματεία της δύναμης του Εργατικού Κέντρου Αθήνας και οι σωματειακές συνελεύσεις τους, αλλά θα στεγαστούν δραστηριότητες υποστηρικτικές της λειτουργίας του μεγαλύτερου Εργατικού Κέντρου της χώρας, όπως π.χ. χώροι λειτουργίας επιστημονικών ομάδων για μελέτες κοινωνικών προβλημάτων. Πλέον δε αυτών, η μεγάλη αίθουσα συγκεντρώσεων στο ισόγειο του υπό ανέγερση κτιρίου, θα χρησιμοποιηθεί για τη διενέργεια συνεδριάσεων, ημερίδων και θα παρέχεται, επίσης, στέγη για καλλιτεχνικές δραστηριότητες ερασιτεχνικών ομάδων δουλειάς στην περιοχή ευθύνης του Εργατικού Κέντρου Αθήνας.
      Για την κάλυψη των παραπάνω δραστηριοτήτων, ο ΟΕΕ δαπανά σημαντικά ποσά για την ενοικίαση ακινήτων για τη στέγαση της Διοίκησης και των Σωματείων του Εργατικού Κέντρου Αθήνας, καθώς επίσης για την ενοικίαση αιθουσών, για τις σωματειακές συνελεύσεις τους.
      Τέλος αναφέρουμε ότι, για το συγκεκριμένο οικόπεδο, τα αρμόδια όργανα της Πολιτείας έχουν εκδώσει άδεια κατεδάφισης του υπάρχοντος κτηρίου και ανέγερσης νέου και για την οποία έχουν δαπανηθεί κατά την τριετία 1998 έως 2000 περίπου 120.000.000 δρχ., για την έκδοση δε αυτής, σύμφωνα με την κείμενη νομοθεσία, συμφώνησαν όλοι οι συναρμόδιοι φορείς, μεταξύ των οποίων και τα όργανα της πολιτείας, που είναι επιφορτισμένα με τον καθορισμό των διατηρητέων κτιρίων.
      Σημειωτέον ότι, αν και μετά από πολυετή δικαστικούς αγώνες, το θέατρο, πρόσφατα, έχει περιέλθει στην κατοχή του ανωτέρω ΟΕΕ, ο οποίος δεν μπορεί προς το παρόν να υλοποιήσει το σκοπό για τον οποίο αγοράστηκε το ακίνητο, αφού η Εφορεία Νεωτέρων Μνημείων Αττικής έχει κινήσει τις διαδικασίες χαρακτηρισμού του ως νεώτερου μνημείου.
      Ο ΟΕΕ έχει υποβάλλει την αριθμ. 37163/20-1-2005 ένσταση κατά της από 13-12-2004 εισήγησης της Εφορίας Νεωτέρων Μνημείων Αττικής που χαρακτηρίζει το ακίνητο ως μνημείο και συμμετέχει στις διάφορες συσκέψεις που γίνονται για το σκοπό αυτό.
      Σύμφωνα με τα ανωτέρω, αναμένεται η οριστική απόφαση περί χαρακτηρισμού ή μη του ακινήτου ως μνημείου, η οποία και θα είναι δεσμευτική για τον ΟΕΕ, αναφορικά με την μετέπειτα χρήση του κτιρίου.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      2. Στην με αριθμό 1758/2-9-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1091088/179/27-9-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με, αριθ. 1758/2-9-05 ερώτησης που κατέθεσε ο Boυλευτής κ Α. Λεβέντης σχετικά με το ανωτέρω θέμα, σας γνωρίζουμε τα εξής:
      Α. Ο πίνακας αγαθών και υπηρεσιών, για τα οποία τα Κράτη - Μέλη δύνανται να εφαρμόσουν μειωμένο συντελεστή Φ.Π.Α., είναι καθορισμένος από τις διατάξεις της αριθ.388177 Οδηγίας Ε.Ο.Κ. (6η Οδηγία) όπως ισχύει και έχει υιοθετηθεί στο εσωτερικό δίκαιο της χώρας με το Παράρτημα ΙΙΙ του Κώδικα Φ.Π.Α. Στο παράρτημα αυτό περιλαμβάνονται τα αγαθά και οι υπηρεσίες που επιτρέπεται να υπαχθούν στο μειωμένο συντελεστή Φ.Π.Α. 8% (από 1.4.2005 9%). Τα πετρελαιοειδή δεν περιλαμβάνονται στο ως άνω Παράρτημα ΙΙΙ, επομένως υπάγονται στο κανονικό συντελεστή 18% (από 1.4.2005 19%).
      Κατόπιν των ανωτέρω, δεν παρέχεται στη χώρα μας η ευχέρεια ικανοποίησης του αιτήματος για μείωση του Φ.Π.Α. στα πετρελαιοειδή. Οποιαδήποτε ρύθμιση αντίθετη με τα προβλεπόμενα από την ως άνω Οδηγία, θα αποτελούσε κοινοτική παράβαση με δυσμενείς νομικές και δημοσιονομικές επιπτώσεις για τη χώρα μας.
      Β. Τέλος, σας πληροφορούμε ότι στον εκτελούμενο προϋπολογισμό, δεν έχει προβλεφθεί πίστωση για τη χορήγηση επιδόματος θέρμανσης.
      Ο Υφυπουργός
      ΑΔΑΜ ΡΕΓΚΟΥΖΑΣ»
      3. Στην με αριθμ. 1801/6-9-05 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 88925/ΙΗ/26-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1801/6-9-2005 την οποία κατέθεσε η Βουλευτής κ. Αθανασία Μερεντίτη και αφορά στη Ξυλογλυπτική Σχολή Καλαμπάκας, σας γνωρίζουμε τα ακόλουθα:
      α. Δεν έχει ληφθεί ποτέ απόφαση κατάργησης του Τ.Ε.Ε. Ξυλογλυπτικής Καλαμπάκας.
      β. Στο ν. 3194/2003 (ΦΕΚ 267 τ.Α') άρθρο 6 παρ. 1 εδαφ. ι, αναφέρεται ότι περιέρχεται στην αρμοδιότητα του ΥΠ.Ε.Π.Θ. το Τ.Ε.Ε. Καλαμπάκας με τομέα Εφαρμοσμένων Τεχνών και τμήμα ειδικότητας Τεχνιτών Ξυλογλυπτικής-Διακοσμητικής Επίπλου. Δεδομένου ότι η συγκεκριμένη ειδικότητα δεν προβλέπεται από τον ιδρυτικό νόμο των Τ.Ε.Ε. (Ν.2640/1998 ΦΕΚ 206 τ.Α') η αρμόδια υπηρεσία του ΥΠ.Ε.Π.Θ. βρίσκεται σε πορεία νομοθετικής ρύθμισης.
      γ. Η με αριθμ. 98818/17-09-04 Υ.Α. (ΦΕΚ 1459 τ.Β') περί -«προσθηκών τομέων και ειδικοτήτων στα Τ.Ε.Ε.» προσθέτει στο ήδη λειτουργούν 1ο Τ.Ε.Ε. Καλαμπάκας στον τομέα Εφαρμοσμένων Τεχνών την ειδικότητα Επιπλοποιίας. Το προαναφερόμενο Τ.Ε.Ε. είναι διαφορετικό Τ.Ε.Ε. από εκείνο που ήταν πρώην αρμοδιότητας του Υπουργείου Γεωργίας και βρίσκεται σε διαφορετικά γεωγραφικά σημεία της πόλης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      4. Στην με αριθμό 2004/12-9-05 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. 91811/ΙΗ/26-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2004/12-9-05 την οποία κατέθεσε ο Βουλευτής κ. Θάνος Μωραΐτης και η οποία αναφέρεται στην πιστοποίηση των εκπαιδευτικών για τη συμμετοχή τους στις εξετάσεις του προγράμματος επιμόρφωσης «Κοινωνία της Πληροφορίες» σας γνωρίζουμε τα ακόλουθα:
      Οι Βεβαιώσεις Πιστοποίησης θα σταλούν υπηρεσιακά πριν το τέλος του έργου της Επιμόρφωσης.
      Μέχρι τότε, οι Επιτροπές Επιμόρφωσης, εφόσον τους ζητηθεί, έχουν τη δυνατότητα να σφραγίζουν τα εκτυπωμένα από το Πληροφοριακό Σύστημα έντυπα που βεβαιώνουν την επιτυχή συμμετοχή των ενδιαφερομένων στη διαδικασία της Πιστοποίησης.
      Η διαδικασία της Πιστοποίησης βρίσκεται σε εξέλιξη, η χρηματοδότηση έχει εξασφαλιστεί και ήδη έχει ξεκινήσει η έκδοση των επιταγών για την καταβολή του σχετικού εκπαιδευτικού επιδόματoς.
      Σημειώνεται ότι για την έκδοση των επιταγών απαραίτητη προϋπόθεση είναι να αποστείλουν οι εκπαιδευτικοί το σχετικό παραστατικό αγοράς ή αναβάθμισης ηλεκτρονικού υπολογιστή και να γίνει ο έλεγχος από τον Ειδικό Λογαριασμό του ΥΠΕΠΘ.
      Ο Υφυπουργός
      ΓΕΩΡΓΙΟΣ ΚΑΛΟΣ»
      5. Στην με αριθμό 1990/9-9-05 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 90954/ΙΗ/26-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό, 1990/9-9-05 την οποία κατέθεσε ο Βουλευτής κ. Λεωνίδας Γρηγοράκος, σχετικά με τη λειτουργία των Δημ. Σχολείων Ζάρακος, Αγ. Δημητρίου και Απιδιάς, σας γνωρίζουμε τα ακόλουθα:
      Κατά τα τελευταία χρόνια τα προαναφερόμενα δημοτικά σχολεία λειτούργησαν, έπειτα από έγκριση της αρμόδιας υπηρεσίας του. ΥΠ.Ε.Π.Θ., με πρόγραμμα κυλιομένου πολυθέσιου, με την προϋπόθεση όμως ότι στο χρονικό αυτό διάστημα θα υπήρχε δυνατότητα λειτουργίας αυτόνομης σχολικής μονάδας προερχόμενης από συγχώνευση των σχολείων, σύμφωνα με τις διατάξεις του άρθρου 4 παρ. 10 και 13 του ν. 1566/85.
      Σας γνωρίζουμε επίσης ότι το πρόγραμμα κυλιόμενου δεν προβλέπεται από το νόμο.
      Συνεπώς το αίτημα να λειτουργήσουν τα παραπάνω σχολεία με κυλιόμενο πρόγραμμα δεν είναι δυνατόν να ικανοποιηθεί.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 5122/30-11-05 ερώτηση του Βουλευτή κ. Άρη Σταθάκη δόθηκε με το υπ’ αριθμ. Β13-619/19-12--2005 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 5122/30-11-05, ερώτηση που κατέθεσε στη Βουλή των Ελλήνων ο Βουλευτής κ. Άρης Σταθάκης με θέμα «Προδιαγραφές ασφαλείας για κράνη μοτοσικλετιστών», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης σας γνωστοποιούμε τα ακόλουθα:
      Σύμφωνα με την Κ.Υ.Α Ζ3/2810/2004, με την οποία μεταφέρθηκε στο εθνικό μας δίκαιο η Οδηγία του Ευρωπαϊκού Κοινοβουλίου και του Συμβουλίου 2001/95/ΕΚ της 3ης Δεκεμβρίου 2001 για τη Γενική Ασφάλεια των Προϊόντων, οι αρμόδιες αρχές που ορίζονται στο Άρθρο 6 αυτής, εξασφαλίζουν, με την επιτήρηση της αγοράς και την εφαρμογή των διατάξεων της Κ.Υ.Α., ότι οι παραγωγοί και διανομείς τηρούν τις υποχρεώσεις τους, ώστε τα προϊόντα που διαθέτουν στην αγορά να είναι ασφαλή.
      Αρμόδια αρχή για την επιτήρηση της αγοράς ορίζεται η Γενική Γραμματεία Καταναλωτή του Υπουργείου Ανάπτυξης για όλα τα προϊόντα πλην των ειδικών προϊόντων, για τα οποία βάσει διατάξεων της κείμενης νομοθεσίας ορίζεται κατά περίπτωση άλλη αρμόδια αρχή.
      Συγκεκριμένα η Διεύθυνση Τεχνικού Ελέγχου της Γενικής Γραμματείας Καταναλωτή είναι αρμόδια για την επιτήρηση της αγοράς για τα προϊόντα που δεν καλύπτονται από ειδικότερη νομοθεσία.
      Σύμφωνα με την με αρ. 16703/716/19-4-2001 (Φ.Ε.Κ. 538/Β/11-5-2001) Απόφαση του Υπουργού Μεταφορών και Επικοινωνιών, «Καθορισμός των χαρακτηριστικών, προδιαγραφών κ.α. των προστατευτικών κρανών, για οδηγούς και επιβάτες μοτοποδηλάτων, μοτοσικλετών και τρίτροχων οχημάτων, καθώς και των εξαιρέσεων από την υποχρέωση χρήσης αυτών».
      Για να διαπιστωθεί αν ένας τύπος προστατευτικού κράνους πληροί τις απαιτήσεις και τις προδιαγραφές του κανονισμού R22 της Ο.Ε.Ε. του Ο.H.E., υποβάλλεται από τον ενδιαφερόμενο στη Δ/νση Τεχνολογίας Οχημάτων του Υπ. Μεταφορών και Επικοινωνιών επικυρωμένο αντίγραφο της έγκρισης τύπου του εξεταζόμενου προστατευτικού κράνους άλλου Συμβαλλόμενου Μέρους που εφαρμόζει τον Κανονισμό R22, περιλαμβανομένων της έκθεσης δοκιμών και του δελτίου πληροφοριών βάση των οποίων έχει εκδοθεί η έγκριση τύπου.
      Η Διεύθυνση Τεχνολογίας Οχημάτων στη συνέχεια εκδίδει «δελτίο κοινοποίησης έγκρισης τύπου», το οποίο κοινοποιεί στις αρμόδιες υπηρεσίες των Νομαρχιακών Αυτοδιοικήσεων και στις αρμόδιες δημόσιες αρχές που διενεργούν σχετικούς ελέγχους.
      Σημειώνουμε ότι στα πλαίσια εφαρμογής της Κ.Υ.Α Ζ3/2810/2004 «Γενική Ασφάλεια Προϊόντων» και με σκοπό τον συντονισμό των ενεργειών των μεταξύ των συναρμόδιων αρχών σε θέματα ασφάλειας προϊόντων, πραγματοποιήθηκε στην Υπηρεσία σύσκεψη με εκπροσώπους του Υπουργείου Μεταφορών & Επικοινωνιών (Διεύθυνση Τεχνολογίας Οχημάτων) και του Υπουργείου Δημόσιας Τάξης (Διεύθυνση Τροχαίας) όπου μεταξύ άλλων θεμάτων συζητήθηκε και το θέμα ασφάλειας των κρανών.
      Επίσης σας γνωρίζουμε ότι υπάλληλοι της Διεύθυνσης Τεχνικού Ελέγχου της Γ.Γ. Καταναλωτή του Υπουργείου Ανάπτυξης διενήργησαν δειγματοληπτικούς ελέγχους σε κράνη και τα ληφθέντα δείγματα θα αποσταλούν στη αρμόδια Διεύθυνση του Υπουργείου Μεταφορών προκειμένου να αξιολογηθούν και να ερευνηθεί αν αυτά πληρούν τις απαιτήσεις ασφαλείας που προβλέπονται από την με αρ.16703/716/19-4-2001 (Φ.Ε.Κ. 538/Β/11-5-2001) Απόφαση του Υπουργού Μεταφορών και Επικοινωνιών.
      Στις περιπτώσεις που τα ληφθέντα δείγματα κρανών διαπιστωθεί ότι δεν πληρούν τις διατάξεις της με αρ.16703/716/19-4-2001 (Φ.Ε.Κ. 538/Β/11-5-2001) Απόφασης του Υπουργού Μεταφορών και Επικοινωνιών θα επιβληθούν διοικητικές κυρώσεις, μετά από σύμφωνη γνώμη του αρμόδιου Υπουργού Μεταφορών & Επικοινωνιών, σύμφωνα με τα οριζόμενα στα άρθρα 7 και 14 του Ν. 2251/94 «Προστασία των καταναλωτών».
      Επίσης η Γενική Γραμματεία Καταναλωτή προτίθεται να εκδώσει Δελτίο Τύπου, με το οποίο θα εφιστά την προσοχή των καταναλωτών να αγοράζουν μόνον πιστοποιημένα κράνη και θα τους ενημερώνει για τις ενδείξεις που πρέπει να έχουν με βάση την ισχύουσα νομοθεσία και το διεθνή Κανονισμό.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 4150/3-11-05 ερώτηση των Βουλευτών κυρίων Αντωνίου Σκυλλάκου, Άγγελου Τζέκη και Ελπίδας Παντελάκη δόθηκε με το υπ’ αριθμ. 1119370/268/16-12-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 4150/3.11.05 ερώτησης που κατέθεσαν οι Βουλευτές κ.κ. Αντώνης Σκυλλάκος, Άγγελος Τζέκης και Ελπίδα Παντελάκη, σχετικά με το ανωτέρω θέμα, σας γνωρίζουμε τα εξής:
      Α. Τα οικονομικά αιτήματα των δημοσίων υπαλλήλων εξετάζονται κάθε φορά με βάση την κυβερνητική πολιτική για τους μισθούς και τις δημοσιονομικές δυνατότητες της χώρας. Στην χάραξη της εισοδηματικής πολιτικής πρωταρχικό μέλημα είναι αφενός μεν, η διασφάλιση του εισοδήματος των εργαζομένων και αφετέρου η εναρμόνιση αυτού με τους γενικότερους στόχους για την σταθεροποίηση και ανάπτυξη της ελληνικής οικονομίας.
      Το αίτημα για κατώτερο βασικό μισθό 1.300 ευρώ στους υπαλλήλους των παιδικών σταθμών των Ο.Τ.Α. θα εξετασθεί συνολικά μαζί με όλες τις άλλες κατηγορίες των εργαζομένων στο Δημόσιο σε μελλοντική αναμόρφωση του μισθολογίου του προσωπικού του Δημοσίου, των Ο.Τ.Α., ΝΠΔΔ κ.λπ..
      Β. Ο θεσμός των βαρέων και ανθυγιεινών επαγγελμάτων δεν έχει επεκταθεί στο Δημόσιο με εξαίρεση, υπό ορισμένες προϋποθέσεις, μιας κατηγορίας υπαλλήλων των Δήμων και εφόσον φυσικά επιλέξουν την υπαγωγή τους σε ασφαλιστικό - συνταξιοδοτικό καθεστώς των βαρέων και ανθυγιεινών επαγγελμάτων.
      Το θέμα αυτό εξετάζεται με σκοπό τη δημιουργία ενός σύγχρονου πλαισίου για τα βαρέα και ανθυγιεινά επαγγέλματα στο Δημόσιο.
      Ο Υφυπουργός
      Π. ΔΟΥΚΑΣ»
      8. Στην με αριθμό 4007/3-11-05 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 44254/ΕΥΣ/10557/22-12-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Στο πλαίσιο της διαδικασίας αναθεώρησης των Επιχειρησιακών Προγραμμάτων του Γ΄ ΚΠΣ, η οποία βρίσκεται σε εξέλιξη σε συνεργασία με τις αρμόδιες Διευθύνσεις της E.E., έχει εξασφαλιστεί η επέκταση. της συγχρηματοδότησης των Δομών Κοινωνικής Φροντίδας που υλοποιούνται στα ΠΕΠ έως τις 30 Ιουνίου 2007. Οι πόροι που απαιτούνται για τη συνέχιση της λειτουργίας των Δομών Κοινωνικής Φροντίδας εξασφαλίζονται με επιπλέον χρηματοδότηση από την Ε.Ε., η οποία, ειδικά για το ΠΕΠ Θεσσαλίας, ανέρχεται στο ποσό των 10.512.820 ευρώ.
      Η επέκταση της χρηματοδότησης για τη συνέχιση της λειτουργίας των Δομών δίνει τη δυνατότητα στους Τελικούς Δικαιούχους, σύμφωνα με τον N.2190/94, να ανανεώσουν ή να παρατείνουν τη διάρκεια των συμβάσεων του προσωπικού των προγραμμάτων έως το τέλος του κάθε προγράμματος.
      Για τα λοιπά θέματα αρμόδιο να απαντήσει είναι το Υπουργείο Απασχόλησης και Κοινωνικής Προστασίας, προς το οποίο έχει κοινοποιηθεί η Ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Αντωνακόπουλε.
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 26/15/1.12.2005 επερώτηση των Βουλευτών του Πανελλήνιου Σοσιαλιστικού Κινήματος κ.κ. Αγγελικής Γκερέκου, Παρασκευής Χριστοφιλοπούλου, Παναγιώτη Αντωνακόπουλου, Τόνιας Αντωνίου, Ευάγγελου Βενιζέλου, Μιλτιάδη Βέρρα, Κωνσταντίνου Γείτονα, Λεωνίδα Γρηγοράκου, Πέτρου Ευθυμίου, Μιχαήλ Καρχιμάκη, Σωκράτη Κοσμίδη, Ελένης Κούρκουλα, Γιάννη Κουτσούκου, Δημητρίου Λιντζέρη, Στυλιανού Ματζαπετάκη, Αθανασίας Μερεντίτη, Αριστείδη Μουσιώνη, Έκτορα Νασιώκα, Λάμπρου Παπαδήμα, Μιλτιάδη Παπαϊωάννου, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Εμμανουήλ Σκουλάκη, Στέφανου Τζουμάκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάιδου, Αναστασίου Χωρέμη, Δημητρίου Κουσελά, Χρύσας Μανωλιά, Χρυσής Αράπογλου, Λάζαρου Λωτίδη, Εμμανουήλ Στρατάκη, Πέτρου Κατσιλιέρη, Θεοχάρη Τσιόκα και Δημητρίου Ρέππα προς τους Υπουργούς Υγείας και Κοινωνικής Αλληλεγγύης και Οικονομίας και Οικονομικών, σχετικά με την πολιτική της Κυβέρνησης στο πρόβλημα του ιού του AIDS. 
      Πριν δώσω το λόγο στην πρώτη επερωτώσα, την κ. Γκερέκου, θέλω να σας γνωρίσω ότι κατά τη συζήτηση της επερώτησης αυτής, που όπως είπαμε είναι αρμοδιότητας του Υπουργείου Υγείας και Κοινωνικής Αλληλεγγύης, σχετικά με την πολιτική της Κυβέρνησης στο πρόβλημα του ιού του AIDS, Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Γρηγοράκος με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ.. 
      Το λόγο έχει η κ. Γκερέκου.
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, κύριε Υπουργέ, αγαπητοί συνάδελφοι, βασικός στόχος της επερώτησης που καταθέσαμε και συζητάμε σήμερα είναι να ανακινήσουμε ένα εξαιρετικά σοβαρό θέμα, για το οποίο στην Ελλάδα τουλάχιστον φαίνεται ότι έχουμε περιπέσει ουσιαστικά σε μια ανεξήγητη αδράνεια και μιλάω για το θέμα του AIDS.
      Όλοι γνωρίζουμε ότι τόσο η UNAIDS όσο και η Παγκόσμια Οργάνωση Υγείας κατέθεσαν για το 2005 στατιστικά στοιχεία για το AIDS, τα οποία κάθε άλλο παρά καθησυχαστικά είναι. Η επιδημία δεν ελέγχεται και έχει ανοδική πορεία τόσο στον αναπτυσσόμενο όσο και στον ανεπτυγμένο κόσμο με ιδιαίτερη προτίμηση, δυστυχώς, στις νεαρές και παραγωγικές ηλικίες. Είναι δε αξιοσημείωτο ότι μεταξύ των γεωγραφικών περιοχών στις οποίες τα νέα κρούσματα του AIDS παρουσίασαν αλματώδη αύξηση το έτος που διανύσαμε είναι οι χώρες της Ανατολικής Ευρώπης –ιδιαίτερα η Ρωσία- και η Κίνα.
      Και ενώ η εικόνα που διαμορφώνεται από τα στοιχεία είναι εικόνα επείγουσας κατάστασης, ούτε στην Ευρωπαϊκή Ένωση ούτε και στη χώρα μας το θέμα αντιμετωπίζεται με την αίσθηση του επείγοντος και αυτό παρά το ότι οι πάντες γνωρίζουμε ότι οι ταξιδιωτικές μετακινήσεις, αλλά και οι μεταναστεύσεις πληθυσμών ιδιαίτερα από τις αναφερθείσες περιοχές αποτελούν παράγοντες ακόμη μεγαλύτερης αύξησης του κινδύνου.
      Το πρόβλημα του AIDS όμως δεν είναι καθόλου απλό. Αντιθέτως, είναι σύνθετο και πολυεπίπεδο. Δεν θα σταθώ τόσο στην ιατρική του πλευρά. Άλλοι συνάδελφοί μου λόγω ειδικότητας είναι σε θέση να την παρουσιάσουν με πολύ λεπτομερή τρόπο, άλλωστε η ιατρική του πλευρά δεν είναι η μοναδική. 
      Εγώ θα επιχειρήσω εν συντομία να δώσω τη διεθνή διάσταση του προβλήματος από την πλευρά διεθνών οργανισμών της Ευρωπαϊκής Ένωσης, του Οργανισμού Ηνωμένων Εθνών καθώς και του Παγκόσμιου Οργανισμού Εμπορίου συμμετέχοντας στην καμπάνια του Παγκόσμιου Προοδευτικού Forum Global Progressive Forum για την καταπολέμηση της νόσου.
      Η μάστιγα του AIDS είναι ένα βαθιά κοινωνικό και πολιτικό πρόβλημα για όλες τις χώρες και για όλες τις κοινωνίες του κόσμου, συμπεριλαμβανομένης και της δικής μας φυσικά. Για τις χώρες όμως του τρίτου κόσμου πρόκειται για ένα πρόβλημα που συνδέεται άμεσα με την κοινωνική ανισότητα, την υπανάπτυξη και τη φτώχεια. 
      Σύμφωνα με όλα τα στοιχεία το 2005 έχουμε έναν αριθμό φορέων και ασθενών με AIDS που φθάνει τα σαράντα πέντε εκατομμύρια, εκ των οποίων το 90% είναι πολίτες των χωρών του τρίτου κόσμου. Από τον αριθμό ρεκόρ δε των πέντε εκατομμυρίων νέων κρουσμάτων που μολύνθηκαν πέρυσι το 64% σημειώθηκαν στην υποσαχάρια Αφρική. Το 2005 από τα τρία εκατομμύρια εκατό χιλιάδες θύματα του AIDS οι πεντακόσιες εβδομήντα χιλιάδες είναι παιδιά. Καθημερινά δε παγκοσμίως μολύνονται από τον ιό διακόσιες χιλιάδες παιδιά κάτω των δεκαπέντε ετών.
      Για την αντιμετώπιση υπήρξαν πάρα πολλές δεσμεύσεις, όπως η δέσμευση για τη χρηματοδότηση σε ετήσια βάση με 1.000.000.000 του Παγκόσμιου Ταμείου για την καταπολέμηση του AIDS, της ελονοσίας και της φυματίωσης. 
      Σαν χώρα, αλλά και σαν Ευρωπαϊκή Ένωση είμαστε σε τρομακτική υστέρηση ως προς τις δεσμεύσεις που έχουμε αναλάβει προς τον αναπτυσσόμενο κόσμο. Σύμφωνα με τα στοιχεία του Ο.Η.Ε., πάνω από το 50% των δαπανών του προϋπολογισμού των χωρών του Τρίτου Κόσμου πηγαίνει στην καταπολέμηση του AIDS. Λαμβάνοντας υπ’ όψιν και το γεγονός ότι τα 2/3 των εσόδων των χωρών αυτών πηγαίνουν στην εξυπηρέτηση του εξωτερικού χρέους, έχετε την ολοκληρωμένη εικόνα της τραγωδίας γι’ αυτές τις χώρες. 
      Για να πούμε, αγαπητοί συνάδελφοι, ότι υπάρχουν σοβαρές πιθανότητες αντιμετώπισης του προβλήματος, απαιτούνται να ληφθούν κατ’ αρχάς, υπ’ όψιν τρεις βασικοί παράγοντες: Πρώτον, ενίσχυση της αναπτυξιακής συνεργασίας προς τον Τρίτο Κόσμο. Δεύτερον, ακύρωση του εξωτερικού χρέους των χωρών του Τρίτου Κόσμου και τρίτον, διαμόρφωση συνθηκών ελεύθερων, δίκαιων και ισότιμων εμπορικών σχέσεων. 
      Αν θέλετε ως Κυβέρνηση να αναλάβετε πρωτοβουλίες και να κάνετε κάτι πραγματικά ουσιαστικό στο πλαίσιο της Ευρωπαϊκής Ένωσης ιδού πεδίον δόξης λαμπρό. Από μας θα έχετε κάθε στήριξη και κάθε ενίσχυση. Δυστυχώς, όμως, φοβούμεθα ότι ιδέες σαν και αυτή βρίσκονται πολύ πέρα από τη διεκπεραιωτική θα λέγαμε, λογική του σιωπηλού παρατηρητή με την οποία πολιτεύεστε στο διεθνή χώρο.
      Υπάρχει όμως και ένα άλλο τεράστιο θέμα σε σχέση με το AIDS και αυτό είναι η παγκόσμια πολιτική στο χώρο του φαρμάκου, που όλοι γνωρίζουμε ποια είναι η κατάσταση σχετικά με τις πατέντες και τα γενετικά φάρμακα. Δυστυχώς, το κέρδος εξακολουθεί να είναι πιο δυνατό από την αξία της ανθρώπινης ζωής. 
      Η Διεθνής Διάσκεψη στο Χονγκ Κονγκ τον περασμένο μήνα διαπραγματευόταν μεταξύ άλλων ακριβώς αυτό το θέμα της παγκόσμιας πολιτικής για το φάρμακο. Θα θέλαμε, λοιπόν, να μας ενημερώσετε γιατί πριν απ’ αυτή την τόσο σημαντική συνάντηση δεν φροντίσατε να φέρετε το θέμα στο Κοινοβούλιο; Γιατί δεν ζητήσατε τις θέσεις των Κοινοβουλευτικών Ομάδων όλων των κομμάτων; Γιατί δεν ενδιαφερθήκατε για τις απόψεις των οργανώσεων της κοινωνίας των πολιτών; 
      Είμαι σίγουρη ότι αυτή τη στιγμή κανένας συνάδελφος σ’ αυτή την Αίθουσα δεν γνωρίζει με ποιες θέσεις εκπροσωπήθηκε η χώρα μας στο Χονγκ Κονγκ. Αλλά μήπως θα είχατε την καλοσύνη έστω και τώρα, εκ των υστέρων να μας πληροφορήσετε για τα αποτελέσματα της κρίσιμης αυτής συνάντησης; 
      Εμείς έχουμε την πεποίθηση ότι για τους λόγους που ανέπτυξα και με δεδομένη τη σοβαρότητα και την πολυπλοκότητα του προβλήματος του AIDS οφείλουμε να παρακολουθούμε όλες τις διεθνείς εξελίξεις και να συμμετέχουμε σε όλες τις παγκόσμιες δράσεις. Νομίζω ότι εσείς έχετε μάλλον διαφορετική άποψη. 
      Πριν από το Χονγκ Κονγκ, τον Ιούλιο του 2005, στην ενδιάμεση Γενική Συνέλευση του Ο.Η.Ε. στη Νέα Υόρκη με θέμα την αξιολόγηση της πορείας των συμπεφωνημένων ενεργειών κάθε κράτους μέλους είχατε ακολουθήσει και πάλι ακριβώς την ίδια τακτική. Τότε, όπως ελπίζω να θυμάστε, σας είχαμε απευθύνει επίκαιρη ερώτηση με την οποία ρωτούσαμε αφ’ ενός μεν για τους λόγους για τους οποίους δεν ενημερώθηκαν οι πολιτικοί και κοινωνικοί φορείς και αφ’ ετέρου για τις ελληνικές θέσεις με τις οποίες επρόκειτο να εκπροσωπηθούμε κατά τη σύσκεψη σε πολύ σημαντικά και σχετικά με τη νόσο θέματα. Μας απαντήσατε ότι έχετε έτοιμες τις θέσεις, έχετε αναθέσει σε ειδική επιτροπή του Υπουργείου τη σχετική ευθύνη και εμάς θα μας ενημερώνατε αμέσως μετά. Περιττό βέβαια να αναφέρουμε ότι η μετά τη συνεδρίαση ενημέρωση δεν θα μπορούσε να χαρακτηριστεί συζήτηση, αλλά ανακοίνωση των ήδη αποφασισθέντων. Αλλά έστω και έτσι, έστω και γι’ αυτή την ανακοίνωση, ακόμη περιμένουμε, κύριε Υπουργέ. Ποτέ δεν έγινε ούτε καν αυτό. Γιατί; 
      Αλλά και στη συνέχεια τον περασμένο Σεπτέμβριο εν όψει της Παγκόσμιας Διάσκεψης του Ο.Η.Ε και γνωρίζοντας πια την τακτική σας επιχειρήσαμε μια διαφορετική παρέμβαση. Όλοι μαζί οι φορείς και συγκεκριμένα η ελληνική αντιπροσωπεία του Global Progressive Forum, όλες οι μη κυβερνητικές οργανώσεις που δραστηριοποιούνται στην Ελλάδα στον αγώνα κατά του AIDS καθώς και εκπρόσωποι θεσμικών φορέων συνδιαμορφώσαμε τις ελληνικές θέσεις σχετικά με το στόχο 6 «Καταπολέμηση του AIDS HIV» της Παγκόσμιας Διάσκεψης του Ο.Η.Ε. Με επιστολή στις 6.9.2005 κοινοποιήσαμε τις θέσεις αυτές στον κύριο Υπουργό Εξωτερικών και στον κύριο Πρωθυπουργό. Όπως γνωρίζετε όμως, όχι μόνο αγνοήθηκαν οι θέσεις αυτές, αλλά δεν υπήρξε και καμία τοποθέτηση της χώρας μας σχετικά με το στόχο 6 κατά τη Διάσκεψη, τουλάχιστον όσο γνωρίζουμε. Για ποιο λόγο τηρείτε αυτή τη στάση; Δεν μας ενημερώνετε γιατί δεν υπάρχουν θέσεις; Δεν μας ενημερώνετε γιατί δεν γνωρίζετε τις θέσεις αυτές; Δεν μας ενημερώνετε γιατί μας αγνοείτε; Τι απ’ όλα αυτά συμβαίνει; 
      Νομίζω ότι δικαίως αναρωτιόμαστε γιατί σε μια χώρα που αποτελεί σταυροδρόμι συνάντησης πολλαπλών μεταναστευτικών ρευμάτων από τόπους προέλευσης που μαστίζονται από το AIDS, σε μία χώρα που για το 2005 σε σχέση με το 2004 καταγράφεται αύξηση των κρουσμάτων κατά 10%, σε μια χώρα που πρόσφατα ιατρικά δημοσιεύματα αναφέρουν τον εντοπισμό μιας νέας και πιο ανθεκτικής μετάλλαξης του ιού και σε μια χώρα που η ταξιδιωτική κίνηση έχει αυξηθεί, η πρόληψη και η ενημέρωση έχουν ατονήσει σημαντικά, αντί να ενταθούν τα τελευταία χρόνια.
      Σ’ αυτή τη χώρα, λοιπόν, ποιοι είναι οι λόγοι που μας επιτρέπουν να συμπεριφερόμαστε λες και πρόκειται για κάποιο πρόβλημα που δεν μας αφορά, που αφορά κάποιους άλλους μακρινούς;
      Δυστυχώς, όμως, όσο και αν εθελοτυφλούμε, το πρόβλημα είναι εδώ, είναι κυριολεκτικά έξω από την πόρτα μας και είναι σοβαρότερο από ποτέ. Δεν νομίζω ότι μπορεί να ισχυριστεί κανείς ότι η κατάσταση που επικρατεί σήμερα στην Ελλάδα σε σχέση με το πρόβλημα του AIDS, μας τιμά σαν χώρα.
      Σαν ΠΑ.ΣΟ.Κ., είχαμε αναλάβει μερικές συγκεκριμένες σοβαρές πρωτοβουλίες, όπως τη στήριξη της λειτουργίας του Κέντρου Ελέγχου Ειδικών Λοιμώξεων, τον πρώτο νόμο για τη μεταναστευτική πολιτική το 2001, όπου συμπεριλαμβανόταν ειδική ρύθμιση ώστε να μη διακόπτεται η θεραπεία και η ιατροφαρμακευτική περίθαλψη σε ανασφάλιστους οροθετικούς, είτε αυτοί ήταν Έλληνες είτε ήταν αλλοδαποί.
      Επίσης, υπήρξε η νομική θεσμοθέτηση των αρχών των ανθρωπίνων δικαιωμάτων σε ό,τι αφορά τη θεραπεία και την αντιμετώπιση των οροθετικών ασθενών.
      Και ενώ θα περίμενε κανείς ότι όλη αυτή η προσπάθεια και τόσα άλλα ακόμη που έχουν γίνει να έχει προχωρήσει, να έχει εξελιχθεί και να έχουν διορθωθεί ενδεχομένως κάποια λάθη, διαπιστώνουμε συνεχείς ελλείψεις και ανεπάρκειες. Υπάρχουν συγκεκριμένα στοιχεία γι’ αυτήν την αρνητική εικόνα. Οι κρατικές δομές υποστήριξης δεν έχουν ενισχυθεί τα τελευταία χρόνια –αντίθετα θα έλεγα- μη εξαιρουμένης και της μεγαλύτερης μονάδας της χώρας και κανείς δεν φαίνεται να ενδιαφέρεται. Οι μονάδες του «ΑΝΔΡΕΑΣ ΣΥΓΓΡΟΣ», του «ΛΑΪΚΟΥ ΝΟΣΟΚΟΜΕΙΟΥ» και της κλινικής του Ι.Κ.Α. Πεντέλης που φιλοξενούν οροθετικούς ασθενείς, έχουν σοβαρότατες ανεπάρκειες ιατρικού προσωπικού και υποδομών, ενώ το Περιφερειακό Κέντρο Αναφοράς των Ιωαννίνων έχει κλείσει.
      Δεν έχει σημειωθεί καμία προσπάθεια παρέμβασης με εξειδικευμένα προγράμματα στις ευπαθείς ομάδες πληθυσμού που είναι ιδιαίτερα ευάλωτες στον κίνδυνο της νόσου. Δεν έχει παρατηρηθεί καμία αντίδραση ή ευαισθητοποίηση σε περιπτώσεις παραβίασης των ανθρωπίνων δικαιωμάτων, αντίθετα με ό,τι λέγεται κατά καιρούς, σύμφωνα με επώνυμες καταγγελίες οι οποίες κατά καιρούς έχουν δει το φως της δημοσιότητας. Και αυτή είναι η αλήθεια.
      Δεν υπάρχει συστηματική πληροφόρηση –το κύριο όπλο απέναντι στη μάστιγα της νόσου- ούτε ουσιαστική στήριξη μιας δομής εθελοντισμού. Οι γυναίκες και ιδιαίτερα οι έφηβες τόσο για λόγους βιολογικούς, όσο και για λόγους κοινωνικούς, είναι ιδιαίτερα ευάλωτες στον κίνδυνο της μόλυνσης. Τα στατιστικά στοιχεία τελευταία το αποδεικνύουν αυτό. 
      Από όσο γνωρίζουμε, δεν έχει υπάρξει καμία συνεργασία του Κ.Ε.Λ. ή του Υπουργείου Υγείας με τη Γενική Γραμματεία Ισότητας ή τις γυναικείες οργανώσεις. Δεν υπάρχει καμία συγκεκριμένη πολιτική για συναφή με το AIDS θέματα, όπως είναι η μετανάστευση, η παράνομη διακίνηση προσώπων και τόσα άλλα.
      Η εμπειρία και η δραστηριότητα των μη Κυβερνητικών Οργανώσεων στα θέματα αυτά, όχι μόνο δεν αξιοποιείται, αλλά αγνοείται. Η λογική λέει ότι ο σχεδιασμός προστασίας της δημόσιας υγείας οφείλει να περιλαμβάνει όλους όσοι βρίσκονται στην επικράτεια της χώρας. 
      Εσείς, όμως, κάνετε ακριβώς το αντίθετο. Για την ακρίβεια, ο ν. 3386 αποκλείει την πρόσβαση των ανασφάλιστων αλλοδαπών και γενικά των ανασφάλιστων οροθετικών, Ελλήνων ή μη, στο Εθνικό Σύστημα Υγείας, αν δεν θεωρούνται επείγοντα περιστατικά. 
      Πέρα από καταφανώς ρατσιστική η διάταξη αυτή, είναι η ίδια απειλή κατά της δημόσιας υγείας. Τα οροθετικά άτομα και οι ασθενείς του AIDS αποτελούν ευαίσθητες ομάδες πληθυσμού, οι οποίες οφείλουν να προστατεύονται και να ενισχύονται από την πολιτεία. Υπάρχει ένας μεγάλος αριθμός οροθετικών που ζει και κινείται ανάμεσά μας σαν κινούμενη βόμβα κατά της δημόσιας υγείας. Ένας στους δέκα απ’ αυτούς που είναι φορείς του AIDS παγκοσμίως έχουν εξεταστεί και γνωρίζουν ότι πάσχουν από AIDS. Δηλαδή, κάνετε ό,τι περνά από το χέρι σας σύμφωνα μ’ αυτήν την απραξία που υπάρχει, για να γίνουν τα πράγματα ακόμα χειρότερα από ό,τι είναι ήδη. 
      Για μας, στο ΠΑ.ΣΟ.Κ., σήμερα πιο πολύ από ποτέ το δικαίωμα στην ιατρική περίθαλψη, όπως και το δικαίωμα στη θεραπεία, είναι ένα ανθρώπινο δικαίωμα. Όταν, λοιπόν, υπερασπιζόμαστε τα ανθρώπινα δικαιώματα, υπερασπιζόμαστε όλα τα δικαιώματα ανεξαιρέτως. Και αυτό το συγκεκριμένο ανθρώπινο δικαίωμα φυσικά και δεν το εξαιρούμε. Με καμία λογική δεν μπορεί να εξαιρείται κανείς απ’ αυτά τα δικαιώματα.
      Εμείς με γνώμονα αυτή τη σκέψη, θα συνεχίσουμε να αγωνιζόμαστε, αισθανόμενοι την πολιτική ευθύνη για επαγρύπνηση, όσον αφορά στο τεράστιο πρόβλημα το οποίο βρίσκεται πολύ κοντά μας. Έχουμε την αίσθηση ότι είναι κάπου πολύ μακριά. Είναι εδώ, το έχουμε κρύψει κάτω από το χαλί και δεν έχουμε δικαίωμα γι’ αυτό.
      Εφησυχασμός για το AIDS δεν δικαιολογείται, ούτε για τη χώρα μας, κύριε Υπουργέ, αγαπητοί συνάδελφοι, ούτε για πουθενά στον κόσμο.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Γκερέκου.
      Τώρα θα δώσω το λόγο στον κ. Παναγιώτη Αντωνακόπουλο.
      Ορίστε, κύριε συνάδελφε, έχετε το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, πράγματι είναι συγκλονιστικά τα στοιχεία που αποδίδει η Παγκόσμια Επιστημονική Κοινότητα και αφορούν τον επιπολασμό και την επίπτωση του AIDS τα τελευταία χρόνια. Είναι γνωστό ότι πέντε εκατομμύρια άνθρωποι μολύνθηκαν τον περασμένο χρόνο από τον ιό του AIDS. Έτσι έφθασαν τα οροθετικά άτομα, τα άτομα τα οποία έχουν μολυνθεί συνολικά από τον ιό και αυτά που έχουν νοσήσει, τα σαράντα πέντε εκατομμύρια. Δυστυχώς, το 95% αυτών των ανθρώπων ζουν στις αναπτυσσόμενες χώρες, για να επαληθευθεί για άλλη μια φορά το ρηθέν «κάθε φτωχός και η τύχη του». Γιατί δυστυχώς, η νοσηρότητα πηγαίνει μαζί με τη φτώχεια. Και αυτό δείχνει πολιτική επιλογή των πολιτικών συστημάτων που έχουν σχέση με τις κοινωνίες που νοσούν.
      Ο Ο.Η.Ε. μας λέει το ανατριχιαστικό ότι κάθε έξι δευτερόλεπτα ένας άνθρωπος μολύνεται από τον ιό του AIDS. H UNICEF διαπιστώνει ότι πεντακόσιες δέκα χιλιάδες παιδιά κάθε χρόνο πεθαίνουν από το AIDS. Και βέβαια, ο Παγκόσμιος Οργανισμός Υγείας προβλέπει ότι μέχρι το 2020 θα έχουμε άλλα δέκα εκατομμύρια ανθρώπους φορείς του AIDS. 
      Για την Ευρώπη, η UNAIDS διαπιστώνει ότι υπάρχουν δύο εκατομμύρια τριακόσιες χιλιάδες φορείς, που είναι ένα πολύ σημαντικό πρόβλημα. Στην πατρίδα μας, από το 1985 μέχρι σήμερα έχουν διαπιστωθεί επτά χιλιάδες τριακόσια εβδομήντα περιστατικά και δυστυχώς το 2005, το α΄ εξάμηνο, έχουμε τριάντα εννέα νέα διαγνωσθέντα περιστατικά ως οροθετικά. 
      Η Ευρωπαϊκή Επιτροπή βέβαια έχει προγραμματίσει δράσεις για το 2006-2009 -συγκεκριμένο πρόγραμμα- που έχουν, όμως, κυρίως σχέση με την πρόληψη και κυρίως με την πρωτογενή πρόληψη. Εκεί πιστεύω ότι είναι η πρόκληση για την αντιμετώπιση αυτής πράγματι της απειλής για την ανθρωπότητα. Και η πρόληψη θέλει διάλογο με τους εμπλεκόμενους, τους ασθενείς, με τις μη κυβερνητικές οργανώσεις, με τον ιδιωτικό τομέα.
      Εμείς ως χώρα, όμως, φαίνεται ότι δεν έχουμε ένα σχέδιο το τελευταίο χρονικό διάστημα, γιατί στα επίπεδα που πρέπει να συμμετέχουμε, πάμε χωρίς θέσεις. Δεν έχει αναπτυχθεί ένας δημόσιος διάλογος. Και αυτό βεβαίως δεν το λέμε μόνο εμείς ως ΠΑ.ΣΟ.Κ. Το λέει και η Εθνική Σχολή Δημόσιας Υγείας που το καλοκαίρι, πρόσφατα μάλιστα, το Σεπτέμβριο, υπέγραψε ένα κοινό κείμενο με πολλούς κοινωνικούς εταίρους, όπου αναφέρεται ότι η διεθνής εκπροσώπηση της χώρας πρέπει να είναι αποτέλεσμα μακροχρόνιας στρατηγικής και να μην τυγχάνει ευκαιριακής αντιμετώπισης. 
      Δυστυχώς, το τελευταίο χρονικό διάστημα είχαμε τέτοιες συναντήσεις παγκόσμιου επιπέδου, όπου η χώρα δεν ξέρουμε καν πώς εκπροσωπήθηκε. Βεβαίως, αν αυτό είναι μυστικό υπηρεσιακών παραγόντων, για ένα θέμα που είναι κοινωνικό κατ’ εξοχήν, αλλά τείνει πλέον να γίνει και πολιτικό, πιστεύω ότι δεν είναι η ενδεδειγμένη στάση. 
      Παράλληλα, δεν αξιοποιούμε τα ευρωπαϊκά προγράμματα.  Γνωρίζετε ότι υπάρχει το INTERECT, το πρόγραμμα της διασυνοριακής συνεργασίας, που έχει ένα σκέλος που αφορά την επιτήρηση των επιδημικών νοσημάτων, των μεταδιδομένων νοσημάτων. Στα πλαίσια του INTERECT 2, 1997-2001 είχαν ιδρυθεί κάποια εργαστήρια στη βόρεια Ελλάδα, Έβρο, Σέρρες, Φλώρινα, Γιάννενα, που μπορεί να μη λειτούργησαν, αν θέλετε, υποδειγματικά, αλλά είχαν ξεκινήσει να λειτουργούν σε μια λογική επιτήρησης, παρακολούθησης και πολλές φορές «χειραγώγησης» αυτών των επιδημικών νοσημάτων, γιατί είμαστε σε μία χώρα που δυστυχώς και μετά το άνοιγμα και την ελεύθερη διακίνηση των ανθρώπων από την Κεντρική και την Ανατολική Ευρώπη, θα έχουμε σαφώς περισσότερη δουλειά να κάνουμε στον τομέα αυτό. 
      Άρα, στο INTERECT 3 επιβάλλεται, όχι μόνο στη βόρεια Ελλάδα πλέον, αλλά και στο Αιγαίο, Περιφέρεια βόρειου και νότιου Αιγαίου και Κρήτη και μετά, βεβαίως, την ευνοϊκή συγκυρία που αναπτύσσεται από την ένταξη της Κύπρου στην Ευρωπαϊκή Ένωση και την προοπτική της Τουρκίας, να αναπτύξουμε ένα τέτοιο δίκτυο, ένα διασυνοριακό δίκτυο, κέντρο δημόσιας υγείας. 
      Και να πόσο είναι επίκαιρο τώρα και με την γρίπη των πτηνών αυτό το δίκτυο, το οποίο πια πρέπει να υπάρχει, γιατί μπορεί, βεβαίως, να μη μιλάμε μόνο για ανθρωπονόσους, αλλά και για ζωοανθρωπονόσους, αλλά πρέπει να έχουμε πλέον τέτοια δίκτυα παρακολούθησης επιδημικών φαινομένων και μεταδιδομένων νοσημάτων στην περιοχή μας.
      Επίσης, ένα πολύ σημαντικό που αφορά την αντιμετώπιση αυτής της απειλής, είναι η πρωτογενής πρόληψη.
      Εγώ επιμένω ότι πολύ σωστή είναι και η δευτερογενής πρόληψη, η διάγνωση του φορέα και η αντιμετώπισή του. Αλλά το στοίχημα παίζεται στην πρωτογενή πρόληψη. 
      Θέλω να πω ένα μόνο. Χρειάζεται αλλαγή στα λογότυπα, στα επικοινωνιακά πρότυπα που ακολουθούμε. Είναι λάθος να λέμε «ομάδες υψηλού κινδύνου». Υπάρχουν συμπεριφορές υψηλού κινδύνου που αφορούν όλη την κοινωνία. Και εκεί πρέπει να φτάσουμε να μιλήσουμε με όλη την  κοινωνία για τους κινδύνους. Πρέπει να πάμε από τον χώρο της παιδείας, πρέπει να πάμε από το χώρο των μη κυβερνητικών οργανώσεων, από το χώρο της λαϊκής επιμόρφωσης που δεν λειτουργεί τα τελευταία χρόνια, από μια σειρά φορέων που έχουν αξιοπιστία και έχουν και αποδοχή από το κοινωνικό σύνολο. 
      Σας ευχαριστώ. 
      Κύριε Πρόεδρε, πιστεύω ότι θα μου δανείσετε ένα λεπτό για μετά. 
      ΠΡΟΕΔΡΕΥΩΝ ( Σωτήρης Χατζηγάκης): Μα έχετε άλλα τρία λεπτά για μετά.
      Το λόγο έχει ο κ. Φραγκιαδουλάκης. 
      ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Κύριε Υπουργέ, κύριοι συνάδελφοι, η υπό συζήτηση επίκαιρη επερώτηση κατατέθηκε την πρώτη του Δεκέμβρη και αυτό, βέβαια, γιατί έχει καθιερωθεί ως παγκόσμια μέρα κατά του AIDS. 
      Θέλω να επισημάνω ότι οι παγκόσμιες ημέρες δεν καθιερώθηκαν μόνο για να θυμίζουν μεμονωμένα γεγονότα ή ευκαιριακά κάποιες συνέπειες κάποιας σοβαρής αρρώστιας, ασθένειας ή επιδημίας ή κάποιου σημαντικού γεγονότος γενικότερα, αλλά για να μπορούν να αξιολογούνται οι εφαρμοζόμενες πολιτικές και όποιες δράσεις ασκούνται να προσαρμόζονται στα νέα δεδομένα, έτσι ώστε τα στοιχεία που ανακοινώνονται από τους αναγνωρισμένους διεθνώς οργανισμούς να αξιοποιούνται ανάλογα. 
      Τα στοιχεία αυτά δεν είναι καθόλου ευχάριστα όπως τουλάχιστον παρακολουθούμε τον τελευταίο καιρό. Συγκεκριμένα στις αναπτυσσόμενες χώρες οι θάνατοι από τον ιό του AIDS το έτος 1990 αποτελούσαν το 8,6% και υπολογίζεται το 2020 να έχουν προσεγγίσει το 37%. Η φυματίωση το 1990 είχε ένα ποσοστό 51% και υπολογίζεται το 2020 στο 54%. Σε παγκόσμιο επίπεδο τα άτομα που είναι μολυσμένα από τον ιό, είτε ζουν με την νόσο, από δέκα εκατομμύρια το 1990, είναι στα σαράντα εκατομμύρια το 2004. Έχουμε πέντε εκατομμύρια νέες λοιμώξεις και αυτό λέει ότι δεκατέσσερις χιλιάδες νέες μολύνσεις συμβαίνουν καθημερινά. Η Ευρώπη έχει περίπου εβδομήντα δύο χιλιάδες νέες περιπτώσεις λοιμώξεων και το 70% αφορούν στην Ανατολική Ευρώπη και αυτό σχετίζεται με τα γεγονότα της αποδιάρθρωσης των κρατικών μηχανισμών κλπ. Η Δυτική Ευρώπη έχει 30% περίπου και η Κεντρική Ευρώπη 2%. Στην Δυτική Ευρώπη το πρόβλημα κυρίως υπάρχει στην Πορτογαλία. 
      Η UNICEF ανακοινώνει ότι κάθε λεπτό που περνά ένα παιδί μολύνεται από AIDS και ένα άλλο παιδί πεθαίνει. Επίσης τέσσερα παιδιά ηλικίας δεκαπέντε έως εικοσιτεσσάρων ετών γίνονται φορείς. 
      Εκατομμύρια άνθρωποι έχουν πεθάνει, όπως όλοι γνωρίζουμε, αλλά πέρα από αυτό έχει μειωθεί το προσδόκιμο ζωής, για κάποιες αναπτυσσόμενες χώρες που έχουν πληγεί απ’ αυτήν τη θεομηνία, μέχρι και τριάντα χρόνια. Η παγκόσμια εκστρατεία πρέπει να στοχεύει σε μετρήσιμη πρόοδο για τα παιδιά βασισμένη σε διεθνείς συμφωνηθέντες στόχους σε τέσσερις βασικές κατηγορίες όπως είναι η πρόληψη της μετάδοσης από τις μητέρες -που είναι ένα σημαντικό θέμα- η θεραπευτική αγωγή η οποία δεν φθάνει παρά μόνο σε ένα 5% των παιδιών στις χώρες αυτές που μιλάμε και μόνο 1% των νεογέννητων από μητέρες οροθετικές δέχονται θεραπείες. Η παγκόσμια αυτή εκστρατεία έχει στόχο, λοιπόν, η θεραπευτική αγωγή να φθάνει μέχρι το 80% των παιδιών και έτσι πρέπει να το βλέπουμε. 
      Επίσης ένας άλλος κανόνας είναι οι έφηβοι και οι νέοι, όπως διαπιστώνεται, που είναι ο στόχος γιατί αυτοί προσβάλλονται σε μεγάλο ποσοστό. Διότι δεν έχουν, στο μεγαλύτερο ποσοστό τους, προσέγγιση στην πληροφόρηση και στην πρόληψη. 
      Επίσης πρέπει να υπάρχει προστασία και στήριξη των παιδιών που πλήττονται από το AIDS γιατί τα περισσότερα -δεκαπέντε εκατομμύρια εξ’ αυτών - έχουν έναν γονέα και αναγκάζονται πολύ συχνά να μεγαλώνουν πρόωρα όπως είπε και ο Κόφι Ανάν  σε μια ανακοίνωσή του. 
      Μεγαλώνουν πρόωρα ή δεν μεγαλώνουν καθόλου, γιατί αναγκάζονται να εκτελούν χρέη γονέων. Συντηρούν, θεραπεύουν και περιθάλπτουν τους ασθενείς της οικογένειας.
      Θα ήθελα να ολοκληρώσω εδώ λέγοντας ότι το 1986, ως πρόεδρος στο «Βενιζέλειο Νοσοκομείο» με την καθοδήγηση και την συνεργασία του αείμνηστου Γεωργίου Γεννηματά –Υπουργού Υγείας- φτιάξαμε το πρώτο Κέντρο Αναφοράς ΑIDS, εκτός Αθηνών. Δεν υπήρχε πουθενά αλλού, μόνο στην Αθήνα. Αυτό είχε σαν συνέπεια, όπως προέκυψε μετά, έχοντας καθημερινή επικοινωνία και ενημέρωση ειδικών ομάδων πληθυσμού, αλλά και σε γενικές ενημερωτικές προσπάθειες, να έχουμε μια πολύ σημαντική περιστολή, θα έλεγα, της επέκτασης του AIDS. Θυμάμαι ότι εκείνη τη χρονιά και την επόμενη, είχαμε βρει γύρω στα είκοσι με είκοσι δύο προβλήματα AIDS σε νέους ανθρώπους κυρίως αρρένες. Το σημαντικό είναι ότι εάν εγένετο αυτό σήμερα μπορεί να διωκόμεθα, αλλά τότε δεν υπήρχαν τα προσωπικά δεδομένα και εμείς κάναμε σε όλο τον κόσμο, αιμοληψίες και ελέγχους χωρίς να το γνωρίζει για τυχόν μόλυνση από AIDS. Στη συνέχεια τους καλούσαμε και εφόσον είχαν πρόβλημα τους ενημερώναμε υπό εχεμύθεια βέβαια. Νομίζω ότι αυτή ήταν μια σημαντική δουλειά. Στη δευτερολογία μου θα πω περισσότερα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Φραγκιαδουλάκη. 
      Η κ. Μερεντίτη έχει το λόγο. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ πολύ, κύριε Πρόεδρε. 
      Η Ευρωπαϊκή Ένωση, έχει αποφασίσει ότι ο τομέας της υγείας –ο τομέας της υγείας, όχι της ασθένειας, όπως έχουμε πολλές φορές με λάθος τρόπο πει- πρέπει να είναι ένας τομέας που τα κράτη-μέλη πρέπει να έχουν μια ενιαία πολιτική. Αυτό καταδεικνύει τη σοβαρότητα του θέματος, αλλά παράλληλα κατά τη γνώμη μου καταδεικνύει ότι παρά τα όποια βήματα έχουν γίνει, υπάρχουν αρκετά προβλήματα σ’ αυτόν τον τομέα. υπάρχουν πάρα πολλοί πολίτες στον κόσμο που ζουν με άσχημες συνθήκες –με πολύ άσχημη υγιεινή- με αποτέλεσμα να έχουμε έξαρση των λοιμωδών νοσημάτων. Και ένα από τα σπουδαιότερα λοιμώδη νοσήματα, μάλλον το κυρίαρχο αυτήν την ώρα είναι το AIDS. Η διεθνής κοινότητα εξακολουθεί σήμερα να βρίσκεται αντιμέτωπη με κινδύνους από την εξάπλωση μεταδοτικών νοσημάτων παλαιών που επανακάμπτουν και καινούργιων που πρωτοεμφανίζονται. Γι’ αυτό δεν πρέπει και δεν μπορούμε να μένουμε αδιάφοροι. 
      Αν δε, σε όλα αυτά λάβουμε υπ’ όψιν μας και την παγκοσμιοποίηση, που σημαίνει ότι όλα τα πράγματα κινούνται και μεταδίδονται –ως εκ τούτου και τα νοσήματα- πολύ γρήγορα, καταλαβαίνουμε ότι δεν δικαιούμαστε να αδιαφορούμε. 
      Είκοσι πέντε, λοιπόν, χρόνια, μετά από την εμφάνιση του AIDS –αν γνωρίζω σωστά- η μάστιγα, η κατάρα όπως χαρακτηρίζεται, παραμένει, υπάρχει. Γνωρίζουμε όλοι μας ότι δεν υπάρχει οριστική λύση. Δεν μπορείτε να θεωρείτε ελέγξιμο και οι αριθμοί είναι αμείλικτοι, γι’ αυτό και εμείς πρέπει να είμαστε σε εγρήγορση. Οι αριθμοί αναφέρθηκαν και εγώ θα επιμείνω και θα επαναλάβω το ένα στοιχείο και μόνο που εμένα προσωπικά με τρομάζει. Κάθε λεπτό ένα παιδί πεθαίνει από AIDS και παρ’ όλα αυτά αρκετοί από εμάς εξακολουθούμε να πιστεύουμε ότι δεν μας αφορά το πρόβλημα. Το πιο ανησυχητικό, όμως, είναι ότι οι υγιείς νέοι άνθρωποι θεωρούν ότι το πρόβλημα είναι μακριά από αυτούς. Διότι όταν είσαι νέος και υγιής θεωρείς ότι είσαι και άτρωτος. 
      Υπάρχουν δημοσιεύματα που μας επαναφέρουν στη θλιβερή πραγματικότητα του προβλήματος του AIDS. Τελευταία δημοσιεύματα που τα διάβασα και θεωρώ ότι τα γνωρίζετε καλύτερα από εμένα. Όλες οι κοινωνικές ομάδες πλήττονται από τον ιό του AIDS. Το AIDS δουλεύει ήσυχα και αθόρυβα σε όλα τα κοινωνικά στρώματα. Δεν υπάρχουν πλέον στεγανά και δεν  υπάρχουν ομάδες αυξημένου κινδύνου ή περιορισμένου. Άρα το πρόβλημα είναι τεράστιο, δεν είναι μόνον ιατρικό. Είναι οικονομικό, κοινωνικό, και πολιτικό. Ως εκ τούτου πρέπει να το αντιμετωπίσουμε. Είναι μια μεγάλη πρόκληση, κυρίως, για τα αναπτυγμένα κράτη και πρέπει να το αντιμετωπίσουμε με αποτελεσματικότητα και γενναιοδωρία. Μέχρι τώρα δεν ευοδώθηκαν ούτε η αποτελεσματικότητα, ούτε η γενναιοδωρία. 
      Αναφέρθηκε από την εισηγήτριά μας, αλλά θα επαναλάβω, ότι το Σεπτέμβριο του 2000 στη Νέα Υόρκη, περίπου εκατόν πενήντα ηγέτες, συναντήθηκαν σε μια προσπάθεια εξεύρεσης κοινού εδάφους για διάφορα ευαίσθητα θέματα, μεταξύ των οποίων και του AIDS, κυρίως για να λάβουν τα απαιτούμενα μέτρα για την Αφρικανική Ήπειρο. 
      Στην τελική διακήρυξη της Συνόδου τότε προβλεπόταν μεταξύ άλλων συντονισμένη δράση για μείωση του ιού μέχρι το 2015. Ο πρώτος απολογισμός δεν μπορεί να ικανοποιεί κανέναν. Από τις είκοσι πέντε χώρες μόνο οι τέσσερις έχουν πιάσει το στόχο.
      Τον Ιούνιο του 2001 ακολούθησε ειδική σύσκεψη της ολομέλειας των Ηνωμένων Εθνών και υπεγράφη δήλωση-δέσμευση για το AIDS. Και εκεί τα αποτελέσματα δεν είναι αυτά που όχι μόνο δεν μας ικανοποιούν, αλλά ούτε μπορούμε να τα αναφέρουμε. Υπάρχει όμως και κάτι ακόμη χειρότερο για μένα, η προκλητική αδιαφορία. 
      Προεκλογικά ο κ. Καραμανλής το Νοέμβριο του 2003, είχε πει ότι πρέπει να εντείνουμε τις προσπάθειές μας με τη σημαντική αύξηση των κονδυλίων για την έρευνα, με συνεργασίες των Μ.Κ.Ο., όλες οι ανεπτυγμένες χώρες της Δύσης και εμείς να προσφέρουμε πόρους και τεχνογνωσία. 
      Αυτό που επαίρεστε για τη μεγάλη επιτυχία του κ. Καραμανλή, εγώ δεν ξέρω, αν εσείς μπορείτε -θα ήμουν πολύ ικανοποιημένη- να μας πείτε με ποιο τρόπο έθεσε κάτι τέτοιο στις περιβόητες διαπραγματεύσεις του και τι κατάφερε σε αυτόν τον τομέα. Πανηγυρίζουμε για τα 20.000.000.000, αλλά ας δούμε τώρα πέρα από αυτό, το πολύ μεγάλο θέμα, που φοβούμαι ότι πάλι είναι μία κενή άνευ περιεχομένου αντιπολιτευτική κορώνα. 
      Είναι ένα τεράστιο πρόβλημα που φοβάμαι ότι πάλι ισχύει το «τάσσω και δεν δίνω». Κύριε Υπουργέ, σε αυτό το θέμα δεν επιτρέπεται να γίνεται κάτι τέτοιο πέρα και από κάθε λογική.
      Εμείς σαν κυβέρνηση του ΠΑ.ΣΟ.Κ. είχαμε πάρει μία σειρά πρωτοβουλιών, που δεν θα τις αναφέρω τώρα γιατί δεν έχω το χρόνο...
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα ήθελα να πάρω και το χρόνο της δευτερολογίας μου. 
      Θα ήθελα να αναφέρω μόνο ότι το θέμα μέρα με την ημέρα γίνεται ακόμα πιο μεγάλο και ως εκ τούτου καλείστε εσείς σαν Κυβέρνηση να εντείνετε ακόμη περισσότερο τις όποιες προσπάθειες και πρωτοβουλίες είχαμε ξεκινήσει εμείς, διότι τώρα είναι πολύ πιο έντονο το πρόβλημα. 
      Πάλι υπάρχει η δήλωση του κ. Καραμανλή ότι η μάστιγα του AIDS αναδεικνύει με τον πλέον τραγικό τρόπο την ανάγκη να ενώσουμε τις δυνάμεις μας με τις Μ.Κ.Ο. κ.λπ.. Και όμως και με τις τελευταίες πρωτοβουλίες τις δικές μας και με τις Μ.Κ.Ο. πάλι δεν είδαμε να στρέφετε την προσοχή σας, να τους ακούσετε, να τους καλέσετε, μαζί τους να λειτουργήσετε και να πάρετε πρωτοβουλίες.
      Θα μπορούσα να σταθώ εδώ, στην ενημέρωση. Είχαμε την ευκαιρία και σε μία άλλη επίκαιρη ερώτηση να το συζητήσουμε. Θεωρώ ότι κατά 87,5% οι νέοι απαιτούν και θέλουν ενημέρωση. Έτσι έδειξε η μέτρηση που έγινε. Αλλά θεωρώ ότι και να μην υπήρχε η μέτρηση εμείς έπρεπε να ενημερώνουμε τους νέους με κατάλληλο τρόπο. Για παράδειγμα μπορεί να μην είναι κατάλληλος ο καθηγητής και να πρέπει να στείλουμε ένα συνομήλικο περίπου.  Αλλά πρέπει να θέσετε κύριε Υπουργέ, άμεσα το πρόγραμμα του Υπουργείου Παιδείας αγωγή - υγείας και AIDS άμεσα σε εφαρμογή, έστω και αν δεν είναι υποχρεωτικό. Θα πρέπει να ενημερώσουμε τους νέους. 
      Πέρα, λοιπόν, από την ενημέρωση θα πρέπει να θυμίσω το μεγάλο πρόβλημα της παράνομης διακίνησης ανθρώπων που από εκεί εκτιμώ ότι έχουμε πολύ μεγάλη έξαρση του AIDS. Διακινούνται περίπου ένα εκατομμύριο άνθρωποι παρανόμως και ανεξέλεγκτα. Είναι τεράστια τα κέρδη και πολύ εύκολα άνθρωποι χρησιμοποιούν αυτόν τον τρόπο για τον εύκολο πλουτισμό, βάζοντας μία βόμβα στη δημόσια υγεία. 
      Ειδικότερα όλες αυτές οι γυναίκες που δεν γνωρίζουμε, το τι υπηρεσίες προσφέρουν και κάτω από ποιες συνθήκες υγιεινής. Δεν έχετε φροντίσει να ελεγχθούν στοιχειωδώς και κυρίως στους μετανάστες-φορείς του AIDS θα πρέπει να παρέχεται ιατροφαρμακευτική περίθαλψη για να προστατεύσουμε τους πάσχοντες, αλλά, κυρίως, για να προφυλάξουμε τους υγιείς. 
      Το AIDS είναι τεράστιο πρόβλημα. Και εκτιμώ ότι όλη η τοποθέτηση και η αγωνία την οποία καταθέτω έχει να κάνει με την αγωνία που εισπράττω από τα νέα παιδιά και τις μητέρες. Μιλώ και εγώ σαν μια μητέρα που τα παιδιά μου είναι έξω στο δρόμο, δεν έχουν καμιά στοιχειώδη ενημέρωση, θα έλεγα και στοιχειώδη προστασία.
      Δε νομίζω ότι εδώ έχουμε περιθώρια αντιπολίτευσης αλλά θεωρώ ότι μπορούμε να συναινέσουμε, να συναποφασίσουμε, να κάνουμε το καλύτερο για να προστατεύσουμε όλους μας, αλλά κυρίως τους νέους. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, με απόφαση του Προέδρου του Συνασπισμού Ριζοσπαστικής Αριστεράς, κ. Αλαβάνου, ορίζεται ως Κοινοβουλευτικός Εκπρόσωπος για τη συζήτηση της σημερινής επερώτησης ο Βουλευτής κ. Αθανάσιος Λεβέντης.
      Το λόγο έχει ο κ. Αναστάσιος Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, με την επίκαιρη επερώτηση των βουλευτών του ΠΑ.ΣΟ.Κ. επιδιώκουμε να υπάρξει μια επιπλέον προσπάθεια από την Κυβέρνηση προκειμένου να υπάρξει αντιστοίχηση και προσαρμογή στις κατευθύνσεις τόσο του Παγκόσμιου Οργανισμού Υγείας, όσο βεβαίως και των διεθνών συσκέψεων γύρω από την αντιμετώπιση του AIDS. Kαι ασφαλώς θα πρέπει κάποια στιγμή στα τόσο σοβαρά θέματα, όπως είναι το AIDS, να υπάρχει αντιστοιχία των εξαγγελιών και των δεσμεύσεων των κυβερνητικών σε σχέση με την ανάλογη πρακτική που πρέπει να ακολουθεί η Κυβέρνηση στο επίπεδο της αντιμετώπισης της εξάπλωσης του AIDS.
      Πράγματι τα τελευταία χρόνια ο συνολικός αριθμός των οροθετικών ατόμων που δηλώθηκαν στην Ελλάδα μέχρι τις 8 Δεκεμβρίου του 2005, ανέρχεται σε επτά χιλιάδες εξακόσιες σαράντα τρεις. Απ’ αυτά έξι χιλιάδες εκατόν πέντε ήταν άνδρες και χίλιες τετρακόσιες ενενήντα πέντε γυναίκες, ενώ για ένα μικρό ποσοστό το φύλο δεν δηλώθηκε. 
      Διαχρονικά η τάση της επιδημίας ήταν αυξητική και στους άνδρες και στις γυναίκες. Όμως το 2000 ο αριθμός των νέων μολύνσεων που δηλώθηκαν μειώθηκε, τάση που συνεχίστηκε μέχρι το 2002. Το 2003 και το 2004 παρουσιάστηκε μια μικρή μεν αύξηση των μολύνσεων που δηλώθηκαν σε σχέση με το 2002. Το 2005 όμως παρατηρούμε μια, ιδιαιτέρως, σημαντική μεταβολή καθώς ο αριθμός των νέων μολύνσεων που δηλώθηκαν ανά εκατομμύριο πληθυσμού ανέρχονται σε 47,1, μια αύξηση δηλαδή 18,3% σε σχέση με το 2004 και σχεδόν 30% συγκριτικά με το 2002. Αύξηση παρατηρήθηκε το 2005 τόσο στους άνδρες όσο και στις γυναίκες. Η ποσοστιαία αναλογία των γυναικών το 2005 έφθασε το 25,1% και αποτελεί την υψηλότερη τιμή από την αρχή της επιδημίας.
      Η μεγάλη μείωση στην επίπτωση του AIDS που παρατηρήθηκε από το 1997 μέχρι το 2001 μπορεί να αποδοθεί, ασφαλώς, στις νέες θεραπευτικές αγωγές, στις νέες αντιρετροϊκές αγωγές, αλλά έχουμε την άποψη και την εκτίμηση ότι σημαντικό ρόλο έπαιξαν οι πρωτοβουλίες που υπήρξαν εκείνη την περίοδο ως προς την ευαισθητοποίηση απέναντι στα ζητήματα των μολύνσεων, απέναντι στα ζητήματα της αντιμετώπισης, δηλαδή, των συμπεριφορών σε σχέση με τις μολύνσεις του AIDS. Και αυτό έπαιξε ένα πολύ σημαντικό ρόλο. Είναι μια προσπάθεια απέναντι στην οποία η σημερινή Κυβέρνηση πρέπει να δώσει το είναι της, τον καλύτερό της εαυτό, προκειμένου αυτές οι ενέργειες, αυτές οι προσπάθειες, αυτές οι πολιτικές των ευαισθητοποιήσεων να προχωρήσουν. 
      Και εδώ επιτρέψτε μου να πω ότι, κυρίως, στα σχολεία πρέπει να γίνει αυτή η προσπάθεια. Πρέπει να γίνει η προσπάθεια της ενημέρωσης ακόμη περισσότερο μέσα στα λύκεια, στα γυμνάσια αλλά και στα Α.Ε.Ι. της χώρας, ακόμη δε και σε άλλα επίπεδα της οργανωμένης παιδείας, ακόμα και στα Ι.Ε.Κ.. Υπάρχει ανάγκη ύπαρξης ενός προγραμματισμού και ενός σχεδιασμού παρέμβασης ειδικών ανθρώπων. Δεν μπορεί ο καθένας να κάνει την ενημέρωση. Πρέπει να υπάρξει ένα σώμα ειδικών που θα αντιμετωπίσουν την προσέγγιση με τον νέο και τη νέα.
      Εδώ πρέπει, λοιπόν, να υπάρξει ένα σώμα ειδικών που θα αντιμετωπίσουν την προσέγγιση και την ενημέρωση. Την προσέγγιση με τον νέο και την νέα, ακόμα και στα πρώτα χρόνια των σχολών των εκπαιδευτικών μας ιδρυμάτων, δεδομένου ότι η σεξουαλική ζωή σήμερα ξεκινάει πολύ πιο νωρίς. Άρα χρειάζονται, πραγματικά, γενναίες προσπάθειες, ώστε να συντομεύσουμε το χρόνο. Έχουμε χάσει σημαντικό χρόνο στην ύπαρξη αυτών των ειδικών που θα πρέπει μέσα στα σχολεία να παρεμβαίνουν και να ενημερώνουν τα νέα παιδιά που μέσα σε άλλα πρότυπα λειτουργούν σήμερα και οπωσδήποτε έχουν ανάγκη απ’ αυτήν την ενημέρωση και ως προς τα βασικά ζητήματα που αφορούν τον ιό. Αλλά και ως προς τα ζητήματα της σεξουαλικής συμπεριφοράς, θα έλεγα ότι πολύ σωστά ειπώθηκε από τους συναδέλφους μας ότι δεν υπάρχουν ομάδες υψηλού κινδύνου -και τελειώνω μ' αυτό- αλλά, πράγματι, ορισμένες περιπτώσεις θα πρέπει να τις αντιμετωπίσουμε. Ασφαλώς οι μετανάστες σήμερα σε μία περίοδο παγκοσμιοποίησης όπου τα σύνορα είναι ανοικτά ακόμα περισσότερα και για το AIDS, είναι μια ομάδα που πρέπει να την προσέξουμε ιδιαίτερα. Και, ασφαλώς, τα μέτρα ως προς τη φαρμακευτική περίθαλψη είναι μεν αρκετά, αλλά πρέπει να τους ενημερώσουμε. Και εκεί, επειδή δεν είναι όπως είναι το σχολείο ή τα πανεπιστήμια που μπορεί κανείς να κάνει ενημέρωση, θα πρέπει τα μέσα ενημέρωσης να ευαισθητοποιηθούν, ώστε, πράγματι, μέσω των μέσων ενημέρωσης, εκεί που δεν φτάνει η φωνή του ειδικού, αν θέλετε, που πηγαίνει στα σχολεία και στα πανεπιστήμια, μέσα από τα μέσα ενημέρωσης να υπάρξει αυτή η ενημέρωση. Και, βεβαίως, υπάρχουν οι τσιγγάνοι, υπάρχουν και άλλες ομάδες απέναντι στις οποίες μόνο με μία ενδελεχή προσπάθεια μπορεί κανείς να παρέμβει και να έχει, ουσιαστικά, αποτελέσματα, στο ζήτημα της επίγνωσης, της γνώσης, της πληροφόρησης, της ευαισθητοποίησης, έτσι ώστε και αυτές οι ομάδες να έχουν εμπεδώσει την αξία της πρόληψης. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ )
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Χωρέμη. 
      Το λόγο έχει ο Υπουργός Υγείας κ. Κακλαμάνης. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, επειδή είναι η πρώτη συνεδρίαση του νέου έτους, να πω καλή χρονιά και ευχές σε όσους Γιάννηδες υπάρχουν μέσα στην Αίθουσα, για την ονομαστική τους εορτή. 
      ΙΩΑΝΝΗΣ ΧΩΜΑΤΑΣ: Ευχαριστούμε. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα ήθελα, πριν μπω στο θέμα της επερώτησης και επειδή είναι επίκαιρο, να κάνω, για δύο λεπτά, μια ενημέρωση, σχετικά με τις εξελίξεις που υπάρχουν για τη γρίπη των πτηνών, μετά τα τελευταία γεγονότα στην Τουρκία. 
      Επιγραμματικά σας λέω αυτά που οι περισσότεροι γνωρίζετε, ότι για πρώτη φορά ανεφέρθη το πρόβλημα στις 27 Δεκεμβρίου 2005. Μιλώ για τα πρόσφατα γεγονότα βέβαια. Στις 5 Ιανουαρίου, ο Παγκόσμιος Οργανισμός Υγείας επιβεβαίωσε ότι τα δύο πρώτα παιδιά που απεβίωσαν είχαν μολυνθεί με τον ιό Η5Ν1, δηλαδή η ενδημική νόσος των πτηνών και όχι η επιδημική νόσος από άνθρωπο σε άνθρωπο, για να τα διευκρινίζουμε αυτά τα πράγματα. 
      Και η τελευταία ενημέρωση, όπως αυτή υπάρχει –και θα καταθέσω τα στοιχεία στη Βουλή, όπως τα παίρνουμε από την ιστοσελίδα από τον Παγκόσμιο Οργανισμό Υγείας αφενός και από το σύστημα άμεσης ενημέρωσης αφετέρου και το ευρωπαϊκό CDC- είναι ότι συνολικά έχουμε εννέα επιβεβαιωμένα κρούσματα των πτηνών, έξι περιστατικά στην ανατολική Τουρκία, στην περιοχή της Λίμνης (Van) μέσα στα έξι είναι οι τρεις θάνατοι των παιδιών της ιδίας οικογενείας. Και προσφάτως τα τρία νέα περιστατικά στην περιοχή της Άγκυρας. Λέμε τα επιβεβαιωμένα και όχι οι νοσούντες που είναι περίπου τριάντα. Λέω «περίπου τριάντα», διότι πρέπει να πω ότι η ενημέρωση από την Τουρκία είναι με κάποιες δυσκολίες, όχι προς εμάς, αλλά προς τον Παγκόσμιο Οργανισμό Υγείας και το ευρωπαϊκό CDC.
      Ταυτόχρονα θα ήθελα να σας ενημερώσω ότι σε πλήρη συνεργασία, η τελευταία επικοινωνία που είχα ήταν στις 4 ώρα Βρυξελλών το απόγευμα, με το γραφείο του κ. Κυπριανού, είναι ότι τα δύο κέντρα επιχειρήσεων του ΣOTY και του ΚΕ.ΕΛ.Π.ΝΟ. είναι σε εικοσιτετράωρη εγρήγορση από τις 4 Ιανουαρίου. Έχουμε κάνει άμεση επικαιροποίηση των οδηγιών για τη γρίπη των πτηνών σε όλες τις Δ.Υ.Π.Ε., αλλά ιδιαίτερα στις τρεις Δ.Υ.Π.Ε. του αποδημητικού τόξου, Θράκη, βόρειο Αιγαίο, νότιο Αιγαίο, έχουν ξανασταλθεί οι οδηγίες για τη γρίπη των πτηνών στις υπόλοιπες Δ.Υ.Π.Ε. και υπάρχει μια ιδιαίτερη εγρήγορση στις πύλες εισόδου της χώρας. 
      Από πλευράς αεροδρομίου με την Τουρκία, είναι μόνο το «Ελευθέριος Βενιζέλος», όπως γνωρίζετε.
      Ήδη ο πρόεδρος του ΚΕ.ΕΛ.Π.ΝΟ. είναι σήμερα στον Έβρο, διότι πρέπει να δώσουμε τις οδηγίες στην πύλη εισόδου στους Κήπους. Και βεβαίως βρισκόμαστε σε πλήρη συνεργασία με τις δύο Δ.Υ.Π.Ε., έχουμε αναλυτικά στοιχεία όλο το μήνα Δεκέμβριο για την επικοινωνία που υπάρχει από τα νησιά με τα παράλια της Τουρκίας. Αυτά μόνο και μόνο, για να έχουμε επιδημιολογική επιτήρηση και όχι γιατί υπάρχει κάποιος ιδιαίτερος λόγος ανησυχίας αυτήν την στιγμή που μιλάμε για την Ελλάδα, για να μην δημιουργούνται λανθασμένες εντυπώσεις. 
      Και βεβαίως σε επικοινωνία με το Υπουργείο Εξωτερικών έχουμε ξεκινήσει την διαδικασία –μέσα στην βδομάδα θα έχει ολοκληρωθεί- να προμηθεύσουμε, αν χρειαστεί θα πάνε και γραπτές οδηγίες, το προσωπικό της Ελληνικής Πρεσβείας στην Άγκυρα και των τριών προξενείων που υπάρχουν στην Τουρκία με ταμιφλού και, όπως ξέρετε, είκοσι χιλιάδες δόσεις είναι δεσμευμένες στον ΕΟΦ και τις έχουμε, πριν έλθουν και παραλάβουμε τις πεντακόσιες χιλιάδες δόσεις που έχει παραγγείλει η χώρα. 
      Σε όλα τα αεροδρόμια ξανακολλούνται αυτές οι αφίσες σε ελληνικά και αγγλικά που είναι οδηγίες προς ταξιδιώτες και έχουν διανεμηθεί επίσης σε όλες τις αεροπορικές εταιρίες τα ενημερωτικά φυλλάδια σε ελληνικά και αγγλικά που υποχρεούνται να δίνουν σε ταξιδιώτες. Τώρα προέκυψε η Τουρκία. Αυτά είχαν βγει για όσους ταξιδιώτες ήταν στην νοτιοανατολική Ασία, αλλά δεν αλλάζει τίποτα από άποψη οδηγιών. Τα καταθέτω αυτά στα Πρακτικά της Βουλής, εάν θέλει κάποιος να ενημερωθεί. Μπορούμε και εμείς να στείλουμε αύριο σε φωτοαντίγραφα.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μπαίνω τώρα στο θέμα της επερώτησης. Καταρχήν θέλω να σας ευχαριστήσω και να σας συγχαρώ, γιατί κρατήσατε πάρα πολύ υψηλό επίπεδο. Μπορώ να πω ότι περισσότερο θέλετε να προκληθεί μία κουβέντα μεταξύ μας και ότι λιγότερο ήταν επερώτηση και αυτό νομίζω ότι είναι αίσθηση απόλυτης υπευθυνότητας για ένα θέμα πάρα πολύ ευαίσθητο. 
      Τώρα σε σχέση με αυτά τα οποία άκουσα, πρώτον, θα ήθελα να υπενθυμίσω, όχι να ενημερώσω, γιατί μάλλον έχει διαλάθει της προσοχής των επερωτώντων και κυρίως της κ. Γκερέκου, ότι είχε γίνει ειδική press conference του ΚΕ.ΕΛ.Π.Ν.Ο. στο οποίο παρουσιάσαμε όλα τα νέα επιδημιολογικά στοιχεία, όχι μόνο στην Ελλάδα, από τον Παγκόσμιο Οργανισμό Υγείας και από την αντίστοιχη υπηρεσία του Ο.Η.Ε. πρόσφατα, πριν ένα μήνα. 
      Δεύτερον, σε ό,τι αφορά το εθνικό σχέδιο δράσης, όπου ορθώς αναφέρθηκαν κάποιοι συνάδελφοι, πρέπει να πω ότι μέχρι τώρα, μέχρι και αυτήν την στιγμή που μιλάμε, η Ελλάδα δεν είχε εκπονήσει ποτέ εθνικό σχέδιο δράσης. Αντίθετα, σ’ αυτήν την τελευταία press conference  που έκανε το ΚΕ.ΕΛ.Π.ΝΟ. προαναγγείλαμε ότι μέσα στο πρώτο τρίμηνο του 2006, δηλαδή μέχρι το Μάρτιο του 2006, μετά από εντολή δική μου το ΚΕ.ΕΛ.Π.ΝΟ. συντάσσει εθνικό σχέδιο δράσης το οποίο θα κατατεθεί βεβαίως και στην αρμόδια κοινοβουλευτική επιτροπή της Βουλής πέραν των άλλων φορέων, πριν πάρει την τελική του μορφή, όπως κάναμε και με τα σχέδια που ετοιμάσαμε για την γρίπη. Είναι η πρώτη φορά που η χώρα θα αποκτήσει εθνικό σχέδιο δράσης για το ΑIDS. 
      Παρά ταύτα, νομίζω ότι μέσα στην αγωνία σας, απαξιώσατε μία προσπάθεια την στιγμή που ο μεγαλύτερος έπαινος ανήκει στις κυβερνήσεις τις δικές σας και δεν έχω κανένα πρόβλημα να το πω. Εγώ υπό την ιδιότητα του Γενικού Γραμματέα του Πανελληνίου Ιατρικού Συλλόγου συμμετείχα στην πρώτη εθνική επιτροπή του AIDS που έγινε επί εποχής Γεννηματά το 1984. Και πρέπει να σας πω ότι η χώρα μας πρέπει να είναι ιδιαιτέρως υπερήφανη, διότι ήταν η πρώτη που είτε με τον τρόπο που είπε ο συνάδελφος κ. Φραγκιαδουλάκης είτε μετά, όπως γινόταν διεθνώς, έλεγχε εξ αρχής το αίμα και γι’ αυτό είχαμε πάντοτε τα στοιχεία μας κάτω από τον παγκόσμιο μέσο όρο. Ήταν προσπάθεια που ξεκίνησε το 1984, επαναλαμβάνω. 
      Και βεβαίως, κανείς δεν λέει ότι από το καλό δεν υπάρχει πάντα το καλύτερο. Και εδώ μέσα υπάρχουν δύο συνάδελφοί σας, ο κ. Σκουλάκης και ο κ. Νασιώκας που και επί των ημερών τους έγιναν βήματα. Κανείς, επαναλαμβάνω, δεν λέει ότι από το καλό δεν υπάρχει το καλύτερο, αλλά κάθε άλλο παρά η χώρα μας υστερεί. Κάνετε πολύ μεγάλο λάθος όποιοι πιστεύετε ότι η χώρα μας υστερεί ακόμα και από πολύ προηγμένες οικονομικά τουλάχιστον χώρες της Ευρωπαϊκής Ένωσης. 
      Σε πολλά θέματα είμαστε πρωτοπόροι. Ένα από αυτά, επειδή το θέσατε αλλά προφανώς δεν είστε ενήμεροι, είναι το εξής. Σας υπενθυμίζω ότι στον νόμο του 2001, όπου πρώτη φορά μπήκε διάταξη όχι για τους νόμιμους μετανάστες αλλά για τους λαθρομετανάστες, η διάταξη μπήκε και ήταν τροπολογία του ομιλούντος.
      Και υποτίθεται ότι έπρεπε να βγει και μία διευκρινιστική υπουργική απόφαση, που κατά τη γνώμη μου δεν χρειαζόταν, διότι η διάταξη ήταν σαφής. Και δεν αναφερόταν μόνο στο AIDS. Αναφερόταν στα λοιμώδη νοσήματα. Και είχαμε πει να είναι και η φυματίωση και η ηπατίτιδα C. 
      Παρά ταύτα, χωρίς να έχει καταγγελθεί επώνυμα ούτε ένα περιστατικό που δεν χορηγήθηκε σε λαθρομετανάστη ιατροφαρμακευτική περίθαλψη από το 2001 μέχρι σήμερα, βγήκε και η ερμηνευτική εγκύκλιος, την οποία και καταθέτω στα Πρακτικά της Βουλής.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά την προαναφερθείσα ερμηνευτική εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Προφανώς δεν έχετε ενημερωθεί. Είναι αυστηρές εντολές σε όλα τα νοσοκομεία, σε όλους τους μετανάστες, νόμιμους και μη –οι νόμιμοι ούτως ή άλλως δεν είχαν πρόβλημα- ώστε να παρέχεται πλήρης ιατροφαρμακευτική περίθαλψη. 
      Δεύτερον, σε ό,τι αφορά γενικότερα το πώς η χώρα μας συμπεριφέρεται διεθνώς θέλω να πω το εξής: Πράγματι, δεν γνωρίζω εάν μέχρι τώρα, ισχύει η μη δημοσιοποίηση των πρακτικών των Συμβουλίων Υπουργών της Ευρωπαϊκής Ένωσης. 
      ΕΥΑΓΓΕΛΟΣ ΒΕΝΙΖΕΛΟΣ: Υπάρχει ένα μέρος δημόσιο…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θυμάμαι ότι επί εποχής που ήμουν Ευρωβουλευτής και είχα ασχοληθεί με το θέμα, δεν υπήρχε ούτε καν αυτό που έλεγε ο κ. Βενιζέλος και σε δύο συλλογικά όργανα, σε παγκόσμιο επίπεδο –μου είχε κάνει εντύπωση τότε- απαγορευόταν να δημοσιευθούν τα πρακτικά. Το ένα ήταν το Συμβούλιο των Υπουργών της Ευρωπαϊκής Ένωσης και το δεύτερο η Κεντρική Επιτροπή του Κομμουνιστικού Κόμματος της Κίνας. Τώρα μπορεί να έχει αλλάξει και στην Κίνα αυτό. Και το λέω αυτό διότι –και μπορούν να είναι στη διάθεση αιτούντων και πολύ περισσότερο Βουλευτών ή Εθνικών Κοινοβουλίων- θα βλέπατε ότι τουλάχιστον σε δύο –όχι στην τελευταία, δεν υπήρχε θέμα, στην προτελευταία και την προηγούμενη- ο ομιλών είχε βάλει με πολύ οξύ τρόπο το θέμα της χρηματοδότησης δράσεων για το AIDS σε ευρωπαϊκό επίπεδο. Και επειδή γνωρίζω τι σημαίνει προϋπολογισμός της Ευρωπαϊκής Ένωσης και τι σημαίνει ευχολόγιο του Ευρωπαϊκού Κοινοβουλίου, δεν θέλω σήμερα να πω περισσότερα. Αντιλαμβάνεστε ποιο ήταν το πνεύμα. 
      Παρά ταύτα μπορώ να σας ενημερώσω επίσημα από χαρτί το οποίο μου έστειλε και το υπογράφει –και δεν αφορά το Υπουργείο Υγείας αυτό που θα σας πω- η κ. Αικατερίνη Κουτράκου Σύμβουλος της Πρεσβείας Α΄ από το Υπουργείο Εξωτερικών. 
      Το Υπουργείο των Εξωτερικών, λοιπόν, το 2005, μέσα στο πλαίσιο της βοήθειας -το GLOBAL FOUND μάλιστα, η εισφορά δηλαδή στο Παγκόσμιο Ταμείο- έχει δώσει 250.000 ευρώ. Περαιτέρω διέθεσε διμερώς στη Ζιμπάμπουε με δική του πρωτοβουλία και μέσα στο πλαίσιο αντιμετώπισης του AIDS 50.000 ευρώ στο Εθνικό Νοσοκομείο της χώρας. Η χώρα διέθεσε στο UNAIDS το ποσό των 80.000 ευρώ, ενώ έχει δεσμευθεί το Σεπτέμβριο του 2005 για ποσό 100.000 δολαρίων και ταυτόχρονα –απ’ ό,τι με πληροφορούν εδώ- με την υποστήριξη της Υ.Δ.Α.Σ., φορείς της κοινωνίας των πολιτών ενθαρρύνονται να συμμετέχουν σε σχετικές διεθνείς συνόδους, όπως η Σύνοδος υψηλού επιπέδου για την πρόοδο των στόχων της διακήρυξης των δεσμεύσεων για το AIDS, στην οποία Σύνοδο συμμετείχε η μη κυβερνητική οργάνωση ACT-UP, η οποία χρηματοδοτείται από την Υ.Δ.Α.Σ.. 
      Όπως βλέπετε, λοιπόν, ακόμα και ένα άλλο Υπουργείο, που δεν έχει να κάνει με το Υπουργείο Υγείας, με δική του πρωτοβουλία έχει κάνει τις συγκεκριμένες δράσεις.
      Έρχομαι τώρα στα θέματα τα οποία θίξατε. 
      Καταθέτω στη Βουλή τις δύο εισηγήσεις που βγήκαν από την τελευταία Σύνοδο του Ο.Η.Ε.. Δεν αναφέρομαι στο 2001 –σε εκείνη που αναφερθήκατε εσείς κ. Γκερέκου- διότι σας είπα ότι αδικείτε τις δικές σας κυβερνήσεις. Και σας τα λέει αυτά Υπουργός που θα μπορούσε να πει αντίθετα.
      Εγώ σας καταθέτω, λοιπόν, στα Πρακτικά της Βουλής τα δύο τελευταία κείμενα. Στην Ελλάδα έφτασαν, όπως θα δείτε, με ημερομηνία 25 Οκτωβρίου. Αυτά τη στιγμή αυτή επεξεργάζονται από ειδικές επιτροπές στο ΚΕ.ΕΛ.Π.ΝΟ. προκειμένου να πάρουν τη μορφή εισηγήσεων-προτάσεων, οι οποίες θα υλοποιηθούν. 
      Κατ’ αρχήν όταν συζητείτο το νομοσχέδιο για τη Δημόσια Υγεία είχα πει στους συναδέλφους οι οποίοι συμμετέχουν στην αρμόδια Κοινοβουλευτική Επιτροπή, ότι είμαι στη διάθεσή τους, μέσα στο πλαίσιο εκείνων που συζητούσαμε, όποτε θέλουν να γίνεται περιοδική –αλλά τακτικά περιοδική- ενημέρωση, έστω και άτυπη, της Επιτροπή Κοινωνικών Υποθέσεων, όπου μπορούν να συζητούνται αυτά τα πράγματα.
      Τα καταθέτω για τα Πρακτικά.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τα προαναφερθέντα κείμενα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας καταθέτω επίσης και την πρόταση του Πρέσβη μας, του κ. Βασσιλάκη -στην ουσία ήταν πρόταση της Ελλάδος, του αρμόδιου Υπουργείου, η οποία έγινε μέσω του κ. Βασσιλάκη- για να φτιαχτεί παρατηρητήριο, όχι για την Ελλάδα μόνο, αλλά για την ευρύτερη περιοχή των Βαλκανίων και ει δυνατόν και των παρευξείνιων χωρών, για το συγκεκριμένο θέμα.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά την προαναφερθείσα πρόταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό το θέμα νομίζω ότι έχει ευρύτερο ευρωπαϊκό ενδιαφέρον. Και ενδεχομένως –γιατί είναι αρκετά τα λεφτά που χρειάζονται όχι τόσο για τη σύσταση όσο για τη λειτουργία του- ως έχον ευρύτερο ευρωπαϊκό ενδιαφέρον, θα μπορούσε να συγχρηματοδοτηθεί και από την Ευρωπαϊκή Ένωση. Και επ’ αυτού έχω κάνει συζήτηση με τον κ. Κυπριανού, ο οποίος μου επιβεβαίωσε πράγματι ότι ενδεχομένως θα μπορούσαν να βρεθούν πόροι για να χρηματοδοτηθεί αυτό το παρατηρητήριο.
      Σε ό,τι αφορά τη Σύνοδο στο Κονγκό, κυρία Γκερέκου, θα έπρεπε να ξέρετε –εσείς το θέσατε το θέμα, οι άλλοι συνάδελφοι δεν το έθεσαν, γι’ αυτό απευθύνομαι σε σας- ότι δεν μετείχε το Υπουργείο Υγείας, αλλά το Υπουργείο Οικονομικών. Κατόπιν τούτου, μπορείτε με μία επίκαιρη ερώτηση να ενημερωθείτε. Απ’ ό,τι εγώ γνωρίζω, σας λέω ότι από άποψη ουσίας και η Σύνοδος αυτή δεν κατέληξε –κατά την άποψη τη δική μου, μακάρι να διαψευστώ, μιλώ σαν συνολικό αποτέλεσμα- σε πρακτικό αποτέλεσμα. Διότι μαζεύεται η Παγκόσμια Κοινότητα, χύνει κροκοδείλια δάκρυα περί του τι γίνεται παγκοσμίως για το AIDS, βγάζει ένα ευχολόγιο και στο δια ταύτα αυτά μένουν στα συρτάρια. Αυτό έχω εγώ τουλάχιστον παρακολουθήσει τα τελευταία χρόνια, για να μην σας πω και εν πολλοίς, όχι όπως αυτές οι Σύνοδοι, αλλά ακόμη και σε επίπεδο Ευρωπαϊκής Ένωσης.
      Και μια και μιλώ για Ευρωπαϊκή Ένωση θα πρέπει να σας πω ότι είμαστε η μόνη χώρα από τις είκοσι πέντε –και γι’ αυτό σας λέω ότι πρέπει να είμαστε υπερήφανοι ως χώρα- η οποία χορηγεί τελείως δωρεάν πλήρη ιατροφαρμακευτική περίθαλψη. Δεν μιλώ για τους πολίτες της χώρας, αλλά για τους μετανάστες, νόμιμους και μη. Δεν υπάρχει ούτε μία χώρα στις είκοσι πέντε, πλην της Ελλάδος, που να πράττει αυτό το πράγμα. Και αυτό είναι ένα διαχρονικό επίτευγμα όλων των κυβερνήσεων και όλων των Υπουργών Υγείας και Κοινωνικής Αλληλεγγύης που πέρασαν όλα αυτά τα χρόνια, το οποίο δεν πρέπει να υποβαθμίζουμε. Τώρα, εάν μέσα στα πλαίσια αυτά μπορεί να γίνει κάποια παράλειψη ή κάποιο λάθος, αυτό δεν ανατρέπει τη γενική αρχή, για την οποία πρέπει να είμαστε όλοι -και οι πριν και οι σημερινοί και οι μετά από μας- υπερήφανοι. Πρέπει να είμαστε όλοι υπερήφανοι. Αυτή είναι η αλήθεια. Και όταν ενημέρωσα περί αυτού τον κ. Κυπριανού, δεν το πίστευε στα αυτιά του ότι ισχύει στην Ελλάδα. Τώρα, το πόσο κοστίζει αυτό το πράγμα; Κουνάει το κεφάλι του ο κ. Σκουλάκης. Το καταλαβαίνει. Χαλάλι. Δεν το λέω για να το μεμφθώ. Χαλάλι. Αλλά, πολλά λεφτά, τα οποία στερούνται από άλλες δράσεις. Δεν υπάρχει καμία αμφιβολία γι’ αυτό.
      Σε ό,τι αφορά την ενημέρωση:
      Κυρίες και κύριοι συνάδελφοι, ούτε εγώ είμαι πλήρως ικανοποιημένος, ούτε πριν ούτε τώρα, από την ενημέρωση που γίνεται και κυρίως σε πρωτογενές επίπεδο. Νομίζω πως το έθεσε το θέμα ο κ. Αντωνακόπουλος και ο κ. Χωρέμης. Πλην όμως, από αυτού του σημείου μέχρι του «δεν γίνεται τίποτα», όπως άκουσα, η απόσταση είναι πολύ μεγάλη. Όχι μόνο συνεχίστηκαν τα όποια προγράμματα παραλάβαμε και όχι μόνο βγήκε επιπλέον ενημερωτικό υλικό -για όποιον ενδιαφέρεται είναι εδώ ο φάκελος είτε να τον καταθέσουμε είτε να σας τον στείλουμε στη Γραμματεία της Κοινοβουλευτικής σας Ομάδας- αλλά μπήκαμε στην πρωτοτυπία, που είχε ξεκινήσει μόνο σε μία γλώσσα και το βγάζουμε και σε άλλες γλώσσες -γλώσσες οικονομικών μεταναστών εννοώ, δεν εννοώ Εγγλέζικα ή Γαλλικά, αλλά Ρώσικα, Αλβανικά- για να μπορούν να διαβάζουν και οι οικονομικοί μετανάστες. 
      Εγώ όμως θα σας διαβάσω τα τελευταία στοιχεία από 20/01/2005 μέχρι 30/06/2005: Στα πλαίσια λοιπόν κοινών δράσεων, όχι μόνο με τα σχολεία που θίξατε, αλλά και με το στρατό, στο πρώτο εξάμηνο –και αυτό τώρα είναι με τον ίδιο ρυθμό, είναι περίπου το διπλό στο τέλος του χρόνου, αλλά επειδή τα καταγεγραμμένα στοιχεία που είχα μέχρι σήμερα που θα σας μιλούσα ήταν αυτά- ήταν δέκα χιλιάδες τετρακόσια δεκαοκτώ  άτομα. Και αυτό έχει γίνει στους Νομούς Ροδόπης, Θεσσαλονίκης, Ιωαννίνων, Φθιώτιδος, Αρκαδίας, Λέσβου, Ηρακλείου και σε ολόκληρη την ανατολική Αττική. Στο Νομό Ηρακλείου, παραδείγματος χάρη: στρατός εννιακόσια εξήντα πέντε  άτομα, μαθητές Λυκείου χίλια τριάντα άτομα.
      Στο Νομό Ιωαννίνων, στρατός τριακόσια είκοσι οκτώ άτομα, σύλλογος γονέων και κηδεμόνων εκατόν ογδόντα ένα άτομα, μαθητές εξήντα πέντε άτομα. Για το Νομό Φθιώτιδας, για να μην τα διαβάζω αναλυτικά, επίσης τα στοιχεία αυτά είναι στη διάθεσή σας, εφόσον επιθυμείτε να έχετε αναλυτική ενημέρωση. Βεβαίως έχουν προγραμματιστεί για Ξάνθη, Σέρρες, Κοζάνη, Κέρκυρα, Λάρισα, Αχαΐα, Χίο, Δωδεκάνησα και συγκεκριμένα στη Ρόδο να γίνουν αντίστοιχες ενημερώσεις. Πολλές από αυτές έχουν ήδη γίνει, ήταν για το δεύτερο εξάμηνο, αλλά δεν έχω τα αριθμητικά στοιχεία για να σας τα παρουσιάσω.
      Φτάνει αυτό; Όχι δεν φτάνει. Εγώ μάλιστα έχω τοποθετηθεί δημοσίως και έχω πει ότι είμαι εναντίον των παγκοσμίων ημερών. Παγκόσμιες ημέρες γίνονται για να είναι τα άλλοθι κρατών και κοινωνιών, για να μην κάνουν τίποτε ή σχεδόν τίποτε τις υπόλοιπες τριακόσιες εξήντα τέσσερις μέρες. Στην Ελλάδα και όχι μόνο, αλλά και σε άλλα κράτη, την 1η Δεκεμβρίου γίνονται εκδηλώσεις στους δρόμους, εντός, εκτός, συμμετέχω και εγώ και εσείς και πολύς κόσμος, συμμετέχουν τα Μέσα Ενημέρωσης και από εκεί και πέρα σιγή. 
      Έχω κάνει την πρόταση, η οποία καταρχήν έχει γίνει αποδεκτή και μένει να τη μορφοποιήσουμε, εκεί τουλάχιστον που μπορούσα ως Κυβέρνηση να την κάνω πιο άνετα. Ξεκίνησα από την κρατική τηλεόραση, αλλά θα πάω και στα ιδιωτικά κανάλια, για να υπάρχουν σε τακτά περιοδικά διαστήματα, ενδεχομένως μία φορά το μήνα -λίγο ίσως, αλλά ας ξεκινήσουμε μ’ αυτό- ενημερωτικές εκπομπές στις οποίες δεν θα μετέχουν πολιτικοί, αλλά άνθρωποι που ξέρουν ή βιώνουν το πρόβλημα και να μιλούν αυτοί στον κόσμο. Εκεί που θα πρέπει να είναι παρόντες στο πλαίσιο αυτών των εκπομπών είτε οι πολιτικοί σχηματισμοί είτε οι κυβερνήσεις, θα είναι, αλλά δεν θα είναι σε κάθε τέτοια εκπομπή.
      Επίσης, ξέρετε –νόμος δικός σας ήταν, γι’ αυτό είπα ότι απαξιώνετε δική σας προσπάθεια- ότι υποχρεούνται όλα τα τηλεοπτικά μέσα ενημέρωσης κοινωνικού τύπου μηνύματα να τα προβάλλουν δωρεάν. Σας λέω ότι τα έχουμε βγάλει πολλές φορές. Αμφιβάλλω για το πόσοι τα έχετε δει -όχι μόνο για το συγκεκριμένο αντικείμενο, αλλά και για την αιμοδοσία και για άλλα πράγματα- διότι ο νόμος δεν έλεγε σε ποια ζώνη ακροαματικότητας να μπουν αυτά τα μηνύματα. Μπαίνουν μεν, αλλά όταν μπαίνουν στις δύο τα μεσάνυχτα, ελάχιστοι τα βλέπουν και κυρίως δεν τα βλέπει ο πληθυσμός που θα έπρεπε να τα δει. Το να μην τα δούμε εγώ και εσείς, μικρό το κακό, αλλά να μην το δουν οι νέοι των είκοσι και των είκοσι πέντε ετών, όπως ορθώς επισήμανε η κυρία συνάδελφος, τότε κακώς. Υποχρέωση δεν γίνεται. Μόνο δια παρακλήσεως μπορούν να έρθουν σε μία ζώνη υψηλότερης ακροαματικότητας τα θέματα αυτά.
      Σε ό,τι αφορά τώρα τη χρηματοδότηση, το χρόνο που πέρασε, τόσο από τον καπνό, με τραβηγμένη ερμηνεία –βρήκα μία ερμηνεία του κ. Σκουλάκη και έκανα παρόμοια πράγματα, διότι ο καπνός δεν είναι γι’ αυτό το πράγμα- πήρα αρκετά λεφτά και έδωσα στο ΚΕ.Ε.Λ., όπως και από τα νέα προγράμματα. 
      Βεβαίως δεν θέλω να μιλήσω για τα Περιφερειακά Εργαστήρια Δημόσιας Υγείας. Έγιναν με λεφτά του Β΄ Κοινοτικού Πλαισίου Στήριξης.
      Λειτούργησαν ποτέ, κύριε Αντωνακόπουλε; Τώρα προσπαθούμε να ξεμπλέξουμε την ιστορία, γιατί μας ζητούσε πίσω η Ευρωπαϊκή Ένωση τα λεφτά, εάν δεν το ξέρετε, αφού έπρεπε μέσα σε ενάμισι χρόνο να τα έχετε λειτουργήσει. Ας μην το θίξουμε. Συμφωνώ ότι εμείς έχουμε την ευθύνη να τα λειτουργήσουμε. Δέχομαι την παρατήρησή σας ως καλοπροαίρετη ότι είχαν να παίξουν και πρέπει να παίξουν από τώρα και στο μέλλον σημαντικό ρόλο, αλλά δεν λειτούργησαν ποτέ. Αυτή είναι η αλήθεια. Εν πάση περιπτώσει, συμφωνούμε ότι πρέπει εμείς τώρα που είμαστε Κυβέρνηση να κάνουμε ό,τι μπορούμε, προκειμένου αυτά να λειτουργήσουν, ξεκινώντας ένα, ένα, μέχρι να λειτουργήσουν όλα.
      Επίσης, πρέπει να σας πω ότι από την Εθνική Σχολή Δημόσιας Υγείας έχουν φτιαχτεί δύο προγράμματα στα πλαίσια του INTERECT και κατά σύμπτωση το ένα Πρόγραμμα Δημόσιας Υγείας με τη γείτονα χώρα, την Τουρκία και ήδη είναι προς έγκριση άλλο ένα με τη Βουλγαρία μέσα στο πλαίσιο του θέματος της δημόσιας υγείας. 
      Εγώ, λοιπόν, νομίζω ότι για τα θέματα τα οποία βάλατε, χωρίς να σημαίνει ότι βάζω άριστα στην παρούσα Κυβέρνηση, αλλά ξεκινώντας από τις προηγούμενες, βάζω πολύ καλό βαθμό διαχρονικά στον τόπο μας  σε ό,τι αφορά…
      ΑΘΑΝΑΣΙΑ ΜΕΡΕΝΤΙΤΗ: Άριστα είπατε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, δεν είπα αυτό! Είπα ότι χωρίς να βάζω άριστα στην παρούσα Κυβέρνηση, βάζω πολύ καλό βαθμό διαχρονικά, ξεκινώντας από τις προηγούμενες κυβερνήσεις και φθάνοντας μέχρι σήμερα στη χώρα μας.
      Πρέπει να σας πω και κάτι άλλο και με αυτό κλείνω, ότι εγώ έζησα –όχι μόνο εγώ αλλά και άλλοι συνάδελφοι- στην τότε Εθνική Επιτροπή του 1984 τα ακραία σημεία ρατσισμού της εποχής εκείνης, τα οποία όμως πρέπει να πούμε ότι πολύ γρηγορότερα άρχισαν να πέφτουν στην Ελλάδα απ’ ό,τι σε άλλες χώρες της λεγόμενης πολιτισμένης Δύσης. Και σήμερα υπάρχουν, αλλά σήμερα πλέον είναι η εξαίρεση, δεν είναι ο κανόνας. Είναι νησίδες που υπάρχουν και πιστεύω ότι αυτές οι νησίδες που υπάρχουν είναι λόγω της πλημμελούς ενημέρωσης. Αλλιώς, οι συμπολίτες μας -η συντριπτική πλειοψηφία- θα έλεγα ότι πολύ περισσότερο είναι επιφυλακτικοί στα θέματα της ψυχικής υγείας απ’ ό,τι είναι στο θέμα του AIDS σήμερα, είτε γιατί νιώθουν πιο ασφαλείς με την εξέλιξη της επιστήμης που έχει αλλάξει ευτυχώς επί το θετικότερο –αν θέλετε- ο χρόνος επιβίωσης των φορέων ή των πασχόντων είτε δεν ξέρω για ποιον άλλο λόγο.
      Βεβαίως, τα στοιχεία που παρουσιάσατε και πανευρωπαϊκά και στην Ελλάδα σχετικά με την αύξηση που έχει να κάνει με μετακινούμενους πληθυσμούς είναι στοιχεία προς διερεύνηση σε επίπεδο παγκόσμιας κοινότητας. Αλλά -προς Θεού- θέλει πολλή προσοχή η προσέγγιση, επειδή η αύξηση αυτή εμμέσως πλην σαφώς συνδέεται με μετακινούμενους πληθυσμούς, να μην πυροδοτήσουμε, να μην ανάψουμε κανένα φυτίλι άλλου ρατσιστικού κύματος, το οποίο δεν είναι ακριβώς έτσι επιστημονικά. Θέλει, λοιπόν, πολλή προσοχή η προσέγγιση και κυρίως πολύ δράση και λίγα λόγια για το συγκεκριμένο θέμα.
      Το Κοινοβούλιο είναι πάντα ο τόπος που πρέπει όλα να παρουσιάζονται και  να λέγονται, αλλά για ορισμένα πράγματα -όχι γιατί δεν μπορούν να λέγονται- δεν νομίζω ότι είναι μόνο το Κοινοβούλιο. Δεν ξέρω πόσοι από τους παρόντες σήμερα συναδέλφους του ΠΑ.ΣΟ.Κ. επισκεφθήκατε το ΚΕ.ΕΛ.Π.ΝΟ., αλλά εν πάση περιπτώσει είπαμε ότι όποτε θέλετε μπορείτε να έχετε όποια ενημέρωση θέλετε, είτε θεσμικά μέσω του Κοινοβουλίου είτε και ατύπως με επισκέψεις αντιπροσωπείας που εσείς θα ορίζετε. 
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά το ενημερωτικό υλικό, το σχετικό με την επερώτηση, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο τώρα έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρίες και κύριοι συνάδελφοι, κύριοι Υπουργοί, εύχομαι το 2006 να είναι πιο ελπιδοφόρο και πιο καλότυχο για τους Έλληνες και όλους τους πολίτες του κόσμου.
      Θα ήθελα λοιπόν, κύριε Υπουργέ, να σας ευχαριστήσω για τα καλά λόγια που είπατε για το ΠΑ.ΣΟ.Κ. και για την πολιτική που άσκησε τα προηγούμενα είκοσι πέντε χρόνια στα πλαίσια της πολιτικής του κατά του AIDS. Εμείς όμως, κύριε Υπουργέ, και με τις κυβερνήσεις του ΠΑ.ΣΟ.Κ. δεν είμαστε ευχαριστημένοι. Εμείς βάζαμε τον πήχυ ψηλά. Και μ’ εσάς δεν είμαστε ευχαριστημένοι, γιατί έχουμε βάλει τον πήχυ ψηλά. Εξάλλου, τον είχατε βάλει εσείς ψηλότερα όταν ήσασταν αντιπολίτευση. 
      Αδικήσατε την ομιλήτριά μας την κ. Γκερέκου. Ό,τι είπε ήταν καλόπιστες διαπιστώσεις. Το πρόβλημα του AIDS είναι υπαρκτό, είναι μια παγκόσμια απειλή, το ξέρετε. Το 1984, όταν ήμουν στην Αμερική, υπήρχε η μεγάλη έξαρση του AIDS και τότε αντιμετωπίσαμε στα μεγάλα νοσοκομεία της Αμερικής το ρατσισμό ενάντια σε αυτήν τη νόσο. Έγιναν πολύ μεγάλα βήματα και το θυμάστε και εσείς γιατί τότε ήσασταν γενικός γραμματέας του Ιατρικού Συλλόγου της Αθήνας το 1984, όταν ο κοινός μας φίλος ο Μανώλης Ψωμιάδης ήταν αυτός ο οποίος έβαλε το στήθος του και ο Γιώργος ο Γεννηματάς, όταν δεν ήθελαν να εγκατασταθεί η μονάδα AIDS στο Δημόσιο Ψυχιατρείο. Πήγε και κοιμήθηκε με τον ασθενή που είχε AIDS και ο αείμνηστος Γιώργος Γεννηματάς είπε το εξής, ότι ένας γιατρός έσωσε την υπόληψη της Ελλάδας. Το θυμάστε πολύ καλά αυτό. 
      Η νόσος, λοιπόν, αυτή ταλανίζει τους λαούς και ταλανίζει βέβαια πολύ περισσότερο την υποσαχάρεια περιοχή. Οι συνάδελφοι του ΠΑ.ΣΟ.Κ. και εσείς το ξέρετε και όλοι οι συνάδελφοι από όλα τα κόμματα ξέρουν ότι το 50% των προϋπολογισμών αυτών των κρατών πηγαίνει στην καταπολέμηση των λοιμωδών νοσημάτων, της ελονοσίας, της φυματίωσης και του AIDS.
      Ακούσατε τους θανάτους των παιδιών, αλλά και των μεγάλων που συμβαίνουν σ’ αυτές τις περιοχές. Εκατομμύρια άνθρωποι ταξιδεύουν κάθε χρόνο είτε για επαγγελματικούς λόγους, είτε για λόγους αναψυχής, ξεκούρασης. Αυτή η μεγάλη κυκλοφορία των ανθρώπων, ο πολιτισμός, τα μέσα τα οποία πια διακινούν μεγάλες ομάδες ανθρώπων, έχουν αυξήσει τις μεταδιδόμενες σεξουαλικά νόσους. Και όλα αυτά έχουν γίνει διότι ξέρετε ότι οι πολιτισμικοί φραγμοί κάποια στιγμή σπάζουν όταν κανείς είναι σε διακοπές ή όταν θέλει να πάει για ξεκούραση.
      Αρκετά νοσήματα όπως είναι η ηπατίτιδα Β, το AIDS ή η ηπατίτιδα C, η σύφιλη, όλα αυτά τα νοσήματα είναι στα σεξουαλικά μεταδιδόμενα νοσήματα. Σήμερα η εφημερίδα «ΕΛΕΥΘΕΡΟΤΥΠΙΑ» –και θα σας το καταθέσω αυτό κύριε Υπουργέ, είχε τα αποτελέσματα του τέταρτου συνεδρίου το οποίο έγινε το Δεκέμβριο και λέει, πόσο τα Ελληνόπουλα αλλά και οι μεγάλοι Έλληνες ενήλικοι πολίτες είναι ενημερωμένοι και τι γίνεται, δηλαδή, στα πλαίσια αυτής της ενημέρωσης και της καμπάνιας που εσείς προηγουμένως αναφερθήκατε. Αναφέρει λοιπόν ότι το 62% δεν ήξεραν ότι η ηπατίτιδα C μεταδίδεται σεξουαλικά. 
      Υπάρχει, λοιπόν, ένα μεγάλο πρόβλημα ως προς την ενημέρωση των παιδιών μας αλλά και γενικά της κοινωνίας. Δεν ξέρει δηλαδή το Ελληνόπουλο ότι υπάρχουν σεξουαλικά μεταδιδόμενα νοσήματα και είναι τόσο σοβαρά. 
      Σήμερα σαν γνώση γενικά εννοούμε τις συνδυασμένες πληροφορίες που μαζί με την πείρα στα πλαίσια λειτουργίας της ερμηνείας διαφόρων καταστάσεων και πάνω απ’ όλα μ’ ένα στοχασμό που συνδυαζόμενο με τη λογική, την τόλμη και την ανεκτικότητα, αυτή η γνώση συνήθως είναι απελευθερωτική. Όταν δηλαδή ξέρεις κάτι πολύ καλά, είσαι γνώστης ενός αντικειμένου σε απελευθερώνει να εκφράζεσαι και καλύτερα.
      Έτσι λοιπόν αυτή η γνώση σήμερα απέναντι σ’ αυτά τα νοσήματα, όταν κανείς είναι γνώστης όλων των κινδύνων που αντιμετωπίζει απ’ αυτά τα νοσήματα, μπορεί να αλλάξει στάση, να αλλάξει θέση και πιθανόν αυτά τα ανυπέρβλητα προβλήματα που σήμερα τα αντιμετωπίζει η παγκόσμια κοινωνία να γίνουν ευκολότερα στη λύση τους. Ξέρουμε ότι η ιατρική κάνει τεράστια άλματα. Κάποτε αντιμετώπιζε το μεγάλο πρόβλημα της σύφιλης, το μεγάλο πρόβλημα της φυματίωσης. Σήμερα η φυματίωση πια είναι μία γρίπη μόνο. Ας ελπίσουμε ότι τα προσεχή χρόνια θα βρεθεί κάτι και για τη μεγάλη μάστιγα του αιώνα μας που είναι το AIDS. 
      Σήμερα η γνώση εξακολουθεί να παραγάγει μία επανάσταση. Και αυτή η επανάσταση, κύριε Υπουργέ -το ξέρετε από τον καθένα διότι είσθε γνώστης της ιατρικής και είσθε μάχιμος εδώ και πολλά χρόνια όπως και ο κύριος Υφυπουργός- συνεχίζεται στην υγεία. Και αυτή η επανάσταση στην υγεία προσφέρει στον πλούτο της ανθρωπότητας. 
      Έτσι λοιπόν ένας κόσμος βασισμένος στη γνώση, στην τεχνολογία, στην εξέλιξη στις μεγάλες επιτυχίες της ιατρικής, θα είναι ένας κόσμος υγιέστερος και πλουσιότερος για τα επόμενα χρόνια. 
      Κύριε Υπουργέ, προηγουμένως απαντήσατε στην κ. Γκερέκου και στους συναδέλφους του ΠΑ.ΣΟ.Κ. ότι είσθε ενημερωμένος για όλα αυτά που είπατε. Αδικήσατε όμως την κ. Γκερέκου διότι είπατε ότι «ξέρετε, δεν είχατε ενημερωθεί για την press conference και τη συνέντευξη Τύπου του Δεκεμβρίου». Όμως όταν κατέθεσαν οι Βουλευτές του ΠΑ.ΣΟ.Κ. την επίκαιρη επερώτηση, δεν την κατέθεσαν μόνο για σας, κύριε Υπουργέ, την κατέθεσαν και για τον Υπουργό Οικονομίας και Οικονομικών τον κ. Αλογοσκούφη. Την έχετε την ερώτηση μπροστά σας. Εάν τώρα βέβαια ο κ. Αλογοσκούφης απουσιάζει δεν είναι αυτό θέμα δικό μας, της αντιπολίτευσης. Είναι θέμα δικό σας. Ο κ. Αλογοσκούφης έπρεπε να έλθει …
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Ένας απαντά.
      ΛΕΩΝΙΔΑΣ ΓΡΗΓΟΡΑΚΟΣ: Εσείς θα μπορούσατε να έχετε συνεννοηθεί με τον κ. Αλογοσκούφη ποιος θα απαντήσει σ’ αυτά τα ερωτήματα που θέτει η επερώτηση, κύριε Υπουργέ.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Απάντησα σε όλα. 
      ΛΕΩΝΙΔΑΣ ΓΡΗΓΟΡΑΚΟΣ: Απαντήσατε, αλλά είπατε ότι όφειλε η κ. Γκερέκου να ξέρει ότι σ’ αυτήν τη συνδιάσκεψη πήγε ο Υπουργός Εθνικής Οικονομίας. Εκεί που πήγε όμως ο Υπουργός Εθνικής Οικονομίας, σαν Κυβέρνηση δεν συζητάτε μεταξύ σας τι ειπώθηκε τελικά, αφού αφορούσε και εσάς και τον Υπουργό Εθνικής Οικονομίας;
      Νομίζω ότι εμείς καλά το έχουμε τοποθετήσει το θέμα και ξέραμε ποιος είναι αρμόδιος να πάει να παρακολουθήσει αυτό το forum. Αυτό όμως το οποίο για μας έχει μεγάλη σημασία και θα πρέπει κανείς να δει τι γίνεται με το AIDS, είναι η ρατσιστική αντιμετώπιση που όλα αυτά τα χρόνια βλέπει κανείς όχι μόνο στα προηγμένα κράτη, στο δυτικό κόσμο, αλλά και σε όλες τις κοινωνίες της Ανατολής.
      Το AIDS φοβίζει. Αντιμετωπίζεται ρατσιστικά στον τρίτο κόσμο. Αυτή η ρατσιστική αντιμετώπιση στον τρίτο κόσμο αφορά μόνο το κόστος, το κέρδος των φαρμακευτικών εταιρειών. Ξέρουμε ότι ο βαθμός προσβασιμότητος στη θεραπεία για AIDS είναι πολύ δύσκολος στον τρίτο κόσμο. Όλα αυτά επειδή το κόστος είναι πολύ υψηλό. Βέβαια δεν είναι μόνο αυτό το θέμα. Είναι και εξ αιτίας της πολιτικής προστασίας της πατέντας των φαρμάκων κατά του AIDS. Γι’ αυτό υπάρχει αυτή η ρατσιστική αντιμετώπιση στον τρίτο κόσμο. 
      Ο μόνος τρόπος για να μπορέσουμε να αντιμετωπίσουμε τα προβλήματα της παγκοσμιοποιημένης κοινωνίας μας είναι να χρησιμοποιήσουμε τους ειδικούς, να χρησιμοποιήσουμε τα καλύτερα μυαλά, τις καλύτερες προτάσεις, τους ισχυρούς ηγέτες του κόσμου που μπορούν να περάσουν στις κοινωνίες τα πραγματικά προβλήματα και να τα αναδείξουν στο μέγεθος που τους αναλογεί. Πρέπει να δώσουμε την ευκαιρία σε αφοσιωμένους ανθρώπους που έχουν βάλει τον εαυτό τους στη μάχη απέναντι στο AIDS να μπορέσουν να δουν ξεκάθαρα τα μεγάλα προβλήματα της παγκόσμιας κοινότητας και να προτείνουν λύσεις. Πρέπει να γίνουν ανατροπές και να βάλουν τον άνθρωπο στο κέντρο του κόσμου, δηλαδή εκεί που ανήκει.
      Πρώτα ο άνθρωπος, πρώτα ο πολίτης πρέπει να είναι το σύνθημα όλων μας. Ειδικά όταν μπαίνουμε σε καινούργιους κανόνες είμαστε υποχρεωμένοι να δεχθούμε τις νέες προοπτικές που ανοίγονται από την επιστήμη αλλά και τους αναθεωρημένους θεσμούς της παγκόσμιας κοινωνίας. Το σύνθημά μας, λοιπόν, κατά των μολυσματικών νόσων και του AIDS και κατά των αποκλεισμένων ανθρώπων θα πρέπει να είναι η καταπολέμηση της κοινωνικής αδικίας, η καταπολέμηση του αποκλεισμού.
      Θα πρέπει να απαντήσουμε και εμείς και σεις, κύριε Υπουργέ, τι κάναμε για τα μεγάλα προβλήματα που απασχολούν την παγκόσμια κοινότητα. Τα λέω αυτά για να τα υπενθυμίσω, δηλαδή τι κάναμε μέχρι σήμερα σαν παγκόσμια κοινότητα για την τρομοκρατία, για τις κλιματολογικές αλλαγές στον πλανήτη, για τη φτώχεια για την ανεργία, για τα ναρκωτικά και για το AIDS. Αυτά είναι τα μεγάλα προβλήματα τα οποία πρέπει να αντιμετωπίσει η παγκόσμια κοινότητα. 
      Ξέρετε πολύ καλά ότι το 2005 –είστε γνώστης διότι έχετε υπό την εποπτεία σας το Κέντρου Ελέγχου Ειδικών Λοιμώξεων- ότι είχαμε διακόσιες σαράντα οχτώ νέες περιπτώσεις το πρώτο εξάμηνο. Ο ιός ο οποίος απομονώθηκε στην Ελλάδα είναι ένας νέος τύπος ο οποίος παρουσιάζει μια χειρότερη πρόγνωση. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι στην Ελλάδα. Πανευρωπαϊκά. 
      ΛΕΩΝΙΔΑΣ ΓΡΗΓΟΡΑΚΟΣ: Πανευρωπαϊκά. Και στην Ελλάδα όμως παρουσιάστηκε νέος τύπος AIDS ο οποίος έχει χειρότερη πρόγνωση. Δηλαδή μια δεκαετία μετά το 1994 είχαμε την εμφάνιση αυτού του ιού ο οποίος φαίνεται ότι είναι μεταλλαγμένος και ανθίσταται στην θεραπεία. Η πρόγνωσή του είναι πάρα πολύ κακή. 
      Αυτή λοιπόν η αντιμετώπιση του συγκεκριμένου προβλήματος που πιθανόν να παρουσιαστεί και σε άλλα κράτη, πρέπει να συνδυαστεί με πολλαπλές δράσεις όχι μόνο της Κυβέρνησης αλλά και των επιμέρους Υπουργείων. Τελικά στην Ελλάδα όλα τα Υπουργεία εμπλέκονται στην αντιμετώπιση αυτών των λοιμώξεων. Όμως η χώρα μας σε σχέση με την Ευρωπαϊκή Ένωση παρουσιάζει ελλείψεις. Δεν έχει μια πανεπιστημιακή σχολή δημόσιας υγείας. Έγινε μια αναβάθμιση αλλά σίγουρα χρειάζονται να γίνουν περισσότερα. Χωλαίνουμε στην πρόληψη των σεξουαλικά μεταδιδόμενων νοσημάτων στο σύνολο σαν χώρα. Απόδειξη αυτού είναι ότι στο τελευταίο συνέδριο που έγινε με συμμετοχή μαθητών γυμνασίου και λυκείου όλοι οι μαθητές μας δυστυχώς βρέθηκαν μετεξεταστέοι. Αυτή η έρευνα έγινε στο τέλος του 2005.
      Το 21% θεωρούσε το AIDS όσο και την ηπατίτιδα B΄ σαν σεξουαλικώς μεταδιδόμενα νοσήματα, ενώ έδειξε παντελή άγνοια για το ότι η ηπατίτιδα C΄ περιλαμβάνεται στα σεξουαλικώς μεταδιδόμενα νοσήματα. 
      Έτσι λοιπόν, για άλλη μια φορά πιστεύουμε ότι η Κυβέρνηση δεν έχει προχωρήσει τίποτα από αυτά που βρήκε, δηλαδή για το τι θα πρέπει να γίνει πια για την περαιτέρω καλύτερη αντιμετώπιση των θεμάτων αντιμετώπισης και έγκαιρης διάγνωσης, για τα μέτρα προφύλαξης, προστασίας της σεξουαλικής ζωής και για τη δίκαιη αντιμετώπιση των ασθενών του AIDS.
      Θετική, κύριε Υπουργέ -και θα πρέπει να το πούμε αυτό- είναι η υπουργική απόφαση που εκδώσατε για τους μετανάστες, δηλαδή ότι αυτοί οι άνθρωποι που μπαίνουν στη χώρα –όσοι και όποιοι μπαίνουν- θα μπορούν να παίρνουν τα φάρμακα που έχουν ανάγκη δωρεάν, γιατί πρώτα υπήρχε ένα μεγάλο πρόβλημα στην προσβασιμότητά τους στις υπηρεσίες υγείας και οι γιατροί αντιμετώπιζαν μεγάλες δυσκολίες στο να δώσουν δωρεάν τα φάρμακα του AIDS. Βέβαια, είναι θετικό ότι η Ελλάδα προσφέρει δωρεάν τα φάρμακα του AIDS, γεγονός που πραγματικά οφείλουμε να τονίσουμε. 
      Η Εταιρεία Μελέτης και Αντιμετώπισης του AIDS, κύριε Υπουργέ, σας έχει στείλει τα αιτήματά της, όπως και κάποια πράγματα που πρέπει κανείς να προσέξει για το AIDS στην ελληνική κοινωνία. 
      Έτσι λοιπόν, αυτή η εταιρεία λέει ότι είναι καλό να επιδιώξουμε μέσα από τα σχολεία την εκπαίδευση μικρών ομάδων μαθητών για να διασπείρουν την πληροφορία στους ομότιμούς τους -πρόκειται για το peer-education- δηλαδή στους συνομήλικους μαθητές, δηλαδή μεταξύ τους οι ίδιοι μαθητές να μπορέσουν να μεταδώσουν αυτά τα μέτρα προφύλαξης κατά του AIDS. 
      Κύριε Υπουργέ, έχετε περάσει το νομοσχέδιο για τη δημόσια υγεία, αλλά δεν βλέπουμε ακόμα την εφαρμογή του. Έχει περάσει πολύτιμος χρόνος. Πιστεύουμε ότι δεν θα είναι χαμένο το στοίχημα που έχετε βάλει πριν φύγετε από το Υπουργείο Υγείας. Εμείς περιμένουμε ακόμη να δούμε την εφαρμογή των νομοθετημάτων που περάσατε τα προηγούμενα χρόνια. 
      Θα ήθελα όμως να πω δύο πράγματα για το τι συμβαίνει γι’ αυτούς τους ασθενείς οι οποίοι πάσχουν από AIDS. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ασθενείς ή φορείς; 
      ΛΕΩΝΙΔΑΣ ΓΡΗΓΟΡΑΚΟΣ: Και ασθενείς και φορείς! 
      Αυτή η ασθένεια έχει μεγάλες κοινωνικές προεκτάσεις. Το είδατε πριν ένα μήνα στην Καβάλα, όταν ο πατέρας είχε δέσει το γιο –σαράντα χρόνων- επειδή είπαν ότι ήταν φορέας. Τον είχε κλείσει μέσα, τον είχε δέσει σαν έναν άλλο Κωσταλέξη, οι γείτονες δεν πήγαιναν να τον δουν, διότι έλεγαν στη γειτονιά ότι ο άνθρωπος αυτός είναι φορέας του AIDS. 
      Καταλαβαίνετε ότι σ’ αυτές τις συνθήκες και σε μία τέτοια κοινωνία που ζούμε, η οποία αντιμετωπίζει με φοβικό τρόπο τα νοσήματα, καταλαβαίνετε πόσο δύσκολο είναι να περάσει κανείς τις πολιτικές. Και εδώ είναι που πρέπει να τονίσουμε ότι εμείς πρέπει να ξεκινήσουμε από εδώ και εσείς βέβαια σαν Υπουργός να μιλήσετε για άλλη μια φορά για τα δικαιώματα αυτών των ανθρώπων στη ζωή, γιατί αυτοί οι άνθρωποι έχουν τα ίδια δικαιώματα με τους υγιείς πολίτες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πρέπει εμείς από εδώ να βγάλουμε μηνύματα κατά του κοινωνικού αποκλεισμού και κατά του στιγματισμού για τον οποίο μιλήσατε προηγουμένως, των οροθετικών για τους οποίους οφείλουμε να δημιουργήσουμε συνθήκες για μια καλύτερη ζωή.
      Κύριε Πρόεδρε, τελειώνω, ζητώντας την ανοχή σας, με τρία ακόμη στοιχεία. Θα ήθελα να σας πω, κύριε Υπουργέ –παρά το γεγονός ότι είχαμε μία καλή συζήτηση- ότι αυτό που μας απασχολεί είναι το εξής: Οι κλινικές για το AIDS στην Ελλάδα το τελευταίο διάστημα, κύριε Υπουργέ, και παρά τις καλές σας προθέσεις, έχουν προβλήματα. Ξέρετε πολύ καλά το πρόβλημα του Α.Χ.Ε.Π.Α. στη Θεσσαλονίκη. Ξέρετε ότι στο Ιπποκράτειο Θεσσαλονίκης ήταν να λειτουργήσει μία κλινική η οποία δεν λειτούργησε. Επίσης, έμεινε αστήριχτη η Κλινική του «Ανδρέας Συγγρός». Ακόμα, όλες οι κλινικές οι οποίες ασχολούνται με το AIDS τον τελευταίο χρόνο παρουσιάζουν κάποια προβλήματα δυσλειτουργίας. 
      Οφείλουμε λοιπόν, κύριε Υπουργέ, εμείς να αναδείξουμε αυτά τα προβλήματα και να δούμε ότι οι θέσεις του ΚΕ.ΕΛ.Π.ΝΟ. δεν επαναπροκηρύχθηκαν. Περιμένουμε την απάντησή σας για τις εκατόν τριάντα, εκατόν πενήντα προσλήψεις του Κ.Ε.Λ.. Επίσης, θέλουμε να δούμε τη γίνεται με τη μονάδα στα Ιωάννινα. Ακόμα, θέλουμε να δούμε την απάντησή σας για το τι γίνεται και πού πάει αυτή η ιστορία με τις ποινικές διώξεις και τις ποινικές ευθύνες γιατρών και φαρμακοποιών στη Θεσσαλονίκη, θέμα που ξέρετε πάρα πολύ καλά.
      Θα θέλαμε να σας πούμε για άλλη μια φορά ότι επιβάλλεται όσο ποτέ άλλοτε ένας ανοιχτός και καλόπιστος διάλογος, όπως κάναμε σήμερα μεταξύ μας αλλά και με την ελληνική κοινωνία, με προγράμματα που θα ενημερώνουν όχι μόνο τους νέους αλλά και τα παιδιά στην πολύ μικρή τους ηλικία και στην εφηβεία τους αλλά και μεγαλύτερους ηλικιακά πολίτες, ούτως ώστε να μπορέσουμε να αντιμετωπίσουμε αυτήν την μεγάλη μάστιγα που αντιμετωπίζει η Παγκόσμια Κοινότητα. 
      Εμείς, κύριε Υπουργέ, θεωρούμε ότι η υγεία είναι πρώτιστο και πολύτιμο αγαθό. Επανειλημμένως σας έχουμε κατακρίνει και θα σας κατακρίνουμε…
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε Γρηγοράκο, εκτός εάν θέλετε να πάρετε και τον χρόνο της δευτερολογίας σας.
      	ΛΕΩΝΙΔΑΣ ΓΡΗΓΟΡΑΚΟΣ: Δώστε μου και το χρόνο της δευτερολογίας μου, κύριε Πρόεδρε. 
      	ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε συνάδελφε.
      	ΛΕΩΝΙΔΑΣ ΓΡΗΓΟΡΑΚΟΣ: Αυτές τις ημέρες ανακοινώσατε την πρωτοβάθμια φροντίδα υγείας. Περιμένουμε, κύριε Υπουργέ, να είστε αυτός που θα έλθετε να την υποστηρίξετε και στη Βουλή, αλλά και να είστε αυτός ο Υπουργός ο οποίος θα μπορέσει να εφαρμόσει την πρωτοβάθμια φροντίδα υγείας την οποία εμείς προσπαθήσαμε να εφαρμόσουμε από το 1983 όταν φτιάξαμε το Εθνικό Σύστημα Υγείας αλλά βρίσκαμε τεράστιες δυσκολίες και δεν μπορέσαμε ποτέ να την εφαρμόσουμε. Εμείς έχουμε περάσει πολλά νομοσχέδια, αλλά δυστυχώς «δει δη χρημάτων και άνευ τούτων ουδέν μέλλει γενέσθαι των δεόντων». Κι εσείς φαίνεται, κύριε Υπουργέ, ότι δεν έχετε χρήματα. Μπορεί να υπάρχει πολιτική βούληση αλλά χρήματα δεν υπάρχουν και δεν θα μπορέσετε να κάνετε τίποτα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του Συνασπισμού κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, κυρίες και κύριοι συνάδελφοι, χρόνια πολλά. Να έχουμε μία καλή χρονιά, καλύτερη από την προηγούμενη.
      Είναι μία εξαιρετικά ενδιαφέρουσα επερώτηση αυτή που συζητάμε σήμερα. Συγχαρητήρια στους συναδέλφους του ΠΑ.ΣΟ.Κ. που παρουσίασαν εδώ όλα αυτά τα στοιχεία. Είναι ένα μεγάλο κοινωνικό, ιατρικό, οικονομικό και πολιτικό πρόβλημα συγχρόνως. Και δεν είναι μόνο ελληνικό φαινόμενο αλλά είναι παγκόσμιο. Και βέβαια οποιαδήποτε αντιμετώπιση δεν μπορεί να γίνει παρά μόνο σε παγκόσμιο επίπεδο υπό την αιγίδα και τις κατευθύνσεις του Παγκόσμιου Οργανισμού Υγείας, γιατί έχει πολλές πλευρές αυτό το πρόβλημα, τη διάγνωση, τη θεραπεία, την κατοχύρωση των δικαιωμάτων των ασθενών και την αποφυγή ρατσιστικών αντιμετωπίσεων και βέβαια πρώτα και κύρια είναι η ενημέρωση του πληθυσμού, για να μην έχουμε νέα κρούσματα, γιατί δυστυχώς κάθε μέρα έχουμε χιλιάδες καινούργια θύματα και όλοι ξέρουμε πολύ καλά ότι η προφύλαξη είναι η καλύτερη αντιμετώπιση και η φθηνότερη. Και από αυτήν την άποψη μένουν πολλά  να γίνουν. Πρώτα - πρώτα να ξεκαθαρίσουμε τι συμβαίνει μ’ αυτήν τη νόσο.
      Είχα την τιμή να είμαι μέλος της διακομματικής αντιπροσωπείας στην Παγκόσμια Διακοινοβουλευτική Συνδιάσκεψη των Φιλιππίνων, της Μανίλας, τον Απρίλιο του 2005, που συζητήθηκε εκτενώς και το θέμα του AIDS σε παγκόσμιο επίπεδο κι εκεί παρατέθηκαν μία σειρά από στοιχεία. 
      Κατ’ αρχήν, να ξεκαθαρίσουμε ότι αυτή η μολυσματική νόσος μεταδίδεται με δύο συγκεκριμένους τρόπους: ή όταν έρθει σε επαφή αίμα μολυσμένο με αίμα ή σπέρμα μολυσμένο με αίμα. Υπάρχουν και άλλες επί μέρους ενδεχόμενες μεταδόσεις, όπως είναι κάποιοι βλεννογόνοι. Είναι θέματα συζητήσιμα. Κυρίως, όμως, έχει σχέση με τη σεξουαλική επαφή και τουλάχιστον η μεγάλη πλειοψηφία της κατηγορίας των θυμάτων αυτής της νόσου έχει σχέση με τη σεξουαλική τους ζωή. 
      Επίσης, σήμερα υπάρχει μία σειρά από προόδους και θεραπείες. Αυτές οι θεραπείες όμως δεν είναι το ίδιο προσιτές σε όλους τους κατοίκους της γης.
      Οι φτωχότερες χώρες δεν έχουν τις ίδιες δυνατότητες για να αντιμετωπίσουν τη νόσο και το ξέρουμε πάρα πολύ καλά γιατί και τα οικονομικά μέσα δεν έχουν και βέβαια εδώ υπάρχει μια μεγάλη ευθύνη όλων πώς θα αντιμετωπίσουν το πρόβλημα στις φτωχές χώρες και μάλιστα όταν ξέρουμε ότι οι μεγάλες φαρμακευτικές εταιρείες μετά πάθους προασπίζονται τα συμφέροντά τους τα οικονομικά και δεν επιτρέπουν να χρησιμοποιηθεί η δυνατότητα να παράγονται τέτοια φάρμακα και σε άλλες χώρες. 
      Σε αυτή λοιπόν την παγκόσμια διακοινοβουλευτική συνδιάσκεψη, όπως και σε άλλες, αναφέρθηκαν πολλά στοιχεία. Μέχρι το τέλος του 2004 σαράντα εκατομμύρια ασθενείς σε όλο τον κόσμο το 95% απ’ αυτούς στις αναπτυσσόμενες χώρες και μάλιστα το 91% στην υποσαχάρια Αφρική, την Ινδία και την Ασία. Στην υποσαχάρια Αφρική το 70% των ασθενών με AIDS τη στιγμή που ο πληθυσμός της είναι το 10% του παγκόσμιου πληθυσμού. Έχουν AIDS 2,2 εκατομμύρια παιδιά κάτω των δεκαπέντε ετών, εξακόσιες σαράντα χιλιάδες παιδιά μολύνθηκαν μόνο το 2004 και το συγκλονιστικό είναι ότι το 90% απ’ αυτά τα παιδιά έχουν μολυνθεί από τις μητέρες τους είτε από κοιλίας μητρός είτε από άλλες μεταδόσεις. Δέκα άτομα κάθε λεπτό μολύνονται, δεκατρεισήμισι χιλιάδες ασθενείς κάθε μέρα και το 50% αυτών των ασθενών είναι ασθενείς από δέκα πέντε μέχρι είκοσι τεσσάρων ετών. Από το 1981 μέχρι το 2002 πάνω από εξήντα εκατομμύρια προσβλήθηκαν και πάνω από είκοσι εκατομμύρια πέθαναν. Η σχέση ανδρών προς γυναίκες είναι πέντε προς ένα με τάση να αυξάνεται αυτό εις βάρος των γυναικών, δηλαδή περισσότερες γυναίκες αναλογικά να μολύνονται όσο περνάει ο καιρός. Ύστερα απ’ αυτό κρούονται οι κώδωνες του κινδύνου απ’ όλες τις πλευρές και βέβαια ερχόμαστε εδώ να δούμε τι γίνεται στη χώρα μας. 
      Στη χώρα μας αναφέρθηκαν εδώ πολλά ότι έγιναν προσπάθειες και από τις προηγούμενες κυβερνήσεις και από την τωρινή ώστε να μείνει σε ορισμένα περιορισμένα όρια η νόσος. Ως ένα βαθμό είχε επιτυχία αυτή η αντιμετώπιση. Δεν είναι όμως δυστυχώς τα πράγματα αυτήν τη στιγμή το ίδιο ενθαρρυντικά γιατί το τελευταίο έτος, το ξέρετε όλοι, και σεις κύριε Υπουργέ, ότι είχαμε μια αύξηση των κρουσμάτων στη χώρα μας της τάξεως του 10%. Είναι ένα εξαιρετικά ανησυχητικό σημείο. 
      Επειδή ελέχθη εδώ ότι εξακολουθούν να γίνονται όλες οι προσπάθειες, εγώ θα έλεγα ότι υπάρχει μια επανάπαυση, κύριε Υπουργέ. Στην αρχή πριν από μερικά χρόνια είχαμε συνεχώς καμπάνιες κατά του AIDS. Ελέχθη από τον κύριο Υπουργό ότι ξέρετε εμείς τα δίνουμε, αλλά τις ζώνες ακροαματικότητας δεν τις προσδιορίζει ο νόμος και επομένως όταν τις βάζουν αυτοί στις 2.00΄η ώρα τη νύχτα τι θέλετε εμείς να κάνουμε; Αλλάξτε το νόμο, κύριε Υπουργέ. Είναι τόσο δύσκολο δηλαδή να πείτε υποχρεωτικά, κύριοι, στους αθλητικούς αγώνες την ώρα που λέει έβαλε το γκολ ο τάδε, ο τάδε, να μπει αμέσως και αυτό το θέμα ότι προσοχή, ξέρετε αυτός ο κίνδυνος παραφυλάει, λάβετε τα μέτρα σας και πώς θα προφυλαχθείτε. Είναι πάρα πολύ απλό, χρησιμοποιήστε προφυλακτικό. Αυτή η καμπάνια είχε γίνει εκτεταμένα και τώρα έχει εντελώς ατονήσει. Επομένως υπάρχει ευθύνη της πολιτείας αλλά και της συγκεκριμένης Κυβέρνησης επί των ημερών της οποίας σήμερα παρουσιάζεται το φαινόμενο να αυξάνονται τα κρούσματα κατά 10%. 
      Από την άλλη υπάρχει ένα πρόβλημα με τους μετανάστες και ελέχθη εδώ ότι εμείς τους μετανάστες τους αντιμετωπίζουμε σαν Έλληνες πολίτες εφόσον είναι νόμιμοι, αλλά και στους μη νόμιμους δίνονται όλες οι δυνατότητες για να θεραπευτούν. Δεν νομίζω ότι είναι έτσι. Υπήρχαν προβλήματα με τους μετανάστες και με την προηγούμενη εγκύκλιο του κ. Παπαδόπουλου και με την τελευταία εγκύκλιο του κυρίου Υπουργού, του κ. Κακλαμάνη, που αφήνουν πολλά παράθυρα ώστε οι μετανάστες αυτοί που δεν έχουν νομιμοποιημένα όλα τα χαρτιά τους να μην αντιμετωπίζονται με τον ίδιο τρόπο. Αυτό πρέπει πάρα πολύ να το προσέξουμε γιατί μπορεί να μας στοιχίσει πανάκριβα. Όταν ο μετανάστης ξέρει ότι δεν θα θεραπευτεί, όταν ξέρει ότι ενδεχομένως να παραδοθεί στην Αστυνομία θα αποφύγει να πάει και μπορεί να είναι ένας φορέας που να τον πληρώσουμε πολλαπλάσια. 
      Εκτός του ότι και αυτός είναι άρρωστος που πρέπει να θεραπευτεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γιατί τι θα κάνουν οι πλούσιες και οι αναπτυγμένες χώρες; Δεν πρέπει να αντιμετωπίσουμε το πρόβλημα και στην υποσαχάρια Αφρική και σε όλο τον κόσμο; Πολύ περισσότερο δεν πρέπει να αντιμετωπίσουμε το πρόβλημα, αν υπάρχουν μετανάστες μέσα στη χώρα; Εδώ, λοιπόν, έχουμε σοβαρές ευθύνες. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αναφέρθηκαν πάρα πολλά στοιχεία και από τον κ. Γρηγοράκο και δεν θέλω να τα επαναλάβω. Θα τα πω μόνο επιγραμματικά. 
      Νοσοκομειακές μονάδες που περιθάλπουν ασθενείς με AIDS λειτουργούν χωρίς την αναγκαία στελέχωση και περισσότερο με την ευαισθησία –θα λέγαμε- των γιατρών και του νοσηλευτικού προσωπικού. 
      Έκλεισε η μονάδα του Πανεπιστημιακού Νοσοκομείου των Ιωαννίνων, λόγω έλλειψης προσωπικού. Η μονάδα του Νοσοκομείου «ΑΝΔΡΕΑΣ ΣΥΓΓΡΟΣ», όπως αναφέρθηκε, λειτουργεί με οκτώ γιατρούς, εκ των οποίων οι τέσσερις είναι εθελοντές και περιθάλπει χίλιους ασθενείς. Η μονάδα του Πρώτου Θεραπευτηρίου του ΙΚΑ έχει μόνο ένα γιατρό. Παρουσιάζει πλήρη στελέχωση η μονάδα του Κοργιαλλένειου Νοσοκομείου, αλλά έχει εκατόν πενήντα ασθενείς και δεν φθάνουν οι γιατροί, για να τους αντιμετωπίσουν, γιατί ξέρουμε πόσα ειδικά προβλήματα υπάρχουν. Στη βόρειο Ελλάδα η μοναδική μονάδα του Α.Χ.Ε.Π.Α. υπολειτουργεί, λόγω ελλιπούς στελέχωσης. 
      Ξέρουμε, επίσης, ότι για να μπορέσουμε να έχουμε αποτελέσματα, δεν πρέπει ούτε λεπτό να επαναπαυτούμε ούτε η πολιτεία ούτε το Υπουργείο ούτε οι ιατρικές υπηρεσίες ούτε κανένας από εμάς. Για να μπορέσουμε να το ξεπεράσουμε αυτό, πρέπει να είναι συνεχής η εγρήγορση και συνεχή τα ερεθίσματα που θα δίνουμε για την πρόληψη, για να μην έχουμε καινούργια κρούσματα και, βέβαια, και για τη σωστή αντιμετώπιση και θεραπεία των ασθενών. Εδώ πρέπει να δούμε και τα ρατσιστικά φαινόμενα, που ευτυχώς δεν είναι πολλά, πλην, όμως, δεν λείπουν και το ξέρουμε όλοι πάρα πολύ καλά. 
      (Στο σημείο αυτό κτυπάει επαναληπτικό κουδούνι λήξεως του χρόνου ομιλίας του κυρίου Βουλευτή)
      Απ’ αυτήν την άποψη, πρέπει να στελεχωθούν με το απαραίτητο προσωπικό όλες οι μονάδες. Θα πρέπει να υπάρξει ενίσχυση της εγχώριας φαρμακοβιομηχανίας, ώστε να μπορεί να παράγει τα απαραίτητα φάρμακα, να υπάρξει ενημέρωση των Κοινοβουλευτικών Ομάδων και των κομμάτων για τους κυβερνητικούς χειρισμούς. Βέβαια, κύριε Υπουργέ, μπορεί να συσταθεί και μια Μόνιμη Επιτροπή στη Βουλή, όπως υπάρχει Επιτροπή για τα Ναρκωτικά. Νομίζουμε ότι το θέμα αυτό είναι τόσο σοβαρό, που πράγματι αξίζει. 
      Τώρα, πόσο στοιχίζει η θεραπεία των μη νόμιμων μεταναστών δεν ξέρω. Δεν μας δώσατε στοιχεία, κύριε Υπουργέ. Θα είχε ενδιαφέρον, όμως, επειδή ελέχθη και από εσάς ότι δεν υπάρχει ούτε μία περίπτωση που κάποιος μετανάστης να μην αντιμετωπίστηκε όπως έπρεπε. Υπάρχουν καταγγελίες και εγώ έχω και ένα συγκεκριμένο περιστατικό με ένα συγκεκριμένο κωδικό νούμερο, κύριε Υπουργέ….
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Λεβέντη, ολοκληρώστε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ρωτήστε το δημοσιογράφο που το έγραψε….
      ΑΘΑΝΑΣΙΟΣ ΛΕΒΕΝΤΗΣ: Θέλω να πιστεύω ότι έχει αντιμετωπιστεί και ότι από εκεί και πέρα στο μέλλον δεν θα έχουμε κανένα τέτοιο πρόβλημα, τουλάχιστον για οποιονδήποτε ασθενή στη χώρα μας παρουσιάσει παρόμοια προβλήματα με AIDS. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη. 
      Το λόγο έχει η κ. Γκερέκου για να δευτερολογήσει.
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, κύριε Υπουργέ, έχω εδώ μπροστά μου την ερμηνευτική εγκύκλιο από τις 29/12/2005. Χαιρόμαστε πάρα πολύ που μετά την επερώτησή μας, μετά την άσκηση πίεσης που πραγματικά ασκήσαμε όλη μαζί η Κοινοβουλευτική Ομάδα, έχουμε σήμερα την ερμηνευτική εγκύκλιο.
      Εγώ θα σας ρωτήσω το εξής: Γιατί, όμως, ερμηνευτική εγκύκλιος; Αυτό σημαίνει ότι ο νόμος όντως ήταν ατελής. Δεν προστάτευε όλα τα ανθρώπινα δικαιώματα, για τα οποία μιλήσατε και μιλήσαμε. 
      Επίσης, λέει εδώ ότι, βεβαίως, και δίνεται θεραπευτική αγωγή στους αλλοδαπούς, σε όλους ανεξαιρέτως -ασφαλισμένους ή όχι- που στη χώρα προέλευσής τους ή στην επιστροφή τους δεν μπορεί να τους χορηγηθεί αποτελεσματική θεραπευτική αγωγή. 
      Κάπως περίεργο μου ακούγεται. Ειλικρινά σας το λέω.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δηλαδή, πώς θα το θέλατε; Για να ακούσω την άποψή σας. 
      ΑΓΓΕΛΙΚΗ ΓΚΕΡΕΚΟΥ: Δηλαδή τι σημαίνει αυτό; Ποιος θα πιστοποιήσει ότι όντως υπάρχει η αναγκαία θεραπευτική αγωγή γι’ αυτούς τους ανθρώπους;
      Ένα άλλο σύστημα διαδικαστικό, μια άλλη γραφειοκρατία...
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ποια είναι η διαφωνία σας σε αυτό; Μπορείτε να μας την πείτε;
      ΑΓΓΕΛΙΚΗ ΓΚΕΡΕΚΟΥ: Επειδή πραγματικά μόλις πριν από λίγο πήραμε την εγκύκλιο, αναρωτιέμαι και σας λέω: με ποιον τρόπο πιστοποιείται άμεσα και αξιόπιστα ότι χρήζει άμεσης θεραπευτικής αγωγής επειδή στη χώρα του δεν μπορεί να του δοθεί; 
      Εν πάση περιπτώσει, επειδή προηγουμένως είπατε ότι δεν είμαστε ενημερωμένοι όσον αφορά το νόμο, μόνο η ημερομηνία 29/12 δείχνει το αντίθετο. Μέχρι σήμερα που μιλούσα με το «ΑΝΔΡΕΑΣ ΣΥΓΓΡΟΣ» δεν είχε φθάσει η εγκύκλιος αυτή. Θα δούμε, λοιπόν, πώς θα εφαρμοστεί και χαιρόμαστε πάρα πολύ αν από τώρα και στο εξής θα εφαρμοστεί όπως πρέπει για όλους τους ανθρώπους, ασφαλισμένους ή όχι. 
      Και κάτι άλλο: εμείς θα προτείναμε αυτή η ερμηνευτική εγκύκλιος να γίνει ρύθμιση νόμου. Γιατί σήμερα εσείς με την ευαισθησία που έχετε -και τη δεχόμαστε, αλλά λειτουργείτε σε ένα πολιτικό πλαίσιο προφανώς που είναι ασφυκτικό, δεν μπορείτε ίσως να κάνετε και αυτά που θα θέλατε- δεν κάνετε μια νομοθετική ρύθμιση που να κατοχυρώσει αυτό το δικαίωμα;
      Είπατε ότι στο Χονγκ Κονγκ δεν είχατε πάει ως Υπουργείο Υγείας και ότι είχε πάει το Υπουργείο Οικονομίας. Ωραία, δεν συνεργάζεστε με τον Υπουργό Οικονομίας για ένα τόσο σοβαρό θέμα; Ποιες ήταν οι θέσεις μας, ποια ήταν τα αποτελέσματα σ’ αυτό το τόσο σοβαρό θέμα που έχει να κάνει με τα γενερικά φάρμακα; Θα πρέπει να πούμε το εξής: από 1/1/2005 οι αναπτυσσόμενες χώρες έχασαν ή κινδυνεύουν να χάσουν το δικαίωμα που τους παραχωρήθηκε το 1994 εισαγωγής ή παραγωγής φαρμάκων με χαμηλό κόστος, τα λεγόμενα γενερικά, λόγω των παρεμβάσεων και πιέσεων των μεγάλων πολυεθνικών βιομηχανιών της Ευρωπαϊκής Ένωσης και των Ηνωμένων Εθνών. Ποια θέση έχουμε εμείς σ’ αυτό; Πώς διεκδικήσαμε να αλλάξει αυτό κατεπειγόντως και τι αποτελέσματα υπάρχουν; Μας ενημερώσατε; Όσο το κέρδος, κύριοι Υπουργοί, είναι πάνω από την ανθρώπινη ζωή, πάνω από την ανθρώπινη αξία δεν μπορούμε να έχουμε αποτελεσματική αντιμετώπιση πραγματικά του ΑΙDS ή οποιασδήποτε άλλης νόσου.
      Όσον αφορά την press conference, που μας είπατε για τις θέσεις του Ο.Η.Ε. στη συνέλευση του Σεπτεμβρίου, νομίζετε ότι ένα τόσο σοβαρό θέμα εξαντλείται με μια press conference, με μια συνέντευξη Τύπου; Δεν θα έπρεπε να είχε συζητηθεί; Δεν υπήρχε καν διάλογος, δεν υπήρχε συζήτηση με όλους τους φορείς, με τις μη κυβερνητικές οργανώσεις πριν, αλλά και μετά. Μόλις το Δεκέμβριο έγινε αυτή η press conference. Δεν νομίζετε ότι πάμε με πολύ αργό ρυθμό, ενώ το πρόβλημα είναι εδώ, τώρα, επείγον να αντιμετωπιστεί;
      Θέλω να πω ότι ενώ κατανοούμε -και κατανοείτε και εσείς, είστε γιατρός πάνω από όλα- την ύπαρξη του προβλήματος όσον αφορά το AIDS, αντιμετωπίζουμε με μια άλλη έννοια, την έννοια του κατεπείγοντος. Εσείς προφανώς έχετε έναν άλλον τρόπο να τα αντιμετωπίζετε σαν Νέα Δημοκρατία.
      Όσον αφορά την ενημέρωση που μας είπατε  για τα προγράμματα που υπάρχουν σε κάποια σχολεία, σε κάποιες περιοχές, δεν νομίζετε ότι αυτό θα πρέπει να θεσμοθετηθεί; Δεν νομίζετε ότι η αγωγή υγείας, η πρόληψη, η ενημέρωση στα παιδιά μας, τουλάχιστον από τη δευτεροβάθμια εκπαίδευση, είναι αναγκαία και δεν αρκεί αυτό να γίνεται περιστασιακά; 
      Ομολογουμένως το ΠΑ.ΣΟ.Κ. είχε ξεκινήσει ένα τέτοιου είδους πρόγραμμα, το οποίο σταμάτησε σε πολλές περιπτώσεις, επειδή εκκλησιαστικές οργανώσεις και γονείς πολύ συντηρητικοί το σταμάτησαν. Μην κάνετε και εσείς το ίδιο λάθος. Γιατί αν επί κυβέρνησης ΠΑ.ΣΟ.Κ. έγινε αυτό, φαντάζομαι πόσο συντηρητικό θα είναι όλο αυτό το περιβάλλον επί Νέας Δημοκρατίας. Οφείλετε να μην κάνετε αυτό το λάθος. Θεσμοθετείστε προγράμματα αγωγής υγείας για τα παιδιά μας. Μόνο έτσι θα αντιμετωπίσουν, ως ενημερωμένοι πολίτες, όλες τις μάστιγες που υπάρχουν, όχι μόνο του AIDS.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μπορείτε να μας πείτε μια περίπτωση που σταμάτησε τα δυο χρόνια; 
      ΑΓΓΕΛΙΚΗ ΓΚΕΡΕΚΟΥ: Μα, περιστασιακά και μόνο λειτουργεί, δεν είναι θεσμοθετημένο. Θα σας πω άπειρες περιπτώσεις όπου δεν υπάρχουν ενημερώσεις στην περιφέρεια, στα σχολεία. Πολλές φορές μάλιστα εθελοντικές οργανώσεις προσπαθούν να πάνε στα σχολεία για να ενημερώσουν τα παιδιά και δεν τις δέχονται. Μπορώ να σας φέρω συγκεκριμένα στοιχεία, δεν τα έχω αυτήν τη στιγμή μαζί μου. Όμως, είμαι πραγματικά αποδέκτης τέτοιων παραπόνων. Και αυτό ισχύει, δεν είναι θεσμοθετημένο.
      Όσον αφορά τις μονάδες στήριξης, το «ΑΝΔΡΕΑΣ ΣΥΓΓΡΟΣ» υπολείπεται σε πάρα πολλά. Οφείλετε να το στελεχώσετε -και δεν μπορούμε να εφησυχάζουμε, ξέροντας ότι οι εθελοντές γιατροί, ήρωες αυτήν τη στιγμή, προσφέρουν τον εαυτό τους για να βοηθήσουν τους ασθενείς- με έμψυχο υλικό και όχι μόνο. Ξέρετε ότι στο «ΑΝΔΡΕΑΣ ΣΥΓΓΡΟΣ» υπάρχει ένας ειδικός λογαριασμός στην τράπεζα για να ενισχύουν οικονομικά και να καλύπτουν τους ανασφάλιστους ασθενείς; Είναι ποτέ δυνατόν μια από τις μεγαλύτερες και κεντρικότερες μονάδες περίθαλψης ειδικών λοιμώξεων στη χώρα να στηρίζει τη λειτουργία της στην καλή θέληση, όπως είπαμε, των εθελοντών γιατρών ή γενικά των συνανθρώπων μας; Είναι εικόνα ευρωπαϊκής χώρας αυτή; Η άγνοια ισούται με καταστροφή και η σιωπή και η ανεπάρκεια σε τέτοιου είδους περιπτώσεις εξίσου είναι καταστροφή.
      Θέλω να πω, επειδή προηγουμένως μιλήσατε για τις θέσεις γενικότερα σε σχέση με τους στόχους της χιλιετίας, ότι ίσως αγνοείτε ότι πολλές μη κυβερνητικές οργανώσεις –συγκεκριμένα οκτώ, συμπεριλαμβανομένης και της Εθνικής Σχολής Δημόσιας Υγείας- πριν πάτε στη συνέλευση του Σεπτεμβρίου είχαμε συγκεκριμένες θέσεις για το «στόχο 6», όπως προηγουμένως ανέφερα. Εγώ θέλω να τις δώσω για τα Πρακτικά, για να μας πείτε ποιες από αυτές υποστηρίζετε, ποιες φέρατε πίσω, ποιες, εν πάση περιπτώσει, διεκδικούμε.
      (Στο σημείο αυτό η Βουλευτής κ. Αγγελική Γκερέκου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης μας είπατε ότι δεν υπάρχει ούτε μία καταγγελία καταστρατήγησης, καταπάτησης ανθρωπίνων δικαιωμάτων σε σχέση με φορείς ή πάσχοντες του AIDS.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για άρνηση θεραπείας είπα.
      ΑΓΓΕΛΙΚΗ ΓΚΕΡΕΚΟΥ: Έχω δύο. Όσον αφορά τουλάχιστον τη μία, το θέμα ήταν η άρνηση χορήγησης θεραπείας σε οροθετικό αιτούντα άδεια παραμονής για ανθρωπιστικούς λόγους. Και έχω άλλη μία που αφορά έναν άλλο ασθενή, ο οποίος, παράλληλα με τη λοίμωξη του HIV, είναι και νεφροπαθής. Θα ήθελα να τις καταθέσω και αυτές για να τις εξετάσετε. Έχουν έρθει και στο Υπουργείο σας. Μπορείτε να τις δείτε.
      (Στο σημείο αυτό η Βουλευτής κ. Αγγελική Γκερέκου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τελειώνοντας θέλω να πω ότι το θέμα, κύριοι συνάδελφοι, όπως αναδείχθηκε ήδη και μέσα στην Αίθουσα από τους συναδέλφους μου και όχι μόνον, είναι πολύ σοβαρό. Σας καλούμε να το δούμε με τη σοβαρότητα που του αρμόζει. Εδώ πραγματικά δεν χρειαζόμαστε αντιπολιτευτικές αντιπαραθέσεις. Απαιτούνται συνεννόηση, συνεργασία αλλά και αλήθειες. Ενημερώστε, λοιπόν, συνεργαστείτε, ζητήστε και άλλες απόψεις, κάντε διάλογο, παρουσιαστείτε στους διεθνείς οργανισμούς με θέσεις και απόψεις. Δεν μπορούμε να συρόμεθα από τους άλλους. Παρακολουθήστε τις παγκόσμιες εξελίξεις και συμβάλετε σ’ αυτές. Η δική μας λογική είναι προς αυτήν την κατεύθυνση και σας παρακαλούμε πολύ να την ακολουθήσετε. Και σας παρακαλούμε πολύ επίσης, για το καλό όλων αυτών των συνανθρώπων μας που πάσχουν από αυτήν την τραγική ασθένεια, μην επικαλείστε αυτά που δεν έγιναν. 
      Είπατε προηγουμένως ότι χαίρεστε πολύ που το ΠΑ.ΣΟ.Κ. έχει κάνει τόσα θετικά. Και βεβαίως εγώ το ανέδειξα και αυτό ίσως να μην το παρατηρήσατε. Σταθείτε, λοιπόν στα θετικά, κάντε όμως κι εσείς άλλα τόσα κι ακόμη περισσότερα θετικά, για να μπορέσουμε να προχωρήσουμε. Δεν μπορούμε να κρυβόμαστε πάντα πίσω από το άλλοθι των προηγούμενων χρόνων. Δράστε, γιατί πραγματικά υπάρχει ένας μεγάλος κίνδυνος γύρω από μας αυτήν τη στιγμή, και κυρίως για τους νέους ανθρώπους.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Γκερέκου.
      Το λόγο έχει ο κ. Αντωνακόπουλος.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, χαιρόμαστε ιδιαίτερα που ο Υπουργός σήμερα αναγνώρισε πως το Εθνικό Σύστημα Υγείας της χώρας είναι από τα πρώτα σε καθολικότητα παροχής υπηρεσιών. Έτσι είναι πράγματι. Και τα αντιρετροϊκά φάρμακα είναι δωρεάν στη χώρα -θα έλεγα «κατ’ εξαίρεση», μια καλή εξαίρεση σε σχέση και με την Ευρώπη και με πολλές χώρες του υπόλοιπου κόσμου- καθώς και τα αντικαρκινικά φάρμακα. Και σε άλλα πολλά είναι το Εθνικό Σύστημα Υγείας πολύ υψηλά. Αρκεί να μην τα θυμόμαστε αυτά όταν δεν υπάρχουν απαντήσεις που να αντλούνται από τη δικιά σας θητεία, για να αντιτάξετε απέναντι σ’ αυτά που σας εγκαλούμε σήμερα. Και σας εγκαλούμε διότι δεν δώσατε συνέχεια σ’ αυτή την πολιτική για το συγκεκριμένο τομέα, γι’ αυτό το συγκεκριμένο πρόβλημα υγείας, το κοινωνικό και πολιτικό πρόβλημα στην παγκοσμιοποιημένη κοινωνία. Και φαίνεται ότι υπό το βάρος της επερώτησης αλλά και της διαμαρτυρίας των κοινωνικών φορέων αναγκαστήκατε –ευτυχώς που δεν ήταν αγιοβασιλιάτικο, ήταν στις 29 του μηνός αυτή η ερμηνευτική εγκύκλιος, γιατί αλλιώς θα θεωρούσαμε ότι κάτι άλλο συμβαίνει- και βγάλατε αυτήν την ερμηνευτική εγκύκλιο, για να φέρετε τα πράγματα περίπου στη μέση. Γιατί όταν εκεί λέτε «εάν η αγωγή αυτή χορηγείται στη χώρα τους, εάν μπορούν να την πάρουν στη χώρα τους», τότε προφανώς να μην πάρουν την αγωγή αυτή εδώ, που σημαίνει ότι θα κάνετε απέλαση ή θα τον αφήσετε αυτόν το φορέα, τον ασθενή, να κυκλοφορεί στη χώρα; Άρα πώς προασπίζετε τη δημόσια υγεία; Και, εν πάση περιπτώσει, ως τι τον βλέπουμε αυτόν το φορέα; Ως οικονομικό μέγεθος, ως καταναλωτική μονάδα ή ως άνθρωπο; Στα πλαίσια της παγκοσμιοποίησης δεν πρέπει μόνο με τους δείκτες τους οικονομικούς να είμαστε ευαίσθητοι, παγκοσμιοποιημένα, αλλά και με τους κοινωνικούς δείκτες, γιατί ο άνθρωπος είναι ένα οικουμενικό μέγεθος και έτσι πρέπει να το βλέπουμε και έτσι πρέπει να πολιτευόμαστε. Άρα λοιπόν, για όποιον πολίτη είναι σ’ αυτήν τη χώρα - όπως λέει και η Εθνική Σχολή Δημόσιας Υγείας, όπως λέει το Δίκτυο Μεταναστριών Γυναικών και  μια σειρά από δέκα συλλόγους της χώρας που έχουν άμεση σχέση και γνώση του προβλήματος- απαιτείται παροχή πλήρους ιατρονοσηλευτικής φροντίδας σε όλους τους αλλοδαπούς: πρόσφυγες, θύματα διακίνησης, μετανάστες νόμιμους και παράνομους. Διαφορετικά, πιστεύω ότι και η εγκύκλιος απλά εξυπηρετεί μια απάντηση και μια υπεκφυγή απέναντι στο βάρος των στοιχείων της επερώτησης.
      Είπατε για τα διασυνοριακά εργαστήρια. Είπατε ότι σε ενάμιση χρόνο το ΠΑ.ΣΟ.Κ. δεν τα λειτούργησε. Δηλαδή, εσείς που είστε δύο χρόνια στην Κυβέρνηση, θέλετε ακόμα πίστωση χρόνου για να τα λειτουργήσετε; Εμείς τα ιδρύσαμε και αποσπάσαμε και κάποιους γιατρούς. Σας είπαμε ότι δεν λειτούργησαν ικανοποιητικά. Λέτε ότι δεν λειτούργησαν καθόλου. Να μη διαφωνήσουμε σ’ αυτό. Πρόσφεραν, όμως, υπηρεσίες. Ρωτήστε τους γιατρούς, που είχαν αποσπαστεί εκεί. Λέτε ότι σε ενάμιση χρόνο το ΠΑ.ΣΟ.Κ. δεν τα λειτούργησε. Μα, εσείς εδώ και δύο χρόνια, που τα βρήκατε δρομολογημένα, γιατί δεν τα λειτουργήσατε και γιατί δεν ιδρύσατε και άλλα; 
      Επιχαίρεστε –αυτήν την εντύπωση μου δώσατε- γιατί η Ευρωπαϊκή Ένωση, μέσω του ΙΝΤΕRΕCT, ζητά πίσω τα χρήματα. Αφήνετε δηλαδή ερωτηματικό περί κακοδιαχείρισης ή μη επιλεξιμότητας των έργων. Είναι και αυτή μία τακτική, πολλές φορές, για να δημιουργούμε έτσι υποψίες κακοδιαχείρισης και γενικώς μία τακτική συκοφάντησης κάποιου έργου. 
      Πρωτοτυπήστε εσείς, λοιπόν, και προχωρήστε αυτά τα εργαστήρια. Αν τα είχατε φτιάξει στο βόρειο ή στο νότιο Αιγαίο και στην Κρήτη θα ήμασταν πιο ασφαλείς τώρα σε σχέση μ’ όλες αυτές τις απειλές, που έρχονται από την Ανατολή και όχι μόνο με το AIDS. Βεβαίως, σας το είπα: Μπορεί να μην είναι μόνο ανθρωπονόσοι, αλλά να είναι και ζωοανθρωπονόσοι. 
      Χρειάζεται, όμως, τη δημόσια υγεία, αυτό το πρώτιστο αγαθό, που πρέπει να διασφαλίζει μία οργανωμένη πολιτεία στους πολίτες, να τη διασφαλίζουμε όχι μόνο με ευχές και με υποσχέσεις για το μέλλον, γιατί μονίμως αυτό κάνετε. Μεταθέτετε ευθύνες στο παρελθόν, δεσμεύσεις στο μέλλον και σχολιάζετε το παρόν και στα θέματα της υγείας. Αυτό γίνεται. 
      Είστε δύο χρόνια Κυβέρνηση. Δεν μπορεί να λέτε: «Έχουμε ένα σχέδιο για μετά από πέντε χρόνια». Πρέπει να πείτε τι κάνατε στα δύο χρόνια. Σ’ αυτόν τον τομέα δεν έχετε κάνει τίποτα, απλά τον έχετε αφήσει. Υπάρχει υποχρηματοδότηση. Προσωπικό στις μονάδες δεν πήρατε. Συνταξιοδοτήθηκε προσωπικό. Το θεσμικό πλαίσιο το επιδεινώσατε κάτω από τις πιέσεις των καταστάσεων και τώρα «ανακρούετε πρύμναν». Άρα, λοιπόν, τι έχετε προσφέρει στον τομέα αυτό; 
      Δεν είναι άδικες, λοιπόν, οι ανησυχίες και οι καταγγελίες όλης της ιατρικής κοινότητας, της κοινότητας των κοινωνικών οργανώσεων, που εθελοντικά δρουν σ’ αυτόν το χώρο. Δεν μπορεί να στηριχθεί το «Ανδρέας Συγγρός» στην εθελοντική προσφορά. Πρέπει η πολιτεία να παρέμβει οργανωμένα. 
      Κύριε Υπουργέ, πιστεύω, λοιπόν, ότι ως τακτική καλά κάνατε και αναδείξατε το έργο του ΠΑ.ΣΟ.Κ. σ’ αυτόν τον τομέα, αλλά πρέπει να υπάρχει και δικό σας έργο. Είπατε ότι δεν υπήρχε εθνικό σχέδιο. Μα, υπήρχαν εθνικές δράσεις στις οποίες συμμετείχατε ως γραμματέας του Π.Υ.Σ.. Υπήρχαν αποτελέσματα απ’ αυτές τις εθνικές δράσεις. Τώρα, αν δεν είχαν, οργανωτικά, την τέλεια οργάνωση σ’ ένα εθνικό σχέδιο, αυτό είναι περισσότερο γραφειοκρατική προσέγγιση παρά ουσιαστική.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κ. Αντωνακόπουλο.
      Το λόγο έχει ο κ. Φραγκιαδουλάκης.
      ΜΑΝΟΣ ΦΡΑΓΚΙΑΔΟΥΛΑΚΗΣ: Κύριε Πρόεδρε, κύριε Υπουργέ, η ελληνική Κυβέρνηση στο έτος 2000 με τον έκτο στόχο της Διακήρυξης Χιλιετίας του Ο.Η.Ε. για την ανακοπή της εξάπλωσης του ιού του AIDS και αργότερα του Ιούνιο του 2001 σε ειδική σύσκεψη δεσμεύτηκε να συμμετέχει στην καταβολή σημαντικών κονδυλίων για την έρευνα κατά του AIDS. Η ανταπόκριση της χώρας μας σήμερα, μάλλον, σε ασήμαντα επίπεδα κυμαίνεται. 
      Κατ’ αρχάς, όταν εκδηλώθηκε αυτή η επιδημία με τον ιό του AIDS, υπήρχε ένα έντονο κλίμα ανησυχίας, αλλά στην πορεία υπήρξε ένας εφησυχασμός, που μάλλον οφείλεται στο ότι διαπιστώθηκε ότι η χώρα μας ήταν σε πολύ καλύτερη μοίρα από άλλες χώρες και κυρίως από τις λεγόμενες υποσαχάριες χώρες.
      Δεν πρέπει, όμως, να υπάρχει εφησυχασμός γενικότερα, γιατί αν υπήρχε μία σταθεροποίηση τα τελευταία χρόνια, περίπου κατά την περίοδο 1997 με 2001, το 2002 υπήρχε μία εξέλιξη. Το 2005, όμως, είχαμε μία μεγαλύτερη και εντονότερη εξάπλωση του ιού. 
      Το AIDS είναι μία θανατηφόρος νόσος και έχει πεθάνει πολύς κόσμος απ’ αυτήν. Όμως, τα τελευταία χρόνια υπάρχει και μία σταθεροποίηση, όσον αφορά τη μεταβολή της διάρκειας ζωής των πασχόντων από τον ιό του AIDS. Αυτοί βέβαια είναι ένα πρόβλημα για την οικογένειά τους και για την κοινωνία και είναι εν δυνάμει μία επικίνδυνη «πηγή», η οποία μπορεί να προκαλέσει στο μέλλον προβλήματα. 
      Θα πρέπει να δούμε το θέμα της προαγωγής και της αγωγής υγείας σ’ ένα ολοκληρωμένο επίπεδο, γιατί η υπόθεση της υγείας χρειάζεται μία συνολική πολιτική, μία πολιτική αντιμετώπιση. Οι εκστρατείες πληροφόρησης στην Ελλάδα έχουν διακοπεί εδώ και πάρα πολλά χρόνια.
      Θα έλεγα ότι οι γενικές ενημερώσεις του πληθυσμού με παρεμβάσεις ενημέρωσης δεν αποδίδουν ιδιαίτερα όσο η ενημέρωση όμως που αφορά ειδικές ομάδες, που έχουν και συγκεκριμένη συμπεριφορά. Κυρίως ο στόχος μας θα είναι πιστεύω οι νέοι, γιατί είναι και οι πλέον επίφοβοι μάλλον για να έχουν προβλήματα, λοιμώξεων. Είναι αλήθεια ότι δεν έχει λάβει μεγάλες διαστάσεις η διάδοση του ιού του AIDS στην Ελλάδα, αλλά είναι σε ανοδική εξέλιξη που μπορεί να δημιουργήσει προβλήματα τα οποία δεν ξέρουμε μέχρι πού μπορούν να φθάσουν. Πιστεύω ότι απαιτείται λήψη μέτρων, όπως ο έλεγχος στη χρήση και στην εφαρμογή των προγραμμάτων, που προανέφερα, παροχή πλήρους ιατρικής και νοσηλευτικής φροντίδας για όλους τους αλλοδαπούς. Απαντήθηκε όσον αφορά για τους αλλοδαπούς που είναι παράνομοι στη χώρα και μάλιστα κυκλοφόρησε κάτι, το οποίο θα ήταν πάρα πολύ κακό αν συνέβαινε. Δεν ξέρω αν συμβαίνει κιόλας. Πρέπει να υπάρχει μία άμεση αντιμετώπιση για τις ρατσιστικές εκδηλώσεις. Θα πρέπει να υπάρξει νομοθεσία για την προστασία των δικαιωμάτων των γυναικών, των παιδιών των μεταναστών, των ιδιόρρυθμων σεξουαλικά ατόμων και επίσης η χώρα οφείλει να σέβεται απόλυτα τις διεθνείς συνθήκες και τις ευρωπαϊκές αποφάσεις που συνυπογράφουν.
      Η διεθνής εκπροσώπηση της χώρας πρέπει να είναι αποτέλεσμα μακροχρόνιας στρατηγικής και να μην τυγχάνει ευκαιριακής αντιμετώπισης. Για την πλήρη εφαρμογή και τη σοβαρή τήρηση των προαναφερομένων κατά κάποιον τρόπο εγκαλείται σήμερα η Κυβέρνηση, αλλά και για την έκπληξη και την απορία που προκαλεί η γενικότερη χαλαρή, όπως εγώ τουλάχιστον αντιλαμβάνομαι, στάση της Κυβέρνησης, αφού όπως πιστεύω δεν ανταποκρίνεται η Κυβέρνηση πλήρως, αλλά ελάχιστα σε οικονομικές υποχρεώσεις που έχει, δεν ενημερώνει ως επιβάλλεται και δεν συνεργάζεται με τις Κοινοβουλευτικές Ομάδες άλλων κομμάτων και με την κοινωνία των πολιτών. Εξάλλου θα έπρεπε να δείχνει εντονότερο πνεύμα συνεργασίας με τα κόμματα και τους φορείς της κοινωνίας.
      Επίσης θα πρέπει να έχει θέσεις, να προωθεί και να εμφανίζει προγράμματα πρόληψης και παρέμβασης για τις ευπαθείς ομάδες. Από ό,τι φαίνεται οι μονάδες ειδικών λοιμώξεων σταδιακά συρρικνώνονται και αποδυναμώνονται τελικά, σε ό,τι αφορά, κυρίως, το απαραίτητο επιστημονικό προσωπικό. Αναφέρομαι στις δεκαεννιά μονάδες ειδικών λοιμώξεων εκ των οποίων έχουν κλείσει τέσσερις και κάποιες άλλες, όπως αναφέρθηκε επίσης από συναδέλφους εδώ…
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ποιες έχουν κλείσει, κύριε συνάδελφε;
      ΜΑΝΟΣ ΦΡΑΓΚΙΑΔΟΥΛΑΚΗΣ: Έχει κλείσει τουλάχιστον αυτή στα Γιάννενα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν έχει κλείσει.
      ΜΑΝΟΣ ΦΡΑΓΚΙΑΔΟΥΛΑΚΗΣ: Τουλάχιστον αυτήν την πληροφόρηση έχω και για άλλες τρεις ακόμη.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν έχετε σωστή πληροφόρηση.
      ΜΑΝΟΣ ΦΡΑΓΚΙΑΔΟΥΛΑΚΗΣ: Η μονάδα του Συγγρού δεν είναι στελεχωμένη όσο επιβάλλεται και πρέπει να το αναγνωρίσετε, κύριε Υπουργέ. Νομίζω ότι με τις προσλήψεις –ακόμη και αν είναι παράνομες- των εκατόν πενήντα ατόμων μεταξύ των οποίων και γιατρών στο Κ.ΕΛ.Π.ΝΟ. ίσως θα υπήρχε η δυνατότητα να ενισχυθούν αυτές οι μονάδες τουλάχιστον όσες έχουν ανάγκη σε προσωπικό. Αντί αυτού από ό,τι γνωρίζω δόθηκε μόνο μία γραμματέας στο «Συγγρού». Η μονάδα της Πεντέλης δεν έχει πάρει καμία θέση προσωπικού και χρειάζεται ενίσχυση.
      Όμως, η δημόσια υγεία είναι ένα αγαθό και χρέος κάθε ευνομούμενης πολιτείας. Δεν πρέπει να υπακούει σε οικονομίστικες νεοφιλελεύθερες πολιτικές ούτε σε υποσχέσεις, καμιά φορά, χωρίς αντίκρισμα που δίδονται εύκολα, ως απαντήσεις, καμιά φορά σε ερωτήσεις, για να καλύψουμε κυρίως επικοινωνιακά και μόνο κάποιες ανάγκες τέτοιες. Η αλήθεια είναι ότι δεν έχουν γίνει πάρα πολλά τα δύο τελευταία χρόνια όσο και αν θα πρέπει να σας αναγνωρίσουμε, κύριε Υπουργέ, τις καλές προθέσεις.
       Επίσης θα ήθελα να σας πω ότι δεν παίρνουμε απαντήσεις στις ερωτήσεις μας πάντα και για να σας προστατεύσω θα ήθελα να σας πω ότι έχω απάντηση σε ερώτησή μου που αναφέρεσθε για το επιχειρησιακό πρόγραμμα του Υπουργείου σας και για εκατόν πενήντα νέα έργα που έχουν ενταχθεί και από αυτά είναι μόνο τα εκατό. Τα πενήντα εντάχθηκαν επί ΠΑ.ΣΟ.Κ. Σας έχουν παραπλανήσει, κύριε Υπουργέ. Πρέπει να το δείτε αυτό. Θα σας καταθέσω μία σχετική ερώτηση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, νομίζω ότι όσον αφορά την κατάθεση της επερώτησης πολύ σωστά ο κύριος Υπουργός επισημαίνει τα θετικά αυτής της πρωτοβουλίας μας, διότι ασφαλώς προκύπτει ότι η ερμηνευτική εγκύκλιος, που είναι αποτέλεσμα αυτής της ερώτησης, συμβάλλει στο ζήτημα της δωρεάν φαρμακευτικής περίθαλψης των μεταναστών που πάσχουν από τον ιό του ΑΙDS. Υπ’ αυτήν την έννοια η επερώτηση παίζει έναν πολύ θετικό ρόλο και η διαπίστωση έγινε από τον ίδιο τον κύριο Υπουργό.
      Όσον αφορά τις διεθνείς διασκέψεις και τα genetic drugs, πάνω από όλα είναι θέμα πίστης εάν εμείς, μια μικρή κοινωνία, χωρίς βέβαια να έχουμε τις πεποιθήσεις αυτών οι οποίοι έχουν μια τάση «μικρομεγαλισμού», αλλά με βαθιά την ιδεολογική πίστη μπορούμε να συμβάλουμε σ’ ένα γενικότερο παγκόσμιο πρόβλημα όπως είναι το AIDS. Αν υπάρχει αυτή η πίστη, ασφαλώς μπορούμε να συμβάλουμε στο να υπάρξουν μέτρα στις αναπτυσσόμενες χώρες, στις φτωχές χώρες, όπου εκεί πραγματικά η φτώχεια έχει παίξει έναν πολύ σημαντικό ρόλο στη γένεση του AIDS και να πάρουμε εκείνες τις υποστηρικτικές θέσεις απέναντι στην παρασκευή αυτών των φαρμάκων εκεί, προκειμένου να υπάρχει χαμηλό κόστος, να το προμηθεύονται και να θεραπεύονται αυτοί οι άνθρωποι εκεί, οι οποίοι αποτελούν την πηγή της παγκόσμιας μόλυνσης και άρα μας αφορά και εμάς. Λέω, λοιπόν, ότι είναι θέμα πίστης να παρέμβουμε σε αυτές τις διεθνείς διασκέψεις και να έχουμε υψηλούς και όχι χαμηλούς τόνους υποστήριξης των θέσεων των αναπτυσσόμενων χωρών.
      Ασφαλώς μια συνέντευξη Τύπου, κύριε Υπουργέ, δεν είναι ικανή για να απαντήσει στο πρόβλημα, που έχουμε στη χώρα μας. Η διαπίστωση που έγινε το 2005 είναι ότι δεν πάμε καθόλου καλά σε σχέση με τα προηγούμενα χρόνια. Ασφαλώς εδώ πρέπει να σας πούμε ότι επιτέλους δεν είστε ο τιμητής εκείνος ο οποίος θα κρίνει εάν εμείς ορθώς ή όχι υπερασπιζόμαστε το έργο των κυβερνήσεων του ΠΑ.ΣΟ.Κ.. Στο κάτω-κάτω εσείς με την προσωπική σας στάση έχετε καταγγείλει κατ’ επανάληψη το Εθνικό Σύστημα Υγείας και δεν δικαιούστε εσείς, σήμερα που εμείς μιλούμε για το τώρα και για τα τωρινά δεδομένα, να έρχεστε να επικαλείστε το γεγονός ότι εμείς δεν υπερασπιζόμαστε τις κυβερνήσεις και την πρακτική.
      Ακούσατε από την εισηγήτριά μας και τους άλλους Βουλευτές του ΠΑ.ΣΟ.Κ. τη μεγάλη συμβολή των κυβερνήσεων και από την εποχή της δεκαετίας του 1980 στα γενετικώς μεταδιδόμενα σεξουαλικά νοσήματα, ακούσατε για τις παρεμβάσεις τώρα, ακούσατε για την ευαισθητοποίηση και ακούτε τώρα αυτό που πρέπει να υπάρξει, ότι πρέπει ειδικοί εκπαιδευτές να μπουν στο εκπαιδευτικό σύστημα. Και μην επικαλείστε επιμέρους γεγονότα, που συμβαίνουν στο Στρατό ή κάποιες ενημερωτικές εκδηλώσεις του τύπου ότι συνεχίζουμε κάποια προγράμματα που βρήκαμε.
      Πρέπει να υπάρξει ειδικό εκπαιδευτικό σώμα για να μπει στα σχολεία –το  εμβόλιο αργεί πάρα πολύ, κύριε Υπουργέ και το ξέρετε- για μια συνολική και καταλυτική απάντηση στο ζήτημα της θεραπείας.
      Συνεπώς εφόσον αργεί η θεραπεία, θα πρέπει να συνδέσουμε την εκπαίδευση με την πρόληψη και εκεί δεν θα πρέπει να είστε ασαφής. Θα πρέπει να είστε συγκεκριμένος, όταν λέτε να συμβάλει η εκπαίδευση στην πρόληψη, όπως πρέπει να είστε συγκεκριμένος και στα μέσα ενημέρωσης, όπου εκεί δεν πιστεύω ότι συμβάλλετε πάρα πολύ με τα ευχολόγιά σας. 
      Θα πρέπει να υπάρξει –και σας το είπε ο κ. Λεβέντης- ειδικός νόμος ώστε τα μέσα ενημέρωσης να προβάλλουν αυτά τα ερεθίσματα, προκειμένου να υπάρχει μια συνεχής εγρήγορση της κοινωνίας μας απέναντι στα ζητήματα της πρόληψης του AIDS. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν νομίζω ότι έχω να πω πολλά, γιατί απλώς επαναλήφθηκαν οι πρωτολογίες. Σύντομες απαντήσεις έχω.
      Κύριε Αντωνακόπουλε, δεν μίλησα για ατασθαλίες. Τα λεφτά τα ζητούν πίσω, γιατί έπρεπε μέσα σ’ ένα χρόνο με βάση τη σύμβαση του Β΄ Κοινοτικού Πλαισίου να έχουν λειτουργήσει.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Δεν το είχατε πει αυτό!
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Νομίζω ότι είναι απλά πράγματα, αυτονόητα. Αν δεν ξέρουμε τι σημαίνει Β΄ και Γ΄ Κοινοτικό Πλαίσιο Στήριξης, εντάξει. Μην κάνουμε τώρα ότι δεν καταλαβαίνουμε ορισμένα πράγματα.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Εσείς τα αυτονόητα τα λέτε ανάποδα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεύτερον, η εγκύκλιος δεν βγήκε γιατί χρειαζόταν. Αποτέλεσμα του ότι δεν χρειαζόταν ήταν ότι ούτε ένας δεν έχει στερηθεί της θεραπείας του. Το περιστατικό που ανέφερε ο κ. Λεβέντης δεν ισχύει. 
      Εσείς αναφέρατε άλλα πράγματα. Αναφέρατε άρνηση άδειας παραμονής. Αυτό δεν είναι δουλειά του Υπουργείου Υγείας. Αυτό είναι άλλου Υπουργείου. Παρά ταύτα, αυτό που γράφουμε μέσα –και δεν το ερμηνεύσατε σωστά- είναι ακόμη και για ποινικούς κρατουμένους, που έχει βγει η απέλαση, αν στη χώρα επιστροφής τους με βάση τον Παγκόσμιο Οργανισμό Υγείας δεν μπορεί να χορηγηθεί θεραπεία, να μείνουν εδώ και να χορηγηθεί. Δηλαδή, εμμέσως τι λέμε στα συναρμόδια Υπουργεία Εσωτερικών και Δημόσιας Τάξης; Βγάλτε τους προσωρινή άδεια παραμονής, γιατί το Υπουργείο Υγείας δεν νομιμοποιείται και δεν μπορεί να βγάλει άδεια παραμονής. Διαφορετικά, ούτε καινούργια νομοθετική ρύθμιση χρειάζεται, κυρία Γκερέκου –διαβάστε τη διάταξη του νόμου της δικής σας κυβέρνησης- με δική μου βεβαίως πρωτοβουλία, εγώ υπογράφω την τροπολογία. Δεν χρειαζόταν καμία άλλη διάταξη.
      Βγήκε, αν θέλετε, για να καλύψει και αυτό το κενό που σας έφερα: Ακόμα και την ακραία περίπτωση ποινικού κρατουμένου, διότι για την υγεία ο ποινικός κρατούμενος δικαιούται κι αυτός να πάρει θεραπεία. Αυτό είναι που εμμέσως λέμε «δώστε προσωρινή άδεια παραμονής». Με βάση τον Παγκόσμιο Οργανισμό Υγείας, εάν γυρίσει σε μία χώρα που για άλφα, βήτα, γάμα λόγους δεν μπορεί να χορηγηθεί άδεια, γι’ αυτό λέμε «χώρα επιστροφής». 
      Δεύτερον, επειδή αναφερθήκατε σε μονάδες, θέλω να πω ότι ούτε μία δεν έκλεισε ... 
      ΛΕΩΝΙΔΑΣ ΓΡΗΓΟΡΑΚΟΣ: Των Ιωαννίνων δεν έκλεισε; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν έκλεισε. Και όχι μόνο δεν έκλεισε, αλλά πρέπει να ξέρετε το εξής: Κατ’ αρχάς, σε τρεις προκηρύξεις, που έγιναν επί των ημερών σας, δεν υπήρξε υποψήφιος γιατρός. Κατόπιν τούτου, «δώσαμε» εντολή στον καθηγητή κ. Τσιάμη να έχει την επίβλεψη και υπάρχει και μια νοσηλεύτρια. 
      Ρωτήσατε, όμως, αν υπάρχει διακίνηση ασθενών σ’ αυτήν τη μονάδα; Διότι ακόμα και τώρα που μιλάμε…
      ΛΕΩΝΙΔΑΣ ΓΡΗΓΟΡΑΚΟΣ: Η εταιρεία, όμως, λέει ότι …
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εγώ σας λέω τώρα τι λένε τα επίσημα στοιχεία.
      ΛΕΩΝΙΔΑΣ ΓΡΗΓΟΡΑΚΟΣ: Η εταιρεία δεν είναι επίσημο στοιχείο; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Λέω τα επίσημα στοιχεία. Ρωτήσατε αν υπάρχει διακίνηση ασθενών; 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, η εταιρεία δεν είναι επίσημο στοιχείο;
      ΠΡΟΕΔΡΕΥΩΝ (Γεώργιος Σούρλας): Κύριε Γρηγοράκο, θα πάρετε σε λίγο το λόγο.
      Σας παρακαλώ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, κύριε συνάδελφε. Επίσημα στοιχεία είναι, με βάση το νόμο, αυτά που έρχονται από τα δεκαοκτώ κέντρα αναφοράς στο Κ.Ε.Ε.Λ.. Αυτά είναι τα επίσημα στοιχεία. Διότι ακόμα και τώρα στις μικρές πόλεις –μικρές εννοώ σε σχέση με την Αθήνα και τη Θεσσαλονίκη- για λόγους που όλοι καταλαβαίνουμε, δεν προσέρχονται. Όχι, ότι δεν υπάρχει το πρόβλημα, αλλά προτιμούν να πάνε στη Θεσσαλονίκη και την Αθήνα, παρά στην πόλη τους ακόμη κι αν τους εγγυηθεί –και τους το εγγυάται- η ιατρική κοινότητα στο 100%, το απόρρητο. 
      Τώρα, για το ΑΧΕΠΑ, καλύτερα να μη μιλήσουμε. Δυο χρόνια ήταν στο συρτάρι του Υπουργείου Υγείας, όταν πήγα, η καταγγελία για συγκεκριμένο γιατρό και για το τι γινόταν στη μονάδα ειδικών λοιμώξεων. Αυτήν τη στιγμή ο γιατρός είναι εκτός Εθνικού Συστήματος Υγείας. Πιστεύω να το ξέρετε. Τον έστειλα ...
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Είχε ξεκινήσει …
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν είχε ξεκινήσει τίποτε, κύριε Αντωνακόπουλε. Στο συρτάρι του προκατόχου μου ήταν. Δεν είχε ξεκινήσει απολύτως τίποτε, παρά τις εκθέσεις οι οποίες υπήρχαν. Και όχι μόνο τον απέπεμψα από το Εθνικό Σύστημα Υγείας, αλλά είναι και στον εισαγγελέα για το ποινικό του θέμα.
      Στον «Ανδρέα Συγγρό» άλλο το επιπλέον κι άλλο να μου λέτε ότι από ειδικό λογαριασμό καλύπτονται τα έξοδα. Τι είναι αυτά; Πού τα είδατε; Και στελεχώνεται και με τρίτο γιατρό. Λοιπόν, μη λέμε πράγματα, τα οποία δεν ισχύουν. 
      Ως προς τους ειδικούς εκπαιδευτές ακούστε, κύριε Χωρέμη, το εξής: Πρώτη φορά έγινε για ειδικούς εκπαιδευτές σε πρωτοβάθμιο και σε δευτεροβάθμιο επίπεδο εκπαίδευσης. Και έγινε στους Νομούς Θεσσαλονίκης, Δράμας, Φλώρινας και Χαλκιδικής. Εκατόν πέντε καθηγητές και εκατό δάσκαλοι ... 
      ΛΕΩΝΙΔΑΣ ΓΡΗΓΟΡΑΚΟΣ: Σε τέσσερις νομούς;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, μιλώ για τώρα. Δεν είχε γίνει ποτέ. Όχι, να πάνε οι ειδικοί, αλλά να γίνει αυτό που είπε, και συμφωνώ απολύτως. Μέσα στην ίδια την εκπαιδευτική κοινότητα να υπάρχουν εκπαιδευτές και όχι να πηγαίνουν από το Κ.Ε.Ε.Λ. ή από την εταιρεία κ.λπ.. Είναι η σωστή προσέγγιση και συμφωνώ. Σταδιακά θα πρέπει να γίνει παντού: Να εκπαιδεύσουμε τους ίδιους. 
      Τώρα, ως προς το νέοι μαθητές να κάνουν μάθημα σε άλλους μαθητές, εντάξει, θα μου επιτρέψετε να πω ότι είναι λίγο τραβηγμένο. Δεν νομίζω ότι μπορεί να πραγματοποιηθεί. Αλλά σε δασκάλους και καθηγητές, μάλιστα και ξεκίνησε να γίνεται ...
      ΑΝΑΣΤΑΣΙΟΣ ΧΩΡΕΜΗΣ: Μην επικαλείστε το περιστασιακό. Μιλάμε σε μόνιμη βάση. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μα, σε μόνιμη βάση. Τι θέλετε να πείτε; Έχει βγει πρόγραμμα. 
      ΑΝΑΣΤΑΣΙΟΣ ΧΩΡΕΜΗΣ: Και στο πανεπιστήμιο και σε ανώτατες σχολές στα πρώτα χρόνια.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είπατε για τη δημόσια υγεία. Μέχρι πρότινος ήταν ο Γενικός Γραμματέας Δημόσιας Υγείας, ο οποίος ορκίστηκε και ανέλαβε τα καθήκοντά του. Ο κ. Τζαφέρης. Ήταν εδώ. 
      Δεύτερον, μέσα τα ίδια πλαίσια της δημόσιας υγείας –γιατί έχει να κάνει με το θέμα που συζητάμε, παρ’ ότι ήταν σε άλλο νόμο, στο νόμο περί αιμοδοσίας- στις 25 του μηνός θα σας καλέσουμε στα εγκαίνια, επιτέλους, του Κέντρου Υγείας Αίματος και Παραγώγων Αίματος στο Τατόι, όπου ήδη εγκαταστάθηκε το Κέντρο «Ηλίας Πολίτης» και λειτουργεί κατά το ήμισυ και κάνει την ειδική εξέταση για το AIDS. Και δεν το κάνουμε αμέσως, γιατί θέλουμε να δούμε πώς θα λειτουργήσει για δεκαπέντε, είκοσι ημέρες. Είναι έργο ύψους 12.500.000.000, έγινε επί των ημερών σας και επί δυο χρόνια ήταν κλειστό.
      Δεν μπορούν να γίνουν μέσα σε δυο χρόνια όσα δεν έγιναν σε είκοσι χρόνια, κύριοι συνάδελφοι. Θα γίνουν σε τέσσερα και σε οκτώ χρόνια. Εμείς δεν χρειαζόμαστε είκοσι χρόνια. Όμως, τώρα εγώ δεν θέλω να χαλάσω το κλίμα της ουσιαστικής κουβέντας που κάναμε. Και χαίρομαι που ήταν, έστω και δι’ αναφοράς του κ. Γρηγοράκου, πράγματι ένα πολιτικό μνημόσυνο για το ’84, ας το πούμε, για το Μανώλη τον Ψωμιάδη, αλλά θα ενθυμείστε πολύ καλά ότι τότε που απήργησαν οι γιατροί του ψυχιατρείου, έστειλα στο πειθαρχικό την πενταμελή επιτροπή της Ε.Ι.Ν.Α.Π. με αίτημα τη στέρηση άδειας επαγγέλματος για δυο χρόνια, ως γραμματέας, στηρίζοντας το Μανώλη Ψωμιάδη. 
      ΛΕΩΝΙΔΑΣ ΓΡΗΓΟΡΑΚΟΣ: Το θυμάμαι πάρα πολύ καλά.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν το είπατε, όμως.
      Και εγώ προσυπογράφω γι’ αυτόν τον άνθρωπο, έστω και μετά από τόσα χρόνια, σαν ένα πολιτικό του μνημόσυνο, γιατί πράγματι υπήρξε από τους πρώτους γιατρούς που στάθηκε απέναντι στο ρατσισμό, ακόμη και της ιατρικής κοινότητας. Σ’ ένα βαθμό υπήρχε και στην ιατρική κοινότητα και στο νοσηλευτικό -εκ φόβου αν θέλετε ή από άγνοια -αλλά πάντως υπήρχε τα πρώτα χρόνια. Αυτό είναι γεγονός αναμφισβήτητο. 
      Στον Ο.Η.Ε. ήμασταν –και ήσασταν- παρόντες σε όλες τις συνόδους. Στην τελευταία σύνοδο, ο ίδιος ο Πρωθυπουργός –και το ξέρετε αυτό, το είχα πει εγώ στην επιτροπή όταν συζητούσαμε για τη δημόσια υγεία- υποστήριξε την άποψη Σιράκ. Υπενθυμίζω ότι η άποψη και πρόταση Σιράκ ήταν να μπει είτε στα αεροπορικά εισιτήρια είτε κάπου αλλού, που θα συμφωνούσαν τα κράτη του Ο.Η.Ε., ένα ειδικό τέλος, προκειμένου να μαζευτούν λεφτά για τον αγώνα κατά του AIDS και κυρίως προς τις τρίτες χώρες. 
      Η Ελλάδα ήταν υπέρ της άποψης αυτής σε ανώτατο επίπεδο. Γνωρίζετε το αποτέλεσμα, η πλειοψηφία του Ο.Η.Ε. πήρε μια μεσοβέζικη απόφαση, δηλαδή είπε Να το ξαναδούμε σ’ ένα χρόνο, αφού το συζητήσουμε και το σκεφτούμε» αυτό είπε χονδρικά- αλλά η Ελλάδα στήριξε την άποψη Σιράκ. 
      Και σας είπα ότι μόλις οι δυο προτάσεις που κατέθεσα στα Πρακτικά –που ήταν τα πορίσματα, όχι προτάσεις- που βγήκαν από τον Ο.Η.Ε., διαμορφωθούν σε πρόταση από την Ειδική Επιτροπή του Κ.Ε.Ε.Λ., όπως και το Εθνικό Σχέδιο Δράσης –άλλο εθνικές δράσεις και άλλο εθνικό σχέδιο δράσης, είναι δυο τελείως διαφορετικά πράγματα, για όποιον καταλαβαίνει -θα έρθουν, πριν πάρουν την τελική τους μορφή, και στους φορείς και στα πολιτικά κόμματα. 
      Πολύ ενδιαφέρουσα η πρόταση του κ. Λεβέντη για Μόνιμη, όπως για τα ναρκωτικά, Διακομματική Επιτροπή για τα λοιμώδη. Γενικότερη, θα έλεγα εγώ να είναι η επιτροπή και όχι να πούμε για το AIDS, γιατί είναι σαν να βάζουμε σφραγίδα. Εγώ προσωπικά δεσμεύομαι αύριο να πάρω την Πρόεδρο της Βουλής, να της το προτείνω και να κινήσει τη διαδικασία. Νομίζω ότι δεν θα υπάρξει καμία αντίρρηση επί του θέματος αυτού. 
      Έτσι, μπορούμε να έχουμε καλή συνεργασία σ’ αυτό το θέμα, όπως υπάρχει καλή συνεργασία στη Διακομματική Επιτροπή για τα ναρκωτικά. Έτσι, μπορούν να επιλυθούν και οι όποιες δυσλειτουργίες επικοινωνίας μεταξύ μας.
      Και σε ό,τι αφορά τις προσλήψεις για το Κ.Ε.Ε.Λ., η απάντηση έχει υπογραφεί  και πρέπει να σας έρθει. Αν δεν σας ικανοποιεί, με πάρα πολύ μεγάλη χαρά σας λέω ότι θα ήθελα να κάνετε μια επερώτηση –διότι στα πλαίσια μιας επίκαιρης ερώτησης τριών λεπτών δεν επαρκεί ο χρόνος- και εκεί να γίνει και μια ιστορική αναδρομή όλης αυτής της ιστορίας, όπου θα έχουμε πάρα πολλά και ενδιαφέροντα πράγματα να πούμε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Παιδείας και Θρησκευμάτων και Δικαιοσύνης κατέθεσαν σχέδιο νόμου: «Σύσταση Συμβουλίου Εθνικής Ενεργειακής Στρατηγικής -Ρύθμιση θεμάτων Υπουργείου Ανάπτυξης». 
      Παραπέμπεται στην αρμόδια Διαρκή Επιτροπή. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Γρηγοράκος, για να δευτερολογήσει.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε. 
      Κύριε Υπουργέ, πιστεύω ότι και εσείς ο ίδιος δεν είστε ικανοποιημένος απ’ αυτό που μας είπατε σήμερα στη Βουλή, γιατί πραγματικά όλα όσα μας είπατε σήμερα, τα έχετε πει επανειλημμένως σε διάφορες επίκαιρες ερωτήσεις που έχουμε κάνει. 
      Και επειδή δεν φοβόμαστε να κάνουμε την επίκαιρη ερώτηση, στην απάντησή σας που θα μας φέρετε για το Κ.Ε.Ε.Λ., σας λέω σήμερα ότι αν δεν μας ικανοποιεί, εγώ θα καταθέσω την επόμενη ερώτηση ή την επίκαιρη ερώτηση για το Κ.Ε.Ε.Λ., για να μου απαντήσετε γι’ αυτά που έχετε.…
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Επερώτηση να καταθέσετε, κύριε συνάδελφε.
      ΛΕΩΝΙΔΑΣ ΓΡΗΓΟΡΑΚΟΣ: Να έρθετε με τους φακέλους σας εδώ και να μας πείτε τι έγινε τα προηγούμενα χρόνια.
      Επίσης, κύριε Υπουργέ, θα ήθελα να μας πείτε τι γίνεται στο ΑΧΕΠΑ, γιατί προηγουμένως δεν μας καλύψατε. Είπατε εσείς αν πήρατε το φάκελο και τον προχωρήσατε. Αυτό όμως για τον ελληνικό λαό, κύριε Υπουργέ, δεν λέει τίποτα. Λειτουργεί η μονάδα AIDS του Α.Χ.Ε.Π.Α.; Λειτουργεί κάτω από επιστημονικά κριτήρια; Είναι επαρκές το προσωπικό; Τι γίνεται εκεί;
      Ξέρετε -και ξέρουμε όλοι μας- τι έχει γίνει και κάποιοι προσπαθούν ανώδυνα να προχωρήσουν αυτήν την ιστορία. Ο ελληνικός λαός, όμως, θέλει να ξέρει τι έγινε με όλη αυτήν τη διαδικασία όλων αυτών, οι οποίοι εμπλέκονται στην πολυφαρμακία και στην παράνομη διακίνηση των φαρμάκων στο ΑΧΕΠΑ. Το θέλουμε. Θα το κάνουμε και επίκαιρη ερώτηση, κύριε Υπουργέ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Σας είπα. Σας απάντησα ήδη. 
      ΛΕΩΝΙΔΑΣ ΓΡΗΓΟΡΑΚΟΣ: Μου απαντήσατε ότι εσείς το στείλατε τώρα στον εισαγγελέα και ο γιατρός είναι έξω. Δεν μου είπατε αν δουλεύει η μονάδα, πόσο δουλεύει και τι διακίνηση κάνει. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Απόλυτα δουλεύει, κύριε συνάδελφε.
      ΛΕΩΝΙΔΑΣ ΓΡΗΓΟΡΑΚΟΣ: Θα τα δούμε αυτά, κύριε Υπουργέ.
      Εμείς θεωρούμε ότι η επερώτησή μας ήταν πολύ εποικοδομητική, γιατί τρεις μήνες μετά εξαναγκαστήκατε και βγάλατε τη διευκρινιστική απόφαση. Εξαναγκαστήκατε να μας πείτε για το προσωπικό, αλλά δεν μας έχετε πει πόσο προσωπικό έχετε αυτόν τον τελευταίο καιρό διορίσει σ’ αυτές τις μονάδες. Εξαναγκαστήκατε να μας πείτε ότι αυτοί οι εκατόν τριάντα, που έχετε διορίσει, ήταν μόνο διοικητικοί υπάλληλοι και δεν ήταν τίποτα παραπάνω, που έπρεπε να υπάρχει το παραπάνω, δηλαδή να υπάρχουν ειδικοί νοσηλευτές, ψυχοθεραπευτές, να υπάρχουν κοινωνικοί λειτουργοί, αυτά που είπαμε προηγουμένως ότι χρειάζονται αυτοί οι ασθενείς με το AIDS για τα μεγάλα προβλήματα που αντιμετωπίζουν με το ρατσισμό, για τα ψυχολογικά τους προβλήματα, για τη στάση των ανθρώπων απέναντί τους, ειδικά για τα κοινωνικά προβλήματα σε σχέση με την οικογένεια, αλλά και με την κοινωνία. Γι’ αυτά δεν μας είπατε τίποτα.
      Δεν μας είπατε τίποτα συγκεκριμένο για τα προγράμματα που αναφέρατε στον κ. Χωρέμη, τέσσερα προγράμματα σε κάποιους νομούς. Το Υπουργείο Παιδείας για το πρόγραμμα Αγωγή Υγείας AIDS και εσείς σαν Υπουργός Υγείας, έχετε να μας πείτε τα τελευταία δύο χρόνια τι έχετε κάνει στην ελληνική επαρχία και γενικά στις μεγάλες πόλεις των αστικών κέντρων; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν ακούσατε στην πρωτολογία μου; 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, τα ακούσαμε, αλλά δεν μας ικανοποιούν αυτά. Εμείς έχουμε βάλει πάρα πολύ ψηλά τον πήχη. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε δικαίωμα να τριτολογήσετε. Επομένως, σημειώστε και απαντήστε.
      Θέλω να πω ότι ο κύριος Υπουργός, όπως και εσείς, κύριε συνάδελφε,  έχετε δικαίωμα τριτολογίας. Σημειώστε και να κάνει το ίδιο και ο κύριος Υπουργός. Παρακαλώ να μη γίνονται διακοπές. 
      ΛΕΩΝΙΔΑΣ ΓΡΗΓΟΡΑΚΟΣ: Εγώ ακούω τον κύριο Υπουργό, αλλά δεν με ικανοποιούν αυτά που έχει πει. 
      Εμείς, κύριε Υπουργέ, κρούσαμε τον κώδωνα του κινδύνου για μια νόσο, η οποία είναι απειλή και λέμε ότι αυτήν τη στιγμή, παρά τα επικοινωνιακά τρυκ που καταφέρνετε κάθε φορά να κάνετε για να επισκιάζετε τα μεγάλα προβλήματα υγείας του ελληνικού λαού, δεν τα καταφέρνετε. Ο κόσμος πια έχει αρχίσει να μην πιστεύει τίποτα. Και αυτό σας το λέω, γιατί είμαι ένας από τους ανθρώπους, οι οποίοι επισκέπτονται κάθε Σαββατοκύριακο την επαρχία και έχει απογοητευθεί πια από το σύστημα υγείας της επαρχίας. 
      Και θα σας πω γιατί. Γιατί πια δεν μπορούν να διακομίσουν τα επαρχιακά νοσοκομεία στην Αθήνα κανένα βαριά άρρωστο. Στα πλαίσια του ότι εσείς θέλετε να μειώσετε τον αριθμό των ράντζων, όπως λέτε τις επικουρικές κλίνες σήμερα, δεν μπορούν οι γιατροί της επαρχίας το δύσκολο περιστατικό να το στείλουν στην Αθήνα. 
      Ξέρετε τι γίνεται; Βγάζουν του άρρωστους έξω και εξαναγκάζονται οι άρρωστοι να έρχονται με ίδιο μέσο στα μεγάλα νοσοκομεία της Αθήνας. Αντιμετωπίζουν τεράστια προβλήματα με την πολιτική την οποία ακολουθείτε, στα πλαίσια του να ωραιοποιήσετε την κατάσταση στα δημόσια νοσοκομεία.
      Πιστεύω ότι έχετε πολύ καλή πληροφόρηση για το τι γίνεται στα μεγάλα νοσοκομεία της Αθήνας, πού έχουν φθάσει οι λίστες στα χειρουργεία, τι γίνεται με τις μονάδες εντατικής θεραπείας, τι κάνει το “Ντυνάν”, πόσο δουλεύει το “Ντυνάν” και τι γίνεται μέσα στο “Ντυνάν”. Το έχετε δει πάρα πολύ καλά και ξέρετε τι καταγγελίες έχουν γίνει από τους γιατρούς στην Εταιρία Εντατικής Θεραπείας και κατά πόσο οι ασθενείς με μεγάλα προβλήματα που νοσηλεύονται στη Μονάδα Εντατικής Θεραπείας του “Ντυνάν” απολαμβάνουν της άμεσης ιατρικής περίθαλψης από τους γιατρούς του «Ερυθρού Σταυρού». 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Αν έχετε κάτι, να το παρουσιάσετε.
      ΛΕΩΝΙΔΑΣ ΓΡΗΓΟΡΑΚΟΣ: Βεβαίως θα το παρουσιάσω. Θα παρουσιάσω μάλιστα την επιστολή των γιατρών του  νοσοκομείου “Ντυνάν” προς την Εταιρεία Εντατικής Θεραπείας. Θα σας το στείλω αύριο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Τι λέει αυτό; Λέει αυτά που λέτε; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ μη διακόπτετε. 
      ΛΕΩΝΙΔΑΣ ΓΡΗΓΟΡΑΚΟΣ: Λέει ότι υπάρχει καθυστέρηση στην αντιμετώπιση των άρρωστων και μερικές φορές, οι γιατροί του νοσοκομείου “Ερυθρός Σταυρός” δεν πηγαίνουν να χειρουργήσουν, όταν είναι άμεσο και επείγον το περιστατικό. Αυτό λέει, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα ρωτήσω το Διευθυντή της Μονάδας Εντατικής Θεραπείας του “Ερρίκος Ντυνάν”, τον κ. Μιχαλολιάκο.
      ΛΕΩΝΙΔΑΣ ΓΡΗΓΟΡΑΚΟΣ: Εγώ έχω την επιστολή των γιατρών του “Ερρίκος Ντυνάν”, που τη στέλνουν στην Εταιρεία Εντατικής Θεραπείας.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εκατόν εβδομήντα άτομα έχουν θεραπευθεί και έχουν σωθεί και τα ξέρετε πολύ καλά ως καθηγητής της Εντατικής.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αφήστε τον Κοινοβουλευτικό Εκπρόσωπο να ολοκληρώσει.
      ΛΕΩΝΙΔΑΣ ΓΡΗΓΟΡΑΚΟΣ: Εθνικό σχέδιο δράσης: Άλλο ένα σχέδιο που εξαναγκασθήκατε να το εξαγγείλετε. Λέγατε ότι θα το εξαγγείλετε, θα το κάνετε μέχρι το Μάρτιο. Δεν είχατε κάνει τίποτα. Κάνατε διάκριση μεταξύ του Εθνικού Σχεδίου Δράσης της δράσης της εθνικής επιτροπής που υπήρχε βέβαια από την εποχή του Γεννηματά, στην οποία ήσασταν μέλος.
      Τι άλλο να πούμε; Να πούμε, δηλαδή, ότι το Εθνικό Σύστημα Υγείας φθίνει κάθε μέρα και πόροι από τον κρατικό κορβανά πηγαίνουν στον ιδιωτικό τομέα; Δεν είδατε τι λέει η EUROSTAT; Λέει ότι ο ‘Ελληνας πολίτης τα τελευταία δύο χρόνια, από 40% που προσέφερε στην ιδιωτική υγεία, προσφέρει τώρα το 47%-50%. Είστε ευχαριστημένος, κύριε Υπουργέ; Δεν ακούτε, δηλαδή; Βλέπετε μόνο τα επικοινωνιακά που προσπαθείτε να περάσετε για να σκεπάσετε άλλα προβλήματα της Κυβέρνησης και μιλάτε για την πρωτοβάθμια φροντίδα υγείας, όταν η Κυβέρνηση βρισκόταν σε δύσκολη θέση με το θέμα -που μπορούμε να πούμε ότι είναι ένα θέμα που αντιμετωπίστηκε και «ρατσιστικά»- για τους Πακιστανούς; Μ’ αυτό το θέμα δεν μπορέσαμε να βρούμε λύση και ξαφνικά βρήκαμε ότι αυτοί είναι υπόλογοι και ότι είναι εγκληματίες του κοινού Ποινικού Δικαίου; Αυτή είναι η πολιτική που εφαρμόζετε για την υγεία; 
      Να γυρίσουμε πάλι στο θέμα του AIDS. Η εταιρεία κατά του AIDS επιμένει ότι πρέπει να υπάρξουν σοβαρά εκπαιδευτικά προγράμματα από την πλευρά του Κέντρου Ειδικών Λοιμώξεων και Πρόληψης των Νόσων. Κάνατε τη μεγάλη παρέμβαση στο νομοσχέδιο για τη δημόσια υγεία. Θέλουμε να δούμε, λοιπόν, αυτό που μας είπατε, ότι θα πάτε με τα 12,5 δισεκατομμύρια που βρήκατε, για να δούμε τι γίνεται στο Κέντρο Υγείας Πολίτης. Εμείς, όμως, θέλουμε άμεσα να το δούμε και γι’ αυτό θα επανέλθουμε μετά από ένα τρίμηνο, μετά τη σημερινή μας συζήτηση, για να δούμε τι προσωπικό διαθέτουν  όλες αυτές οι μονάδες του AIDS, τι νοσηλευτικό προσωπικό είχαν, πόσο έχουν σήμερα, τι υποστηρικτικό προσωπικό είχαν και τι διακίνηση ασθενών κάνουν. 
      Πάνω απ’ όλα, όμως, μας ενδιαφέρουν, κύριε Υπουργέ, όλοι αυτοί οι κατατρεγμένοι άνθρωποι, οι μετανάστες οι οποίοι δεν έχουν “πού την κεφαλή κλίναι”, διότι αντιμετωπίζουν σοβαρά οικονομικά προβλήματα.  Όταν πάσχουν από τέτοιες μολυσματικές νόσους, θέλουμε η Ελλάδα να είναι μια χώρα που να αγαπάει τον άνθρωπο, να σέβεται την ανθρώπινη αξιοπρέπεια και να μην αντιμετωπίζει ρατσιστικά αυτούς τους δυστυχείς ανθρώπους, οι οποίοι ήρθαν για κάποιο λόγο να δουλέψουν στην πατρίδα μας, να προσφέρουν στην εθνική οικονομία και θέλουν να βρουν αγάπη και στοργή, εφόσον πάσχουν από ένα τόσο σοβαρό νόσημα. 
      Εμείς θα επανέλθουμε σε όλες αυτές τις ερωτήσεις, για τις οποίες εσείς μας προκαλέσατε να δούμε την πραγματική αλήθεια. Και θα θέλαμε, κύριε Υπουργέ, να μας φέρετε και τους φακέλους για τις προσλήψεις βέβαια στο Κ.Ε.Δ.Ε.Λ., όχι κατά τη δική σας μόνον περίοδο, αλλά και κατά την προηγούμενη περίοδο, των κυβερνήσεων του ΠΑ.ΣΟ.Κ..
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γρηγοράκο. Κύριε Υπουργέ, έχετε το λόγο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Υπάρχει ουσιαστική αντεπιχειρηματολογία. Επικαλούμεθα μονάδες εντατικής, τη Σπάρτη, τους Πακιστανούς και δεν ξέρω τι άλλο. Εν πάση περιπτώσει, όποτε θέλετε και γι’ αυτά είμαστε εδώ, να τα συζητήσουμε. Φαίνεται ότι δεν συζητάτε και μεταξύ σας, διότι αν περιμένετε να σας φέρω εγώ τους φακέλους…
      ΛΕΩΝΙΔΑΣ ΓΡΗΓΟΡΑΚΟΣ: Σας είπα εγώ για τη Σπάρτη;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ναι. Είπατε για τον νομό σας, το Νομό Λακωνίας. Αναφέρατε ως παράδειγμα το Νομό Λακωνίας. Τώρα, βέβαια, το ότι μετά από είκοσι χρόνια ξεκίνησε τεχνητός νεφρός στους Μολάους, αυτό δεν το είπατε, μια και αφορά το νομό σας. 
      ΛΕΩΝΙΔΑΣ ΓΡΗΓΟΡΑΚΟΣ: Δεν είπα αυτό. Δεν κατάλαβε ο κύριος Υπουργός. Δεν είπα για μονάδες εντατικής θεραπείας. Είπα για αρρώστους που δεν μπορούν να μετακινηθούν σε νοσοκομεία της Αθήνας. 
      ΠΡΟΕΔΡΕΥΩΝ (Γεώργιος Σούρλας): Κύριε Γρηγοράκο, έχετε το δικαίωμα να πάρετε πάλι το λόγο. Μη διακόπτετε, όμως, τον κύριο Υπουργό.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εν πάση περιπτώσει, εγώ σας ευχαριστώ πάρα πολύ για την επερώτηση την οποία κάνατε. Αναδείχθηκε πλήρως το αν είμαστε ή όχι παρόντες. Εμείς είχαμε το πολιτικό θάρρος να σας αναγνωρίσουμε τα θετικά. Εσείς δεν βρήκατε τίποτα. Τα βρίσκει η ελληνική κοινωνία και ο Έλληνας πολίτης. Και πάνω απ’ όλα, τα βρίσκουν αυτοί που έχουν ανάγκη. 
      Το ότι επί είκοσι χρόνια εσείς δεν είχατε λύσει το θέμα των μεταναστών και το λύσαμε εμείς, σας ενοχλεί. Εμείς το λύσαμε, όπως και για τους κοινωνικά αδυνάτους με την προηγούμενη εγκύκλιο που έχει βγει μήνες πριν. Τώρα αν κολλάτε στις ημερομηνίες, κολλήστε. Όπως και να το κάνουμε, υπογραφή της Κυβέρνησης της Νέας Δημοκρατίας φέρνει. Και αυτό είναι το σημαντικό, για να δούμε ποιος μένει στα λόγια και ποιος μένει στις πράξεις. 
      Εγώ συνεχίζω να λέω ότι έγινε πολύ έργο διαχρονικά, ότι πρέπει να είμαστε υπερήφανοι σαν χώρα σε σχέση με τους εταίρους μας -και όχι μόνο της Ευρωπαϊκής Ένωσης- για το συγκεκριμένο θέμα. Συνεχίζω να λέω ότι έγιναν και γίνονται ακόμα περισσότερα αυτήν τη διετία και ότι χρειάζεται να γίνουν και άλλα. Και ένα απ’ αυτά που εγώ αναλαμβάνω -το είπα και πριν- να προωθήσω, εισηγούμενος -γιατί αυτό μπορώ να κάνω, δεν μπορώ να κάνω τίποτα άλλο- στην Πρόεδρο της Βουλής, είναι μια διακομματική επιτροπή ανάλογη μ’ αυτήν των ατόμων με αναπηρίες. Να γίνει και για τα ναρκωτικά και για τα λοιμώδη νοσήματα και όχι ειδικά για το AIDS. Βεβαίως, το κυρίαρχο θέμα αυτό θα είναι, αλλά δεν θα πρέπει να γίνει διακομματική για το AIDS για αυτονόητους λόγους, όπως σας είπα. 
      ΠΡΟΕΔΡΕΥΩΝ (Γεώργιος Σούρλας): Κύριε Γρηγοράκο, έχετε δικαίωμα να πάρετε το λόγο. 
      ΛΕΩΝΙΔΑΣ ΓΡΗΓΟΡΑΚΟΣ:  Κύριε Υπουργέ, εγώ δεν μίλησα για μονάδα εντατικής θεραπείας στη Σπάρτη. Μίλησα για βαριά περιστατικά της επαρχίας γενικά, τα οποία οι γιατροί της Αθήνας αρνούνται να τα δεχθούν και εξαναγκάζονται οι διευθυντές των επαρχιακών νοσοκομείων να δίνουν εξιτήριο και οι ασθενείς αυτοί να έρχονται με ίδιο μέσο και να μπαίνουν στα μεγάλα νοσοκομεία της Αθήνας.
      Και αυτό το είπα, στα πλαίσια βέβαια της πολιτικής που έχετε για τη μείωση των ράντζων ή των επικουρικών κλινών, όπως τις λέτε εσείς. Αυτό είπα μόνο.
       Όσο για τις μονάδες εντατικής θεραπείας, κύριε Υπουργέ, δέχομαι ότι είναι σωστή η κίνηση και οφείλουμε να το αναγνωρίσουμε, αναφορικά με το “Ερρίκος Ντυνάν”, γιατί υπάρχει λύση στο πρόβλημα, αλλά ακόμη υπάρχουν εγγενή προβλήματα αυτής της διαδικασίας, την οποία διαλέξατε. Αυτήν τη στιγμήν, δηλαδή, οι γιατροί του “Ερρίκος Ντυνάν” λένε ότι υπάρχει καθυστέρηση στην αντιμετώπιση αρρώστων, οι οποίοι χρήζουν άμεσης χειρουργικής αποκατάστασης, διότι οι γιατροί του “Ερυθρού Σταυρού”, οι οποίοι έχουν επιφορτιστεί μ’ αυτό το παραπάνω έργο, αρνούνται τις περισσότερες φορές ή είναι απασχολημένοι και δεν μπορούν αμέσως να αντιμετωπίσουν τα περιστατικά του “Ερρίκος Ντυνάν”. Αυτό είπα. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Σας επιφυλάσσουμε και γι’ αυτό και άλλη μία ευχάριστη έκπληξη.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 26/15/1.12.2005 επερώτησης Βουλευτών του Πανελλήνιου Σοσιαλιστικού Κινήματος προς τους Υπουργούς Υγείας και Κοινωνικής Αλληλεγγύης και Οικονομίας και Οικονομικών, σχετικά με την πολιτική της Κυβέρνησης στο πρόβλημα του ιού του AIDS.
      Δέχεστε, κύριοι συνάδελφοι, στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 20.43΄ λύεται η συνεδρίαση για αύριο ημέρα Τρίτη 10 Ιανουαρίου 2006 και ώρα 18.00΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 9-1-2006	ΣΕΛ. 1

