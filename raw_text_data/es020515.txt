

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΛΑ΄
Τετάρτη 15 Μαΐου 2002
ΘΕΜΑΤΑ


Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Γ. Κεφαλογιάννη, Ν. Κορτσάρη και Γ. Χωματά, σελ.
3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Βάρης, το 2ο Δημοτικό Σχολείο Ζωγράφου, το Δημοτικό Σχολείο Ελληνογαλλικής Σχολής Ζαν ντ' Αρκ, το 8ο Δημοτικό Σχολείο Χαλανδρίου, το Γυμνάσιο Νέου Φαλήρου, το Δημοτικό Σχολείο Ζαχάρω Ηλείας και το Δημοτικό Σχολείο Κυπαρισσίας Μεσσηνίας, σελ.
Α. Συζήτηση επί της Ετήσιας Έκθεσης του Ελεγκτικού Συνεδρίου για το Οικονομικό Έτος 1999.
Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 16 Μαΐου 2002, σελ.
ΟΜΙΛΗΤΕΣ
ΑΝΔΡΕΟΥΛΑΚΟΣ Α., σελ.
ΒΑΘΕΙΑΣ Ι., σελ.
ΓΙΑΝΝΑΚΟΠΟΥΛΟΣ Ι., σελ.
ΓΙΑΝΝΟΠΟΥΛΟΣ Α., σελ.
ΚΑΡΑΜΑΝΛΗΣ Κ., σελ.
ΚΑΤΣΑΡΟΣ Ν., σελ.
ΚΕΔΙΚΟΓΛΟΥ Β., σελ.
ΚΩΝΣΤΑΝΤΙΝΟΥ Φ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΜΑΚΡΥΠΙΔΗΣ Α., σελ.
ΜΠΕΝΑΚΗ-ΨΑΡΟΥΔΑ Α., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ ΑΙΚ., σελ.
ΠΑΥΛΟΠΟΥΛΟΣ Π., σελ.
ΠΟΛΥΔΩΡΑΣ Β., σελ.
ΡΕΓΚΟΥΖΑΣ Α., σελ.
ΣΠΥΡΙΟΥΝΗΣ Κ., σελ.
ΤΣΙΠΛΑΚΗΣ Κ., σελ.
ΤΣΙΠΛΑΚΟΣ Α., σελ.
ΤΣΙΤΟΥΡΙΔΗΣ Σ., σελ.
ΦΛΩΡΙΔΗΣ Γ., σελ.

 

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΛΑ΄
Τετάρτη 15 Μαΐου 2002

 


Αθήνα, σήμερα στις 15 Μαΐου 2002, ημέρα Τετάρτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιωάννη Βαθειά, Βουλευτή Φθιώτιδας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύλλογος Γονέων και Κηδεμόνων Μαθητών Ειδικών Σχολείων και Περιθαλπόμενων Παιδιών με Ειδικές Ανάγκες του ΚΑΑΕΑΘ "Ο ΑΡΙΣΤΕΥΣ" ζητεί την εύρυθμη λειτουργία του ΚΑΑΕΑΘ "Ο ΑΡΙΣΤΕΥΣ".
2) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η 'Ενωση Ναυτικών "Η ΘΑΣΟΣ" και το Δ.Σ. της ΠΕΜΕΝ διαμαρτύρεται για τις μαζικές απολύσεις ναυτεργατών από τους πλοιοκτήτες της πορθμειακής γραμμής Καβάλας - Θάσου.
3) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία οι Εργαζόμενοι της περιοχής Αγρινίου ενόψει της Πρωτομαγιάς του 2002 υποβάλλουν τα εργασιακά τους αιτήματα.
4) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η κυρία Λένα Παντελίδου, ιδιοκτήτρια ακινήτου εκμισθωμένου σε επιχειρήση ξενοδοχείου, επισημαίνει το πρόβλημα της παράτασης του μισθωτηρίου μέχρι 31/12/2005 επειδή οι μισθωτές υπέγραψαν συμφωνία με την Οργανωτική Επιτροπή Ολυμπιακών Αγώνων.
5) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Εκτελεστική Επιτροπή της ΠΟΕ-ΟΤΑ υποβάλλει προτάσεις για το σχέδιο κανονισμού λειτουργίας της Δημοτικής Αστυνομίας.
6) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμος Ζεφυρίου Αττικής επισημαίνει τον κίνδυνο για την Παγκόσμια Ειρήνη από τις δραματικές εξελίξεις στη Μ. Ανατολή.
7) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμος Παραβόλας Αιτωλ/νίας ζητεί να ενισχυθεί οικονομικά ο Δήμος για την επισκευή και συντήρηση του Δημοτικού Σχολείου Καλλιθέας.
8) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Μητροπολίτης Λαγκαδά Νομού Θεσσαλονίκης διαμαρτύρεται για τον αποκλεισμό της Ιερής Μητρόπολης Λαγκαδά από τη χορηγία άδειας λειτουργίας του ραδιοφωνικού της σταθμού, που λειτουργούσε ήδη επτά χρόνια.
9) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΤΕΒΕ ζητούν από την κυβέρνηση να σταματήσει να συμμετάσχει σε πολεμικούς σχεδιασμούς του ΝΑΤΟ, της Ε.Ε. και των ΗΠΑ.
10) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία οι Αλιευτικοί Σύλλογοι του Θερμαϊκού Κόλπου εκφράζουν διαμαρτυρίες για τις γενικές απαγορεύσεις αλιείας στους ενάλιους αρχαιολογικούς χώρους.
11) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η 'Ενωση Γεωργικών Συνεταιρισμών Λαμίας διαμαρτύρεται για την παρακράτηση του ΦΠΑ επί του τιμολογίου καπνού εσοδείας 2000.
12) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Ανώνυμος Ποδοσφαιρική Εταιρία Εθνικός Ο.Φ.Π.Φ. διαμαρτύρεται για τον υποβιβασμό της ομάδας της στην ερασιτεχνική κατηγορία.
13) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Προοδευτικός Σύλλογος Βλυχού 'Υδρας ζητεί χρηματοδότηση για την κατασκευή λιμένα στη θέση Βλυχός της νήσου 'Υδρας.
14) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Πανελλήνιος Σύνδεσμος Ναυτικών Πρακτόρων επισημαίνει τα προβλήματα από την αύξηση της κίνησης των in transit εμπορευματοκιβωτίων ναυτιλιακής εταιρείας κατόπιν νέας συμφωνίας της με τον ΟΛΠ.
15) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Σύλλογος των εν Αττική Κυμαίων ζητεί την αναβάθμιση και στήριξη της Ακαδημίας Εμπορικού Ναυτικού που λειτουργεί στην Κύμη Εύβοιας.
16) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ομοσπονδία Αξιωματικών Αστυνομίας και η 'Ενωση Αξιωματικών Πυροσβεστικού Σώματος, ζητούν την ικανοποίηση οικονομικού αιτήματος των μελών τους.
17) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Πανελλήνιος Κτηνιατρικός Σύλλογος ζητεί να προβλεφθούν οι απαραίτητες πιστώσεις για την απασχόληση των 35 κτηνιάτρων που είχαν προσληφθεί το 2001 για το πρόγραμμα βαροϊκής ακαρίασης των μελισσών.
18) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Προσωπικού Ιδρύματος Μουσείου Μπενάκη ζητεί την αναβάθμιση των μισθών του προσωπικού του Μουσείου.
19) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Νομάρχης Δωδεκανήσου διαμαρτύρεται για την επιχειρούμενη αλλοίωση του μύθου Ικάρου - Δαιδάλου στα πλαίσια της πολιτιστικής Ολυμπιάδας του 2004.
20) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Επαγγελματικό και Βιοτεχνικό Επιμελητήριο Ροδόπης ζητεί την επιδότηση επιτοκίου 3% για όλες τις επαγγελματικές επιχειρήσεις του Νομού Ροδόπης.
21) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί να καταργηθεί για τα μέλη της το μέτρο της τήρησης "βιβλίου δρομολογίων".
22) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Ομοσπονδία Εκπαιδευτικών Υποψηφίων Οδηγών Αυτοκινήτων, Μοτοσυκλετών Ελλάδος αναφέρεται στα προβλήματα των εκπαιδευτών υποψηφίων οδηγών αυτοκινήτων - μοτοσυκλετών.
23) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Πανελλήνια Ομοσπονδία Βιοτεχνών - Εγκαταστατών - Συντηρητών Ανελκυστήρων διαφωνεί με την Κοινή Υπουργική Απόφαση που θα ρυθμίζει τα θέματα των ανελκυστήρων σύμφωνα με τις οδηγίες της Ε.Ε. και που προωθείται από τα συναρμόδια Υπουργεία.
24) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Συντονιστική Επιτροπή Μεταναστευτικών Κοινοτήτων Ελλάδας και η Επιτροπή των 830 παλαιών Μεταναστών αναφέρονται στα προβλήματα που παρουσιάζει στην εφαρμογή του ο Ν. 2910/2001 καθώς και η πρόσφατη συμπλήρωσή του με τροπολογίες.
25) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμος Μύρινας Λήμνου ζητεί τη μείωση της τιμής των αεροπορικών εισιτηρίων στις τακτικές γραμμές Αθήνα - Λήμνος και Θεσσαλονίκη - Λήμνος.
26) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Επαγγελματιών Βιοτεχνών και Εμπόρων Αιτωλ/νίας ζητεί να παραταθεί η προθεσμία της υποβολής δηλώσεων συνάφειας μέχρι τις 30/6/02 και να παραταθεί η προθεσμία υποβολής δηλώσεων κλεισίματος παρελθόντων ανεξέλεγκτων χρήσεων μέχρι τις 30/11/02.
27) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Συντονιστική Επιτροπή Αγώνα Συλλόγων και Πολιτών Σεπολίων ζητούν να μη γίνει υπέργειος ο προαστιακός σιδηρόδρομος, αλλά υπόγειος.
28) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Καλαβρύτων Αχαίας ζητεί τη συντήρηση της οδού Πούντας - Μ.Σπηλαίου - Καλαβρύτων.
29) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΑΝΤΩΝΗΣ ΣΚΥΛΛΑΚΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανθεσσαλική Συντονιστική Επιτροπή για την Εκτροπή του άνω ρου του Αχελώου ποταμού ζητεί τη λήψη μέτρων για την ομαλή εξέλιξη του συγκεκριμένου έργου.
30) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Αγελαδοτρόφων Νομού Μαγνησίας ζητεί να αποσυρθούν άμεσα τα ζώα που για διάφορους λόγους έχουν τεθεί εκτός της παραγωγικής διαδικασίας, με αποζημίωση των αγελαδοτρόφων.
31) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Σύλλογος Επαγγελματιών Λογιστών Αγρινίου και Περιχώρων ζητεί να μετατεθεί η ημερομηνία υποβολής των δηλώσεων της τριετίας για τις αρχές Ιουνίου 2002 και των δηλώσεων εξαετίας για τον Ιούλιο 2002.
32) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Παλλεσβιακό Εργατοϋπαλληλικό Κέντρο ζητεί να ισχύσει δημόσια και δωρεάν κοινωνική ασφάλιση για όλους τους εργαζόμενους.
33) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμος Περιστερίου Αττικής καταγγέλλει τη γενοκτονία του παλαιστινιακού λαού από τον ισραηλινό στρατό και την κυβέρνηση του Ισραήλ.
34) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμος Βριλησσίων Αττικής καταγγέλλει τη γενοκτονία του παλαιστινιακού λαού από τον ισραηλινό στρατό και την κυβέρνηση του Ισραήλ.
35) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Πολιτιστικός Σύλλογος Φερών και Περιφέρειας Νομού 'Εβρου "Η ΒΗΡΑ" καταγγέλλει τη γενοκτονία του παλαιστινιακού λαού από τον ισραηλινό στρατό και την κυβέρνηση του Ισραήλ.
36) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Πολιτιστικό Κέντρο Εργαζομένων ΟΤΕ Νομού Αττικής εκφράζει τη συμπαράστασή του στο δοκιμαζόμενο παλαιστινιακό λαό.
37) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Αλληλοβοηθητικό Σωματείο Επικουρικής Ασφάλισης Εργοληπτών Ηλεκτρολόγων Βόρειας Ελλάδας εκφράζει τη συμπαράστασή του στον αγώνα του δοκιμαζόμενου παλαιστινιακού λαού.
38) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Βιοτεχνών Ταπετσαρίας Αττικής καταγγέλλει τα εγκλήματα που διαπράττει η κυβέρνηση του Ισραήλ ενάντια στον παλαιστινιακό λαό.
39) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Πανελλήνια 'Ενωση Αξιωματικών - Υπαξ/κων Εθν. Αντίστασης 1941-44 ζητεί την καταβολή του μερίσματος στους στρατιωτικούς των Ε.Δ. που διώχθηκαν λόγω συμμετοχής τους στην Εθνική Αντίσταση και αναγνωρίστηκε ο εκτός ενεργούς υπηρεσίας τους χρόνος, ως χρόνος μετοχικής σχέσης στα μετοχικά ταμεία των Ε.Δ. από τον Ν. 2913/2001.
40) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Εργαζομένων ΥΠΕΧΩΔΕ Νομού Κορινθίας ζητεί να παραμείνουν οι υπάλληλοι του πρώην ΤΑΣ Κορίνθου στη διάθεση της Νομαρχιακής Αυτοδιοίκησης Κορινθίας.
41) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Εργατοϋπαλληλικό Κέντρο Φωκίδας ζητεί να αποχωρήσουν τα ισραηλινά στρατεύματα από τα παλαιστινιακά εδάφη και να εφαρμοστούν οι αποφάσεις του ΟΗΕ για ένα πραγματικά ανεξάρτητο παλαιστινιακό κράτος.
42) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Εργατοϋπαλληλικό Κέντρο Φωκίδας ζητεί να ισχύσει δημόσια καθολική και υποχρεωτική κοινωνική ασφάλιση για όλους τους εργαζόμενους.
43) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Διδασκόντων στο 5ο Γυμνάσιο Βόλου Μαγνησίας ζητεί την επίλυση των προβλημάτων που δημιουργούνται από τη συστέγαση σχολείων στο Καρτάλειο διδακτήριο.
44) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύνδεσμος Συνταξιούχων ΤΕΒΕ Πειραιώς και Νήσων ζητεί να θεσπιστεί η κατώτατη σύνταξη στα 646 ευρώ.
45) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Φίλων της Ιεράς Μονής Παναγίας Κουτσουριώτισσας Φωκίδας ζητεί οικονομική ενίσχυση για την αποπεράτωση των έργων επισκευής στα κτίσματα της πιο πάνω Μονής. 
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1730/1-10-01 ερώτηση δόθηκε με το υπ΄ αριθμ. 1715/17-10-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 1730/1-10-01, που κατατέθηκε στη Βουλή από τους Βουλευτές κυρίους Ν. Γκατζή, Τάκη Τσιόγκα και Α. Σκυλλάκο, σχετικά με το παραπάνω θέμα, σας γνωρίζουμε τα εξής:
Βάσει του άρθρου 42 του Α.Ν. 1846/51, το ΙΚΑ μέχρι σήμερα έχει συνάψει συμβάσεις με είκοσι βρεφονηπιακούς σταθμούς σε όλη τη χώρα στους οποίους αποστέλλονται παιδιά ασφαλισμένων, βάσει κοινωνικών κριτηρίων.
Ειδικά στο Βόλο το ΙΚΑ έχει συνάψει συμβάσεις με το Κέντρο Παιδιού του Δήμου Βόλου για πενήντα θέσεις και με το Βρεφονηπιακό Σταθμό της Ιεράς Μητρόπολης Δημητριάδος "Η Μεταμόρφωση" για ακόμη πενήντα θέσεις.
Ήδη όμως με υπεράριθμες εγγραφές στους εν λόγω Σταθμούς συμμετέχουν 207 και 80 παιδιά αντίστοιχα.
Πρόσφατα με σχετική ρύθμιση η λειτουργία των παιδικών σταθμών έχει ανατεθεί στη Τοπική Αυτοδιοίκηση και καθορίσθηκαν και οι πόροι για τη λειτουργία τους.
Παρόλα αυτά τα ΙΚΑ προς διευκόλυνση των ασφαλισμένων του, έχει δεσμευθεί ότι θα εξακολουθεί να καλύπτει τις δαπάνες των παιδικών σταθμών για τα υπεράριθμα παιδιά των ασφαλισμένων του, μέχρι τη φοίτησή τους στη στοιχειώδη εκπαίδευση.
Πάντως σημειώνεται ότι τέτοιου είδους παροχές δεν εμπίπτουν στους σκοπούς των ασφαλιστικών ταμείων και δεν έχουν σχέση με ασφαλιστικές παροχές ασθένειας.
Ο Υφυπουργός
Ν. ΦΑΡΜΑΚΗΣ"
2. Στην με αριθμό 1755/2-10-01 ερώτηση δόθηκε με το υπ΄ αριθμ. 40599/19-10-01 έγγραφο από τον Υφυπουργό Εσωτερικών, Δημοσίας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1755/2-10-01 που κατέθεσε η Βουλευτής κ. Μαρία Δαμανάκη και αναφέρεται στο αντικείμενο του θέματος, σας γνωρίζουμε τα εξής: 
Με τις υπ' αριθμ. ΔΙΠΠ/Φ.ΕΠ.2.9/18052/1-8-2000 και 27592/10-8-2000 εγκυκλίους του Υπουργείου ζητήθηκε από τους εποπτευόμενους από το Υπουργείο Εσωτερικών, Δημόσιας Διοίκησης και Αποκέντρωσης, φορείς, να προβούν στον προγραμματισμό προσλήψεων τακτικού προσωπικού, εποχιακού προσωπικού και συμβάσεων μίσθωσης έργου έτους 2001. 
Στα πλαίσια του προγραμματισμού προσλήψεων για το έτος 2001 σύμφωνα με τα οριζόμενα από την ΠΥΣ 55/98 όπως ισχύει, ο Δήμος Κέας απέστειλε στην υπηρεσία μας αίτημα πλήρωσης δέκα (10) θέσεων μονίμου προσωπικού διαφόρων κατηγοριών. 
Το αίτημα αυτό προωθήθηκε στην προβλεπόμενη από την παρ. 3 του άρθρου 2 της ΠΥΣ 55/98 όπως τροποποιήθηκε από την ΠΥΣ 35/2000 όμοια, Τριμελή εξ Υπουργών Επιτροπή, προκειμένου να παρασχεθεί η σχετική έγκριση η οποία απαιτείται για τη, στη συνέχεια, προκήρυξη πλήρωσης των ανωτέρω θέσεων, σύμφωνα με τις διατάξεις του ν. 21 90/94. 
Κατόπιν της σχετικής εγκρίσεως με την αριθμ. 6/5κ/2001 (ΦΕΚ 56/τ.ΑΣΕΠ/21-2-2001) προκήρυξη του ΑΣΕΠ προκηρύχθηκαν για το Δήμο Κέας μία (1) θέση ΤΕ19 Πληροφορικής και μία (1) θέση ΤΕ3 Τεχνολόγων Πολιτικών Μηχανικών. 
Επιπλέον, η υπηρεσία μας φρόντισε να συμπεριληφθούν στην υπό έκδοση προκήρυξη πλήρωσης 1.556 θέσεων στους ΟΤΑ Α΄ βαθμού που εγκρίθηκαν με την υπ' αριθμ. ΔΙΠΠ/ΕΓΚΡ.1/οικ.13359/17-7-2001 Απόφαση της Επιτροπής του άρθρου 2 παρ. 1 της. αριθμ. 55/98 ΠΥΣ τα εξής αιτήματα του Δήμου Κέας: 
* ΠΕ1 Διοικητικού Οικονομικού 1 θέση
*ΠΕ3 Πολιτικών Μηχανικών 1 θέση 
*ΤΕ17 Διοικητικού Λογιστικού 1 θέση 
Με την προκήρυξη των ανωτέρω θέσεων και σε συνδυασμό με τη θέσπιση του θεσμού των Συμπολιτειών, βάσει του νόμου 2946/2001 (ΦΕΚ 242/τ.Α/8-10-2001) σύμφωνα με τον οποίο οι ΟΤΑ Α΄ Βαθμού μπορούν να συστήσουν ΝΠΔΔ "τις Συμπολιτείες", οι οποίες θα στελεχωθούν με το κατάλληλο προσωπικό, με σκοπό τη συγκρότηση υπηρεσιών για την αποτελεσματική άσκηση αρμοδιοτήτων στους τομείς της τεχνικής υποστήριξης, οικονομικής διαχείρισης και δημοτικής αστυνόμευσης, ο Δήμος Κέας θα έχει τη δυνατότητα να ανταπεξέλθει και να καλύψει τις ανάγκες του σε μεγάλο βαθμό. 
Ο Υφυπουργός
Κ. ΚΑΪΣΕΡΛΗΣ"
3. Στην με αριθμό 1771/2-10-01 ερώτηση δόθηκε με το υπ' αριθμ. 2083/17-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1771/2-10-2001 που κατέθεσε ο Βουλευτής κ. Θ. Σκρέκας σας πληροφορούμε τα εξής:
Με την ψήφιση του Καν. 1051/2001 από το Συμβούλιο Υπουργών Γεωργίας, κατοχυρώθηκε το μέλλον της βαμβακοκαλλιέργειας και το εισόδημα των ελλήνων βαμβακοπαραγωγών, αφού επιτεύχθηκε:
1. Η διατήρηση του καθεστώτος των ελλειμματικών πληρωμών.
2. Η αναγνώριση του σημερινού "status" της ελληνικής παραγωγής (1.137.750 τόνους) που είναι κατά μέσο όρο 350.000 τόνοι πάνω από το εθνικό κατώφλι εγγύησης των 782.000 τόνων.
3. Εξασφάλιση του μέλλοντος της βαμβακοκαλλιέργειας στη χώρα και του εισοδήματος των παραγωγών, καθώς δεν υπάρχει καταληκτική ημερομηνία για το ισχύον καθεστώς και
4. Η λήψη περιβαλλοντικών μέτρων που είναι αναγκαία για τη συνέχιση της καλλιέργειας.
Με βάση τον κανονισμό και τη σύμφωνη γνώμη των παραγωγικών τάξεων ελήφθησαν μέτρα για την σταθεροποίηση της καλλιεργούμενης έκτασης. Με Διυπουργική Απόφαση ορίσθηκε υποχρεωτική αμειψισπορά 5% επί του Μ.Ο. καλλιέργειας της πενταετίας 1995-1999 και ορίσθηκε πλαφόν καλλιεργούμενων εκτάσεων κατά Νομό και συνολικά για τη χώρα στο ύψος των 3.937.000 στρεμμάτων. Στο Νομό Τρικάλων κατανεμήθηκε δικαίωμα 159.000 στρεμμάτων το οποίο δεν καλύφθηκε, αφού οι παραγωγοί δήλωσαν στα πλαίσια του ΟΣΔΕ εκτάσεις καλλιεργούμενες με βαμβάκι 151.000 στρεμμάτων.
Τα συνολικά πραγματικά στοιχεία της καλλιέργειας περιόδου 2001 που δηλώθηκαν στο ΟΣΔΕ αφορούν 93.700 παραγωγούς και 3.805.000 στρέμματα δηλαδή 132.000 στρέμματα λιγότερα από το ορισθέν πλαφόν. Η μείωση αυτή οφείλεται κατά κύριο μέρος στη συνειδητοποίηση των παραγωγών ότι, η άναρχη αύξηση της καλλιέργειας απειλεί το εισόδημά τους και φαλκιδεύει το μέλλον της καλλιέργειας. Από επιτόπιους ελέγχους το ΟΠΕΚΕΠΕ και λαμβάνοντας υπόψη το Μ.Ο. απόδοσης της τελευταίας πενταετίας, ήτοι 288 κιλά συσπόρου ανά στρέμμα, έγινε και ο πρώτος προσδιορισμός της ηρτημένης εσοδείας, ήτοι 1.095.840 τόνοι. Οι ποσότητες αυτές έγιναν αποδεκτές και από την Ε.Ε. και έτσι προέκυψε προσωρινή ελάχιστη τιμή 193,5 δρχ. το κιλό που είναι ελαφρά αυξημένη σε σχέση με την περυσινή περίοδο (190 δρχ/κιλό) ενώ η αγορά συσπόρου βάμβακος άνοιξε με τιμές 215-225 δρχ το κιλό, τιμές που είναι ίδιες με τις περυσινές διαψεύδοντας όλες τις προβλέψεις για έναρξη των παραδόσεων σε χαμηλές τιμές.
Η αμειψισπορά του 5% δεν απελευθερώνει σημαντικές εκτάσεις από καλλιέργεια βάμβακος, ώστε να δημιουργούνται προβλήματα αλλά, αντίθετα, θεωρείται στοιχειώδες μέτρο εξαιτίας της μονοκαλλιέργειας βάμβακος σε πολλές περιοχές για τη διατήρηση γονιμότητας του εδάφους και άσκησης αειφόρου γεωργίας.
Παρά την μειωμένη ηρτημένη παραγωγή σε σχέση με πέρυσι, οι συνολικές εισροές από την Ε.Ε. θα είναι αυξημένες κατά 100 εκατομύρια ΕΥΡΩ και θα ξεπεράσουν τα 650 εκατ. ΕΥΡΩ.
Η παράδοση και παραλαβή του συσπόρου βαμβακιού στα εκκοκκιστήρια έχει αρχίσει από τις 26 Σεπτεμβρίου 2001 και σύμφωνα με τα διοικητικά μέτρα που ισχύουν για το βαμβάκι (Κ.Υ.Α. 40420/28.2.2001 και Κ.Υ.Α. 55645/24.9.2001) οι παραγωγοί μπορούν να παραδώσουν την παραχθείσα ποσότητα συσπόρου βαμβακιού από τη δηλωθείσα στο ΟΣΔΕ έκτασή τους. Η ποσότητα αυτή προσδιορίζεται από τον ΟΠΕΚΕΠΕ με βάση πραγματικά στοιχεία παραγωγής της ζώνης καλλιέργειας που βρίσκονται τα αγροτεμάχια αλλά και στατιστικά στοιχεία παραγωγής του κάθε παραγωγού την τελευταία τριετία. Οι παραγωγοί που θεωρούν ότι δεν καλύπτονται από την ποσότητα που τους αναλογεί βάσει της εκτίμησης παραγωγής, μπορούν να υποβάλλουν ένσταση που θα εξετασθεί από τον ΟΠΕΚΕΠΕ, για να γίνει ή όχι αποδεκτή στην οποία θα αιτιολογούν την επιπλέον ποσότητα προϊόντος που θέλουν να παραδώσουν.
Με την εφαρμογή του νέου συστήματος ελέγχου από τον ΟΠΕΚΕΠΕ, με τη χρήση πλήρους μηχανογραφημένου συστήματος και απλοποίησης των διαδικασιών, οι παραγωγοί θα εξοφλούνται εντός 30 ημερών από την ημερομηνία παράδοσης του προϊόντος στην εκκοκιστική επιχείρηση.
Με όλα τα παραπάνω μέτρα διασφαλίζεται με τον καλύτερο τρόπο το εισόδημα των παραγωγών και η βιωσιμότητα της καλλιέργειας, που θα παράγει ένα προϊόν, απευθύνεται στην διεθνή αγορά με αξιώσεις.
Το πρόγραμμα της Εξισωτικής Αποζημίωσης συνήθως πληρώνεται προς το τέλος του έτους.
Για το τρέχον έτος η επεξεργασία αιτήσεων καθυστέρησε λόγω της αλλαγής του προγράμματος, της ύπαρξης του Ελέγχου του επιτοπίου και της υποχρέωσης της υποβολής καλλιεργητικού Σχεδίου.
Το πρόγραμμα της ΕΑ ήδη άρχισε να πληρώνεται και η ολοκλήρωση των πληρωμών αναμένεται αρχές τους επόμενους έτους.
Ο Υφυπουργός
Ε. ΑΡΓΥΡΗΣ"
4. Στην με αριθμό 1774/3-10-2001 ερώτηση δόθηκε με το υπ' αριθμ. 39810/17-10-2001 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της 1774/3-10-2001 ερώτησης των Βουλευτών κυρίων Γ. Χουρμουζιάδη και Α. Τζέκη και στα πλαίσια των αρμοδιοτήτων μας, σας πληροφορούμε τα ακόλουθα:
Ο Δήμος Θάσου έχει χρηματοδοτηθεί μέχρι σήμερα από το ΥΠΕΣΔΔΑ με το ποσό των 13,5 εκατ. δρχ. για την εκτέλεση εργασιών επισκευής και συντήρησης των σχολικών κτιρίων.
Ομοίως, ο Δήμος Καβάλας έχει χρηματοδοτηθεί μέχρι σήμερα με το ποσό των 84,5 εκατ. δρχ. για την εκτέλεση εργασιών επισκευής και συντήρησης των σχολικών κτιρίων.
Επίσης, στο πρόγραμμα ΕΠΤΑ του Δήμου Καβάλας έχουν ενταχθεί οι δράσεις: α) "Ολοήμερα νηπιαγωγεία - Εισαγωγικά Σχολεία Διευρυμένου Ωραρίου", με εγκεκριμένο προϋπολογισμό 2,2 εκατ. δρχ. και β) "Οικονομική ενίσχυση Δημοτικών Σχολείων", με εγκεκριμένο προϋπολογισμό 6,2 εκατ. δραχμές.
Ειδικότερα, για το θέμα κατασκευής νέων σχολικών αιθουσών αρμόδιο να απαντήσει είναι το συνερωτώμενο Υπουργείο.
Ο Υφυπουργός
Κ. ΚΑΪΣΕΡΛΗΣ"
5. Στην με αριθμό 1783/3-10-2001 ερώτηση δόθηκε με το υπ' αριθμ. 2084/17-10-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1783/3-10-2001 που κατέθεσε ο Βουλευτής κ. Η. Καλλιώρας σας απαντούμε τα εξής:
Οι σχετικοί Κοινοτικοί κανονισμοί προβλέπουν ότι στις συμβάσεις αγοραπωλησίας του σύσπορου βαμβακιού θα πρέπει να καθορίζονται οι προσαρμογές τιμής (που αντιστοιχούν στις αποκλίσεις μεταξύ του ποιοτικού τύπου και της ποιότητας του παραδιδόμενου βαμβακιού) όπως αυτές συμφωνήθηκαν μεταξύ των συμβαλλομένων μερών.
Στα πλαίσια των ανωτέρω, το Υπουργείο Γεωργίας και τη βούληση επέδειξε αλλά και συνέβαλλε με τις ενέργειές του, στο μέτρο του δυνατού, στην πραγματοποίηση επαφών μεταξύ των ενδιαφερομένων φορέων (ΠΑΣΕΓΕΣ, ΓΕΣΑΣΕ, ΣΥΔΑΣΕ και Ένωση Εκ/στών και Εξαγωγέων Βάμβακος) για την επίλυση του θέματος.
Σε κάθε περίπτωση η ύπαρξη ενός παραρτήματος ποιοτικών χαρακτηριστικών είναι, όπως προαναφέρθηκε, απαραίτητη για την ορθή και σύννομη με τους Κοινοτικούς κανονισμούς συμπλήρωση των συμβάσεων αγοραπωλησίας, λόγος για τον οποίο περιελήφθη στην Κ.Υ.Α. 55645/2001 η διάταξη περί διατήρησης του υπάρχοντος παραρτήματος, μέχρι αντικατάστασής του από νέο που θα βασίζεται στην κοινή συμφωνία των ενδιαφερομένων.
Ο Υφυπουργός
Ε. ΑΡΓΥΡΗΣ"
6. Στην με αριθμό 1806/3.10.01 ερώτηση δόθηκε με το υπ' αριθμ. 13919/16.10.01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1806/3.10.2001 ερώτηση που κατατέθηκε στη Βουλή από το Βουλευτή κ. Δ. Πιπεργιά σχετικά με την αναβάθμιση της Πρόνοιας Ν.Ευβοίας σε Διεύθυνση σας πληροφορούμε τα εξής:
Μετά τη δημοσίευση του ν. 2218/94 και των Οργανισμών των Νομαρχιακών Αυτοδιοικήσεων τον Ιούνιο του 1995 καταργήθηκαν όλες οι Περιφερειακές Υπηρεσίες του Υπουργείου μας, οι οποίες από τότε και στο εξής είναι Υπηρεσίες των κατά τόπους Νομαρχιακών Αυτοδιοικήσεων.
Ως εκ τούτου για την αναβάθμιση της Πρόνοιας Ν. Ευβοίας σε Διεύθυνση αρμόδια να κινήσει τις διαδικασίες είναι η Νομαρχιακή Αυτοδιοίκηση Ευβοίας.
Κατόπιν αυτών αρμόδιο να ενημερώσει τη Βουλή είναι το εποπτεύον τις Νομαρχιακές Αυτοδιοικήσεις Υπουργείο Εσωτερικών, Δημ. Διοίκησης και Αποκέντρωσης προς το οποίο διαβιβάζουμε την ερώτηση.
Η Υφυπουργός
Χ. ΣΠΥΡΑΚΗ"
7. Στην με αριθμό 1867/8.10.01 ερώτηση δόθηκε με το υπ' αριθμ. 29130/19.10.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1867/8.10.01 που κατέθεσαν στη Βουλή των Ελλήνων οι Βουλευτές, κύριοι Αντώνης Σκυλλάκος και Τάξης Τσιόγκας σας γνωρίζουμε τα εξής:
Αλλοδαποί κάτοχοι "πράσινης κάρτας" με ημερομηνία λήξης στο διάστημα μετά τις 2/5/2001 και πριν 2/6/2001 όφειλαν να έχουν υποβάλει αίτηση για ανανέωσή της, πριν από την ημερομηνία λήξης της, στον ΟΑΕΔ. Σύμφωνα δε με το άρθρο 65 παρ.4, πράσινες κάρτες για τις οποίες εκκρεμούσαν κατά την έναρξη ισχύος του ν. 2910/2001 αιτήσεις ανανέωσής τους, παρατείνονται αυτοδικαίως από την 2/6/2001 αιτήσεις ανανέωσής τους, παρατείνονται αυτοδικαίως από την 2/6/2001 μέχρι την 30/6/2002 και στη συνέχεια ανανεώνονται σύμφωνα με τις διατάξεις του παραπάνω νόμου.
Η χρονική περίοδος και η διαδικασία για την υποβολή των δικαιολογητικών έγινε αντικείμενο εκτεταμένης διαφημιστικής καμπάνιας τόσο από τον ηλεκτρονικό όσο και από τον έντυπο τύπο. Επίσης εκδόθηκαν ενημερωτικά φυλλάδια σε εφτά γλώσσες. Εξάλλου με την Φ. 63574/22934/19.7.01 απόφαση του Υπουργείου Εσωτερικών, Δημόσιας Διοίκησης και Αποκέντρωσης δόθηκε η ευκαιρία στους οικονομικούς μετανάστες που θα υπέβαλαν αίτηση για εξάμηνη προσωρινή άδεια παραμονής μέχρι τις 2/8/2001 να μπορούν να συμπληρώσουν τα τυχόν ελλείποντα δικαιολογητικά ως τις 7/9/2001.
Ο Υφυπουργός
Κ. ΚΑΙΣΕΡΛΗΣ"
8. Στην με αριθμό 1880/8-10-01 ερώτηση δόθηκε με το υπ' αριθμ. 15906/18-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 1880/8-10-01 που κατατέθηκε στη Βουλή από τον Βουλευτή κ. Κ. Καρρά, σχετικά με το σύστημα πρόσβασης των Ατόμων με Ειδικές Ανάγκες σε δημόσια κτίρια και μέσα μαζικής μεταφοράς σας πληροφορούμε τα εξής:
Στο Υπουργείο Εσωτερικών, Δημόσιας Διοίκησης και Αποκέντρωσης - Γενική Γραμματεία Δημόσιας Διοίκησης λειτούργησε διϋπουργική επιτροπή, στην οποία συμμετείχε το Υπουργείο Υγείας και Πρόνοιας, με έργο την παρακολούθηση και το συντονισμό των ενεργειών των υπηρεσιών του δημόσιου τομέα σχετικά με την προσβασιμότητα των κτιρίων τους για άτομα με αναπηρίες, καθώς και τη μελέτη, εξέταση και προώθηση προτάσεων για την αναβάθμιση της ποιότητας των υπηρεσιών της Δημόσιας Διοίκησης στους πολίτες με αναπηρίες.
Στο πλαίσιο λειτουργίας της ανωτέρω επιτροπής ζητήθηκε από τις δημόσιες υπηρεσίες, τα ΝΠΔΔ και τους ΟΤΑ να προβούν στην κατάρτιση και υλοποίηση ενός οργανωμένου προγράμματος δράσης για την διευκόλυνση της πρόσβασης των ατόμων με αναπηρίες στα κτίρια των υπηρεσιών τους σε Κεντρικό και Περιφερειακό επίπεδο, με σκοπό την εξασφάλιση της ανεμπόδιστης πρόσβασης των πολιτών με αναπηρίες.
Επίσης με βάση τις οδηγίες που δόθηκαν για την άρση των αρχιτεκτονικών εμποδίων - φραγμών και την παροχή ειδικών διευκολύνσεων, παρακολουθήθηκαν και καταγράφηκαν τόσο η εφαρμογή, όσο και οι ενέργειες που έγιναν από κάθε φορέα και δημοσιοποιήθηκαν με την αποστολή εγκυκλίων και με την παροχή των σχετικών στοιχείων, μέσω διαδικτύου.
Επισυνάπτουμε τις σχετικές εγκυκλίους στις οποίες περιλαμβάνονται πίνακες με όλα τα κτίρια του δημόσιου τομέα που είναι προσβάσιμα για τα άτομα με αναπηρίες με όλες τις απαραίτητες πληροφορίες και παρατηρήσεις.
Όσον αφορά στο θέμα της προσβασιμότητας στα μέσα ειδικής μεταφοράς αρμόδιο να απαντήσει είναι το συνερωτώμενο Υπουργείο Μεταφορών και Επικοινωνιών.
Ο Υφυπουργός
Δ. ΘΑΝΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
9. Στην με αριθμό 47/25-6-01 ερώτηση δόθηκε με το υπ' αριθμ. 33449/11-10-01 έγγραφο από τον Υφυπουργό Eθνικής Οικονομίας η ακόλουθη απάντηση:
"Απαντώντας στην ερώτηση 47/25-6-01 που κατέθεσε στη Βουλή των Ελλήνων ο Βουλευτής κ. Π. Σκανδαλάκης και αφορά η καθυστέρηση στην απαιτούμενη πίστωση για την διασφάλιση του έργου Μαρίνα Μονεμβασιάς, σας γνωρίζουμε ότι ύστερα από πρόταση του ΥΠΕΧΩΔΕ με αρ. πρ. Δ11Αα/0/1/100 Φ50+200/3-7-2001 εντάχθηκε στη ΣΑΕ-070 01 έργο με κωδ. Αριθμό 2170002 και με τίτλο "Επισκευή ζημιών στο Λιμάνι Μονεμβασιάς" με προϋπολογισμό 120.000.000 δρχ. και πίστωση για το 2001 60.000.000 δρχ.
Ο Υπουργός
ΧΡΗΣΤΟΣ ΠΑΧΤΑΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 16 Μαΐου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 & 3 Καν. Βουλής)
1.- Η με αριθμό 591/13-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Πολιτισμού, σχετικώς με τις προθέσεις της Κυβέρνησης για ρύθμιση των χρεών της Ποδοσφαιρικής Ανώνυμης Εταιρείας "Εθνικός". 
2.- Η με αριθμό 598/13-5-2002 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Οικονομίας και Οικονομικών, σχετικώς με δημοσιεύματα στον Τύπο αναφερόμενα στο υπό διαμόρφωση νομοθετικό πλαίσιο λειτουργίας των ηλεκτρονικών παιχνιδιών κ.λ.π..
3.- Η με αριθμό 597/13-5-2002 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με τη στελέχωση του Κέντρου Θεραπείας Εξαρτημένων Ατόμων. 
4.- Η με αριθμό 599/13-5-2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Πολιτισμού, Ανάπτυξης, σχετικώς με την αναθεώρηση της απόφασης για την κατασκευή Κέντρου Διανομής της Δημόσιας Επιχείρησης Ηλεκτρισμού εντός της οικιστικής ζώνης του Δήμου Κορυδαλλού κ.λπ..
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 & 3 Καν. Βουλής)
1.- Η με αριθμό 590/13-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου να προχωρήσει σε νομοθετική ρύθμιση αποκατάστασης των ασφαλισμένων του Ταμείου Εμπόρων, Βιοτεχνών Ελλάδος της περιοχής Σητείας, που έπεσαν θύματα κατάχρησης των εισφορών τους κ.λ.π..
2.- Η με αριθμό 592/13-5-2002 επίκαιρη ερώτηση του Βουλευτή της Νέας Δημοκρατίας κ. Ευάγγελου Πολύζου προς τον Υπουργό Γεωργίας, σχετικώς με την αποζημίωση των πληγέντων από τις χιονοπτώσεις του περασμένου Δεκεμβρίου και Ιανουαρίου αγροτών και κτηνοτρόφων του Νομού Πιερίας. 
3.- Η με αριθμό 596/13-5-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη των αναγκαίων μέτρων αντιμετώπισης του προβλήματος της μείωσης της στάθμης των υδάτων της Λίμνης Δοϊράνης κ.λ.π.. 
4.- Η με αριθμό 594/13-5-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη των αναγκαίων μέτρων εξασφάλισης της χρηματοδότησης των έργων αποπεράτωσης της Εγνατίας Οδού. 
Κυρίες και κύριοι συνάδελφοι, έχω την τιμή να σας ανακοινώσω ότι παρακολουθούν τη συνεδρίασή μας από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" για τα εκατόν ογδόντα χρόνια από την Ελληνική Επανάσταση, σαράντα οκτώ μαθητές και μαθήτριες και δύο δάσκαλοι του Δημοτικού Σχολείου Βάρης. 
Η Βουλή τους καλωσορίζει. 
(Χειροκροτήματα από όλες τις πτέρυγες)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση επί της Ετήσιας Εκθέσεως του Ελεγκτικού Συνεδρίου για το οικονομικό έτος 1999.
Η συζήτηση θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής περί γενικευμένης συζήτησης επερωτήσεως.
Έχω την τιμή να θέσω υπόψη του Σώματος την ομόφωνη απόφαση της Διάσκεψης των Προέδρων για την οργάνωση της συζήτησης με εφαρμογή της διάταξης της παραγράφου 5 του άρθρου 65 του Κανονισμού, δηλαδή να υπάρξει κατάλογος κατά προτεραιότητα ομιλητών που θα οριστούν από τα κόμματα ως εξής: Τρεις Βουλευτές από το Πανελλήνιο Σοσιαλιστικό Κίνημα, τρεις Βουλευτές από το κόμμα της Νέας Δημοκρατίας και ένας συνάδελφος από τα άλλα δύο κόμματα, εκτός φυσικά από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους. Μετά από αυτούς όποιος άλλος συνάδελφος θέλει να μιλήσει θα εγγραφεί με το ηλεκτρονικό σύστημα μέχρι το πέρας της ομιλίας του δεύτερου ομιλητή.
Οι τέσσερις πρώτοι ομιλητές, ένας από το κάθε κόμμα, προτείνω να μιλήσουν μέχρι δεκαπέντε λεπτά και οι λοιποί τέσσερις από δέκα λεπτά. Σύμφωνα με τον Κανονισμό, οι συνάδελφοι οι οποίοι θα εγγραφούν στον κατάλογο με το ηλεκτρονικό σύστημα θα μιλήσουν για πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δεκαπέντε λεπτά, όπως προβλέπει ο Κανονισμός. Εάν όμως προηγηθεί ομιλία Προέδρου Κοινοβουλευτικής Ομάδας, όπως γνωρίζετε, ο αναπληρωτής θα μετάσχει στη συζήτηση σύμφωνα με τους ορισμούς του άρθρου 167 παράγραφος 2 του Κανονισμού της Βουλής.
Οι Υπουργοί μπορούν να συμμετάσχουν στη συζήτηση κατά τις διατάξεις των άρθρων 97 παράγραφος 1 έως 3 του Κανονισμού της Βουλής.
Εφόσον η Βουλή αποδεχθεί αυτήν την πρόταση, σας ενημερώνω ότι τα κόμματα έχουν υποδείξει, από το ΠΑ.ΣΟ.Κ. τους κυρίους Ιωάννη Γιαννακόπουλο, Ανδρέα Μακρυπίδη και Ιωάννη Βαθειά, από τη Νέα Δημοκρατία τους κυρίους Νικόλαο Κατσαρό, Απόστολο Ανδρεουλάκο και Άννα Ψαρούδα-Μπενάκη, από το Κομμουνιστικό Κόμμα Ελλάδας τον κ. Άγγελο Τζέκη και από τον Συνασπισμό της Αριστεράς και της Προόδου θα μιλήσει ο Πρόεδρος του κόμματος κ. Νικόλαος Κωνσταντόπουλος.
Τέλος, προτείνω στο Σώμα να ορίσουμε ως χρόνο περάτωσης της συζήτησης τις 15.30΄. Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα συμφωνεί και μπορούμε να προχωρήσουμε στη συζήτηση.
Πριν δώσω το λόγο στον κ. Γιαννακόπουλο, σας κάνω γνωστό ότι για τη σημερινή συζήτηση ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής κ. Βύρων Πολύδωρας και από το Κομμουνιστικό Κόμμα Ελλάδος ο Βουλευτής κ. Άγγελος Τζέκης.
Ορίστε, κύριε Γιαννακόπουλε, έχετε το λόγο.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, συζητούμε σήμερα στην Εθνική Αντιπροσωπεία, την Ετήσια Έκθεση του Ελεγκτικού Συνεδρίου, η οποία συζητείται για πρώτη φορά, αν δεν κάνω λάθος. Θεωρώ ότι η συζήτηση αυτή είναι ένα θετικό βήμα, γιατί θα ακουστούν οι απόψεις των Κομμάτων. Και πιστεύω ότι από ένα διάλογο δημιουργικό μόνο κάτι καλό μπορεί να βγει.
Στην έκθεση αυτή, εκτός των άλλων, σημειώνονται οι παραβάσεις, οι οποίες διαπιστώθηκαν κατά το οικονομικό έτος 1999 στην εκτέλεση του Προϋπολογισμού, στους κανόνες του δημοσίου λογιστικού, των νομικών προσώπων του δημοσίου δικαίου, αλλά και των Ο.Τ.Α.. Επίσης υποδεικνύονται τα μέσα και οι τρόποι που θεωρούνται ότι μπορούν να αποτρέψουν την επανάληψη των παραβάσεων αυτών, αλλά αναπτύσσονται και ορισμένες σκέψεις και απόψεις για τροποποιήσεις και βελτιώσεις της νομοθεσίας που αφορά τις αρμοδιότητες του Ελεγκτικού Συνεδρίου.
Ως προς το σημείο αυτό και πέρα από τις θέσεις του Ελεγκτικού Συνεδρίου θα επανέλθω, γιατί κρίνω ότι είναι καιρός πια οι όποιοι έλεγχοι, αγαπητοί συνάδελφοι, να είναι ουσιαστικοί και επί του φυσικού αντικειμένου και όχι μόνο έλεγχοι των φακέλων της κάθε περιπτώσεως. Γιατί έτσι πιστεύω ότι ο έλεγχος γίνεται πιο ουσιαστικός.
Κυρίες και κύριοι συνάδελφοι, όπως είναι γνωστό στις αρμοδιότητες του Ελεγκτικού Συνεδρίου μεταξύ των άλλων υπάγονται και ο έλεγχος των δαπανών του κράτους, των Ο.Τ.Α. και άλλων νομικών προσώπων δημοσίου δικαίου, που υπάγονται με ειδικούς κάθε φορά νόμους.
Η έκθεση προς τη Βουλή για τον ισολογισμό και απολογισμό του Κράτους, οι γνωμοδοτήσεις επί νομοσχεδίων που αφορούν την απονομή συντάξεων -σύμφωνα με το άρθρο 73 του Συντάγματος- ο έλεγχος των λογαριασμών των ΟΤΑ και των νομικών προσώπων δημοσίου δικαίου, εδώ εννοώ τον καταστατικό έλεγχο, ο έλεγχος των διαχειρίσεων των δημοσίων επιχειρήσεων και οργανισμών, αλλά και άλλες αρμοδιότητες, καθώς και η εκδίκαση υποθέσεων ενδίκων μέσων, ενστάσεων, εφέσεων κ.λπ. που αποτελούν -κατά την άποψή μου- ή πρέπει να αποτελούν την κύρια και ίσως την αποκλειστική αρμοδιότητα ενός ανώτατου ακυρωτικού δικαστηρίου, όπως είναι το Ελεγκτικό Συνέδριο. 
Επίσης στην αρμοδιότητα του Ελεγκτικού Συνεδρίου υπάγεται και ο έλεγχος της νομιμότητας των συμβάσεων για προμήθειες αγαθών, εκτέλεση έργων και παροχή υπηρεσιών. Πιστεύω ότι η συγκεκριμένη αρμοδιότητα είναι υψίστης σημασίας γιατί έχει να κάνει με τη διαφάνεια και τη χρηστή διοίκηση μίας ευνομούμενης χώρας. 
Κυρίες και κύριοι συνάδελφοι, από τη μελέτη της έκθεσης και των συμπεριλαμβανομένων σε αυτήν πινάκων, παρατηρούμε πως σε ό,τι αφορά τους προληπτικούς ελέγχους του κράτους -και με τον τρόπο που αυτοί διενεργούνται σήμερα, σύμφωνα με την κείμενη νομοθεσία- για το οικονομικό έτος 1999, υποβλήθηκαν στις αρμόδιες υπηρεσίες επιτρόπων διακόσιες εξήντα δύο χιλιάδες οκτακόσια ενενήντα εννέα χρηματικά εντάλματα, ύψους 18.560.552.000.000. Αθεώρητα επιστράφηκαν εννιακόσια δέκα εννέα εντάλματα. Αν κανείς δει το ποσοστό των επιστραφέντων ενταλμάτων είναι 0,0042%. Αν εδώ προσθέσει κανείς ότι ορισμένα, μάλλον πολλά από αυτά τα εντάλματα αφού διορθώθηκαν επανυποβλήθηκαν, αυτό σημαίνει ότι το κράτος, το δημόσιο, λειτουργεί σωστά σύμφωνα με τις κείμενες διατάξεις και τους ελέγχους, όπως αυτοί γίνονται σήμερα. 
Δεν συμβαίνει όμως το ίδιο με τα νομικά πρόσωπα δημοσίου δικαίου και με τους ΟΤΑ. Δυστυχώς η Τοπική Αυτοδιοίκηση, απ' ό,τι παρατηρείται από τη μελέτη των κειμένων, δεν πειθαρχεί ή δεν έχει συνηθίσει ακόμα να πειθαρχεί στους απαιτούμενους ελέγχους, γεγονός που διασταυρώνεται και από τις υπηρεσίες του Συνηγόρου του Πολίτη. Θα πρέπει να βρούμε πολύ σύντομα τρόπους και ασφαλιστικές δικλείδες, έτσι ώστε η αποκεντρωμένη εξουσία, δηλαδή η εξουσία της Τοπικής Αυτοδιοίκησης και όχι μόνο, να μη σημαίνει και αδιαφανή εξουσία. Το ίδιο περίπου προκύπτει και από τη μελέτη του κατασταλτικού ελέγχου που ενήργησε το Ελεγκτικό Συνέδριο. 
Κυρίες και κύριοι συνάδελφοι, θα μπορούσε κανείς να αναλώσει το χρόνο του απαριθμώντας χρηματικά εντάλματα και ποσά που επιστράφηκαν αθεώρητα κατά Υπουργείο, νομικό πρόσωπο δημοσίου δικαίου, ΟΤΑ κλπ. Πιστεύω όμως ότι δε θα είχε και μεγάλη αξία, γι' αυτό και θα περιοριστώ στην κατηγοριοποίηση των υποδείξεων για μεταρρυθμίσεις και βελτιώσεις, τόσο της ίδιας της έκθεσης του Ελεγκτικού Συνεδρίου όσο και των δικών μου απόψεων. 
Πιστεύω, λοιπόν, ειλικρινά ότι το Ελεγκτικό Συνέδριο, παρά τη μεγάλη έλλειψη προσωπικού -εδώ πρέπει να σας πω ότι οι οργανικές θέσεις στο Ελεγκτικό Συνέδριο είναι οκτακόσιες πενήντα εννέα και οι διακόσιες εξήντα είναι κενές- και τη διόγκωση των εργασιών του, ανταποκρίθηκε στην άσκηση των ελεγκτικών του αρμοδιοτήτων, ιδίως στον τομέα ελέγχου δαπανών στα πλαίσια των διατάξεων του Κοινοτικού Δικαίου. 
Αυτό όμως δεν σημαίνει, κύριε Υπουργέ -βεβαίως δεν λέω ότι είστε αρμόδιος- ότι οι υπηρεσίες του Ελεγκτικού Συνεδρίου δεν πρέπει να στελεχωθούν για να υπάρξει ένας αρτιότερος δημοσιολογιστικός έλεγχος για την πάταξη της διαφθοράς στο δημόσιο τομέα επ' ωφελεία του φορολογούμενου πολίτη. 
Ειδικότερα, επί των προτάσεων, θα πρέπει να αναμορφωθεί η σχετική νομοθεσία που αφορά την εκτέλεση του προϋπολογισμού των δημοσίων επενδύσεων, έτσι ώστε αφ' ενός η μεταβίβαση των πιστώσεων να γίνεται έγκαιρα, αφ' ετέρου τα συμψηφιστικά χρηματικά εντάλματα να υποβάλλονται επίσης έγκαιρα και γενικά η διοίκηση να μεριμνήσει για την αυστηρή εφαρμογή του δημοσίου λογιστικού, δηλαδή του ν. 2362 του 1995. 
Δεύτερον, με πρωτοβουλία και ευθύνη βεβαίως της διοίκησης να περιοριστεί, ιδιαίτερα στις υπηρεσίες των νομικών προσώπων δημοσίου δικαίου, ο υψηλός αριθμός των τηλεφωνικών συνδιαλέξεων.
Μπορεί να φαίνεται παράξενο, αλλά δυστυχώς αποτελεί μια σημαντική δαπάνη, η οποία πολλές φορές φαίνεται αλόγιστη.
Στα δημόσια έργα, όπου θα εστιάσω την ομιλία μου, θα πρέπει να εκπονούνται άρτιες και ολοκληρωμένες μελέτες, έτσι ώστε να αποφεύγονται οι τροποποιήσεις και οι συμπληρωματικοί πίνακες που σημαίνουν και συνεπάγονται, κυρίες και κύριοι συνάδελφοι, καθυστέρηση εργασιών, παρατάσεις προθεσμιών, κόστος αναθεωρήσεων κ.λπ. Να μην δημοπρατούνται δημόσια έργα για τα οποία δεν έχει εξασφαλιστεί η απρόσκοπτη χρηματοδότηση, έτσι ώστε να αποφεύγεται η αύξηση του κόστους, όπως προανέφερα, με τα ποσά της αναθεωρήσεως και άλλα. Να γίνονται πλήρεις και εξονυχιστικοί έλεγχοι επί του έργου, επί του φυσικού έργου, έτσι ώστε να αποφεύγονται οι κακοτεχνίες, οι καθυστερήσεις και η διασπάθιση του δημόσιου χρήματος. 
Κυρίες και κύριοι συνάδελφοι, επειδή οι δαπάνες στα δημόσια έργα είναι το σημαντικότερο, κατά την άποψή μου, κονδύλιο των δαπανών -και δεν θα το συγκρίνω βεβαίως με τις τηλεφωνικές συνδιαλέξεις, με τα εκτός έδρας, με τις μετακομίσεις των δημοσίων υπαλλήλων, που και εκεί βεβαίως η χρηστή διοίκηση και η σωστή διαχείριση θα πρέπει να επιβληθεί- και παρ' ότι για τα δημόσια έργα σ' αυτήν την Αίθουσα έχουμε μιλήσει πάρα πολλές φορές και με τις όποιες νομοθετικές ρυθμίσεις έχουν επέλθει βελτιώσεις, θα πρέπει να αναζητήσουμε, κύριε Υπουργέ, αποτελεσματικότερες μεθόδους στον τομέα αυτό γιατί εδώ δαπανώνται, όπως προείπα, τεράστια κονδύλια, που δεν έχουν καμιά σχέση με τα μικροκονδύλια που κανείς βλέπει περισσότερο στους πίνακες ούτε με τα μικροεντάλματα.
Επειδή, όπως είπα, πρόκειται για ένα τεράστιο ζήτημα δαπανών θα αναφερθώ στο θέμα των μεγάλων εκπτώσεων που δίνουν οι εργολάβοι και που πολλές φορές φθάνει στο ύψος του 40% και 50% και δημιουργεί ερωτηματικά και προβληματισμούς για το ποιους τρόπους και ποιες μεθόδους απεργάζονται οι εργολάβοι για να ανταποκρίνονται στις συγκεκριμένες μεγάλες εκπτώσεις. Θα πρέπει η πολιτεία, εμείς, το νομοθετικό Σώμα, να εφεύρουμε τέτοιους τρόπους και ασφαλιστικές δικλίδες, έτσι ώστε να τελειώσει επιτέλους αυτό το μεγάλο ζήτημα και η διασπάθιση, όπως θα έλεγε κανείς, του δημοσίου χρήματος μέσα από τα μεγάλα έργα.
Ένα άλλο μεγάλο ζήτημα, κυρίες και κύριοι συνάδελφοι, είναι το θέμα των καθυστερήσεων στην παραλαβή των δημοσίων έργων. Ιδιαίτερα εμείς οι Βουλευτές της επαρχίας που έχουμε επικοινωνία άμεση, που τα δημόσια έργα τα βλέπουμε -γιατί στην Αθήνα είναι πολύ δύσκολο, ενώ εκεί τα παρακολουθούμε από πιο κοντά- ρωτούμε καμιά φορά βλέποντας μια κακοτεχνία, τον νομάρχη, τον περιφερειάρχη κι όποιον είναι υπεύθυνος για το δημόσιο έργο και η απάντηση του αρμόδιου νομάρχη ή οποιουδήποτε άλλου είναι: "μα, δεν το έχω παραλάβει το έργο", λες και αυτό τον σώζει από τον έλεγχο που μπορεί και πρέπει να κάνει. Μα, αυτό είναι ό,τι χειρότερο υπάρχει. Γιατί, παρ' ότι δεν έχει παραλάβει το έργο στη συγκεκριμένη ημεροχρονολογία και όταν το έργο πάει πολύ μακρύτερα, δεν είναι εύκολο να αποκαλυφθούν οι όποιες κακοτεχνίες και όσο περνάει ο χρόνος, όταν πας να φέρεις πάλι το ζήτημα σου απαντούν, αν θέλετε, οι αρμόδιοι ή μη αρμόδιοι: "περσινά ξινά σταφύλια". Θα έπρεπε, λοιπόν, κατά την άποψή μου, να βρεθεί ένας τρόπος που έγκαιρα και άμεσα, κύριε Υπουργέ, να παραλαμβάνονται τα δημόσια έργα. Και όχι μόνο δεν είναι δικαιολογία η μη παραλαβή, αλλά θα έλεγε κανείς ότι είναι ψόγος σ' εκείνους που είναι αρμόδιοι για να παραλαμβάνουν τα μεγάλα και μικρά έργα.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Επίτηδες δεν τα παραλαμβάνουν τα έργα.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Αυτό λέω κι εγώ, κύριε συνάδελφε.
Πιστεύω ότι είναι το σημαντικότερο σημείο, γιατί εδώ σπαταλώνται τρισεκατομμύρια δραχμές και από την τσέπη του φορολογούμενου πολίτη και θα πρέπει να το δούμε με πολύ μεγάλη σοβαρότητα . 
Για τις νομαρχιακές αυτοδιοικήσεις: Κυρίες και κύριοι συνάδελφοι, οι Ο.Τ.Α Α΄ και Β΄ βαθμού διαχειρίζονται πλέον τεράστια χρηματικά ποσά που προέρχονται από τον κρατικό κορβανά. Ο ανεπαρκής όμως έλεγχος που υφίστανται σήμερα, αλλά και ο αριθμός των παραβάσεων είναι τέτοιος -το προείπα άλλωστε- που επιβάλλει την αναμόρφωση της σχετικής νομοθεσίας, κύριε Υπουργέ, με σκοπό την πλήρη τήρηση των δημοσιονομικών κανόνων. Όσον αφορά τα νομικά πρόσωπα ιδιωτικού δικαίου, πολλά από αυτά επιχορηγούνται κάθε οικονομικό έτος από το δημόσιο κορβανά, όμως δεν γίνεται κανένας, μα κανένας έλεγχος. 
Θα πρέπει, κατά την άποψή μου, να επεκταθεί και στα νομικά πρόσωπα ιδιωτικού δικαίου η διαδικασία του ελέγχου του Ελεγκτικού Συνεδρίου και άλλων δημοσιονομικών αρχών.
Κυρίες και κύριοι συνάδελφοι, σύμφωνα με την κείμενη νομοθεσία ο έλεγχος του Ελεγκτικού Συνεδρίου στις δαπάνες του κράτους, των ΟΤΑ και των νομικών προσώπων δημοσίου δικαίου, αφορά πρωτίστως τη νομιμότητα της κάθε δαπάνης, δηλαδή την εξακρίβωση ύπαρξης ανάλογης πίστωσης και της σωστής τήρησης των διατάξεων του κώδικα δημοσίου λογιστικού καθώς και άλλου σχετικού νόμου διατάγματος ή κανονιστικής απόφασης. Ο έλεγχος όμως αυτός και κατά την ίδια την έκθεση αν τη διαβάσει κανείς προσεκτικά, κρίνεται ανεπαρκής όχι γιατί δεν γίνεται ο σωστός έλεγχος των φακέλων. Γίνεται προσπάθεια από τα όργανα του δημοσιονομικού ελέγχου, αλλά όπως σας είπα γίνεται έλεγχος στους φακέλους, στα γραφεία, στους τέσσερις τοίχους, που πολλές φορές μπορεί να είναι έλεγχος επί έργου ανύπαρκτου ή εικονικού.
Κύριε Υπουργέ, πιστεύω ότι ωρίμασαν πλέον οι συνθήκες και πιστεύω ότι η Κυβέρνηση είναι έτοιμη να αναδιαρθρώσει το νομοθετικό πλαίσιο πάνω στο δημοσιονομικό έλεγχο. Πιστεύω πως είναι μια διαδικασία, η οποία θα γλιτώσει τη Δημόσια Διοίκηση από τις δόλιες κατατμήσεις των μικρών έργων, αλλά και των μεγάλων έργων, τις αλόγιστες δαπάνες οι οποίες έχουν καταστροφικές συνέπειες στην οικονομία γενικότερα.
Κύριε Πρόεδρε, κυρίες και κύριοι συνάδελφοι, το Ελεγκτικό Συνέδριο σύμφωνα με το Σύνταγμα το άρθρο 98 έχει τις αρμοδιότητες που σας είπα. Προτείνει γενικά αναμόρφωση της νομοθεσίας, γιατί οι ειδικότεροι λόγοι ανήκουν σε μας. Όπου παρατηρεί δυσλειτουργίες, πιστεύω ότι κάνει τη δουλειά του και συμβάλλει αποφασιστικά στην εδραίωση της δημοσιονομικής τάξης και πειθαρχίας.
Σε όλους εμάς εναπόκειται, κύριοι συνάδελφοι, η συζήτηση και ψήφιση, όπως προείπα, εξειδικευμένου νομοσχεδίου που πιστεύω και επαναλαμβάνω ότι είναι στις προθέσεις της Κυβέρνησης για την αναδιοργάνωση των υπηρεσιών του δημοσιονομικού ελέγχου που θα καθιστά τους ελεγκτές, ελεγκτές της ουσίας του έργου και όχι του τύπου και των χαρτιών. Αλλά συγχρόνως να επιβληθεί παντού τόσο το μηχανογραφικό όσο και το διπλογραφικό σύστημα και εννοώ σε όλα τα νομικά πρόσωπα δημοσίου και ιδιωτικού δικαίου στην Τοπική Αυτοδιοίκηση κ.α. Πιστεύω ότι ήρθε η ώρα και έπρεπε ήδη να έχει γίνει αυτό και εναπόκειται σε όλους εμάς. Πιστεύω ακόμη ότι ο λαός μας αξίζει ένα καλύτερο νοικοκύρεμα, μια αναδιοργάνωση των δημοσιονομικών κανόνων και πιστεύω ότι σ' αυτήν την Αίθουσα όλοι το μπορούμε και όλοι το θέλουμε.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κυρίες και κύριοι συνάδελφοι, όπως ανέφερε και ο προλαλήσας συνάδελφος είναι η πρώτη φορά που συζητείται η έκθεση του Ελεγκτικού Συνεδρίου. Είναι νομίζω μια πάρα πολύ σωστή απόφαση γιατί πολύ χρήσιμα συμπεράσματα μπορούν να εξαχθούν απ' αυτήν εδώ τη συζήτηση.
Η Εθνική Αντιπροσωπεία δικαιούται να γνωρίζει πώς γίνεται η διαχείριση του ιδρώτα του ελληνικού λαού, τον οποίον εκπροσωπεί. Επίσης δικαιούται να γνωρίζει αν η διαχείριση αυτή γίνεται σύμφωνα με τους νόμους τους οποίους ψηφίζει.
Έχει υποχρέωση η Εθνική Αντιπροσωπεία να προστατεύει το δημόσιο χρήμα ιδιαίτερα στην εποχή μας που η διαφθορά και η παρανομία ροκανίζουν την υπόσταση του ίδιου του λαού μας. Ήταν σοβαρή παράλειψη η μη συζήτηση των εκθέσεων των προηγουμένων ετών. Αν, δε, συνδυαστεί με το γεγονός ότι και ο απολογισμός του κράτους, που επίσης ασχολείται με τις δαπάνες, οι οποίες πραγματοποιούνται, συνεζητείτο μαζί με τον προϋπολογισμό και ουσιαστικά για τον απολογισμό δεν γινόταν καμία απολύτως συζήτηση, ήταν μια σοβαρή παράλειψη. Η Εθνική Αντιπροσωπεία δεν μάθαινε σχεδόν τίποτα, τουλάχιστον δεν ακουγόταν τίποτα σ' αυτήν την Αίθουσα για τη διαχείριση του χρήματος. Ευτυχώς, με την αναθεώρηση του Συντάγματος αποδεσμεύτηκε η συζήτηση του απολογισμού από την κοινή συζήτηση με τον προϋπολογισμό και πιστεύω ότι η αυτοτελής συζήτηση του απολογισμού πλέον, αλλά παράλληλα και η συζήτηση της έκθεσης του Ελεγκτικού Συνεδρίου, θα αποτελέσει οπωσδήποτε μια διαδικασία από την οποία πάντοτε θα προκύπτουν πάρα πολύ χρήσιμα συμπεράσματα. 
Κυρίες και κύριοι συνάδελφοι, είμαι αναγκασμένος λόγω του περιορισμένου χρόνου να σταθώ σε γενικές παρατηρήσεις πάνω στην έκθεση. Οι συνάδελφοι της Νέας Δημοκρατίας, οι οποίοι θα ακολουθήσουν, θα αναφερθούν λεπτομερειακά και σε ορισμένες ειδικές παρατηρήσεις της έκθεσης, από τις οποίες, νομίζω, θα εξαχθούν πάρα πολύ ωφέλιμα συμπεράσματα, αλλά θα φανεί και πάρα πολύ καθαρά το μέγεθος της παρανομίας, την οποία θέλησε κάπως να υποτιμήσει ο προλαλήσας συνάδελφος, αναφερόμενος σε ένα ποσοστό το οποίο όμως δεν ανταποκρίνεται στην πραγματικότητα, όπως θα προκύψει απ' αυτά τα οποία θα λεχθούν στην συνέχεια.
Ο προληπτικός έλεγχος τον οποίο διεξάγη το Ελεγκτικό Συνέδριο είναι έλεγχος των δαπανών του Κράτους, των Νομικών Προσώπων Δημοσίου Δικαίου και ειδικών λογαριασμών των ΟΤΑ Α΄ και Β΄ βαθμού, εκείνων των ΟΤΑ που με ειδική διάταξη υπάγονται στον προληπτικό έλεγχο του Ελεγκτικού Συνεδρίου. 
Στον προληπτικό έλεγχο του Ελεγκτικού Συνεδρίου δεν υπάγονται όλες οι νομαρχιακές αυτοδιοικήσεις πλην της Νομαρχιακής Αυτοδιοικήσεως της Δωδεκανήσου και όλοι οι δήμοι και οι κοινότητες, πλην των Δήμων Αθηναίων, Πειραιώς και Θεσσαλονίκης.
Επίσης δεν υπάγονται στον προληπτικό έλεγχο του Ελεγκτικού Συνεδρίου οι δαπάνες που χαρακτηρίζονται σταθερές και διαρκείς ή περιοδικού χαρακτήρα που πληρώνονται από τις Δ.Ο.Υ. κατά τακτά χρονικά διαστήματα. Οι δαπάνες αυτές υπάγονται στον καταστατικό έλεγχο.
Αν σκεφθεί κανείς ότι οι υπαγόμενες στον έλεγχο του Ελεγκτικού Συνεδρίου δαπάνες είναι μόνο το 8% των δαπανών που πραγματοποιούνται στο δημόσιο και σε όλους τους λοιπούς φορείς και αν σκεφθεί κανείς ότι από το υπόλοιπο 92%, το 48% είναι δαπάνες καταβολής του δημόσιου χρέους, μένει μη υπαγόμενο στον προληπτικό έλεγχο ένα ποσοστό 44%, το οποίο έχει ιδιαίτερη σημασία, όπως στη συνέχεια θα σας αναφέρω. Από αυτό το ελεγχθέν προληπτικά 8% επεστράφησαν αθεώρητα εντάλματα πληρωμής αξίας 360 δισεκατομμυρίων δραχμών. Διορθώθηκαν, επανυποβλήθηκαν, κ.λπ., και τελικώς με τον προληπτικό έλεγχο απετράπησαν μη νόμιμες πληρωμές 10 δισεκατομμυρίων περίπου δραχμών, εκ των οποίων τα 5 δισεκατομμύρια περίπου είναι κρατικές δαπάνες. Επομένως δεν μπορούμε να πούμε ότι κυρίως η παρανομία, όπως υποστηρίχθηκε προηγουμένως, συναντάται στους ΟΤΑ. Βλέπουμε ότι το 50% είναι δημόσιες δαπάνες.
Η έκθεση επισημαίνει ότι εκτός των 10 δισεκατομμυρίων δραχμών που απετράπησαν, παραμένουν προς έλεγχο, διότι φαίνεται υπεβλήθησαν καθυστερημένα, δαπάνες ύψους 8,5 δισεκατομμυρίων περίπου. Και συνήθως καθυστερημένα υποβάλλονται κάποια εντάλματα που έχουν κάποια προβλήματα για να περάσουν ευκολότερα, αφού είναι οι τελευταίες ημέρες.
Επομένως δεν είναι μόνο 10 δισεκατομμύρια οι μη νόμιμες δαπάνες, αλλά οπωσδήποτε θα υπάρξει και ένα αποτέλεσμα από τον έλεγχο των 8,5 δισεκατομμυρίων. Έχει δε σημασία μία παράγραφος της εκθέσεως του Ελεγκτικού Συνεδρίου. "Πολλές από τις νόμιμες αυτές δαπάνες είναι πάγιου χαρακτήρα, δηλαδή δαπάνες επαναλαμβανόμενες σε τακτά συνήθως χρονικά διαστήματα και μεταφερόμενες και στα επόμενα οικονομικά έτη και συνεπώς το πραγματικό ύψος των μη νομίμων δαπανών σε ετήσια βάση είναι πολύ μεγαλύτερο". Επομένως δεν δικαιούμεθα να πούμε ότι οι παράνομες ή μη νόμιμες δαπάνες είναι το ποσοστό που δεν θυμάμαι και που ανέφερε ο κύριος συνάδελφος. Είναι αδύνατον να υπολογιστεί. Αυτή είναι η πραγματικότητα, διότι 8,5 δισεκατομμύρια μένουν ανέλεγκτα εντάλματα και εκτός αυτού υπάρχει και το υπόλοιπο 44%, το οποίο δεν υπόκειται στον προληπτικό έλεγχο. Εκτός αυτού είναι οι σταθερές ή διαρκείς δαπάνες ή ειδικού χαρακτήρα δαπάνες, οι οποίες επίσης πληρώνονται από τις Δ.Ο.Υ. και δεν ελέγχονται.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Από αυτά που υποβάλλονται.
ΝΙΚΟΛΑΟΣ ΚΑΤΣΑΡΟΣ: Κύριε συνάδελφε, από αυτά που υποβάλλονται δεν βγαίνει το νούμερο στο οποίο αναφέρεστε. Δεν μπορεί να είναι ακριβές, διότι σας είπα υπάρχουν και πάρα πολλά άλλα, τα οποία δεν ελέγχονται.
Επομένως ούτε μπορεί κανένας να πει ότι το 1999 είχαμε λιγότερες μη νόμιμες δαπάνες εν συγκρίσει με το 1998, διότι είναι πράγματι 5 δισεκατομμύρια λιγότερα, αλλά μένουν πάρα πολλά ανέλεγκτα. Όπως ανέφερα είναι τα 8,5 δισεκατομμύρια, που δεν ξέρουμε πόσα από αυτά είναι μη νόμιμα.
Καταθέτω τον πίνακα 1 της έκθεσης, την οποία συζητούμε, από τον οποίο προκύπτουν όλα αυτά.
(Στο σημείο αυτό ο Βουλευτής κ. Νικόλαος Κατσαρός καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εκτός του προληπτικού ελέγχου υπάρχει και ο καταστατικός έλεγχος, ο οποίος απέδωσε μη νόμιμες δαπάνες 5 δισεκατομμύρια. Αν τώρα στα 10 δισεκατομμύρια προστεθούν και αυτά τα 5 δισεκατομμύρια και υπολογιστούν ότι είναι και το 44% που δεν υπάγεται, καταλαβαίνετε ότι όλες αυτές οι μη νόμιμες δαπάνες μπορεί να προσεγγίζουν και τα 100 δισεκατομμύρια.
Κύριοι συνάδελφοι, μου έκανε εντύπωση ένα γεγονός. Κάποια από τα εντάλματα πληρωμής, τα οποία επεστράφησαν ως μη νόμιμα, δεν επανυποβάλλονται. Και αυτά που δεν επανυποβάλλονται είναι περίπου 1,5 δισεκατομμύριο. Και αν σκεφτεί κανένας ότι με τα εντάλματα πληρώνονταν δαπάνες προμήθειας υλικών, δαπάνες αγοράς επίπλων, ανακαίνισης κτιρίου, αποκατάστασης χρωματισμών, διδασκαλίας σε μη πτυχιούχους κλπ., επίδομα μεταπτυχιακών σπουδών, σύνταξης ρυμοτομικών σχεδίων κλπ., δηλαδή δαπάνες οι οποίες φέρονται ότι έγιναν και υπεβλήθη το ένταλμα και ήταν μη νόμιμο για τους λόγους που αναφέρονται στην έκθεση και δεν επανυπεβλήθη, τι συνέβη, λοιπόν, με τις δαπάνες αυτές ύψους 1,5 δισεκατομμυρίου; Ήταν εικονικά τα εντάλματα για να μη επανυποβληθούν; Ή πήγαν στο επόμενο έτος; Και εν πάση περιπτώσει τι συμβαίνει; Δεν προκύπτει από την έκθεση και νομίζω ότι είναι ένα σημείο αρκετά σοβαρό.
ΒΑΣΙΛΗΣ ΚΕΔΙΚΟΓΛΟΥ: Με την άδεια του Προεδρείου επιτρέπεται;
ΝΙΚΟΛΑΟΣ ΚΑΤΣΑΡΟΣ: Σας παρακαλώ, δεν επιτρέπω εγώ διακοπή.
ΠΡΟΕΔΡΕΥΩΝ (Κωνσταντίνος Γείτονας): Όπως είδατε, κύριε Κεδίκογλου, δεν γίνεται να πάρετε το λόγο.
ΝΙΚΟΛΑΟΣ ΚΑΤΣΑΡΟΣ: Εκείνο το οποίο θέλω να επισημάνω είναι ότι ο τομέας δικαιοσύνης της Νέας Δημοκρατίας θα καταθέσει μια σχετική ερώτηση εις τον αρμόδιο Υπουργό, στην οποία θα αναφέρονται όλα αυτά τα επιστραφέντα, αθεώρητα και μη επανυποβληθέντα εντάλματα και ποια ήταν η τύχη τους. Επίσης θα αναφέρονται και κάποια από αυτά που η έκδοσή τους ενέχει αναμφισβήτητα διάπραξη ποινικού αδικήματος. 
Υπάρχουν πολλά ποινικά αδικήματα, τα οποία μπορεί να στοιχειοθετούνται και μόνο διά της υπογραφής του εντάλματος. Υπάρχει η παράβαση καθήκοντος, η απόπειρα απάτης, η απιστία. Θέλουμε να δούμε εάν κάποιοι από τους εκδότες και από τους διατάκτες τους ελέχθηκαν πειθαρχικά ή εάν ασκήθηκε εις βάρος τους και κάποια ποινική δίωξη.
Κύριοι συνάδελφοι, ως προς τα αίτια αυτών των παρανόμων ενταλμάτων, στη σελίδα 47 της έκθεσης αναφέρεται ότι έγιναν παραβάσεις της κείμενης νομοθεσίας. Έχει πάρα πολύ μεγάλη σημασία ότι πολλές από αυτές τις παραβάσεις είναι παρόμοιες με όσες έχουν επισημανθεί στις ετήσιες εκθέσεις των προηγούμενων ετών χωρίς όμως να αποτραπεί η επανάληψή τους και στο οικονομικό έτος 1999.
Τα ίδια επαναλαμβάνονται επί πάρα πολλά χρόνια. Επισημαίνονται από το Ελεγκτικό Συνέδριο, τίθενται υπόψη της Κυβέρνησης δια της εκθέσεως και η Κυβέρνηση "αγρόν αγοράζει". Αυτή είναι η πραγματικότητα.
Η αναφορά των αιτίων γίνεται κατά Υπουργείο. Δυστυχώς δεν μπορώ να αναφερθώ στα αίτια καθενός Υπουργείου. Θέλω όμως να σταθώ στο Υπουργείο Δημοσίων Έργων. Το 1999 Υπουργός ήταν ο κ. Λαλιώτης, ο "εισαγγελεύς" διαφόρων μεθοδεύσεων εις βάρος της Νέας Δημοκρατίας, αντί να είναι "εισαγγελεύς" στο Υπουργείο του για τα παράνομα που συνέβαιναν εκεί και τα οποία επισημαίνει η έκθεση του Ελεγκτικού Συνεδρίου. Εκείνος αντ' αυτού του ρόλου, ο οποίος είναι υποχρέωσή του από το νόμο, επέλεξε -όπως ξέρετε- το συνήγορο υπεράσπισης στο Κτηματολόγιο και σε πολλές άλλες περιπτώσεις.
Εάν ελάμβανε υπόψη τις παρατηρήσεις για το Υπουργείο του, αλλά και τις προηγούμενες εκθέσεις του Ελεγκτικού Συνεδρίου και την έκθεση του Συνηγόρου του Πολίτη -πάλι για το Υπουργείο Δημοσίων Έργων- και εάν ήθελε να εκτελέσει σωστά το καθήκον του και όχι να καλύψει ορισμένες καταστάσεις, τα πράγματα θα ήταν πολύ διαφορετικότερα σε αυτό το κομφούζιο που ζούμε με την εκτέλεση των δημοσίων έργων.
Ο κ. Γιαννακόπουλος ανέφερε προηγουμένως αυτά που επισημαίνονται εις την έκθεση για το Υπουργείο Δημοσίων Έργων. Εγώ εν τάχει λέω ότι είναι η απευθείας ανάθεση δημοσίων έργων, οι υπερβάσεις της συμβατικής αξίας και ο υπερδιπλασιασμός της αξίας σε όλα σχεδόν τα έργα, τα υψηλά ποσοστά έκπτωσης -δόθηκαν εξηγήσεις- οι ουσιώδεις καθυστερήσεις στην παραλαβή των έργων.
Επίσης είναι χρήσιμοι και ορισμένοι άλλοι αριθμοί. Επί παραδείγματι το δημόσιο χρέος στις 31-12-1999 ήταν 44 τρισεκατομμύρια…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα χρειαστώ δύο λεπτά ακόμα.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, στη συζήτηση αυτή οι χρόνοι είναι εντελώς καθορισμένοι και ασφυκτικοί.
ΝΙΚΟΛΑΟΣ ΚΑΤΣΑΡΟΣ: Δεν θα χαθεί και ο κόσμος, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Καλώς. Ολοκληρώστε, παρακαλώ.
ΝΙΚΟΛΑΟΣ ΚΑΤΣΑΡΟΣ: Το δημόσιο χρέος είναι 44 τρισεκατομμύρια, οι εγγυήσεις του ελληνικού δημοσίου είναι περίπου 2,5 τρισεκατομμύρια και έχουμε μια αύξηση σε σχέση με το 1998 και εις το δημόσιο χρέος και εις τις εγγυήσεις.
Έχει σημασία η σελίδα 114 της έκθεσης, όπου αναφέρονται τα ανεξόφλητα ποσά των δανείων, τα οποία συνήψαν οι διάφοροι οργανισμοί και οι επιχειρήσεις δημοσίου δικαίου. Κύριοι συνάδελφοι, αξίζει να δει κάποιος αυτό το σημείο, γιατί θα ακούσει επί παραδείγματι ότι ο ΟΣΕ οφείλει πεντακόσια έντεκα δισεκατομμύρια, ο ΟΑΣΑ τριακόσια έξι δισεκατομμύρια και πολλές άλλες επιχειρήσεις οφείλουν εξίσου σημαντικά ποσά. Εκείνο που ανέφερα είναι ότι καίτοι διαπράττονται πολλά αδικήματα, δεν επεβλήθη απολύτως καμία κύρωση και δεν φαίνεται να υπάρχει καμία τέτοια πρόθεση.
Κύριοι συνάδελφοι, μου κάνει εντύπωση το γεγονός ότι, ενώ όλοι οι Υπουργοί έχουν υποχρέωση να απαντούν στις παρατηρήσεις του Ελεγκτικού Συνεδρίου, οι Υπουργοί Δικαιοσύνης, Δημόσιας Τάξης και Ανάπτυξης, αλλά ιδιαιτέρα ο Υπουργός Δικαιοσύνης, στον κύκλο αρμοδιοτήτων του οποίου υπάγονται όλες αυτές οι παρανομίες τις οποίες επισημαίνει το Ελεγκτικό Συνέδριο, δεν κατεδέχθη καν να απαντήσει.
Κύριοι συνάδελφοι, τελειώνω με την εξής παρατήρηση: Το Ελεγκτικό Συνέδριο τελειώνει με μερικές υποδείξεις. Η Νέα Δημοκρατία, η οποία μάχεται εναντίον της διαφθοράς και θέλει να την πατάξει εξ ολοκλήρου, αποδέχεται αυτές τις προτάσεις του Ελεγκτικού Συνεδρίου, γιατί το εμπιστεύεται. Γι' αυτό και προτείνουμε στο Ελεγκτικό Συνέδριο να ελέγχει τα οικονομικά των κομμάτων και των Βουλευτών. Πιστεύουμε ότι μόνο ένα ισχυρό Ελεγκτικό Συνέδριο -και όχι κολοβωμένο, έτσι όπως το κατάντησε το ΠΑΣΟΚ με ένα σωρό μέχρι τώρα νομοθετικές ρυθμίσεις- μπορεί να βοηθήσει, προκειμένου να παταχθεί πράγματι αυτή η διαφθορά που υπάρχει στο δημόσιο βίο.
(Χειροκροτήματα από την πτέρυγα της Νέας Δημοκρατίας)
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 χρόνια από την Ελληνική Επανάσταση", πέντε μαθητές και τρεις δάσκαλοι του 2ου Δημοτικού Σχολείου Ζωγράφου και εξήντα τρεις μαθητές και τέσσερις δάσκαλοι του Δημοτικού Σχολείου Ελληνογαλλικής Σχολής Ζαν ντ' Αρκ. 
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο κ. Άγγελος Τζέκης.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, συζητάμε την ετήσια έκθεση του Ελεγκτικού Συνεδρίου με μία διαδικασία -βάσει βέβαια του Συντάγματος- που για πρώτη φορά έρχεται στη Βουλή. 
Από αυτήν την άποψη είναι θετική η συζήτηση γιατί συζητάμε για το δημόσιο χρήμα που διοχετεύεται από τον κρατικό προϋπολογισμό στις διάφορες υπηρεσίες, στο δημόσιο, στα νομικά πρόσωπα δημοσίου δικαίου και σε κάποιους από τους ΟΤΑ. Όμως, έχω τη γνώμη ότι δεν πρέπει να υπερβάλλουμε γιατί είναι γνωστό ότι δεν μπορεί να υπάρξει ένας ουσιαστικός, προληπτικός, αλλά και κατασταλτικός έλεγχος, στα πλαίσια του συγκεκριμένου οικονομικού, πολιτικού και κοινωνικού συστήματος, δηλαδή στα πλαίσια του κρατικού μονοπωλιακού καπιταλισμού. 
Πιστεύουμε ότι και άλλοι θεσμοί που λειτουργούν στα πλαίσια του συστήματος, παρ' όλο που ισχυριζόμαστε ότι υπάρχει διαφάνεια σ' αυτούς τους θεσμούς, χρησιμοποιούνται από το κεφάλαιο, προκειμένου να αποκομίσει ακόμα μεγαλύτερα κέρδη. Αναφέρομαι, βέβαια, στο Χρηματιστήριο Αθηνών, όπου και σ' αυτόν το θεσμό με νόμους μέσα από τη Βουλή προσπαθούμε να κατοχυρώσουμε τη διαφάνεια και να υπερασπιστούμε μέσα από τις επιχειρήσεις του δημοσίου όχι μόνο το δημόσιο χρήμα, αλλά και τα χρήματα του ελληνικού λαού. 
Ξέρουμε ότι οι δυνατότητες του κρατικού ελέγχου είναι οριοθετημένες και περιορισμένες, αλλά πιστεύουμε ότι αυτός ο κρατικός έλεγχος αποτελεί ένα οργανικό στοιχείο στη γενικότερη οικονομική λειτουργία του κράτους και συμβάλλει -όπως στην ουσία αποδεικνύεται από την ίδια τη ζωή- στην αύξηση της κερδοφορίας του κεφαλαίου και, ιδίως, των μεγάλων επιχειρήσεων.
Έτσι, λοιπόν, πίσω από τα ηχηρά που ακούγονται ότι προσπαθούμε να προστατεύσουμε το δημόσιο συμφέρον επιθυμώντας να επιβάλουμε τη διαφάνεια, επιχειρείται απλώς η τήρηση ενός κανονιστικού πλαισίου για τη δράση των επιχειρήσεων που σχετίζονται με τα δημόσια έργα, καθώς και ο σχετικός περιορισμός των αρνητικών συνεπειών από διάφορες πράξεις στο δημόσιο τομέα που μπορούν να χαρακτηριστούν και ως ρουσφετολογικές. Για παράδειγμα, μπορούμε να αναφέρουμε πλαστά οδοιπορικά έξοδα -ιδίως των υψηλόβαθμων στελεχών και δημοσίων υπαλλήλων- για τα οποία ξέρουμε ότι γίνονται σε όλο το δημόσιο τομέα.
Παρ' όλα αυτά όμως γνωρίζουμε ότι η Κυβέρνηση, τα Υπουργεία συνειδητά επιλέγουν το δρόμο να δίνονται και τέτοια παράνομα οδοιπορικά έξοδα έναντι βέβαια αμοιβής των εργαζομένων που -επαναλαμβάνω- δεν γίνονται και οδοιπορικά έξοδα. Αυτό έχει σχέση και με τη σύνδεση του μισθολογίου γιατί δεν θέλησε ποτέ η πολιτεία, οι κυβερνήσεις μέχρι τώρα, να λύσουν μια και καλή το μισθολόγιο των δημοσίων υπαλλήλων και εκεί μέσα να δει και τα διάφορα επιδόματα που υπάρχουν. Και βέβαια να καθιερώσει ότι πρέπει να πληρώνονται τα υπαρκτά οδοιπορικά έξοδα. 
Ένα άλλο γεγονός είναι ότι μέσα στα πλαίσια της απελευθέρωσης των αγορών και γενικότερα όλων αυτών των αναδιαρθρώσεων που γίνονται στους δημόσιους τομείς -καπιταλιστικής αναδιάρθρωσης, όπως εμείς την ονομάζουμε- η κρατική ελεγκτική δραστηριότητα επιχειρείται να περιοριστεί, ώστε να διευκολυνθεί η δράση των ιδιωτικών μονοπωλίων και ομίλων. 
Και εννοώ το εξής: Το Κομμουνιστικό Κόμμα Ελλάδας στη συζήτηση για το Σύνταγμα πέρσι, στις 7.5.2001 είχε τονίσει ότι το ζήτημα του περιορισμού του τομέα που θα ελέγχεται πλέον από το Ελεγκτικό Συνέδριο είναι μεγάλο, αφού μία σειρά από κρατικούς οργανισμούς και υπηρεσίες μετατρέπονται και αλλάζουν νομικό πρόσωπο. Και αναφέρομαι βέβαια στον ΟΤΕ, στη ΔΕΗ και σε άλλες μεγάλες επιχειρήσεις του δημόσιου τομέα. Πολύ σωστά λέει μέσα το Ελεγκτικό Συνέδριο -και είναι μέσα στις προτάσεις του- ότι πρέπει όλοι αυτοί οι οργανισμοί και οι επιχειρήσεις, οι οποίες επιδοτούνται μέσα από τον κρατικό προϋπολογισμό -δηλαδή έχουν και διαχειρίζονται δημόσιο χρήμα- να είναι κάτω από τον έλεγχο του Ελεγκτικού Συνεδρίου, κάτι το οποίο δεν γίνεται συνειδητά. Ήταν συνειδητή η επιλογή της Κυβέρνησης προκειμένου να απελευθερώσει αυτήν την αγορά είτε τηλεπικοινωνιών, είτε ηλεκτρικής ενέργειας, είτε πετρελαίων, είτε οτιδήποτε άλλο, προκειμένου να δράσει άνετα το κεφάλαιο. Δούναι και λαβείν δηλαδή, αυτό που είπε ο προηγούμενος ομιλητής, τα διαπλεκόμενα. Μέσα απ' όλη αυτήν τη διαπλοκή αυξάνει η διαπλοκή. Είναι εδώ η διαπλοκή, η οποία βέβαια δεν μπορεί να ελεγχθεί ούτε από το Ελεγκτικό Συνέδριο γιατί δεν μπορεί εκεί να ελέγξει τίποτα, αλλά ούτε και από τη Βουλή. 
Να συμπληρώσω βέβαια ότι και οι δήμοι, εκτός από το Δήμο Αθηναίων, Θεσσαλονίκης και Πειραιά, είναι ανεξέλεγκτοι, όπως και οι νομαρχίες. Αυτές δεν διαχειρίζονται δημόσιο χρήμα; Διαχειρίζονται δημόσιο χρήμα και πολύ περισσότερο που επαίρεται η Κυβέρνηση ότι με τα διάφορα νομοθετήματα έδωσε πολλές αρμοδιότητες στην Τοπική και στη Νομαρχιακή Αυτοδιοίκηση, αλλά όμως όλος αυτός ο τομέας είναι έξω από τον οποιονδήποτε προληπτικό και κατασταλτικό έλεγχο.
Έτσι, λοιπόν, πιστεύουμε ότι οι παραβάσεις που καταγράφονται στην έκθεση του 1999 υπογραμμίζουν τις αρνητικές συνέπειες που θα έχει η υποβάθμιση της κρατικής ελεγκτικής δραστηριότητας -της παραπέρα δηλαδή μείωσης- και ταυτόχρονα αναδεικνύεται και η πολιτική, η κυβερνητική ευθύνη σχετικά με τη δράση του ιδιωτικού κεφαλαίου σε βάρος του λαϊκού συμφέροντος στον τομέα των δημόσιων έργων και γενικότερα της κρατικής οικονομικής δραστηριότητας.
Συγκεκριμένα τι λέει η έκθεση και τι σημεία αναδεικνύονται: Πρώτον, έχουμε υπερβάσεις στην εκτέλεση των δημοσίων έργων. Αναφέρεται ο υπερδιπλασιασμός του κόστους των έργων κατά παράβαση πολλές φορές ακόμα και ρητών διατάξεων του νόμου. Σε αυτό το σημείο βέβαια, κυρίες και κύριοι συνάδελφοι, δεν παρουσιάζονται αναλυτικά στοιχεία για να δούμε μέχρι ποιο βάθος φθάνει αυτή η παραβίαση. Και δεν είναι μόνο να το εντοπίζεις, αλλά είναι και η πολιτική εξουσία, -δηλαδή εκείνος που έχει την πολιτική ευθύνη- πώς δρα. 
Καταγράφεται βέβαια το μόνιμο φαινόμενο της προσφοράς υψηλών εκπτώσεων από τους εργολάβους στη φάση της διεκδίκησης των έργων, για να ακολουθήσει στη συνέχεια η σημαντική υπέρβαση του προϋπολογισμού. Έχουμε πρόσφατα συζητήσει εδώ για τη νέα εταιρεία που συστάθηκε, είναι η "Ολυμπιακά Ακίνητα Α.Ε.". Εκεί είχαμε αποδείξει τη μεγάλη υπέρβαση όλων αυτών των έργων. Δεν γνώριζαν οι εργολαβικές εταιρείες, όταν έπαιρναν το έργο ότι χρειάζεται να υπολογίσουν το πραγματικό κόστος και όχι αυτό το οποίο ήθελαν, για να έρθει στη συνέχεια η Κυβέρνηση να επιδοτήσει αυτό το έργο όσο θέλει η συγκεκριμένη εταιρεία; Αυτά γίνονται και είναι γεγονότα που υπάρχουν. 
Σημαντικές περιπτώσεις προμηθειών χωρίς τη διενέργεια διαγωνισμών. Αξιοσημείωτο είναι το γεγονός ότι σε πολλές περιπτώσεις ακολουθήθηκε η τακτική της κατατμήσεως της δαπάνης σε μικρότερα ποσά, ώστε το καθένα από αυτά να μην υπερβαίνει το όριο πέραν του οποίου επιβάλλεται η διενέργεια διαγωνισμού. Για ποια διαφάνεια, λοιπόν, μιλάμε; 
Επισημαίνεται από το Ελεγκτικό Συνέδριο ότι η Κυβέρνηση, το αρμόδιο Υπουργείο, εκεί που ανήκει αυτό το έργο, το αντιμετωπίζει. Βλέπουμε μια συνειδητή σιωπή της Κυβέρνησης, γιατί αυτή είναι και η διαπλοκή με τα οικονομικά συμφέροντα. Το οικονομικό συμφέρον θέλει τη σιωπή της Κυβέρνησης, η οποία είναι αποδοχή των όρων που επιβάλλει το ιδιωτικό κεφάλαιο στα της οικονομικής δραστηριότητας του κράτους. Γι' αυτό λέμε ότι υπάρχει σύγκλιση συμφερόντων ιδιωτικού κεφαλαίου και κρατικής λειτουργίας, οικονομικής και πολιτικής και γι' αυτό δεν μπορεί να γίνει και ουσιαστικός προληπτικός και κατασταλτικός έλεγχος. Γι' αυτό είπαμε στην αρχή να μην υπερβάλουμε. 
Επίσης αναφέρομαι στο Γενικό Λογιστήριο του Κράτους, εκεί που κάνει τον έλεγχό του το Ελεγκτικό Συνέδριο, στον απολογισμό-ισολογισμό του 1999. Πηγαίνω στις εγγυήσεις του δημοσίου, δηλαδή είναι τα δάνεια που παίρνουν διάφορες δημόσιες επιχειρήσεις και έρχεται ως εγγυητής το δημόσιο. Υπάρχουν ανεξόφλητα υπόλοιπα, που είναι γύρω στα 2.430 τρισεκατομμύρια δραχμές. Αν υπολογίσετε βέβαια και τις ιδιωτικές επιχειρήσεις, είναι άλλα 230 δισεκατομμύρια δραχμές, ποσό όμως που δεν εμφανίζεται στο δημόσιο χρέος, τα 44,117 τρισεκατομμύρια δραχμές Και εδώ είναι η δημιουργική λογιστική, η οποία προϋπήρξε όλα αυτά τα χρόνια προκειμένου να έρθουμε στην Οικονομική και Νομισματική Ένωση.
Βέβαια αυτό αποδεικνύεται μέσα από τον έλεγχο που κάνει το Ελεγκτικό Συνέδριο και είναι αυτό το οποίο λέγαμε, ότι "ξέρετε, οι εγγυήσεις του δημοσίου δεν είναι τίποτε άλλο παρά τα χρέη, τα οποία αναλαμβάνει το δημόσιο και δεν εμφανίζονται μέσα στο δημόσιο χρέος". Πιστεύω ότι πρέπει να βγάλουμε συμπεράσματα και από αυτό το κεφάλαιο. 
Για να δείτε όμως πώς ενεργεί η διοίκηση, δηλαδή η Κυβέρνηση, θα αναφέρω τον κατασταλτικό έλεγχο για τη Γενική Διεύθυνση Διαχείρισης Αγροτικών- Γεωργικών Προϊόντων. Ήταν η ΔΙΔΑΓΕΠ που έχει μετατραπεί σε ΓΕΔΙΔΑΓΕΠ. Είναι η σελίδα 168 και 171. Τι λέει μέσα το πόρισμα; Λέει ότι δεν έχουν συνταχθεί από το 1991 οι απολογισμοί και ισολογισμοί της συγκεκριμένης διεύθυνσης.
Μιλάμε, κυρίες και κύριοι συνάδελφοι, για μια διεύθυνση από την οποία περνούν τρισεκατομμύρια δραχμές, περίπου 1 τρισεκατομμύριο δραχμές κάθε χρόνο. Αν υπολογίσετε δέκα και έντεκα χρόνια, υπολογίστε ότι έχουν περάσει όλα αυτά τα δέκα, έντεκα χρόνια 10 έως 11 τρισεκατομμύρια δραχμές, χωρίς να έχει συνταχθεί μέχρι στιγμής ένας απολογισμός και ένας ισολογισμός, για να δούμε και να ελέγξουμε επί της ουσίας πού έχουν πάει αυτά τα χρήματα. 
Βέβαια αναφέρεται εκεί ότι δεν είναι πλήρη τα στοιχεία για έλεγχο. Το μεγαλύτερο ποσοστό αυτών των στοιχείων, το 80%, είναι στις περιφερειακές Διευθύνσεις Γεωργίας και μάλιστα αναφέρεται ότι δεν μπορούμε να κάνουμε έλεγχο στις περιφέρειες, γιατί δεν υπάρχουν και τα ανάλογα κονδύλια για τη μετακίνηση του ελεγκτικού υπαλληλικού προσωπικού.
Βέβαια ξέρετε ποια είναι η απάντηση του Υπουργείου Γεωργίας; Ότι δεν γνωρίζει αν γίνονται περιοδικοί έλεγχοι μέσα από αυτήν τη συγκεκριμένη διεύθυνση και τις περιφερειακές Διευθύνσεις Γεωργίας και επί των ομάδων παραγωγών. Δεν ξέρει ούτε το Υπουργείο Γεωργίας αν γίνεται αυτός ο έλεγχος. Επομένως για ποιο προληπτικό και κατασταλτικό έλεγχο θέλουμε να μιλήσουμε; 
Ένα άλλο ζήτημα βέβαια μπαίνει και για το Πανεπιστήμιο και το Πολυτεχνείο Κρήτης. Δηλαδή ακόμη και μέσα από τέτοια ζητήματα βλέπεις τι διαπλοκή υπάρχει. Αναφέρονται δαπάνες σίτισης για το Πανεπιστήμιο Κρήτης 43.700.000 χωρίς διαγωνισμό σε ιδιωτική εταιρεία.
Και εμείς λέμε ότι χωρίς διαγωνισμούς, χωρίς τίποτα, γίνονται αναθέσεις. Και τελικά τι γίνεται; Το Υπουργείο Παιδείας πώς ελέγχει; Τι ελέγχει; Δηλαδή αυτά τα χρήματα που προέρχονται από την άμεση και έμμεση φορολογία του ελληνικού λαού, με ποιο τρόπο προωθούνται κατά την πορεία και πώς ελέγχονται; Γιατί δεν είναι μόνο να τα δώσεις και να ελέγξεις στο τέλος, αλλά το θέμα είναι ότι δεν υπάρχει έλεγχος και κατά τη διάρκεια που δίνουμε τα χρήματα. 
Έρχομαι, κύριε Πρόεδρε, τώρα στις προτάσεις του Ελεγκτικού Συνεδρίου, γιατί πιστεύουμε ότι είναι σημαντικές. Θα αναφέρω ορισμένες. 
Πρώτον, επί των ελέγχων των επιχορηγήσεων νομικών προσώπων ιδιωτικού δικαίου από τον κρατικό προϋπολογισμό, προτείνει νομοθετική ρύθμιση για να υπάρχει το δικαίωμα του κατασταλτικού ελέγχου. Είναι στη σελίδα 321. Είναι αυτό που είπαμε προηγούμενα ότι δηλαδή εδώ δίνεται ένας πακτωλός χρημάτων του ελληνικού λαού -μιλάμε για τρισεκατομμύρια δραχμές- και αποφεύγεται ο έλεγχος. 
Δεύτερον, επί των νομοσχεδίων που ρυθμίζουν δημοσιολογιστικά και συναφή θέματα. Θα πρέπει να τίθενται υπόψη του Ελεγκτικού Συνεδρίου για διατύπωση γνώμης, γιατί νομοθετούμε εδώ για ζητήματα του Ελεγκτικού Συνεδρίου, χωρίς να έχουμε τη γνώμη και τη θέση του Ελεγκτικού Συνεδρίου. Είναι ουσιαστικό δηλαδή αίτημα. Αυτό δεν θα πρέπει να το πάρει υπόψη η Κυβέρνηση για να ενημερώνει και τη Βουλή για τις θέσεις του Ελεγκτικού Συνεδρίου; Πιστεύουμε πως ναι. 
Τρίτον, προσωπικό Ελεγκτικού Συνεδρίου. Προτείνει το λογικό, ότι για να έχουμε καλύτερο έλεγχο χρειαζόμαστε και περισσότερο προσωπικό, όχι επιπλέον απ' αυτό που είναι στις οργανικές θέσεις.
Ακούστε, κύριοι συνάδελφοι. Οκτακόσιες πενήντα εννιά είναι οι οργανικές θέσεις και κενές είναι οι διακόσιες εξήντα. Δεν θα πρέπει επιτέλους εδώ και τόσα χρόνια να καλυφθούν αυτές οι θέσεις, όταν κοπτόμαστε για τον ουσιαστικό προληπτικό και κατασταλτικό έλεγχο, για τη διαφάνεια; Γιατί να μην υποθέσει τότε ο κάθε πολίτης "εδώ εσείς, κύριοι, δεν θέλετε να οργανώσετε τον προληπτικό και κατασταλτικό έλεγχο, ακριβώς για να μη γίνεται έλεγχος". 
Τέταρτον, επί της διαχείρισης υλικού του δημοσίου και νομικών προσώπων δημοσίου δικαίου, ιδίως νοσηλευτικών ιδρυμάτων. Προτείνει -και αυτό λέμε ότι είναι σημαντικό- να θεσπιστεί η διαχείριση υλικού από υπόλογους με το ίδιο σύστημα παραλαβής, εισαγωγής, χρεώσεων, παρακολούθησης και εξαγωγής που να αποδίδουν κατ' έτος λογαριασμό, σύμφωνα με τις διατάξεις του οργανισμού του Ελεγκτικού Συνεδρίου. Αυτό γίνεται για να σταματήσει αυτό το φαινόμενο, το οποίο βλέπουμε κάθε τόσο, να νομοθετεί η Βουλή για εκατοντάδες δισεκατομμύρια δραχμές από προμήθειες των νοσοκομείων. Βέβαια η δική μας θέση είναι πολύ διαφορετική, προτείνοντας το δημόσιο σύστημα υγείας, που εκεί μέσα μπορείς να δεις και τέτοια βασικά ζητήματα. 
Πέμπτον, κύριε Πρόεδρε, επί θεμάτων πολυθεσίας. Προτείνει την επέκταση με ρητή διάταξη νόμου του ελέγχου σε όλες τις δημόσιες επιχειρήσεις και οργανισμούς και σε όλα τα νομικά πρόσωπα που διαχειρίζονται δημόσιο χρήμα, για να σταματήσει αυτό το οποίο παρατηρείται έντονα στη ζωή, μια πλειάδα στελεχών να είναι σε τρεις και τέσσερις θέσεις του δημοσίου και βέβαια να παίρνουν χρήματα από δυο και τρεις και πέντε θέσεις του δημοσίου, όταν υπάρχει επιστημονικό προσωπικό που είναι αδιόριστο και έχει ανάγκη να διοριστεί. 
Πιστεύουμε ότι μ' αυτά τα λίγα, κύριε Πρόεδρε, δώσαμε ένα στίγμα για το πώς θα πρέπει να κινηθεί ο προληπτικός και κατασταλτικός έλεγχος. Αλλά επαναλαμβάνω για μια ακόμα φορά ότι για μας ουσιαστικό είναι ότι θα χρειαστεί και η παρέμβαση της κοινωνίας για έναν ουσιαστικό, κοινωνικό και εργατικό έλεγχο γι' αυτό το δημόσιο χρήμα που συγκεντρώνεται από την Κυβέρνηση μέσω της άμεσης και έμμεσης φορολογίας που είναι χρήματα των λαϊκών στρωμάτων και όχι βέβαια του κεφαλαίου που μέσα -όπως γνωρίζουμε όλοι- από μεγάλες φοροαπαλλαγές και από επιδοτήσεις, αντί να προσφέρει, παίρνει και χωρίς μάλιστα να ελέγχεται. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος έχει το λόγο. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, συζητάμε την έκθεση του Γενικού Λογιστηρίου σε μια περίοδο, η οποία δεν είναι αθώα. 
Μια από τις βασικές αιτίες, η οποία παράγει πολιτικές αμαρτίες στο δημόσιο βίο της χώρας είναι ο τρόπος αξιοποίησης των δημοσίων πόρων, διάθεσης των εθνικών δαπανών και των κοινοτικών κονδυλίων. 
Η κοινή γνώμη είναι ελάχιστα ικανοποιημένη από το πώς διατίθενται τα χρήματα, είναι διαρκώς υποψιασμένη για το που πάνε και τι αποτελέσματα έχουν.
Αποτελεί κοινή και κραυγαλέα διαπίστωση ότι το δημόσιο χρήμα χρησιμοποιείται συστηματικά, για να γίνονται πελατειακές σχέσεις με διάφορες εκλογικές σκοπιμότητες προς τους πολίτες, αλλά ταυτόχρονα χρησιμοποιείται το δημόσιο χρήμα, για να γίνονται πελατειακές σχέσεις προς τα συγκροτήματα της διαπλοκής για την εξασφάλιση στήριξης και επιρροής. 
Η δημοκρατική ρήτρα της διαφάνειας, του ελέγχου και της αποτελεσματικότητας, έχει αντικατασταθεί από το ρωμαϊκό νόμο της σκοπιμότητας "do ut des". Όλοι τρέχουν με το χέρι στην τσέπη και όλοι βλέπουν απέναντί τους χέρια απλωμένα. 
Η κύρια αιτία, που παράγει και πολλαπλασιάζει τα νοσηρά φαινόμενα διαπλοκής, διαφθοράς και διάβρωσης, πρέπει να αναζητηθεί στη διάθρωση της κρατικής και κυβερνητικής λειτουργίας. Όλοι ξέρουμε ότι το πιο κρατικοδίαιτο κύκλωμα στη χώρα μας είναι το κύκλωμα της διαπλοκής. Όλοι ξέρουμε ότι το πιο ταλαιπωρημένο συλλογικό αγαθό είναι το δημόσιο συμφέρον και το χρήμα του ελληνικού λαού, που το ροκανίζουν συστηματικά τα πιράνχας της διαπλοκής, της διαφθοράς και της διάβρωσης. 
Η έκθεση, που συζητάμε σήμερα, αποτυπώνει τη συνολική πραγματική κατάσταση των δημοσίων οικονομικών; Είναι η πραγματική και διαυγής απεικόνιση των δημοσίων οικονομικών ή κρύβονται και άλλα, τα οποία δεν αποτυπώνονται; 
Η ίδια η έκθεση λέει ότι δεν αποτυπώνει την πραγματική κατάσταση, γιατί δεν είναι όλες οι δαπάνες υπό τον έλεγχο του Ελεγκτικού Συνεδρίου. Είναι δηλαδή ένας θεσμός, που δεν μπορεί να κάνει πλήρη έλεγχο, αλλά κάνει μερικό έλεγχο. Είναι κολοβωμένος θεσμός. Όταν αποδυναμώνουμε τη λειτουργία τέτοιων θεσμών δημοκρατικής διαφάνειας, το πληρώνουμε με πολιτικό, οικονομικό, κοινωνικό και ηθικό κόστος.
Το Ελεγκτικό Συνέδριο με αυτήν την έκθεση λέει, με τον πιο κατηγορηματικό τρόπο, εκείνο που απαγορεύει ο οιοσδήποτε ελεγκτικός μηχανισμός: ότι δηλαδή το ίδιο το κράτος, με ευθύνη του κυβερνητικού συστήματος διακυβέρνησης, κρατάει διπλά βιβλία. Το ένα είναι αυτό, που συζητάμε σήμερα, και αφορά περίπου το 60% των δαπανών. Το υπόλοιπο 30% ή 40% των δημοσίων δαπανών είναι τα δεύτερα βιβλία του ίδιου του κράτους, που ποτέ κανείς δεν θα μάθει και δεν θα μπορέσει να ελέγξει. Μονάχα η εκάστοτε κυβέρνηση μπορεί να έχει γνώση αυτών των "βιβλίων" ή, αν κάποτε τα βρει, κάποιος ελεγκτικός μηχανισμός από την Ευρωπαϊκή Ένωση.
Ήδη προχθές -και μιλάμε υπό το βάρος ορισμένων γεγονότων και όχι αφηρημένα- η Ευρωπαϊκή Ένωση είπε με τον πιο κατηγορηματικό τρόπο -μετά από ερώτηση του Ευρωβουλευτή του Συνασπισμού, Αλέκου Αλαβάνου- ότι είναι αδιαφανής και ατεκμηρίωτη η δημόσια διαχείριση. Λέει ακόμα ότι η δημόσια διαχείριση δεν γίνεται σύμφωνα με τις απαιτήσεις και τα λογιστικά πρότυπα της Ευρωπαϊκής Ένωσης και απηύθυνε σύσταση για καλύτερη απεικόνιση, ιδιαίτερα του δημοσίου χρέους. 
Ας το μετρήσουμε αυτό το στοιχείο, γιατί εδώ είναι που μετά το 2006 θα προκύψουν πολύ μεγάλες δυσκολίες. Δεν έχουμε κανένα δικαίωμα για μία ακόμα δεκαετία να καλύπτουμε τις τρύπες της κακοδιαχείρισης, της διαφθοράς, της αδιαφάνειας και της διαπλοκής, κόβοντας φέτες από το ψωμί των παιδιών μας.
Λέει την αλήθεια η έκθεση; Για όσους θέλουν να ψάξουν και να ερευνήσουν, η έκθεση δίνει στοιχεία, για να αναζητηθούν τα φαινόμενα της αδιαφάνειας, της αναποτελεσματικότητας, της συστηματικής κακοδιαχείρισης, της έλλειψης ευθύνης στη διαχείριση του δημοσίου χρήματος.
Η έκθεση κάνει, επίσης μία άλλη διαπίστωση, που πρέπει να τη μετρήσουμε, ότι, δηλαδή, έτσι όπως λειτουργούν οι δομές της κρατικής διάρθρωσης βρίσκονται μακριά από τους κανόνες, τις προδιαγραφές και τις απαιτήσεις της εποχής για διαφάνεια, έλεγχο και αποτελεσματικότητα. 
Κυρίες και κύριοι συνάδελφοι, θέλω να επισημάνω ότι για μια ακόμη φορά αναδεικνύεται η χρόνια κακοδαιμονία, ως αποτέλεσμα του τρόπου διαχείρισης των πόρων, διακυβέρνησης της λειτουργίας του κράτους. Δεν εκπληρώνονται οι βασικές επιταγές διαφάνειας και νομιμότητας. Οδημοκρατικός νόμος της διαφάνειας, δεν είναι μία ηθικολογική επίκληση. Δημοκρατικός νόμος διαφάνειας σημαίνει γιατί αυτή η δαπάνη και όχι μια άλλη, γιατί αυτή η προμήθεια με αυτούς τους συγκεκριμένους όρους και όχι διαφορετικά, ποιοι όροι νομιμότητας και ποιες οι εγγυήσεις αποτελεσματικότητας και ορθολογικής αξιοποίησης. Επίσης, ο κανόνας της νομιμότητας, δεν είναι μία ακαδημαϊκού χαρακτήρα αναφορά σε βασικές έννοιες λειτουργίας του κράτους της χρηστής διοίκησης. Σημαίνει ότι υπάρχουν προϋπολογισμοί που να προγραμματίζουν τις δαπάνες με μελέτη, δέσμευση πόρων για τις προβλεπόμενες δαπάνες, τήρηση των αρχών του δημοσίου λογιστικού και των αρχών της χρηστής διαχείρισης, διαγωνιστικές διαδικασίες, αξιόπιστες και αποτελεσματικές, έλεγχος της αποτελεσματικότητας και της αποδοτικότητας.
Για μια ακόμη φορά από την έκθεση προκύπτει ότι η χρόνια κακοδαιμονία αυτού του κράτους, που δεν είναι κράτους χρηστής διαχείρισης, έχει ως αιτία την υπέρβαση δαπανών. Έχουμε συστηματική πρακτική υπέρβασης δαπανών. Για ποιο λόγο; Πελατειακές σχέσεις, κακός προγραμματισμός, άρνηση συμμόρφωσης με δικαστικές αποφάσεις, κύκλος παροχών με κριτήρια πολιτικής σκοπιμότητας, αδιαφάνεια στις προμήθειες. Αποτέλεσμα: Διόγκωση των ελλειμμάτων και του χρέους.
Επίσης μια άλλη βασική αιτία πέρα από την υπέρβαση των δαπανών, είναι οι σχετικές διαδικασίες για τις προμήθειες και τα έργα. Προμήθειες και έργα εκτός προγραμματισμού, υπό την επίκληση εκτάκτων αναγκών, εκτός κεντρικού συστήματος προμηθειών, άχρηστες προμήθειες, υπερτιμολόγηση έργων χωρίς διαγωνισμούς σε κρίσιμους τομείς, όπως λόγου χάρη στην άμυνα ή σε έκτακτες προμήθειες, κατάτμηση των έργων με αποτέλεσμα την επιβάρυνση του κόστους, κακές μελέτες και υπερβάσεις έργων, μονοπωλιακές ή ολιγοπωλιακές καταστάσεις στις προμήθειες. Αυτό δηλαδή που απαγορεύεται από όλες τις βασικές αρχές υγιούς ανταγωνισμού στην Ελλάδα, αποτελεί πολιτική πρακτική. 
Γίνεται συστηματική κατάχρηση της δεσπόζουσας θέσης, την οποία μπορούν και εξασφαλίζουν κάποιοι, χρησιμοποιώντας τις διαπλοκές τους με το δημόσιο. Αποτέλεσμα πάλι η διόγκωση των ελλειμμάτων, πάλι διόγκωση των δαπανών και του χρέους.
Κυρίες και κύριοι συνάδελφοι, αυτή η έκθεση μας ενδιαφέρει από την πλευρά του Συνασπισμού της Αριστεράς και της Προόδου, γιατί τελικά είναι ο καθρέφτης του τρόπου διακυβέρνησης και των δεδομένων ως προς την αξιοποίηση των πόρων. Στο κοινωνικό επίπεδο θα δούμε τα αποτελέσματα, εκεί που κρίνεται αν βελτιώνεται η ζωή των περισσοτέρων. Εάν διαμορφώνονται δηλαδή υποδομές ανάπτυξης και κοινωνικής προστασίας. Και αν σκεφθούμε ότι από το σύνολο των δαπανών το 80% περίπου είναι παροχές ή μισθοδοσίες πάσης φύσεως και κάλυψη του δημοσίου χρέους, αν συνυπολογίσουμε ότι οι αμυντικές δαπάνες είναι σταθερά στο 5%, ε, τότε λέμε με υπεύθυνο τρόπο στην Εθνική Αντιπροσωπεία, να, μια από τις βασικές αιτίες, που η χώρα μας καταδικάζεται στην καθήλωση και στην υστέρηση, στην άθροιση αποκλίσεων και όχι στην πραγματική σύγκλιση.
Βγαίνει ένα μεγάλο συμπέρασμα από την έκθεση που συζητάμε σήμερα. Το εθνικό δημόσιο χρέος εξακολουθεί να μεγεθύνεται όχι λόγω της λειτουργίας των ΔΕΚΟ, που σύμφωνα με τη νεοφιλελεύθερη πολιτική είναι η αιτία αυτής της διόγκωσης του δημοσίου χρέους. Τι προκύπτει από την έκθεση; Ότι, εκείνα τα στοιχεία που μεγεθύνουν το δημόσιο χρέος, είναι ο τρόπος διακυβέρνησης και η κακοδιαχείριση του δημοσίου χρήματος, είναι οι επιλογές που γίνονται σε επίπεδο πολιτικής διεύθυνσης του κράτους και διαχείρισης της οικονομίας. Ένα επιχείρημα, λοιπόν, που προβάλλεται, για να χρησιμοποιηθεί ως άλλοθι, καταρρίπτεται και αναδεικνύεται από την έκθεση η πραγματική αιτία. Η αιτία είναι οι επιλογές στο επίπεδο λειτουργίας του κράτους και της διακυβέρνησης. Είναι, δηλαδή, η ευθύνη των εκάστοτε κυβερνήσεων. Αυτή η κυβερνητική πολιτική είναι που παράγει τα ελλείμματα, που ανακυκλώνει την κακοδιαχείριση και διευρύνει το δημόσιο χρέος.
Η έκθεση επίσης αποκαλύπτει τους τομείς στους οποίους γίνεται η κακοδιαχείριση. Είναι οι δαπάνες μισθοδοσίας και παροχών πάσης φύσεως, που αναδεικνύουν την έλλειψη ενός σύγχρονου μισθολογίου και τις κυβερνητικές "αλχημείες", που πολλές φορές υιοθετούνται απ' όλες τις κυβερνήσεις για παροχές "κάτω από το τραπέζι", που ουσιαστικά επιβαρύνουν την εθνική οικονομία. Ένας άλλος τομέας είναι το σύστημα παραγωγής δημοσίων έργων και προμηθειών, με υπερβάσεις έως και 400% και με χρονικές καθυστερήσεις και κακοτεχνίες. Ένας τρίτος τομέας είναι ο τομέας διάθεσης του Γ΄ Κοινοτικού Πλαισίου Στήριξης. Ο κύριος Πρωθυπουργός, που λέει ότι μαίνεται πόλεμος συμφερόντων γύρω από τη διαχείριση και τη διάθεση του Γ' Κοινοτικού Πλαισίου Στήριξης, οφείλει να κατονομάσει, ως Πρωθυπουργός της χώρας, ποια είναι τα συμφέροντα, που έχουν στήσει αυτόν τον "πολεμικό χορό", γύρω από τη λεηλασία του δημοσίου χρήματος. Αυτό σημαίνει πολιτική ευθύνη και αυτό σημαίνει επίσης κοινωνική νομιμοποίηση των οποιωνδήποτε επικλήσεων.
Υπάρχει, επίσης, παντελής απουσία ελέγχου στη διαχείριση νομικών προσώπων ιδιωτικού δικαίου, που χρησιμοποιούνται πια ως μία νέα "φάμπρικα" από την κυβερνητική διαχείριση της οικονομίας, για την αδιαφανή διάθεση του δημοσίου χρήματος. Είναι "φάμπρικα" πια τα νομικά πρόσωπα ιδιωτικού δικαίου, για να παρακαμφθούν ο δημόσιος έλεγχος και ο δημοκρατικός νόμος της διαφάνειας. 
Επίσης, υπάρχει απουσία ελέγχου στους οργανισμούς τοπικής αυτοδιοίκησης. Μετά από το σχέδιο Καποδίστρια, έπρεπε να υπάρχει αυτός ο έλεγχος, γιατί έχουν αλλάξει τα οικονομικά μεγέθη και γιατί πρέπει να εμπεδωθεί ένα αίσθημα ευθύνης και καλής διαχείρισης και στο επίπεδο της Τοπικής Αυτοδιοίκησης, γιατί και οι οργανισμοί τοπικής αυτοδιοίκησης διαχειρίζονται δημόσιο χρήμα. 
Κυρίες και κύριοι συνάδελφοι, υπάρχει επίσης απουσία ελέγχου στη "ΔΕΚΑ ΑΕ", που διαχειρίζεται το δημόσιο χρέος, καθώς και όλα τα χρεόγραφα και αξιόγραφα του δημοσίου. Τα διαχειρίζεται με αδιαφάνεια και χωρίς έλεγχο αποτελεσματικότητας και σωστή αξιοποίηση. Αυτή η διαχείριση γίνεται και μέσω off-shore εταιρειών. Πρέπει να πάψει το ελληνικό δημόσιο να κάνει διαχείριση του δημοσίου χρήματος μέσω off-shore εταιρειών. Αυτά τα κόλπα της δημιουργικής λογιστικής, και της λειτουργίας των χρηματαγορών, δεν μπορεί να υιοθετούνται, ως μέθοδοι διαχείρισης του δημοσίου χρήματος, για την παράκαμψη των δημοκρατικών νόμων της διαφάνειας και του ελέγχου.
Πρέπει, λοιπόν, να επισημάνουμε ορισμένα ζητήματα που είναι σοβαρά. Στον τομέα των προμηθειών, πριν από λίγο καιρό, ένας προμηθευτής του δημοσίου, που εμφανιζόταν ως μεγαλοπαράγοντας της οικονομικής ζωής, παίρνοντας χρήματα του δημοσίου από τις προμήθειες κρίσιμων τομέων εξοπλισμού και εκσυγχρονισμού του κράτους, με το χρήμα του δημοσίου εμφανιζόταν και ως επίλεκτος και επίδοξος αγοραστής του εθνικού αερομεταφορέα, μέχρι που αποδείχθηκε ότι ήταν αναξιόπιστος.
(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Συνασπισμού της Αριστεράς και της Προόδου κ. Κωνσταντόπουλου)
Κύριε Πρόεδρε, τελειώνω κάνοντας χρήση του χρόνου που μπορώ να έχω ως Πρόεδρος της Κοινοβουλευτικής Ομάδας. Άλλωστε δεν θα μιλήσει άλλος συνάδελφος από το Συνασπισμό. 
Σήμερα, ακόμα, με παράκαμψη των βασικών αρχών διαφάνειας, είναι και η προμήθεια του ΙΚΑ στην ΙΝΤΡΑΚΟΜ, παρά το γεγονός ότι υπάρχουν νόμοι που το απαγορεύουν.
Ποιος σε αυτά τα ζητήματα δεν μπορεί να πει ότι εδώ, κύριοι, δεν υπάρχει έλεγχος και δεν υπάρχει ορθολογική αξιοποίηση. Και ποιος επιτέλους στη διαχείρισης του δημοσίου χρήματος, μπορεί όλα να τα παραπέμπει στην ποινικοποίηση και στη δικαστική διερεύνηση, όταν έχει συντελεστεί η ζημιά σε βάρος του δημοσίου συμφέροντος. Χρειάζεται, λοιπόν, να επισημάνουμε αυτούς τους κρίσιμους τομείς των προμηθειών, το σύστημα παραγωγής δημοσίων έργων, το σύστημα παραγωγής μελετών. Δεν το ξέρετε, κυρίες και κύριοι, ότι στο σύστημα παραγωγής μελετών, τη βάση του συστήματος δημοσίων έργων, οι μελέτες γίνονται χωρίς αναθεωρημένους πίνακες τιμών και με τιμές που βρίσκονται έως και 1000% πάνω από τις τιμές στην αγορά, σε χωματουργικά και κόστος; ΄Ολοι τα ξέρουμε, λοιπόν, η εποχή δεν είναι αθώα, γι' αυτό και χρειάζεται περισσότερος έλεγχος και διαφάνεια, σε μια εποχή που κυριαρχούν τα φαινόμενα της σπατάλης, της διαφθοράς και της διάβρωσης.
Τέλος, ο τομέας διαχείρισης των πόρων του Γ' Κοινοτικού Πλαισίου Στήριξης. Μέσω ανωνύμων εταιρειών του δημοσίου παραδείγματος χάρη Κτηματολόγιο, "Αγροτοτουριστική Α.Ε.", ΕΡΓΟΣΕ και μέσω ενδιάμεσων φορέων, παραδείγματος χάρη εταιρειών ΚΕΚ για το ανθρώπινο δυναμικό, δυσκολεύεται η διεξαγωγή αποτελεσματικού ελέγχου. Διευκολύνεται η διαπλοκή, η διάβρωση και η διαφθορά. Αυτές οι ενδιάμεσες επιλογές είτε ανωνύμων εταιρειών είτε ανεξάρτητων φορέων είτε διαφόρων άλλων εμπορικών επιχειρηματικών σχημάτων, λειτουργούν σε βάρος της διαφάνειας και υπέρ της διαπλοκής.
Αν υπήρχε, λοιπόν, έλεγχος, δεν θα προέκυπτε η κατάσταση που επικρατεί σήμερα στην ΕΡΓΟΣΕ και στους σιδηροδρόμους όπου έχει εισπραχθεί το 90% των πόρων, αλλά έχει πραγματοποιηθεί το 30% του φυσικού αντικειμένου του έργου. Δεν θα υπήρχε η εξέλιξη η οποία κυριαρχεί και δυστυχώς δηλητηριάζει το δημόσιο βίο γιατί εκθέτει και τη χώρα μας, όπως αυτή η κατάσταση στο Κτηματολόγιο, που οδήγησε και στην περικοπή των κοινοτικών πόρων. Τα διπλά βιβλία επίσης των ΟΤΑ -επειδή δεν έχει εφαρμοσθεί το διπλογραφικό σύστημα και δεν δίνονται οι δημόσιοι πόροι έγκαιρα και έτσι το σύνολο σχεδόν των δήμων υποχρεώνεται- για να ανταποκριθεί στοιχειωδώς στις ανάγκες να χρησιμοποιεί επιταγές μέσω τραπεζών- δεν είναι υπέρ της διαφάνειας. 
Θεωρώ απαράδεκτο φαινόμενο να λειτουργεί το ελληνικό κράτος μέσω off shore εταιρειών. Είναι έξω από κάθε λογική. Είναι 100% επιλογή αδιαφανούς διαδικασίας και μετατρέπεται σε νέα πηγή κακοδαιμονίας. Γιατί και στο Χρηματιστήριο εμπλέχθηκε η υπόθεση κατά την προεκλογική περίοδο του 2000 και είναι ανάγκη να μην δημιουργούνται τέτοιες συμφύσεις αμαρτωλές.
Είναι επίσης αναγκαίο να επισημάνουμε ότι χρειάζεται διαφάνεια και ενίσχυση των ελέγχων στη χρηματοδότηση των εμφανιζόμενων μη κυβερνητικών οργανώσεων, στις χρηματοδοτήσεις δημόσιας προβολής και επικοινωνίας υπουργείων, νομικών προσώπων ιδιωτικού δικαίου και άλλων νομικών προσώπων δημοσίου δικαίου. Να αναφέρω λόγου χάρη τον ΕΟΤ; Κρατικό χρήμα είναι αυτό που χρησιμοποιείται. 
Στις απόρρητες δαπάνες, στις αμυντικές δαπάνες, στις δαπάνες δημοσίων σχέσεων των διαφόρων υπουργείων, των νομικών προσώπων ιδιωτικού δικαίου και νομικών προσώπων δημοσίου δικαίου.
Εμείς από την πλευρά του Συνασπισμού της Αριστεράς και της Προόδου λέμε ότι απαιτείται επιτέλους να υπάρξει ένα σύστημα διοίκησης διαχείρισης και ελέγχων των δημοσίων δαπανών, που να ανταποκρίνεται στις σημερινές συνθήκες λειτουργίας της οικονομίας και στις σημερινές προδιαγραφές λειτουργίας της Ευρωπαϊκής ΄Ενωσης γιατί είμαστε μέσα πια στην Ευρωπαϊκή 'Ενωση και πρέπει να λάβουμε υπόψη μας ορισμένες συνθήκες οι οποίες λειτουργούν πιεστικά και ελεγκτικά.
Χρειάζονται κατ' αρχήν αλλαγές στο δημόσιο λογιστικό, στην καθολική εφαρμογή του διπλογραφικού συστήματος και την κατάργηση των εκτός δημοσίου λογιστικού ειδικών λογαριασμών.
Δεύτερον, χρειάζεται αναδιάρθρωση του Ελεγκτικού Συνεδρίου, έτσι ώστε να είναι υπεύθυνη αρχή ελέγχου για όλες τις δαπάνες κρατικού προϋπολογισμού και κοινοτικών πόρων σε ταμειακή βάση. 
Τρίτον, αναβάθμιση του Ελεγκτικού Συνεδρίου σε ελεγκτή όλων των δαπανών δημοσίου χρήματος κρατικού και κοινοτικού, από όποιας μορφής πρόσωπο γίνεται αυτή η διαχείριση, νομικό πρόσωπο δημοσίου δικαίου, νομικό πρόσωπο ιδιωτικού δικαίου. Την αναγκαιότητα δημιουργίας νέου ελεγκτικού οργάνου αποκλειστικά για τη διαχείριση των πόρων του Γ΄ Κοινοτικού Πλαισίου Στήριξης και των Ολυμπιακών Αγώνων του 2004. Την ένταξη στο σύστημα ελέγχων του Ελεγκτικού Συνεδρίου, της διαχείρισης των ΟΤΑ εν όψει και της εξαγγελίας για μητροπολιτικούς ΟΤΑ. Την κατάργηση της διατήρησης δημοσίων πόρων μέσω off shore εταιρειών. Τη δημιουργία ενός νέου συστήματος καταβολής αγροτικών πληρωμών από πόρους της Ευρωπαϊκής ΄Ενωσης, ώστε η διαφάνεια να υπάρξει ορατή και άμεση να είναι η καταβολή των ποσών στους αγρότες και να σταματήσει εκεί μια διαδικασία η οποία από πολλές πλευρές μπάζει.
'Υστερα από διάλογο και συλλογικές συμβάσεις η εκπόνηση ενός νέου μισθολογίου των δημοσίων υπαλλήλων και των ΟΤΑ, που να απεικονίζει την πραγματικότητα και να μη συσκοτίζει μέσα από διάφορα υπόγεια επιδόματα, διπλούς μισθούς από κονδύλια της Ευρωπαϊκής 'Ενωσης και άλλα συναφή. Την αλλαγή του συστήματος κατάρτισης έγκρισης συζήτησης στη Βουλή της έκθεσης του Ελεγκτικού κατά τις διαδικασίες του απολογισμού του κρατικού προϋπολογισμού. Και τέλος, τη δημιουργία ενός νέου αξιοκρατικού και ευέλικτου συστήματος προσλήψεων στο δημόσιο η απουσία του οποίου σε συνδυασμό με την πολιτική πίεση και την ανεργία γίνεται ένας από τους βασικότερους λόγους για εκτός προγράμματος προσλήψεις, και κατά συνέπεια, για υπέρβαση των δαπανών ή για εξάσκηση περαιτέρω στο γνωστό άθλημα των πελατειακών σχέσεων.
Εμείς έτσι αξιολογούμε τη σημερινή έκθεση και κάνουμε αυτές τις προτάσεις. Αν έχει χρησιμότητα η συζήτηση για την έκθεση του Ελεγκτικού Συνεδρίου αυτή θα είναι τριπλή. Πρώτον, ο θεσμός αυτός έτσι όπως λειτουργεί δεν μπορεί να επιτελέσει στο ακέραιο το έργο του. Χρειάζεται να αναβαθμισθεί η λειτουργία του και να υπάρξουν οι προϋποθέσεις, με βάση αυτές τις θεσμικές προτάσεις τις οποίες κάνω από την πλευρά του Συνασπισμού.
Η δεύτερη χρησιμότητα είναι ότι για μια ακόμα φορά καταδεικνύεται ότι η βασική αιτία σπατάλης και διασπάθισης του δημοσίου χρήματος είναι η κακοδιαχείριση και η κακοδιοίκηση. Ο αδιαφανής δηλαδή τρόπος μεταχείρισης αυτών των πόρων. Και η τρίτη χρησιμότητα είναι εκείνη η οποία θέλω να επισημανθεί από πλευράς μας. 'Οσο η διαχείριση των δημόσιων οικονομικών είναι έτσι κακή και δεν παράγει ικανοποίηση στον 'Ελληνα πολίτη, τόσο θα επιβαρύνεται περισσότερο ο δημόσιος βίος της χώρας μας.
Και εδώ, κύριοι συνάδελφοι, επειδή πηγαίνουμε σε μια δεκαετία παρατεταμένων εκλογικών αναμετρήσεων, από το 2002 μέχρι το 2010 θα έχουμε περίπου κάθε χρόνο εκλογές, ας δεχθούμε ότι και τα οικονομικά των κομμάτων και οι εκλογικές δαπάνες και όλοι εκείνοι οι πόροι που σπαταλώνται για πολιτική διαφήμιση και προβολή, θα είναι υπό τον έλεγχο του Ελεγκτικού Συνεδρίου, θα είναι υπό καθεστώς διαφάνειας. Γιατί, αν η διαπλοκή, η διάβρωση και η διαφθορά ροκανίζουν το δημόσιο χρήμα, η διαπλοκή, η διάβρωση και η διαφθορά υποβαθμίζουν και ευτελίζουν την πολιτική ζωή του τόπου. Και πολιτική δεν μπορεί να γίνει χωρίς κοινωνικά, πολιτικά, ιδεολογικά και φυσιογνωμικά χαρακτηριστικά. Πολιτική δεν είναι τα σούρτα φέρτα, πολιτική δεν είναι το "όποιος
μπορεί" και το "όποιος προσφέρεται" ανάλογα με τους εκάστοτε νόμους της διαπλοκής, της διαφάνειας και της διαφθοράς.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση" πενήντα ένας μαθητές και τέσσερις συνοδοί καθηγητές από το 8ο Δημοτικό Σχολείο Χαλανδρίου.Η Βουλή τους καλωσορίζει.
(Χειροκροτήματα)
Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, συζητάμε σήμερα στην Εθνική Αντιπροσωπεία για πρώτη φορά την ετήσια έκθεση του οικονομικού έτους 1999 του Ελεγκτικού Συνεδρίου. Είναι όντως για πρώτη φορά αυτή η συζήτηση στα πλαίσια του ν.2362/95 που ψήφισε η Κυβέρνηση του ΠΑΣΟΚ και στα πλαίσια της Αναθεώρησης του Συντάγματος που κάναμε πέρσι, σύμφωνα με τις διατάξεις των άρθρων 73 παρ.2, 79 παρ.7 και 98 του Συντάγματος. Και αυτό, γιατί θέλαμε να αναδείξουμε σήμερα, σε μια δύσκολη εποχή, ότι πρέπει ορισμένες επιλογές μας να τύχουν και της έγκρισης και της στήριξης του ελληνικού λαού, όσον αφορά την πορεία της οικονομίας. Και προαπαιτούμενο γι' αυτό είναι να υπάρχει η διαφάνεια και η κατοχύρωσή της -γι' αυτό επαναλαμβάνω συζητάμε σήμερα για πρώτη φορά αυτήν την έκθεση του Ελεγκτικού Συνεδρίου- να υπάρχει ουσιαστικός, προληπτικός και κατασταλτικός έλεγχος για να επιβάλουμε τη χρηστή διοίκηση. 'Αρα, για πρώτη φορά γίνεται αυτή η συζήτηση στη Βουλή και η Εθνική Αντιπροσωπεία μπορεί και να συζητήσει και να προβεί σε διαπιστώσεις αλλά και να προτείνει, με αφορμή τη συγκεκριμένη έκθεση, μια σειρά αδυναμίες που έχουν καταγραφεί στη Δημόσια Διοίκηση. 'Αρα, θα πρέπει όλοι να συμφωνήσουμε ότι αυτό είναι ένα θετικότατο βήμα και οφείλουμε να δώσουμε και συγχαρητήρια στον Πρόεδρο και συνολικά στο Προεδρείο της Βουλής γι' αυτήν την πρωτοβουλία.
Με μεγάλη μου λύπη, όμως, διαπίστωσα, κύρια από τον εισηγητή της Νέας Δημοκρατίας, με αφορμή τη συγκεκριμένη έκθεση, να κάνει αναφορές, ακολουθώντας την πεπατημένη, σε νέα σκανδαλολογία, σε διαπλοκή, διαφθορά. Και η εμμονή της Νέας Δημοκρατίας σ' αυτά αποδεικνύει την έλλειψη ολοκληρωμένης, τεκμηριωμένης και ουσιαστικής πρότασης για την πορεία της οικονομίας της χώρας. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Το Ελεγκτικό Συνέδριο λέει …
ΑΝΔΡΕΑΣ ΜΑΚΡΥΠΙΔΗΣ: Σας παρακαλώ, κύριε συνάδελφε.
ΠΡΟΕΔΡΕΥΩΝ (Κωνσταντίνος Βρεττός): Θα παρακαλέσω να μη καταγράφονται διακοπές εκ μέρους των συναδέλφων. 
Συνεχίστε, κύριε Μακρυπίδη.
ΑΝΔΡΕΑΣ ΜΑΚΡΥΠΙΔΗΣ: Θα ήταν κατά τη γνώμη μου μεγάλη παράλειψη αν προσπαθήσουμε να δούμε τη συγκεκριμένη έκθεση του Ελεγκτικού Συνεδρίου απομονωμένη, απονευρωμένη από το οικονομικό γίγνεσθαι και στο χρόνο που αναφέρεται και στο σήμερα. Και αυτό, αγαπητοί συνάδελφοι, γιατί η δυναμική και σταθερή ανοδική πορεία της οικονομίας της χώρας ήταν και παραμένει το μεγάλο επίτευγμα της δεκαετίας. Η ένταξη της χώρας μας στην ΟΝΕ είναι η μεγαλύτερη επιτυχία της εικοσαετίας. Και σήμερα θεωρείται το πιο ισχυρό όπλο για τη χώρα μας, για όλους μας στο νέο ευρωπαϊκό και διεθνές σκληρό, ανταγωνιστικό αλλά και ελπιδοφόρο οικονομικό περιβάλλον.
΄Ακουσα και χθες μηδενιστικές και ισοπεδωτικές απόψεις για την πορεία της οικονομίας από Βουλευτές της Αξιωματικής Αντιπολίτευσης και μάλιστα από γνώστες και σοβαρούς γύρω από τα οικονομικά. Αλλά δυστυχώς γι' αυτούς συνεχίζουν να διατηρούν τον τίτλο της "Κασσάνδρας" που συνεχώς προβλέπουν και εξαγγέλλουν ταυτοχρόνως, οικονομική κατάρρευση, καταστροφές, καταποντισμούς και άλλα συναφή και ευτυχώς για τη χώρα μας και το λαό μας, συνεχώς διαψεύδονται.
Να είστε σίγουροι κύριοι της Νέας Δημοκρατίας, ότι θα διαψευσθείτε για μια ακόμα φορά. 
Τα μεγάλα πολιτικά και οικονομικά προβλήματα που αντιμετώπισε η χώρα μας, τα δύσκολα χρόνια που προηγήθηκαν, ξεπεράστηκαν κατά τη γνώμη μου με τον καλύτερο δυνατό τρόπο και έτσι είμαστε σήμερα στην ευχάριστη θέση να κουβεντιάζουμε την ετήσια έκθεση του οικονομικού έτους 1999 του Ελεγκτικού Συνεδρίου, σε συνθήκες σταθερότητας και ενίσχυσης της ανταγωνιστικότητάς μας.
Ποια ήταν όλα αυτά τα χρόνια η κριτική της Αντιπολίτευσης και κύρια της Νέας Δημοκρατίας; Την ακούσαμε και προηγουμένως και είμαι βέβαιος ότι θα την ακούσουμε και στη συνέχεια της συζήτησης. 
Πρόβλεψε την αδυναμία ένταξης μας στην ΟΝΕ, προέβλεψε αδυναμία υλοποίησης στόχων, προέβλεψε έκτακτα μέτρα, προέβλεψε εκτίναξη της ανεργίας, του πληθωρισμού, καταστροφική πτώση του ρυθμού ανάπτυξης και μια σειρά ακόμη πολιτικούς και οικονομικούς "καταποντισμούς".
Επιτέλους ας αντιληφθούμε ότι η ελληνική πολιτική ζωή, σήμερα, απαιτεί σοβαρότητα, επεξεργασία, πρόβλεψη, εκτίμηση, σκληρή δουλειά, προγραμματισμό και φυσικά συνέχεια και συνέπεια. 
Οι επιτυχίες και η δυναμική της ελληνικής οικονομίας αποδείχτηκαν περίτρανα τα τελευταία χρόνια. 
Και αυτό είναι πραγματικότητα. Και αυτό είναι επιτυχία. Και αυτό είναι πολιτικό αποτέλεσμα που απαντά με τον πιο κατηγορηματικό τρόπο στην απουσία πολιτικής αντιπρότασης, όσων ένθεν και ένθεν του ΠΑΣΟΚ, συνεχίζουν την άρνηση και τη δημαγωγία που ακούσαμε δυστυχώς και σήμερα. 
Και αυτή είναι η δική μας ευθύνη. Να συνεχίσουμε την πολιτική μας, να συνεχίσουμε το δύσκολο δρόμο για τον οποίο ο ελληνικός λαός, με την ψήφο του μας τίμησε και μας πρόσταξε να συνεχίσουμε. 
Οι βελτιώσεις που παρουσιάζει η ελληνική οικονομία σε όλους τους τομείς αποτυπώνονται στα βασικά μεγέθη των προϋπολογισμών των τελευταίων χρόνων. 
Τα επιτεύγματα αυτά είναι αποτέλεσμα τόσο της καλής πορείας των εσόδων, όσο και της συγκράτησης των δαπανών. 
Η αύξηση των εσόδων προέρχεται κυρίως από το δραστικό περιορισμό της φοροδιαφυγής. 
Ο συνεχιζόμενος εξορθολογισμός των δαπανών οδήγησε στη συγκράτηση τους σχεδόν στα επίπεδα των αρχικών προβλέψεων, όπως προκύπτει και από τη συγκεκριμένη έκθεση που συζητούμε σήμερα. 
Η ορθή σύνταξη των προϋπολογισμών όλα αυτά τα χρόνια,αλλά πάνω απ' όλα η ακριβής υλοποίησή τους, τόσο στο σκέλος των εσόδων όσο και στο σκέλος των δαπανών, υπήρξε βασική προϋπόθεση και αποτέλεσε το βασικό μοχλό για την επίτευξη των δημοσιονομικών στόχων της συνθήκης του Μάαστριχτ και την ένταξή μας στη ζώνη του ευρώ.
Μια κρίσιμη χρονιά στη μεγάλη αυτή προσπάθεια που προηγουμένως αναφέρθηκα, για την επίτευξη του υψηλού στόχου ήταν το έτος 1999 και η υλοποίηση του προϋπολογισμού του έτους αυτού. 
Έτσι, κυρίες και κύριοι συνάδελφοι, μετά την Αναθεώρηση του Συντάγματος στα πλαίσια του 2362/95, συζητάμε για πρώτη φορά στην Ολομέλεια της Βουλής την έκθεση του οικονομικού έτους 1999 του Ελεγκτικού Συνεδρίου, για τον έλεγχο των δαπανών, τόσο του κράτους και των νομικών προσώπων δημοσίου δικαίου, όσο και των οργανισμών τοπικής αυτοδιοίκησης που υπάγονται κάθε φορά στον έλεγχό του, με ειδικούς για κάθε περίπτωση νόμους.
Σχετικά με τον έλεγχο της χρηματικής διαχείρισης και τον προληπτικό έλεγχο δαπανών του κράτους (Τακτικού Προϋπολογισμού και Προϋπολογισμού Δημοσίων Επενδύσεων) οικονομικού έτους 1999.
Υπάρχουν στατιστικά στοιχεία, να μη σας κουράσω με νούμερα. 
Είναι γεγονός όμως ότι εκδόθηκαν και υποβλήθηκαν συνολικά για θεώρηση στις αρμόδιες υπηρεσίες επιτροπών και Ελεγκτικού Συνεδρίου εκατόν εξήντα δύο χιλιάδες οκτακόσια ενενήντα εννιά χρηματικά εντάλματα (τακτικά συμψηφιστικά, προπληρωμής και επιτροπικά) συνολικού ποσού δραχμές 18 τρισεκατομμύρια 560 δισεκατομμύρια 552 εκατομμύρια περίπου.
Από τα εντάλματα αυτά εννιακόσια δεκαεννέα συνολικού ποσού δραχμών 296 δισεκατομμυρίων 219 εκατομμυρίων επιστράφηκαν αθεώρητα στις υπηρεσίες που τα εξέδωσαν γιατί διαπιστώθηκαν ελλείψεις νομίμων δικαιολογητικών, δημοσιολογιστικές παραβάσεις, λανθασμένες εκκαθαρίσεις κλπ.
Έτσι μετά από τον πρώτο έλεγχο ξανά υποβλήθηκαν και επεστράφησαν διορθωμένα εκατόν δεκαεννέα χρηματικά εντάλματα συνολικού ποσού 8 δισεκατομμυρίων 317 εκατομμυρίων δραχμών περίπου, ποσοστό 0,042% του συνόλου των ελέγχων των χρηματικών ενταλμάτων. Αντίστοιχα έγιναν έλεγχοι στα ΝΠΔΔ και στους ΟΤΑ. 
Από τα παραπάνω στοιχεία προκύπτει το ασφαλές συμπέρασμα ότι ο έλεγχος της χρηματικής διαχείρισης και ο προληπτικός έλεγχος των δαπανών σε βάρος του προϋπολογισμού του κράτους (τακτικού προϋπολογισμού και προϋπολογισμού δημοσίων επενδύσεων) από το Ελεγκτικό Συνέδριο λειτουργεί ουσιαστικά και προληπτικά και κατασταλτικά, με αποτέλεσμα τη συμμόρφωση των υπηρεσιών του κράτους στη νομιμότητα, στη διαφάνεια, και τη σωστή διαχείριση του δημοσίου χρήματος. 
Αντίθετα καταγράφεται σοβαρή αδυναμία προληπτικού αλλά και κατασταλτικού ελέγχου, τόσο στα ΝΠΔΔ όσο και στους ΟΤΑ Α' και Β' βαθμού.
Κατά τη γνώμη μου η αυστηρή εφαρμογή των διατάξεων του άρθρου 77 του ν. 2362/1995 "Περί δημοσίου λογιστικού" περιορίζει πολλά φαινόμενα κακοδιαχείρισης αλλά και περιπτώσεις φαινομένων συχνών τροποποιήσεων και αναμορφώσεων του προϋπολογισμού που αλλοιώνουν την αρχική του μορφή.
Πέραν όλων αυτών κατά τη γνώμη μου απαιτείται άμεση βελτίωση του θεσμικού πλαισίου για τον ουσιαστικό έλεγχο των δαπανών του προϋπολογισμού και του κρατικού, αλλά κύρια των νομικών προσώπων δημοσίου δικαίου και των Ο.Τ.Α. 
Σήμερα γίνεται έλεγχος περισσότερο τοπικός κύρια ως προς τη νομιμότητα των δαπανών, δηλαδή έλεγχος των αποδείξεων της δαπάνης και όχι του αντικειμένου της δαπάνης, του έργου, της χρησιμότητας και του οφέλους της δαπάνης.
Πρέπει να προχωρήσουμε σε τομές με μεταφορά αρμοδιοτήτων για τον ουσιαστικό έλεγχο των δαπανών στις διοικητικές υπηρεσίες του Υπουργείου Οικονομικών -Γενικό Λογιστήριο του Κράτους κλπ.- το δικαστικό έλεγχο για ενδεχόμενο δόλο αλλά και τον έλεγχο σε βάθος για διαπίστωση αντίστοιχου προβλήματος στο Ελεγκτικό Συνέδριο, το οποίο πρέπει να απαλλάξουμε από διοικητικές και γραφειοκρατικές ενασχολήσεις και να αφοσιωθεί στο κύριο αντικείμενό του που είναι ο δικαστικός έλεγχος.
Σε μια εποχή που αυξάνονται οι αρμοδιότητες και οι εξουσίες, οι διοικητικές και οι οικονομικές, των Οργανισμών Τοπικής Αυτοδιοίκησης Α' και Β' βαθμού, θα πρέπει να ενταθούν οι έλεγχοι νομιμότητας των δαπανών στο σύνολό τους.
Οι πολλές παραβάσεις κακοδιαχείρισης που διαπιστώθηκαν από τον έλεγχο του Ελεγκτικού Συνεδρίου, αλλά και επίσης αρκετές περιπτώσεις κακοδιοίκησης από τον έλεγχο του Συνηγόρου του Πολίτη στους Ο.Τ.Α, φέρνουν στην επιφάνεια την αναγκαιότητα μέτρων όπως την εφαρμογή του διπλογραφικού συστήματος, τον έλεγχο της νομιμότητας του συνόλου των δαπανών, την επιβολή σχετικών κυρώσεων και μια σειρά άλλων μέτρων που θα συμβάλλουν στην απλούστευση της λογιστικής διαδικασίας, στην εύρυθμη λειτουργία και στην καλύτερη διασφάλιση του διαχειριζόμενου χρήματος απ' αυτούς.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Απόστολος Ανδρεουλάκος.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κυρίες και κύριοι συνάδελφοι, θα ξεκινήσω την ομιλία μου με μια ερώτηση ψόγο. Γιατί οι κυβερνήσεις του ΠΑΣΟΚ δεν "πάνε" το Ελεγκτικό Συνέδριο, κατά το κοινώς λεγόμενο; Και για να μην θεωρηθώ άδικος, θα τεκμηριώσω την ερώτηση ψόγο με ένα σύντομο ιστορικό των σχέσεων των κυβερνήσεων ΠΑΣΟΚ και του Ελεγκτικού Συνεδρίου.
Επί πρώτης κυβερνήσεως ΠΑΣΟΚ ο τότε Υπουργός Προεδρίας Αγαμέμνων Κουτσόγιωργας ακολούθησε την τακτική της μη πληρώσεως των κενών οργανικών θέσεων Συμβούλων και Παρέδρων του Ελεγκτικού Συνεδρίου με αποτέλεσμα επί δεκαεννέα οργανικών θέσεων Συμβούλων είχαν μείνει μόνο έξι και δεν μπορούσε να συγκροτηθεί ούτε Ολομέλεια ούτε Ανώτατο Δικαστικό Συμβούλιο. Αυτό βέβαια δεν έγινε τυχαίως. Ήταν στόχευση του μακαρίτη του Κουτσόγιωργα, ο οποίος μάλιστα είχε πει χαρακτηριστικά, ότι το Ελεγκτικό Συνέδριο, έτσι, με τη μη πλήρωση δηλαδή των κενών θέσεων, "θα πέσει σαν τη μαραγκούλα", δηλαδή σαν το παραγινωμένο σύκο από τη συκιά. Υπάρχει ο Τύπος της εποχής, εις τον οποίο σας παραπέμπω. 
Έτσι, αφού φτάσαμε σε αδιέξοδο, έφερε η τότε κυβέρνηση με το περιβόητο άρθρο 4 του ν. 1490 της 6ης Σεπτεμβρίου 1983, περί εθελουσίας εξόδου δικαστικών λειτουργών προέβλεπε τη συγκρότηση προσωρινής Ολομελείας του Ελεγκτικού Συνεδρίου και προσωρινού Ανωτάτου Δικαστικού Συμβουλίου με πλήρωση των κενών από Αρεοπαγίτες και από Συμβούλους της Επικρατείας, οι οποίοι θα επιλέγοντο με απόφαση του Υπουργικού Συμβουλίου. Δηλαδή ήταν ένα σχέδιο αλώσεως της ανεξαρτησίας του Ελεγκτικού Συνεδρίου και κομματικού του ελέγχου.
Προ το εγερθέντος σάλου και της ευαισθητοποιήσεως του τότε Προέδρου της Δημοκρατίας, η κυβέρνηση δεν τόλμησε να υλοποιήσει αυτό το κατάπτυστο άρθρο 4, αυτές τις αλλόκοτες ρυθμίσεις.
ΝΙΚΟΛΑΟΣ ΚΑΤΣΑΡΟΣ: Ψήφισε το νόμο. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Το ψήφισε αλλά δεν ετόλμησε διότι ευαισθητοποιήθηκε ο Πρόεδρος της Δημοκρατίας και δεσμεύτηκε η κυβέρνηση, ο τότε Υπουργός Προεδρίας, εις τον οποίο ουσιαστικά τότε υπήγετο το Ελεγκτικό Συνέδριο, να μην τον ενεργοποιήσει. 
Με το άρθρο 34 του ν. 1489/84 η τότε κυβέρνηση του ΠΑΣΟΚ κατήργησε τον προβλεπόμενο από τις τότε κείμενες διατάξεις προληπτικό έλεγχο του Ελεγκτικού Συνεδρίου. Και ακούσατε, κύριοι συνάδελφοι του ΠΑΣΟΚ, τον ανέθεσε στις υπηρεσίες των Εντελλομένων Εξόδων του Υπουργείου Οικονομικών. Δηλαδή υπήρχε πλήρης σύγχυση ελέγχοντος και ελεγχομένου. Θεσπίστηκε νομοθετικά η διοίκηση να ελέγχει τον εαυτό της ! 
Αυτή η διάταξη προδήλως αντισυνταγματική κρίθηκε έτσι με απόφαση της ολομέλειας του Ελεγκτικού Συνεδρίου, αλλά οι υπηρεσίες Εντελλομένων Εξόδων συνέχισαν να την εφαρμόζουν εκτελούνται προφανώς εντολές της τότε Κυβέρνησης και του τότε Υπουργού των Οικονομικών και δεν υπέβαλαν στους παρέδρους του Ελεγκτικού Συνεδρίου τα χρηματικά εντάλματα και τα δικαιολογητικά προς έλεγχο. Ο προληπτικός έλεγχος επανίσχυσε από 1-1-1990. Με το άρθρο 22 παράγραφος 3 του ν. 1868 της 10ης Οκτωβρίου 1989 που εισηγήθηκε η Κυβέρνηση Τζανετάκη, κατηργήθηκε το άρθρο 34 του ΠΑΣΟΚικού νόμου και επανήλθε ο προληπτικός έλεγχος. 
Όμως κύριοι συνάδελφοι, εκδηλώσεις απαρέσκειας των κυβερνήσεων του ΠΑΣΟΚ έχουμε και στη δεύτερη κυβερνητική του θητεία απέναντι στο Ανώτατο Ελεγκτικό ΄Ιδρυμα, τόσο με το νόμο περί ιδρύσεως των νομαρχιακών αυτοδιοικήσεων, που εξήρεσε του προληπτικού ελέγχου του Ελεγκτικού Συνεδρίου, τις δαπάνες τούτων μολονότι πρόκειται περί κρατικού χρήματος, όσο επίσης και με το άρθρο 3 του ν. 2479/1997 με τις ρυθμίσεις του οποίου η Κυβέρνηση του ΠΑΣΟΚ, του κ. Σημίτη, αφήρεσε τον προληπτικό έλεγχο από τους παρέδρους που είναι δικαστικοί λειτουργοί, με εχέγγυα προσωπικής και υπηρεσιακής ανεξαρτησίας και τον ανέθεσαν στους επιτρόπους του ελεγκτικού συνεδρίου, που είναι απλοί δικαστικοί υπάλληλοι. 
Τέλος, θέλω να επισημάνω την κυβερνητική τακτική δημιουργίας ανωνύμων εταιρειών που διαχειρίζονται αποκλειστικά και μόνο δημόσιο χρήμα και εκφεύγουν του προληπτικού και κατασταλτικού ελέγχου του Ελεγκτικού Συνεδρίου. Θέλω να υπενθυμίσω ένα παράδειγμα της "ΘΕΜΙΣ ΚΑΤΑΣΚΕΥΑΣΤΙΚΗΣ Α.Ε." και τα όσα συνέβησαν προεκλογικά, όπου εξέδιδε έντυπα προεκλογικά φυλλάδια για τους μεγάλους υποψηφίους του ΠΑΣΟΚ. 
Κύριοι συνάδελφοι, από την ετήσια έκθεση που συζητάμε επιβεβαιώνεται αυτό που επίμονα το σύνολο της Αντιπολιτεύσεως επισημαίνει, ότι δηλαδή υπάρχουν δύο τομείς, των δημοσίων έργων και των προμηθειών όπου γίνεται όργιο παρανομιών και διασπάθισης του δημοσίου χρήματος. Τι επισημαίνει η έκθεση με τις προμήθειες; Ότι ακολουθείται η πονηρά τακτική της κατατμήσεως των προμηθειών σε μικρότερα ποσά, ώστε να παρακάμπτεται η οχληρή διαδικασία του μειοδοτικού διαγωνισμού. Επίσης επισημαίνεται η χοντρή παρανομία να μην κατακυρώνονται οι διαγωνισμοί εις τους μειοδότας. 
Ακούσατε κύριοι τι συμβαίνει, ακούσατε το μέγεθος της παρανομίας! Αυτά είναι ευθύνη της Κυβέρνησης να παταχθούν, κύριε Υπουργέ, εάν θέλετε να προστατεύσετε το δημόσιο χρήμα. Στα δημόσια έργα η έλλειψη ορθού προγραμματισμού, δηλαδή οι ελλιπέστατες μελέτες των έργων και η φαινομενική επέκτασης των έργων οδηγεί αναπόδραστα στον υπερδιπλασιασμό του κόστους. Τα υψηλά ποσοστά εκπτώσεων που φθάνουν μέχρι το 48% στα δημόσια έργα δημιουργούν εύλογες απορίες, λέει η έκθεση, που συζητάμε, για την ακρίβεια των μελετών και κυρίως για τον τρόπο που καλύπτουν οι εργολάβοι αυτές τις μεγάλες εκπτώσεις. Και ο νοών νοείτω.
Οι ουσιώδεις καθυστερήσεις περί την παραλαβή των έργων έχουν ως αποτέλεσμα να μην γίνεται έγκαιρη διαπίστωση των τυχόν κακοτεχνιών και αποκατάσταση αυτών, επί ζημία βεβαίως του κρατικού προϋπολογισμού, διότι αναγκάζεται το Κράτος να επαναπροκηρύσσει έργα και να πληρώνει δεκάδες δισεκατομμυρίων.
Τέλος, πρέπει να σταματήσει η φάμπρικα της απευθείας ανάθεσης με παράκαμψη των μειοδοτικών διαγωνισμών, διότι αυτή υποθάλπει την αδιαφάνεια, τη διαπλοκή και τη λεηλασία του κρατικού χρήματος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με κατάτμηση.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Με τη μέθοδο πάλι της κατάτμησης σε μικρότερα έργα, όπου δεν είναι υποχρεωτική η διενέργεια διαγωνισμού. Ό,τι γίνεται και με τις προμήθειες. 
Κυρίες και κύριοι συνάδελφοι του ΠΑΣΟΚ, οφείλετε να παραδεχθείτε ότι υπάρχει μεγάλο ελεγκτικό έλλειμμα. 
Κύριε Μακρυπίδη, εδώ ουσιαστικά με όσα είπατε μας βάλατε, λέτε, στην ευρωζώνη και οφείλουμε να επιτρέψουμε στους κλέφτες να κλέβουν. Αυτό μας είπατε. Και αναπτύξατε ως Μακρυπίδης το δόγμα του "μακρυχέρη". Ε, λοιπόν, εμείς δεν θα επιτρέψουμε τη θεωρία αυτών των "μακρυχέριδων" όσον αφορά στη διασπάθιση του δημοσίου χρήματος. 
Υπάρχει λοιπόν μεγάλο έλλειμμα, κύριοι συνάδελφοι. Αυτό το ελεγκτικό έλλειμμα…
ΑΝΔΡΕΑΣ ΜΑΚΡΥΠΙΔΗΣ: Εξ ιδίων κρίνετε. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Αφήστε, κύριε Μακρυπίδη. Είστε νέος συνάδελφος.
ΑΝΔΡΕΑΣ ΜΑΚΡΥΠΙΔΗΣ: Είναι τιμή μου που είμαι νέος. 
ΠΡΟΕΔΡΕΥΩΝ (Κωνσταντίνος Βρεττός): Μην διακόπτετε, κύριε Μακρυπίδη.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Υπάρχει, λοιπόν, μέγα ελεγκτικό έλλειμμα, το οποίο συμβάλλει τα μέγιστα στην ανάπτυξη της διαπλοκής, της αδιαφάνειας, της διασπάθισης του δημοσίου χρήματος. 
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, να ανακαλέσει.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, θα με προστατεύσετε; 
ΠΡΟΕΔΡΕΥΩΝ (Κωνσταντίνος Βρεττός): Να μην καταγράφονται οι διακοπές στα Πρακτικά. 
Κύριε Μακρυπίδη, σας παρακαλώ! 
(Θόρυβος)
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν είπα ότι είναι κλέφτης. Είπα ότι ανέπτυξε μία θεωρία ενώπιόν μας, η οποία δεν τον τιμά. Δεν ανακαλώ τίποτα. 
(Θόρυβος)
ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω, κύριε Μακρυπίδη. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν είναι τυχαίο, κύριοι συνάδελφοι, ότι η Ελλάς επί κυβερνήσεων του ΠΑΣΟΚ …
(Θόρυβος)
Αφήστε με, κύριε. Αναπτύσσω επιχειρήματα.
Η Ελλάς, λοιπόν, επί κυβερνήσεων του ΠΑΣΟΚ από πλευράς διαφθοράς είναι μία θέση καλύτερη από την Μποτσουάνα. Και επί διακυβερνήσεως του κ. Σημίτη έκανε άλμα στη διαφθορά κατά έξι θέσεις τα τελευταία τέσσερα χρόνια. Αυτή είναι η πραγματικότητα, η οποία απορρέει από διεθνείς εκθέσεις που κατατάσσουν την Ελλάδα στις πιο διεφθαρμένες χώρες. Αυτό είναι το έργο σας, κυρίες και κύριοι συνάδελφοι του ΠΑΣΟΚ: Το άπλωμα της διαφθοράς!
Κατά συνέπεια, λοιπόν, υιοθετούμε σχεδόν πλήρως τις προτάσεις του Ελεγκτικού Συνεδρίου. Θα πρέπει να ενισχυθεί ο ελεγκτικός έλεγχος. Θα πρέπει όλες οι Νομαρχιακές Αυτοδιοικήσεις να υπαχθούν στον προληπτικό έλεγχο, διότι διαχειρίζονται αποκλειστικά κρατικό χρήμα. Θα πρέπει επίσης σταδιακά όλοι οι δήμοι της χώρας, αρχής γενομένης από τους μεγαλύτερους, να υπαχθούν στον προληπτικό έλεγχο. Και θα πρέπει ο κατασταλτικός έλεγχος του Ελεγκτικού Συνεδρίου να διενεργείται και επί των δαπανών των νομικών προσώπων ιδιωτικού δικαίου, οι οποίες στηρίζονται σε χρηματοδότηση, σε βοήθημα του ελληνικού προϋπολογισμού. Αυτό επιβάλλει η σωστή διαχείριση του δημοσίου χρήματος. 
Επίσης, θα πρέπει να αποκατασταθούν στον προληπτικό έλεγχο οι πάρεδροι του Ελεγκτικού Συνεδρίου. Αυτοί ασκούσαν τον προληπτικό έλεγχο αδιάλειπτα, κυρίες και κύριοι συνάδελφοι, από το 1887, από το 19ο αιώνα με βάση το νόμο ΑΥΟΖ του έτους 1887 και τον κατήργησε η Κυβέρνηση Σημίτη πρόσφατα. Θα πρέπει αυτοί να ασκούν και όχι οι επίτροποι του Ελεγκτικού Συνεδρίου, οι οποίοι δεν είναι δικαστικοί λειτουργοί, αλλά είναι απλοί δικαστικοί υπάλληλοι.
Θέλω επίσης να τονίσω τη μεγάλη υπεροχή του προληπτικού ελέγχου έναντι του κατασταλτικού. Επιγραμματικά μία απλή σκέψη και μόνο. Όσο αξίζει ένα γραμμάριο πρόληψης, λένε οι Εγγλέζοι, δεν αξίζει ένας τόνος καταστολής. Και αυτό γιατί; Διότι έρχεται εκ των υστέρων ο κατασταλτικός έλεγχος όταν προ πολλού έχει διενεργηθεί η δαπάνη και βρίσκεται σε δίλημμα να κηρύξει τη δαπάνη αυτήν παράνομη. Σκοπός είναι να την προλάβει, διότι είναι δύσκολο να την κηρύξει παράνομη. Και εφαρμόζεται εδώ και είκοσι χρόνια από τον αρμόδιο δικαστικό σχηματισμό του Ελεγκτικού Συνεδρίου το εφεύρημα της συγγνωστής νομικής πλάνης για να εξοικονομούνται τα πράγματα.
Όλα αυτά, λοιπόν, θα πρέπει να τα δούμε, διότι δεν μπορεί να βαρυγκωμάει ο λαός ο οποίος φορτώθηκε ένα σωρό φορολογικά βάρη, άμεσα ή έμμεσα και εσείς, κύριοι του ΠΑΣΟΚ, να επιτρέπετε αυτήν την ασύστολη διασπάθιση του δημοσίου χρήματος. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Ιωάννης Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, συζητάμε σήμερα την έκθεση του Ελεγκτικού Συνεδρίου και πιστεύω, ότι οι τοποθετήσεις όλων των συναδέλφων σε σχέση με την ποσότητα και την ποιότητα των στοιχείων πρέπει να λειτουργούν στα επίπεδα που παρατίθενται στην έκθεση, διότι οι κορώνες περί διαφθοράς και οι κορώνες που διαμορφώνονται εδώ από συναδέλφους της Αντιπολίτευσης δεν έχουν προφανώς καμία σχέση με την έκθεση την οποία συζητάμε σήμερα. Και δεν έχουν καμία σχέση, γιατί τα νούμερα και τα δεδομένα είναι τελείως διαφορετικά, αφού το σύνολο των στοιχείων που η έκθεση παραθέτει, εάν μας ενδιαφέρουν τα στατιστικά στοιχεία, λέει ότι στο επίπεδο των Υπουργείων γίνεται πραγματικά μια σοβαρή δουλειά με συγκεκριμένες αποκλίσεις, που αναφέρονται σε αυτά που έχουμε στα χέρια μας.
Άρα, σε κάθε περίπτωση ή εάν κάποιος δει και αναλύσει τα εντάλματα ή εάν καταγράψει τα επίπεδα των ποσών, τότε κατανοεί ότι όσα αναφέρθηκαν εδώ είτε ανήκουν στη σφαίρα της φαντασίας είτε στην προσπάθεια να εμπλέξουμε την συγκεκριμένη έκθεση με αυτό που προσπαθεί να κάνει ιδιαίτερα η Νέα Δημοκρατία, δημιουργώντας τους όρους της αδιαφάνειας και της διαφθοράς. 
Διαβάζω ορισμένα σημεία, τα οποία πάρα πολλοί δεν τα διάβασαν καθόλου. Αφού γίνεται και η κριτική, λέγεται: "Με τα δεδομένα αυτά είναι φανερό ότι η αναφορά που γίνεται σε συγκεκριμένες περιπτώσεις δεν αποσκοπεί στη διατύπωση ψόγου, ούτε στην έκφραση μομφής κατά των υπηρεσιών που τις ενήργησαν, αλλά στο να δώσει σε αυτές με την αφορμή καρποφόρου προβληματισμού για τη μη επανάληψη στο μέλλον λανθασμένων ενεργειών την ευκαιρία και τη δυνατότητα να αποφύγουν παρόμοια λάθη".
Διαβάστε το, κύριοι συνάδελφοι, περιγράφεται στην Έκθεση, όπως περιγράφεται στην έκθεση, συνάδελφε από το Κομμουνιστικό Κόμμα, ότι οι υποθέσεις πολυθεσίας που απασχολούν το Ελεγκτικό Συνέδριο βαίνουν διαρκώς μειούμενες όπως προκύπτει από τον αριθμό των υπεύθυνων δηλώσεων του άρθρου 2 του ν.1256/82. 
ΑΓΓΕΛΟΣ ΤΖΕΚΗΣ: Στις προτάσεις υπάρχει συγκεκριμένη πρόταση…
ΙΩΑΝΝΗΣ ΒΑΘΕΙΑΣ: Στις προτάσεις αναφέρονται τρεις περιπτώσεις για ποιο λόγο γίνεται η διαδικασία. Όταν, λοιπόν, διαβάζουμε ή αναφερόμαστε στα μισά, δεν είναι δυνατόν σε αυτήν την Αίθουσα να εξαχθούν τα σωστά συμπεράσματα.
Θα ήθελα, επίσης, να επισημάνω και το εξής: Επειδή μπήκε το θέμα σε σχέση με τους οργανισμούς που έχουν πάρει τις εγγυήσεις του ελληνικού δημοσίου, ξέρετε πάρα πολύ καλά ότι αυτό το θέμα είναι από τα σοβαρότερα και η σχέση αυτή είναι μια σχέση στην οποία αυτοί οι συγκεκριμένοι οργανισμοί μπορούν να εισπράξουν κιόλας από το ελληνικό δημόσιο.
Θα ήθελα να ενημερώσω την Ελληνική Αντιπροσωπεία ότι οι εγγυήσεις του ελληνικού δημοσίου έχουν δοθεί σε πλειάδα μικρών επιχειρήσεων, μιας και μπαίνει πολλές φορές το ζήτημα εδώ για τις μεγάλες επιχειρήσεις. Σε πλειάδα, λοιπόν, μικρών επιχειρήσεων έχει μπει το θέμα της εγγύησης του ελληνικού δημοσίου. Όμως, αυτό δε σημαίνει χρέος. Χρέος σημαίνει όταν υπάρχει κατάπτωση και ζητείται, γιατί δεν υπάρχει η εξυπηρέτηση του χρέους.
Άρα, λοιπόν, αυτά τα στοιχεία θα πρέπει να τα εντάξουμε στην προβληματική μας. Και ανάμεσα σε εμάς και ανάμεσα στους προηγούμενους συνάδελφους εισηγητές δεν υπάρχει κανείς που να μην αναγνωρίζει, όχι μόνο στην Ελλάδα, όχι μόνο στην Ευρώπη, αλλά σε όλον τον κόσμο, ότι δεν είναι δυνατόν να μη διαπιστωθούν ζητήματα κακοδιαχερίσεις. Επισημαίνεται ότι υπάρχει το επίπεδο των παρατυπιών, όπως υπάρχει και το επίπεδο των παρανομιών. Αυτές οι ελάχιστες περιπτώσεις έχουν σταλεί στον εισαγγελέα.
Tα στατιστικά στοιχεία που αναφέρονται εδώ είναι σαφώς μικρότερα από τα στατιστικά στοιχεία αυτών των οποίων αντιμετωπίζει κανείς σε χώρες της Ευρωπαϊκής Ένωσης. Πάρα πολλές φορές παίρνουμε τα στοιχεία της Ευρωπαϊκής Ένωσης και τα λέμε στην Αίθουσα αυτή, αλλά δεν λέμε στη συγκεκριμένη περίπτωση αυτά τα οποία θέλουμε να αποκρύψουμε.
Είναι γεγονός ότι η έκθεση επισημαίνει προβλήματα στους Οργανισμούς Τοπικής Αυτοδιοίκησης. Είναι γεγονός ότι η έκθεση επισημαίνει προβλήματα σε ορισμένα Υπουργεία, αλλά περισσότερο στο Υπουργείο Υγείας και Πρόνοιας. Αυτές οι επισημάνσεις είναι δεδομένες και καταγράφονται. Άρα, ο καθένας από εμάς με εύκολο τρόπο μπορεί να διαπιστώσει αυτά τα οποία περιγράφονται στην έκθεση.
Η έκθεση αυτή, αν την δει οποιοσδήποτε αντικειμενικά, σήμερα είναι υπέρ ουσιαστικά του Υπουργείου Οικονομικών. Όμως, για να λέμε την πάσα αλήθεια, οι έλεγχοι γίνονται μόνο από το Ελεγκτικό Συνέδριο; Δεν υπάρχουν άλλοι μηχανισμοί ελέγχου; Σαφώς και υπάρχουν. Διότι, ακούστηκε εδώ κάτι για τα έργα του Γ΄ Κοινοτικού Πλαισίου Στήριξης, για την αδιαφάνεια, για τα διεθνή πρότυπα. Μα, εκεί υπάρχουν άλλοι μηχανισμοί ελέγχου, υπάρχουν διαχειριστικές αρχές και μάλιστα για το Γ' Κοινοτικό Πλαίσιο Στήριξης υπάρχουν σημαντικότεροι και σοβαρότεροι μηχανισμοί ελέγχου από τις διαχειριστικές αρχές. 
Μάλιστα εδώ ξεχάστηκε να αναφερθεί ένα πολύ συγκεκριμένο ζήτημα. Μιλήσαμε για διεθνή λογιστικά πρότυπα πριν δύο μήνες. Ήμουν εισηγητής του συγκεκριμένου νομοσχεδίου με το οποίο ψηφίσαμε τα διεθνή λογιστικά πρότυπα για τις επιχειρήσεις στον ιδιωτικό και δημόσιο τομέα. Το θυμάστε όλοι. Μάλιστα το ψηφίσαμε πολύ νωρίτερα απ΄ ό,τι ήμασταν υποχρεωμένοι από την Ευρωπαϊκή Ένωση. 
Ακούστηκαν ανακρίβειες εδώ, οι οποίες φθάνουν στα όρια τα οποία κανένας δεν μπορεί να πει ότι είναι ανεκτά στα επίπεδα των πολιτικών επιχειρημάτων και της σοβαρότητας με την οποία πρέπει να λέγονται τα επιχειρήματα σε αυτήν την Αίθουσα. Άρα, λοιπόν, ζητήματα τα οποία μπαίνουν σε επίπεδα βελτιώσεων από το Ελεγκτικό Συνέδριο σ΄ ένα βαθμό σαφώς πιστεύω ότι γίνονται αποδεκτά. Αυτό είναι δεδομένο. Υπάρχει το διπλογραφικό σύστημα, υπάρχουν συστήματα ελέγχου που μπορούμε να βάλουμε προς οποιαδήποτε κατεύθυνση. 
Όλοι μιλήσατε πάνω στο επίπεδο της πεπατημένης των ελέγχων μέχρι σήμερα, όπως είναι ο δημόσιος τομέας. Αν δεν αξιοποιήσουμε τα μηχανογραφικά συστήματα πληροφόρησης, το MIS, συστήματα ελέγχου που μπορούν να γίνονται ανά εβδομάδα, ανά μήνα, ανά τρίμηνο και ανά εξάμηνο, τότε ουσιαστικά μιλάμε σε δεδομένα τα οποία ολοκληρώθηκαν σε περιόδους ή και με το νόμο ο οποίος ψηφίστηκε το 1996 και ισχύει μέχρι σήμερα. Άρα ό,τι ισχύει μέχρι σήμερα έχει δουλέψει ορθά.
Όμως, σας βάζω στις σκέψεις σας -και είναι και μια πρόταση προς το Υπουργείο- αυτά τα οποία πραγματικά διαφοροποιούν τα επίπεδα του ποιοτικού ελέγχου σε σχέση με τις λειτουργικές δαπάνες στο δημόσιο τομέα. Είναι δεδομένο ότι ο προληπτικός και ο κατασταλτικός έλεγχος είναι στο 7%-8%, αυτή είναι η πραγματικότητα. Αυτή η πραγματικότητα, όμως, δεν είναι για τα σημερινά δεδομένα αλλά γενικότερα. Εδώ έχουμε δαπάνες, μισθοδοσίες και ο,τιδήποτε άλλο. 
Υπάρχει η δυνατότητα να γίνονται παντού αυτοί οι έλεγχοι, φυσικά και στα δημόσια έργα όπου υπάρχει μικτή επιτροπή της Βουλής, στην οποία δεν συμμετέχει η Νέα Δημοκρατία, για να φαίνονται οι συμβάσεις και όλα αυτά τα οποία προσδιορίζουν. Αυτό συμβαίνει γιατί εμείς θέλουμε να υπάρχει πλήρης διαφάνεια στη διαχείριση του δημοσίου χρήματος και όχι μόνο από το Ελεγκτικό Συνέδριο αλλά με όλους τους μηχανισμούς και σε όλα τα επίπεδα. 
Όταν λέμε να έλθει μία υπόθεση την οποία τα όργανα τη διατύπωσαν και κάποιος δεν την έστειλε στον εισαγγελέα, μπορεί να έλθει στο ελληνικό Κοινοβούλιο απ΄ όλους τους συναδέλφους και πιστεύω ότι μπορεί να αντιμετωπισθεί άμεσα. Άρα η σημερινή έκθεση δεν αναφέρει ούτε ένα σημείο στο οποίο διαπίστωσε ότι υπάρχει παρανομία και τα όργανα της Κυβέρνησης και του κράτους να μην έστειλαν αυτήν την υπόθεση στον εισαγγελέα. 
'Αρα, κυρίες και κύριοι συνάδελφοι, αυτό σημαίνει ότι η προσπάθεια η οποία γίνεται είναι μία προσπάθεια πάρα πολύ σημαντική απ΄ όλους μας.
Πιστεύω ότι εάν δεν υπήρχε η πολιτική σκοπιμότητα και ιδιαίτερα από την πλευρά της Νέας Δημοκρατίας στην προσπάθεια αμφισβήτησης, για να διαμορφώσει μία πολιτική πλατφόρμα σε σχέση με την κοινή γνώμη, σήμερα σε αυτήν την Αίθουσα θα είχαμε συμφωνήσει σε πάρα πολλά πράγματα, γιατί όλα τα στοιχεία που έχουν δοθεί εδώ είναι στοιχεία πραγματικά άψογα.
Εγώ οφείλω να συγχαρώ τους υπηρεσιακούς παράγοντες και όλους αυτούς οι οποίοι δούλεψαν για να καταγραφούν όλα αυτά τα στοιχεία σήμερα και να έρθουν στην Εθνική Αντιπροσωπεία.
Θα ήθελα να πω κάτι ακόμα πιο σημαντικό. Η διαδικασία του προϋπολογισμού δεν είχε τη διαδικασία του απολογισμού. Πλέον το ελληνικό Κοινοβούλιο έχει τη διαδικασία και του απολογισμού. Και αυτή η διαδικασία η οποία γίνεται για πρώτη φορά, δηλαδή ο Πρόεδρος της Βουλής και η Κυβέρνηση να φέρνει όλα αυτά τα στοιχεία -διότι αυτά τα στοιχεία είναι τα σημαντικότερα για την Ελληνική Αντιπροσωπεία- πιστεύω ότι αλλάζει σημαντικά πράγματα στο επίπεδο του προϋπολογισμού και σε σχέση με το πώς μπορούμε να λειτουργούμε, να υπάρχει δηλαδή, ένας έλεγχος του ελληνικού Κοινοβουλίου, ένας έλεγχος που διαμορφώνει και το δικό μας ρόλο, σε σχέση με την προάσπιση του δημοσίου χρήματος.
Είμαι βέβαιος ότι ο Υπουργός Εθνικής Οικονομίας που βρίσκεται εδώ θα δώσει και πρόσθετα στοιχεία όσον αφορά αυτά τα επίπεδα. Και πραγματικά εμείς αισθανόμαστε υπερήφανοι ως Βουλευτές του ΠΑΣΟΚ ότι στηρίζουμε απόλυτα τη διαφάνεια και τον έλεγχο του δημοσίου χρήματος του ελληνικού λαού. Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): ΄Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση", ογδόντα πέντε μαθητές και τέσσερις συνοδοί καθηγητές του Γυμνασίου Νέου Φαλήρου.
Η Βουλή τους καλωσορίζει.
(Χειροκροτήματα στην Αίθουσα)
Η Αντιπρόεδρος της Βουλής, κα Μπενάκη έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κυρίες και κύριοι συνάδελφοι, ήταν βέβαια πολύ θετική η πρόβλεψη του Κανονισμού και η απόφαση της Βουλής να συζητείται εδώ στην Ολομέλεια η έκθεση του Ελεγκτικού Συνεδρίου. Αλλά, η συζήτηση και η μελέτη που προηγήθηκε μας δίνει την αφορμή να κάνουμε εξαιρετικά μελαγχολικές σκέψεις, σχετικά με την αποτελεσματικότητα των θεσμών της πολιτείας και ιδιαίτερα του Ελεγκτικού Συνεδρίου, για το επίπεδο της Δημόσιας Διοίκησης.
Πρώτα απ' όλα για την αποδυνάμωση του θεσμού: Ποια ήταν η στάση του ΠΑΣΟΚ απέναντι στο Ελεγκτικό Συνέδριο; Αυτή περιγράφτηκε πάρα πολύ σωστά και παραστατικά από το συνάδελφο κ. Ανδρεουλάκο. Αλλά, δεν είναι μόνο το τι συνέβη στο παρελθόν και πώς έγινε απτή προσπάθεια αποδυνάμωσης του Ελεγκτικού Συνεδρίου, είναι και η έμμεση αποδυνάμωση του Ελεγκτικού Συνεδρίου που συντελείται όλα αυτά τα χρόνια με την πλήρη εγκατάλειψη της στελέχωσής του και της υποδομής του.
Ο αριθμός των οργανικών θέσεων του Ελεγκτικού Συνεδρίου σήμερα που ελέγχει είκοσι ένα τρισεκατομμύρια του Προϋπολογισμού είναι ίδιος με αυτόν που είχε όταν ήλεγχε τριακόσια πενήντα δισεκατομμύρια.
Η μηχανοργάνωση του Ελεγκτικού Συνεδρίου έχει σταματήσει από το 1993 όταν συμπληρώθηκε από τη Νέα Δημοκρατία και οι δέκα θέσεις πληροφορικής που δημιουργήθηκαν το 1993 -τα ξέρω καλά γιατί ήμουν Υπουργός Δικαιοσύνης και επί της υπουργίας μου έγιναν αυτά- ακόμα είναι κενές.
Οι τελευταίες οργανικές θέσεις που προστέθηκαν και καλύφθηκαν στο Ελεγκτικό Συνέδριο το 1993, ήταν τριάντα πέντε θέσεις δικαστικών επιμελητών.
Η δημιουργία του πολύ χρήσιμου θεσμού των εισηγητών του Ελεγκτικού Συνεδρίου σταμάτησε. 
Όταν όλα αυτά σταμάτησαν το 1993 και μέχρι σήμερα δεν έχει προστεθεί τίποτα, τότε, κύριοι συνάδελφοι, πώς να μη μιλήσουμε για συνειδητή αποδυνάμωση του Ελεγκτικού Συνεδρίου;
Εάν προσθέσουμε μάλιστα σ' αυτό και την αθρόα δημιουργία νομικών προσώπων ιδιωτικού δικαίου και ανωνύμων εταιρειών που εκφεύγουν και από τον προληπτικό βέβαια αλλά και από τον κατασταλτικό έλεγχο του Ελεγκτικού Συνεδρίου, καταλαβαίνει κανείς ότι η αξία αυτής της έκθεσης που συζητούμε σήμερα είναι μόνο δειγματοληπτική, δείχνει την εικόνα ενός μέρους του τρόπου που λειτουργεί η Δημόσια Διοίκηση, ενός μέρους του τρόπου που διαχειρίζεται αυτό το κράτος τα έσοδα τα φορολογικά που πληρώνουν οι Έλληνες πολίτες και όχι μόνο τα φορολογικά αλλά και αυτόν τον τεράστιο αριθμό δανείων που συμπληρώνουν τον κρατικό προϋπολογισμό και που και αυτά έχουν αυτήν τη μεταχείριση. 
Κύριοι συνάδελφοι, παρ' όλα αυτά αυτή η έκθεση του Ελεγκτικού Συνεδρίου έχει την αξία της, διότι μας οδηγεί σε θλιβερές διαπιστώσεις από τις οποίες εγώ ξεχωρίζω τρεις.
Η πρώτη διαπίστωση που επισημαίνεται και από τους ίδιους τους συντάκτες της έκθεσης είναι, ότι τίποτε δεν διορθώνεται σε αυτό το κράτος. Κάθε χρόνο επισημαίνονται οι ίδιες ατέλειες, κάθε χρόνο γίνονται οι ίδιες υποδείξεις από το Ελεγκτικό Συνέδριο, κάθε χρόνο και με διακομματική συναίνεση λέμε ότι όλα αυτά τα τρωτά πρέπει να διορθωθούν και κάθε χρόνο γίνονται και διαπιστώνονται τα ίδια πράγματα. Τι να πω; Για τις προμήθειες που γίνονται χωρίς διαγωνισμούς ή με παράνομους διαγωνισμούς ή με εξοργιστικές κατατμήσεις της δαπάνης, ώστε να αποφεύγονται οι διαγωνισμοί και να δίνονται τα έργα και οι προμήθειες στους επιθυμητούς εργολάβους; Να πούμε για τις αναθεωρήσεις των δημοσίων έργων που φτάνουν και σε κατά 50% υπέρβαση της προϋπολογισθείσης δαπάνης; Να πούμε για τις ύποπτες κατακυρώσεις; Όλα κάθε χρόνο λέγονται. 
Δεν έχετε, κύριοι συνάδελφοι, παρά να ανοίξετε την έκθεση σε ορισμένα σημεία που εύκολα μπορώ και να σας τα επισημάνω και να δείτε περίπτωση δαπάνης 30 εκατομμυρίων από συγκεκριμένο δήμο που κατατμήθηκε σε τριάντα τρία χρηματικά εντάλματα του 1,5 εκατομμυρίου μόνο και μόνο για να δοθούν αυτές οι προμήθειες σε συγκεκριμένους προμηθευτές. Υπάρχει πλήθος τέτοιων περιπτώσεων που επισημαίνονται. Κάθε χρόνο επισημαίνονται και κάθε χρόνο παρατηρούνται τα ίδια πράγματα.
Τι να πω, για τις αποζημιώσεις, τις υπερωρίες και τα οδοιπορικά έξοδα, που πάλι κατά τον ίδιο τρόπο εκτελούνται; Θα διαβάσετε μέσα στην έκθεση για τις υπερωρίες σε δημόσια νοσοκομεία γιατρών που γίνονται την ίδια ώρα σε δύο διαφορετικές κλινικές και πληρώνονται διπλά. Θα διαβάσετε για αμοιβές διευθυντών νοσοκομείων που εκκαθαρίζονται με δύο διαφορετικές καταστάσεις και πληρώνονται δύο φορές. 
Όλα αυτά βέβαια δεν μπορεί να γίνονται από αμέλεια, αβλεψία, έλλειψη κατάρτισης, αδιαφορία ή έστω και κακή πρόθεση των υπαλλήλων που και κάνουν αυτές τις συναλλαγές μεταξύ τους και με τους ιδιώτες. Δεν μπορεί να μην είναι σε γνώση της πολιτικής ηγεσίας όχι για τη συγκεκριμένη περίπτωση, αλλά σαν συνολικό φαινόμενο. Δεν μπορεί να μην ξέρει το Υπουργείο Υγείας και Πρόνοιας, τι γίνεται σε όλα τα κρατικά και νομαρχιακά νοσοκομεία με τις προμήθειες του ιατρικού και του φαρμακευτικού υλικού, από ποιους γίνονται και πώς κατατέμνονται για να δοθούν στους επιθυμητούς προμηθευτές. Δεν μπορεί να μην ξέρουν τι όργια γίνονται με τις εφημερίες για να καλυφθούν κάποια κενά της μισθοδοσίας. Και όμως όλα αυτά, κύριο συνάδελφοι, επαναλαμβάνονται κάθε χρόνο.
Μία δεύτερη θλιβερή διαπίστωση είναι το επίπεδο της Δημόσιας Διοίκησης. Όλες αυτές οι παρανομίες που απαριθμούνται σε αυτήν την έκθεση αφήνουν σοβαρότατες υπόνοιες φυσικά για έλλειψη κατάρτισης, φυσικά για αδιαφορία, φυσικά για επιπολαιότητα, αλλά και πολλές υποψίες για διαφθορά. Και το ερώτημα είναι, ποιος φταίει αν πολλοί υπάλληλοι που υπηρετούν σήμερα και διαχειρίζονται τα ποσά του δημοσίου παρουσιάζουν αυτά τα φαινόμενα. Ποιος φταίει όταν είκοσι χρόνια είναι η ίδια πολιτική εξουσία στην κορυφή της πολιτείας; 
Δεν μπορεί έτσι από τη μία μέρα στην άλλη να έφθασε σ' αυτό το επίπεδο η Δημόσια Διοίκηση. Φταίνε οι τρόποι με τους οποίους έγιναν οι προσλήψεις και τα κριτήρια με τα οποία τοποθετήθηκαν σε καίριες θέσεις οι υπάλληλοι. Τελικά υπάρχει πολιτική ευθύνη. Δεν πρέπει να ρίχνουμε όλες τις ευθύνες στους υπαλλήλους. Διότι πώς να εξηγήσουμε το φαινόμενο του ΟΑΕΔ που βγαίνει ανάγλυφα από τις σελίδες της έκθεσης, ότι για τον έλεγχο προγραμμάτων επαγγελματικής κατάρτισης που πληρώνονται από την Ευρωπαϊκή Ένωση ή για την εκπαίδευση υπαλλήλων του ΟΑΕΔ σε προγράμματα επαγγελματικής κατάρτισης, να στέλνονται υπάλληλοι υποχρεωτικής εκπαίδευσης; Δηλαδή κλητήρες, φύλακες, μάγειροι και καθαρίστριες του ΟΑΕΔ αναλαμβάνουν τον έλεγχο αυτών των προγραμμάτων. Δεν νομίζω ότι φταίνε αυτοί οι υπάλληλοι που τους ανατίθεται αυτό το έργο. Φταίνε αυτοί που τους ανέθεσαν αυτό το έργο.
Τρίτη διαπίστωση, στην οποία καταλήγω είναι η πλήρης περιφρόνηση των Κυβερνήσεων του ΠΑΣΟΚ προς τις υποδείξεις του Ελεγκτικού Συνεδρίου και τις μεταρρυθμίσεις και βελτιώσεις που προτείνει. Οι μεταρρυθμίσεις αυτές περιγράφονται στο τέλος της έκθεσης στις σελίδες 320 και επόμενα. Βέβαια δεν προτείνονται τώρα αλλά σε κάθε έκθεση του Ελεγκτικού Συνεδρίου προτείνονται τα ίδια πράγματα. Μου έκανε δε εντύπωση ότι πολλοί συνάδελφοι, όπως ο κ. Μακρυπίδης υπερθεμάτισαν για τον ουσιαστικό έλεγχο του Ελεγκτικού Συνεδρίου. 
Το ερώτημα πλέον είναι προς την Κυβέρνηση, αφού το ΠΑΣΟΚ συμφωνεί με τις προτάσεις του Ελεγκτικού Συνεδρίου, γιατί δεν υιοθετείτε κάποιες απ' αυτές τις προτάσεις; Θέλω να μας πει ο κύριος Υπουργός, γιατί δεν θεσμοθετούνται. Για παράδειγμα τον προληπτικό έλεγχο, που τον εξεδίωξε το ΠΑΣΟΚ από το σύνολο της Δημόσιας Διοίκησης στη δεκαετία του 1980, τον θέλει στις Νομαρχιακές Αυτοδιοικήσεις και τους άλλους μεγάλους δήμους η Κυβέρνηση; Για τον έλεγχο των επιχορηγήσεων των νομικών προσώπων ιδιωτικού δικαίου μας είπε κάποιος συνάδελφος προηγουμένως, ότι ψηφίσαμε νόμο για τη λογιστική διεκπεραίωση στα νομικά πρόσωπα ιδιωτικού δικαίου. Εάν αυτό ήταν ικανοποιητικό, δεν θα επανερχόταν το Ελεγκτικό Συνέδριο να ζητά αυτά τα πράγματα. Τον κατασταλτικό έλεγχο στα νομικά πρόσωπα ιδιωτικού δικαίου, τον θέλει ή δεν τον θέλει η Κυβέρνηση; 
Τώρα για τον ουσιαστικό έλεγχο. Διαβάζω στην έκθεση του Ελεγκτικού Συνεδρίου ότι ο ουσιαστικός έλεγχος -δηλαδή έλεγχος αποτελεσματικότητας της κρατικής επένδυσης- γίνεται απ' όλα τα ελεγκτικά συνέδρια. Τον θέλει ή δεν τον θέλει η Κυβέρνηση;
Τέλος, τι θα κάνει με το προσωπικό του Ελεγκτικού Συνεδρίου. Θα αυξήσει το ελεγκτικό προσωπικό ή όχι; 
Κύριοι συνάδελφοι, ξέρω ότι αυτά τα ερωτήματα είναι ρητορικά, όπως αποδεικνύει η ιστορία μέχρι σήμερα. Ευτυχώς δεν θα είναι ρητορικά για πολύ καιρό, γιατί σύντομα θα έλθει η Νέα Δημοκρατία και θα αναβαθμίσει το Ελεγκτικό Συνέδριο για να δώσει συνέχεια σ' αυτές τις πολύ εποικοδομητικές προτάσεις. Πιστεύω ότι το ΠΑΣΟΚ τότε ως Αντιπολίτευση θα συμφωνήσει, αφού σήμερα εν μέρει τις αποδέχεται. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Εύχομαι στο Κοινοβούλιο Χρόνια Πολλά, Χριστός Ανέστη και σε σας, κύριε Πρόεδρε και στην οικογένειά σας.
ΠΡΟΕΔΡΕΥΩΝ (Κωνσταντίνος Βρεττός): Επίσης, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Συζητούμε ένα πάρα πολύ σοβαρό θέμα που έχει δύο όψεις. Η μία του όψη περιλαμβάνει το πολύ θετικό στοιχείο ότι μιλάμε εδώ για μια έκθεση του Ελεγκτικού Συνεδρίου με τα θετικά και αρνητικά που έχει και επομένως γονιμοποιούμε ένα μείζονος σημασίας θέμα με την ευρεία και βαθιά συζήτηση που κάνουμε. Αυτό είναι η διαφάνεια, η προσπάθεια που σαν καθήκον όλων μας πρέπει να κατευθύνεται στο στόχο της πάταξης της αδιαφάνειας, της διαφθοράς, της σήψης που επικρατεί δυστυχώς στην πατρίδα μας σε μεγάλο και προκλητικό για το κοινό αίσθημα βαθμό. 
Η δεύτερη όψη είναι η αξία της εκθέσεως, μέσα στην οποία αναγράφονται και επισημαίνονται στοιχεία που καλύπτουν, υποκρύπτουν ή με οποιοδήποτε τρόπο ευεργετούν την εκτροπή από τη νομιμότητα, από τη διαφάνεια, από τη χρηστή διοίκηση. 
Η εξουσία γενικά έχει δύο χαρακτηριστικά για τις δημοκρατικές χώρες και πολιτεύματα. Το πρώτο χαρακτηριστικό της εξουσίας είναι η αρμοδιότητα, η παροχή αρμοδιοτήτων σε κάποιο συγκεκριμένο όργανο ατομικό ή συλλογικό. Το δεύτερο στον αντίποδα της αρμοδιότητας είναι η ευθύνη. Εκείνος που περιβάλλεται μία εξουσία για την πραγματοποίηση μίας συγκεκριμένης εξουσίας αυτομάτως επωμίζεται και την εξισορρόπηση της λειτουργίας που λέγεται ευθύνη. Η ευθύνη προσλαμβάνει σε καίριο βαθμό εικόνα και εμφάνιση όταν υπάρχει έλεγχος. Ευθύνη χωρίς έλεγχο δεν υπάρχει. Αυτά διδάσκονται στο δημοτικό σχολείο της Σχολής Ευελπίδων, του στρατοπέδου των Ενόπλων Δυνάμεων. Εξουσία σημαίνει αρμοδιότητα, σημαίνει ευθύνη. 
Οι θεσμοί, λοιπόν, της οργανωμένης και δημοκρατικής πατρίδας πρέπει στην κατεύθυνση αυτή ο Συνήγορος του Πολίτη, το Ελεγκτικό Συνέδριο, οι Επιθεωρητές Διοίκησης, οι διοικητικοί μηχανισμοί να εξαντλούν με αυστηρή προσήλωση στη νομιμότητα όλες τις αρμοδιότητες, ώστε να επιτυγχάνεται ένας πλήρης και αποτελεσματικός έλεγχος των οργάνων της διοίκησης.
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
Αν αυτό κατευθυνθεί στο χώρο που αποτελεί το κύριο θέμα, ότι δηλαδή αφορά τη διαχείριση του ιδρώτα του ελληνικού λαού, τη διαχείριση του δημόσιου χρήματος, αντιλαμβάνεστε ότι επιτείνεται και προσλαμβάνει τη διάσταση μιας ιερής υποχρέωσης της δημοκρατικής χώρας για την αρτιότητα των μηχανισμών και τη διεύρυνση του χώρου που θα ασκούν τις ελεγκτικές τους αρμοδιότητες. Προκύπτει από το σύνολο του γράματος και του πνεύματος της έκθεσης η ανάγκη το μεν να διευρυνθεί η αρμοδιότητα του Ελεγκτικού Συνεδρίου, ώστε να περιλάβει και εκείνες τις λειτουργίες που είναι έξω από την αρμοδιότητά του όπως είναι οι Τοπικές Αυτοδιοικήσεις, οι Νομαρχιακές, οι δήμοι κλπ. που βρίσκονται εκτός, τα νομικά πρόσωπα δημοσίου δικαίου όσα είναι εκτός, τα νομικά πρόσωπα ιδιωτικού δικαίου, ώστε να μην υπάρχει η δυνατότητα τηρήσεως δεύτερων βιβλίων όπως είπε ο κ. Κωνσταντόπουλος.
Και έτσι με τον τρόπο αυτό θα πετύχουμε δύο υπέρτατα δημοκρατικά αγαθά: Την ικανοποίηση της κοινής γνώμης για ένα ουσιώδες ηθικό θέμα που είναι η διαχείριση του χρήματος και από την άλλη πλευρά θα προσδώσουμε ειδικό βάρος και κύρος στον πολιτικό κόσμο ο οποίος δεν ευθύνεται ή τουλάχιστον επιβαρύνεται αδικαιολόγητα στο μέσο επίπεδο της κοινής γνώμης, για αδιαφάνεια, διαφθορά κτλ.
Τελειώνω, λέγοντας, κύριε Υπουργέ, ότι πριν τρία, τέσσερα χρόνια, μαζί δώσαμε τη μάχη για τον προεκλογικό νόμο, δηλαδή για το νόμο ελέγχου των προεκλογικών δαπανών. Την τελευταία τετραετία δώσαμε πάλι τη μάχη για τη βελτίωση αυτού του προεκλογικού νόμου. Να σταματήσει, κύριοι, η πρόκληση και η διαφθορά της πολιτικής ζωής με τις εκατοντάδες των αφανών εκατομμυρίων που ξοδεύουμε για να υφαρπάξουμε την ετυμηγορία του ελληνικού λαού.
Και σήμερα, ύστερα από δύο χρόνια, αρχίζει να γίνεται συνείδηση ότι το πολιτικό χρήμα είναι η μεγάλη διαφθορά του τόπου, της δημοκρατίας και του πολιτικού κόσμου.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κυρία Πρόεδρε.
Πολύ σύντομα θα ήθελα να παρατηρήσω τα εξής: Πρώτα πρώτα, η Κυβέρνηση, σε ένα ζήτημα το οποίο αφορά την έκθεση του Ελεγκτικού Συνεδρίου, δηλαδή τη διαφάνεια ως προς τη διαχείριση του δημοσίου χρήματος, θα έπρεπε να εκπροσωπείται εδώ με τον κατά το δυνατόν μεγαλύτερο αριθμό των Υπουργών της και με τον Πρωθυπουργό και όχι απλώς και μόνο -και βεβαίως τον τιμώ που είναι εδώ- με τον Υφυπουργό Εθνικής Οικονομίας.
Δεύτερον, έρχεται η έκθεση του Ελεγκτικού Συνεδρίου του 1999 να συζητηθεί στη Βουλή το 2002. Δηλαδή η διαχείριση του δημοσίου χρήματος του 1999 συζητείται στη Βουλή με τρία χρόνια καθυστέρηση. Θα μπορούσε να είναι και άλλη Κυβέρνηση μέσα σε αυτήν την Αίθουσα. Αντιλαμβάνεται κανείς ότι, ουσιαστικά, με αυτήν την καθυστέρηση αναιρείται ο ίδιος ο κοινοβουλευτικός έλεγχος.
Τρίτον, από τα στοιχεία τα οποία έχει η έκθεση του Ελεγκτικού Συνεδρίου καταδεικνύεται γιατί η Χώρα μας -όπως προκύπτει και από την τελευταία έκθεση του περιοδικού "NEWSWEEK"- βρίσκεται δυστυχώς στην πρωτοπορία των διεφθαρμένων, κρατών. Αυτό είναι ένα επίτευγμα της "εκσυγχρονιστικής" Κυβέρνησης Σημίτη. 
Τέλος, σε καίριας σημασίας δημόσιες συμβάσεις είναι ήδη γνωστό τι παρατηρεί το Ελεγκτικό Συνέδριο ως προς το τι συμβαίνει από πλευράς αδιαφανούς διαχείρισης του δημόσιου χρήματος. 
Οφείλω να τονίσω ότι το Ελεγκτικό Συνέδριο αναφέρει, πως με την παρέμβασή του σώθηκαν 360 δισεκατομμύρια σε ό,τι αφορά παράνομες πληρωμές. Δηλαδή, αν δεν υπήρχε η παρέμβαση του Ελεγκτικού Συνεδρίου τουλάχιστον 360 δισεκατομμύρια θα είχαν πάει στην κυριολεξία στον αέρα. Όπως πάνε και σε πολλές άλλες περιπτώσεις, στις οποίες δυστυχώς δεν προλαβαίνει, χωρίς δική του υπαιτιότητα, να παρέμβει το Ελεγκτικό Συνέδριο, λόγω καθυστερήσεων και λόγω έλλειψης υποδομής.
Τέλος, σε ό,τι αφορά τις συνάψεις των δημοσίων συμβάσεων το Ελεγκτικό Συνέδριο παρατηρεί και τονίζει, κυρίως στα θέματα τα οποία αφορούν τις προμήθειες, ότι πολλές τέτοιες δικαιοπραξίες έγιναν χωρίς να τηρηθούν οι νόμιμες διαδικασίες του διαγωνισμού. Στα δε δημόσια έργα, το Ελεγκτικό Συνέδριο επισημαίνει σημαντικά πράγματα, τα οποία αφορούν τα εξής:
Πρώτον, ότι συνήφθησαν συμβάσεις χωρίς να τηρηθούν οι διατάξεις περί προκηρύξεων διαγωνισμών. Δηλαδή χωρίς να γίνει όχι απλώς δημόσιος αλλά ούτε καν πρόχειρος διαγωνισμός. 
Δεύτερον, το Ελεγκτικό Συνέδριο επισημαίνει τεράστιες εκπτώσεις, οι οποίες όμως οδηγούν στη συνέχεια σε υπερβάσεις. Δηλαδή, δίνονται μεγάλες εκπτώσεις για να πάρει ένας εργολάβος το έργο και από εκεί και πέρα υπάρχουν υπερβάσεις. Τέλος, επειδή δεν υπάρχει τρόπος σύμφωνα με τον οποίο να παραδίδεται ένα έργο και να ελέγχεται αν το έργο έγινε σωστά, βλέπουμε αυτό το τεράστιο πρόβλημα των κακοτεχνιών το οποίο πλήττει την ελληνική κοινωνία, αλλά ταυτόχρονα και το ελληνικό κράτος, δίνοντας την αίσθηση μιας τριτοκοσμικής χώρας.
Γνωρίζετε, κύριε Υπουργέ, ποια είναι η πραγματικότητα αυτήν τη στιγμή σε ό,τι αφορά το οδικό δίκτυο. Γνωρίζετε ποια είναι τα δημόσια έργα και οι κακοτεχνίες. Σας επισημαίνει το Ελεγκτικό Συνέδριο γιατί και πώς μέσα από την αδιαφανή διαχείριση του δημόσιου χρήματος οδηγηθήκαμε εδώ. Ύστερα από όλα αυτά είναι προφανές γιατί η Κυβέρνηση Σημίτη αποφεύγει τον έλεγχο του Ελεγκτικού Συνεδρίου.
Ζητήσαμε, και στο πλαίσιο της Αναθεώρησης του Συντάγματος, να παρέμβει το Ελεγκτικό Συνέδριο σε συγκεκριμένες περιπτώσεις μέσα από την θεσμοθέτηση των αντιστοίχων αρμοδιοτήτων του. Το αρνηθήκατε. Βλέπουμε γιατί αρνείσθε αυτήν την αύξηση των αρμοδιοτήτων του Ελεγκτικού Συνεδρίου, ενώ είναι καθ΄ όλα εφικτή κατά το Σύνταγμα. Διότι σας ενοχλεί το Ελεγκτικό Συνέδριο. Και πώς να μην σας ενοχλεί, όταν έχετε θεσμοθετήσει στην κυριολεξία την αδιαφάνεια; Δεν θα κουράζομαι να λέω σ' αυτήν την Αίθουσα ότι η Κυβέρνηση Σημίτη δείχνει ποιο είναι το πραγματικό πρόσωπο σε ό,τι αφορά τη διαφάνεια της διαχείρισης του δημόσιου χρήματος μέσα από τις διατάξεις του ν.2522/1997. Ενός από τους πρώτους νόμους που ψήφισε η Κυβέρνηση Σημίτη αμέσως μόλις ανέλαβε την εξουσία, δηλαδή τον πρώτο χρόνο μετά το 1996. 
Τι λέει το άρθρο 4 του νόμου αυτού; Το άρθρο 4 λέει ότι και αν συναφθεί μια σύμβαση παρανόμως, και αποκαλυφθεί η παρανομία, ακόμα και με απόφαση δικαστηρίου, με αμετάκλητη απόφαση δικαστηρίου π.χ. του Συμβουλίου της Επικρατείας, τότε αυτός που παρανόμως πήρε τη σύμβαση συνεχίζει να την εκτελεί. Και αυτός που δικαιώνεται παίρνει αποζημίωση. Δηλαδή φτάσαμε στο σημείο με το άρθρο 4 του ν. 2522/1997 και η διαπλοκή να θεσμοθετείται και να πληρώνουμε πολλές φορές μέχρι δυο φορές τα έργα τα οποία γίνονται με όλες τις κακοτεχνίες, τις οποίες επεσήμανα προηγουμένως.
Αυτά είναι τα "επιτεύγματα" της Κυβέρνησης Σημίτη σε ό,τι αφορά την διαχείριση του δημόσιου χρήματος, ιδίως στους σημαντικούς τομείς των δημόσιων συμβάσεων, δημόσιων έργων και προμηθειών. Αυτό αποδεικνύει αυτή η έκθεση και το τονίζω.
Η μοναχική παρουσία του κ. Φλωρίδη στα κυβερνητικά έδρανα, η πλήρης απουσία της Κυβέρνησης και ιδίως του Πρωθυπουργού, όταν η έκθεση αυτή αποτελεί τον καθρέφτη της αδιαφάνειας για την Κυβέρνηση, δείχνει ότι στόχος της Κυβέρνησης δεν είναι η διαφάνεια. Δεν αντέχει τη διαφάνεια. Πολύ περισσότερο βεβαίως δεν αντέχει την κριτική όταν αυτή ασκείται από όργανα όπως είναι το Ελεγκτικό Συνέδριο.
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Αρχηγός της Αξιωματικής Αντιπολίτευσης κ. Κωνσταντίνος Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, θέλω να ξεκινήσω κάνοντας μια παρατήρηση, που είναι μεν αυστηρή, αλλά είναι -νομίζω- δίκαιη.
Δεν θέλω να σας υποτιμήσω, κύριε Υφυπουργέ, όμως η εικόνα σ' ένα τόσο κρίσιμο θέμα, όπως είναι η πρώτη συζήτηση για την Έκθεση του Ελεγκτικού Συνεδρίου και μάλιστα για μια έκθεση τόσο αποκαλυπτική, να γίνεται αυτή η συζήτηση μόνο με τη δική σας παρουσία, με την παντελή απουσία έστω και του οποιουδήποτε Υπουργού, σε μια συζήτηση που έπρεπε να είναι παρών ο Πρωθυπουργός γιατί οι ευθύνες που προκύπτουν από αυτήν την έκθεση, κατευθείαν στον πρόσωπο του Πρωθυπουργού εστιάζονται δείχνει τον παχυδερμισμό, αλλά και την αδιαφορία της Κυβέρνησης για το Κοινοβούλιο. Εκδηλώνει βαθύτατα καθεστωτική, αντιδημοκρατική νοοτροπία. 
Κυρίες και κύριοι συνάδελφοι, η Έκθεση του Ελεγκτικού Συνεδρίου, που για πρώτη φορά και μάλιστα μετά από πρόταση της Νέας Δημοκρατίας συζητάμε στην Ολομέλεια, αναδεικνύει καίριας σημασίας ζητήματα για την πορεία της χώρας. Αφορά άμεσα την αναπτυξιακή διαδικασία, την οικονομική διαχείριση, την κατασπατάληση και την καταλήστευση του δημόσιου χρήματος. Αφορά την κατάσταση, στην οποία έχει περιέλθει το κράτος κάτω από το βάρος του πιο νοσηρού κομματισμού. Αφορά την ασυδοσία, την αδιαφάνεια και τη διαφθορά, που χαρακτηρίζει το κατεστημένο μιας ολόκληρης πια εικοσαετίας. Αφορά ειδικότερα την παραβίαση της νομιμότητας, -που όπως ομολογεί ο ίδιος ο Πρωθυπουργός- έχει πάρει ενδημικό χαρακτήρα. Αφορά το καθεστώς της αλληλοσυγκάλυψης, το καθεστώς της ατιμωρησίας, που εκτρέφει την παρανομία, εκτρέφει τη σήψη, εκτρέφει την παρακμή.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Αφορά πράξεις και παραλείψεις της διοίκησης, του ευρύτερου συστήματος, της ίδιας της Κυβέρνησης. 
Κυρίες και κύριοι συνάδελφοι, η Έκθεση του Ελεγκτικού Συνεδρίου ταυτόχρονα επιβεβαιώνει βασικές επισημάνσεις της Νέας Δημοκρατίας για την αδιαφάνεια, για τη διαπλοκή στις προμήθειες και στις αναθέσεις έργων του δημοσίου, για την εκτίναξη του κόστους των δημοσίων έργων σε τιμές πολλαπλάσιες των αρχικών προϋπολογισμών τους. Επιβεβαιώνει βασικές μας επισημάνσεις για τις μεθοδεύσεις -και παρακαλώ να το προσέξουμε αυτό, κυρίες και κύριοι συνάδελφοι- κατάτμησης των δαπανών σε μικρότερα ποσά, με μοναδικό στόχο την αποφυγή των ανοικτών διαγωνισμών και του επιβαλλόμενου ελέγχου: για τις απευθείας αναθέσεις ουσιαστικά αυτοτελών έργων με μεθοδεύσεις εικονικών επεκτάσεων. Με μια φράση, επιβεβαιώνει την υποταγή του Κράτους σε μικρά και μεγάλα συμφέροντα. 
Επιβεβαιώνει, όμως, και την αποδιοργάνωση των δημόσιων υπηρεσιών, την αιχμαλωσία της ηγετικής ομάδας της Κυβέρνησης σε πελατειακές αλλά και σε διαπλεκόμενες σχέσεις. Τις εξαρτήσεις του κατεστημένου, που αποβαίνουν σε βάρος της οικονομικής ανάπτυξης, σε βάρος της κοινωνίας, αλλά και σε βάρος της ίδιας της Δημοκρατίας. Επιβεβαιώνει παρανομίες και αποκαλύπτει μεθόδους παρανομιών, που -χρόνια τώρα- επαναλαμβάνονται με την ανοχή, με τη σύμπραξη του κατεστημένου αλλά και της ίδιας της Κυβέρνησης. Αποδεικνύει ξεκάθαρα ότι υπάρχει τεράστιας έκτασης διασπάθιση του δημόσιου χρήματος.
Κυρίες και κύριοι συνάδελφοι, απλά και μόνο το γεγονός ότι πολλές από τις παρατηρήσεις της έκθεσης σταθερά επαναλαμβάνονται τα τελευταία χρόνια -γεγονός που επισημαίνεται άλλωστε από το Ελεγκτικό Συνέδριο- αρκεί, για να καταδείξει τις τεράστιες ευθύνες της Κυβέρνησης. Αρκεί, για να αποδείξει ότι αυτή η Κυβέρνηση άλλοτε παρακολουθεί τα διαδραματιζόμενα σαν ανεύθυνος παρατηρητής και άλλοτε συμβάλλει στη διαμόρφωση μιας όζουσας πραγματικότητας.
Αυτό αποκαλύπτει μια από τις πιο βασικές αιτίες των οικονομικών και κοινωνικών προβλημάτων της χώρας. Αποδεικνύει ότι η Κυβέρνηση δεν θέλει και δεν μπορεί να διασφαλίσει τη μείωση των ελλειμμάτων, τη μείωση του δημόσιου χρέους, τη μείωση της φορολογίας. Δεν μπορεί να διασφαλίσει την επιτάχυνση της ανάπτυξης, την τόνωση της απασχόλησης, την πραγματική οικονομική και κοινωνική σύγκλιση, τη στήριξη της περιφέρειας. Αρκούν και μόνο τα αποτελέ-σματα της πρόσφατης απογραφής και η πιθανολογούμενη μείωση των βουλευτικών εδρών στις ακριτικές περιοχές, για να καταδείξουν πού οδηγεί η κυβερνητική πολιτική. 
Υπάρχει, όμως, και η τελευταία έκθεση της Ευρωπαϊκής Ένωσης, που κατατάσσει την Ελλάδα στις τελευταίες θέσεις των δεκαπέντε σε ό,τι αφορά την ποιότητα των δημόσιων δαπανών και παράλληλα επισημαίνει την ανάγκη έμφασης στις πολιτικές για την προώθηση της απασχόλησης. Ακόμα, υπογραμμίζει ότι η Κυβέρνηση δεν έχει προτάσεις, δεν έχει θέσεις για την αντιμετώπιση μείζονος σημασίας θεμάτων, όπως το ασφαλιστικό. 
Ταυτόχρονα, υπάρχουν και τα επίσημα στοιχεία, που προειδοποιούν ότι η κατάσταση στην οικονομία γίνεται πια άκρως ανησυχητική, ότι ο πληθωρισμός είναι σχεδόν διπλάσιος του ευρωπαϊκού μέσου όρου, ότι το έλλειμμα στο ισοζύγιο τρεχουσών συναλλαγών έχει διπλασιαστεί τα τέσσερα τελευταία χρόνια, ότι ο προϋπολογισμός βρίσκεται σε πορεία εκτροπής και ότι οι δαπάνες αυξάνονται με ρυθμό σχεδόν τριπλάσιο του προβλεπομένου, ενώ είναι γνωστό σε όλους ότι τα δημόσια έσοδα παρουσιάζουν σοβαρή υστέρηση.
Κυρίες και κύριοι συνάδελφοι, η έκθεση του Ελεγκτικού Συνεδρίου έρχεται να υπογραμμίσει ότι η Κυβέρνηση γνωρίζει. Και μάλιστα γνωρίζει με τον πιο επίσημο τρόπο ποιες είναι οι μεθοδεύσεις που ακολουθούνται για την καταστρατήγηση των νόμων. Αυτή είναι η πραγματικότητα. Γνωρίζει ποιες παράνομες πρακτικές ακολουθούνται σε βάρος του δημόσιου συμφέροντος. Γνωρίζει ποιες είναι οι εστίες της διαφθοράς και της ασυδοσίας, που οδηγούν στην κατασπατάληση του δημόσιου χρήματος. Και όμως ούτε για την απόδοση ευθυνών αναλαμβάνει οιαδήποτε πρωτοβουλία ούτε στη λήψη μέτρων διαφάνειας και προστασίας του δημόσιου χρήματος προχωρεί. 
Αντιθέτως, αναγνωρίζει ότι είναι σαθρό το καθεστώς ανάθεσης των δημόσιων έργων, αλλά απορρίπτει τις προτάσεις μας για την αναθεώρησή του. Ομολογεί έξαρση των παρανομιών, αλλά αρνείται να δεχθεί την πρότασή μας για τη συγκρότηση Ανεξάρτητης Επιτροπής Έργων και Προμηθειών του Δημοσίου.
Έχει συγκεκριμένες επισημάνσεις από το Ελεγκτικό Συνέδριο, αλλά αφήνει να επαναλαμβάνονται οι ίδιες παρανομίες, οι ίδιες δολιεύσεις σε βάρος του δημόσιου χρήματος. Βρίσκεται ενώπιον παρεμβάσεων της Δικαιοσύνης, αλλά επιχειρεί να ευτελίσει τη δικαστική έρευνα, συκοφαντώντας και υβρίζοντας τους δικαστικούς λειτουργούς, όπως έκανε στην περίπτωση του Κτηματολογίου. Βρίσκεται ενώπιον προτάσεων για την ενεργοποίηση του ελεγκτικού ρόλου της Βουλής, αλλά επιστρατεύει την κομματική πειθαρχία, για να ματαιώσει τη διερεύνηση κάθε υπόθεσης στην οποία εμπλέκονται ή μπορεί να εμπλέκονται στελέχη ή εγκάθετοί της.
Το συμπέρασμα -και αυτό επιβεβαιώνεται τόσο από την Έκθεση του Ελεγκτικού Συνεδρίου όσο και από την εχθρική στάση που τήρησαν απέναντι στο Ελεγκτικό Συνέδριο οι κυβερνήσεις του ΠΑ.ΣΟ.Κ.- είναι σαφές, είναι κραυγαλέο, είναι πρόκληση για την κοινωνία, είναι πρόκληση για το αίσθημα δικαίου, είναι πρόκληση για την ίδια τη Δημοκρατία.
(Χειροκροτήματα από την πτέρυγα της Νέας Δημοκρατίας)
Η Κυβέρνηση αυτή δεν θέλει τον έλεγχο! Αυτή είναι η πραγματικότητα. Δεν μπορεί να υπηρετήσει τη νομιμότητα, δεν μπορεί να υπηρετήσει τη διαφάνεια. Δεν μπορεί να ξεφύγει από τις αγκυλώσεις του παρελθόντος της. Δεν μπορεί να επιχειρήσει το άλμα ποιότητας, που έχει ανάγκη η Ελλάδα. Δεν μπορεί να πάρει αποφάσεις και τελικά δεν μπορεί να κυβερνήσει.
Και όλα αυτά, γιατί εκφράζει το κατεστημένο και μάχεται για τη συντήρησή του. Γιατί η μόνη ιδεολογία που απέμεινε σ' αυτήν την Κυβέρνηση είναι η νομή της εξουσίας και η κατοχή του κράτους. Γιατί αποκόπηκε από την κοινωνία, πανικοβλήθηκε εμπρός στη δυσφορία των πολιτών και προσπαθεί να δραπετεύσει στο χθες, να αναβιώσει πάθη του παρελθόντος, να καταφύγει σε άκρα και ακρότητες, να σταθεί στο φθόνο, στον παλαιοκομματισμό και στις ροκ εκτροπές. Γιατί μεταβλήθηκε σε μια συνομοσπονδία αυτόνομων δουκάτων, στα οποία πρυτανεύει η "παρεοκρατία" και η σύνταξη δυνάμεων για τη μάχη της διαδοχής. Γιατί, αντί της παραγωγής κυβερνητικού έργου, όλη η έγνοια του Πρωθυπουργού και των κορυφαίων της Κυβέρνησής του συγκεντρώνεται στην κατασκευή εντυπώσεων σε βάρος όλων των άλλων και τη διαχείριση του πολιτικού χρόνου έναντι οιωνδήποτε επιπτώσεων σε βάρος της οικονομίας.
Κυρίες και κύριοι συνάδελφοι, τα τελευταία γεγονότα αποκαλύπτουν ότι η Κυβέρνηση αιχμαλωτίστηκε σε μια προσπάθεια αποπληροφόρησης και παραπληροφόρησης της κοινής γνώμης. Προετοιμάζεται για τη σύγκρουση της διαδοχής και εκπαιδεύεται στην άσκηση αντιπολίτευσης. Αναλώνεται σε τακτικίστικες μεθόδους, που δεν έχουν καμία σχέση με την υπεύθυνη και αποτελεσματική διακυβέρνηση του τόπου, που δεν αφορούν την αντιμετώπιση των προβλημάτων της κοινωνίας, που δεν αποβλέπουν στην υπηρέτηση του πολίτη. Τα πρωτοσέλιδα κάθε μέρα τα βλέπετε: αναλίσκονται μόνο στα εσωτερικά της κορυφής της Κυβέρνησης. Μιας Κυβέρνησης, που δεν νοιάζεται πια για τον πολίτη. Αυτή είναι η πραγματικότητα.
(Χειροκροτήματα από την πτέρυγα της Νέας Δημοκρατίας)
Από την επομένη των εκλογών έως σήμερα, η Κυβέρνηση δεν μπόρεσε να υλοποιήσει καμία απόφαση. Δεν μπόρεσε να προωθήσει καμία από τις αλλαγές που έχει ανάγκη ο τόπος. Τι έγινε και τι γίνεται με το Ασφαλιστικό; Ποιες είναι οι θέσεις της για το φορολογικό; Σε ποιο σημείο βρίσκονται οι διαρθρωτικές μεταρρυθμίσεις και οι επιβαλλόμενες αποκρατικοποιήσεις; Τι συμβαίνει οκτώ χρόνια στην Ολυμπιακή και γιατί από το σκάνδαλο περνά στο φιάσκο, για να καταλήξει στη διαχείριση της απραγίας; Ποια είναι η δημοσιονομική πραγματικότητα; Πού έφθασε το δημόσιο χρέος και γιατί δημιουργούνται τεράστια κρυφά χρέη; Γιατί τώρα, που η Ευρωπαϊκή Ένωση απαιτεί κανόνες διαφάνειας, δεν μπορεί να προχωρήσει το Γ' Κοινοτικό Πλαίσιο Στήριξης; Γιατί τόση ανεργία; Γιατί να είμαστε τελευταίοι ανάμεσα στους δεκαπέντε στην παραγωγικότητα και την ανταγωνιστικότητα;
Κυρίες και κύριοι συνάδελφοι, είναι κοινή διαπίστωση ότι σε όλους τους τομείς δημόσιας δράσης τα προβλήματα συσσωρεύονται σε αξεπέραστα αδιέξοδα. Πίσω από τα πιο μεγάλα προβλήματα εντοπίζεται ως γενεσιουργός αιτία η γραφειοκρατία, η αδιαφάνεια, η διαφθορά και η εξάρτηση. Και πίσω απ' όλα αυτά υπάρχει ένα κράτος, που δεν μπορεί να ανταποκριθεί στην αποστολή του. Υπάρχει μια Κυβέρνηση, που δεν έχει όραμα, δεν έχει σχέδιο, δεν έχει θέσεις. Υπάρχει μια Κυβέρνηση που δεν μπορεί να κυβερνήσει.
Από το περασμένο καλοκαίρι ο Πρωθυπουργός ομολογούσε ότι στερείται νομιμοποίησης για τις αναγκαίες δράσεις και ότι η αβεβαιότητα απέβαινε σε βάρος του τόπου. Έκτοτε τι έγινε; Έκτοτε τι έκανε; Ένα κομματικό συνέδριο, για να πάρει λευκή εντολή, έναν ανασχηματισμό, για να ανακυκλώσει τα ίδια πρόσωπα, μια επικοινωνιακή ομάδα, για να συντονίσει επιθέσεις εναντίον όλων των άλλων.
Το ερώτημα είναι: ποιος θα συντονίσει το κυβερνητικό έργο, κυρίες και κύριοι συνάδελφοι;
(Χειροκροτήματα από την πτέρυγα της Νέας Δημοκρατίας)
Ποιος θα παράγει κυβερνητικό έργο; Οι λύσεις στα προβλήματα του τόπου και της κοινωνίας πώς θα βρεθούν και πώς θα υλοποιηθούν; Η χώρα -το είπε ο Πρωθυπουργός και το επαναλαμβάνουν οι κορυφαίοι της Κυβέρνησής του- δεν κυβερνάται. Διανύει μία ιδιότυπη περίοδο ακυβερνησίας. Ζει στο νεφέλωμα μιας προεκλογικής περιόδου, που σκόπιμα συντηρεί ο Πρωθυπουργός, για να ελέγχει τους επίδοξους δελφίνους. 
Η Κυβέρνηση αυτή δεν κάνει τίποτα άλλο παρά μόνο να απεργάζεται σενάρια για μία στρατηγική πόλωσης, να επιστρατεύει την πολιτική συκοφαντία, να επαφίεται στη χάλκευση φημολογιών και διαδόσεων εναντίον της Αντιπολίτευσης, να επιδίδεται στη διαρροή σχεδιασμών για επιθέσεις σε βάρος της Νέας Δημοκρατίας. 
Κυρίες και κύριοι συνάδελφοι, φτάνουν στο σημείο να συκοφαντούν πολιτικές δυνάμεις και πολίτες για έλλειψη δημοκρατικής ευαισθησίας. Το ερώτημα είναι: ποιοι το κάνουν αυτό; Εκείνοι που ακολουθούν συστηματικά καθεστωτικές και αντιδημοκρατικές πρακτικές.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Εκείνοι που αρνούνται την ενεργοποίηση των μηχανισμών Κοινοβουλευτικού Ελέγχου. Εκείνοι που συκοφαντούν τη Δικαιοσύνη. Εκείνοι που είναι υπόλογοι για το έγκλημα του χρηματιστηρίου και τις παράνομες ελληνοποιήσεις. Εκείνοι που φέρουν την ευθύνη για την έξαρση της διαφθοράς και της ασυδοσίας, εκείνοι που διαπλέκονται με οργανωμένα συμφέροντα, πλήττοντας και την ουσία και την ποιότητα της Δημοκρατίας. Εκείνοι που εξαγγέλλουν το "σκληρό ροκ" στην πολιτική ζωή, που επιδιώκουν την οξύτητα, το διχασμό, την πόλωση, τις διαχωριστικές γραμμές. Αυτή είναι η αλήθεια, κυρίες και κύριοι συνάδελφοι. Και η αλήθεια αποκαλύπτει έλλειψη πολιτικού πολιτισμού, έλλειψη υπευθυνότητας, έλλειψη δημοκρατικής ευαισθησίας. 
Όμως, αν δεν κουράστηκε η ηγετική ομάδα της Κυβέρνησης και του ΠΑΣΟΚ από όλα αυτά, έχει κουραστεί η κοινωνία. Έχουν κουραστεί οι πολίτες. Κουράστηκε ακόμα και η Ευρωπαϊκή Ένωση από τα τερτίπια της, από την επανάληψη μιας ατελείωτης σειράς εξαγγελιών, που μένουν ανεκπλήρωτες. 
Κουράστηκαν οι πολίτες από τις καθεστωτικές μεθοδεύσεις, από τον εμπαιγμό του αυτοαποκαλούμενου εκσυγχρονισμού και τις απόπειρες φανατισμού και πολιτικής οξύτητας. Και μ' όλα αυτά η Κυβέρνηση δεν μπορεί ούτε να αποσιωπήσει την εσωστρέφεια ούτε, προπάντων, να κρύψει τα προβλήματα του τόπου και την προφανή της αδυναμία να τα αντιμετωπίσει. 
Κυρίες και κύριοι συνάδελφοι, τι έλεγε ο Πρωθυπουργός και η Κυβέρνηση, όταν συνεδρίαζαν εκτάκτως μετά το θόρυβο για τον παράνομο τζόγο και τι έκαναν ως τώρα; Ποιες ήταν οι δεσμεύσεις τους και γιατί δεν υλοποιούνται; Τι έλεγε ο Πρωθυπουργός και η Κυβέρνηση, όταν καίγονταν τα δάση και τι απαντά τώρα, που φυτρώνουν επαύλεις εκεί, που ως πρόσφατα υπήρχαν πνεύμονες ζωής; 
Πού είναι το Κράτος; Η Κυβέρνηση με τι ασχολείται; Το ερώτημα είναι: γιατί δε βλέπει, γιατί δεν ακούει; Τι έλεγε ο Πρωθυπουργός και η Κυβέρνηση, όταν υπογραμμίζαμε την ανάγκη για ουσιαστική οικονομική και κοινωνική σύγκλιση και τι λέει τώρα, που επιβεβαιώνονται όλες αυτές οι επισημάνσεις μας, που αποδεικνύεται ότι ο μοναδικός δρόμος για την ανάπτυξη και την ευημερία βρίσκεται στην υλοποίηση των δικών μας προτάσεων; 
Κυρίες και κύριοι συνάδελφοι, είναι καθαρό πλέον ότι η Κυβέρνηση, μπροστά στην αδυναμία της να προωθήσει τις αλλαγές που χρειάζεται ο τόπος, μπροστά στην εντεινόμενη δυσφορία της κοινής γνώμης, μπροστά στα σύνδρομα Γκουτιέρες και Ζοσπέν εκτρέπεται σε έναν κύκλο φαυλότητας και παλαιοκομματισμού. 
Εδώ θέλω να υπογραμμίσω κάτι: με σενάρια νομιμοποιήσεων και μαζικών προσλήψεων επιδίδεται σε ένα νέο εμπόριο ελπίδας. Επενδύει στην αναξιοκρατία και στη διάχυση των ευθυνών της. Εμφανίζεται έτοιμη να θυσιάσει τα πάντα, για να αποπληροφορήσει, να παραπλανήσει και να εξαπατήσει. Δηλώνει αποφασισμένη να υλοποιήσει ό,τι -θεωρητικώς τουλάχιστον- κατήγγελλε ως τώρα. Νομίζει ότι μπορεί έτσι να διευρύνει και να διαιωνίζει τόσο το κομματικό κατεστημένο, όσο και το συντηρητισμό, που αναπαράγεται από αυτό. Ενώ μόλις πρόσφατα ο αρμόδιος Υπουργός Εσωτερικών εντόπιζε συγκεκριμένες εστίες κακοδιοίκησης και διαφθοράς, τώρα γυρίζουν την πλάτη τους στα προβλήματα του κράτους, της οικονομίας, της κοινωνίας. Και το χειρότερο: μεταβάλλουν σε πρόβλημα του τόπου την κομματική αποσύνθεση και τις προσωπικές σκοπιμότητές τους. 
(Χειροκροτήματα από την πτέρυγα της Νέας Δημοκρατίας)
Ενώ η χώρα κατέχει ευτελιστική πρωτιά στην ευρωζώνη σε ό,τι αφορά τη γραφειοκρατία, την παραοικονομία και τη διαφθορά, συντηρούν την κακοδαιμονία της κρατικής μηχανής και αφήνουν σε ανεξέλεγκτη δράση κάθε λογής κυκλώματα και παρακρατικούς μηχανισμούς.
Τα γεγονότα, κυρίες και κύριοι συνάδελφοι, δεν επιτρέπουν πια αμφιβολίες. Η μίζα έχει γίνει καθεστώς. Ο χρηματισμός για τη συγκάλυψη παρανομιών παίρνει μορφή χιονοστιβάδας. Οι παράνομες μεθοδεύσεις για την υπηρέτηση ημετέρων σε βάρος του δημοσίου συμφέροντος έγιναν επιστήμη για το κατεστημένο.
Η παντελής έλλειψη ιεραρχίας, ορθολογισμού και αξιοκρατίας στη Δημόσια Διοίκηση οδήγησε τις διοικητικές δομές σε μια καταθλιπτική και διαβρωτική ισοπέδωση. Κατέστησε τον κομματικό νεποτισμό μοναδικό κριτήριο ιεραρχικής ανόδου των υπαλλήλων και τους στέρησε κάθε παραγωγικό κίνητρο. Προκάλεσε την εμφάνιση δεκάδων κλάδων χωρίς καμία χρησιμότητα, αλλά με πολλές και πολύ σοβαρές διοικητικές παρενέργειες. 
Το μισθολόγιο των δημοσίων υπαλλήλων με τις τεράστιες αποκλίσεις, ακόμη και μεταξύ ομοειδών υπηρεσιών και κλάδων, αναγκάζει το προσωπικό της Δημόσιας Διοίκησης να στρέφεται και σ' άλλες ενασχολήσεις. Ο νοσηρός κομματισμός είναι βασική αιτία για την υποταγή του κράτους σε μικρά και μεγάλα συμφέροντα. 
Το καθεστώς της ατιμωρησίας προάγει την ασυδοσία και τη διαφθορά και πλήττει έτσι καίριας σημασίας δημόσιες υπηρεσίες. 
Η ασφυκτική εξάρτηση του κράτους από την Κυβέρνηση υποβαθμίζει επικίνδυνα την ποιότητα της Δημοκρατίας μας. Διαμορφώνει καθεστωτικές νοοτροπίες και υπηρετεί αντιδημοκρατικές αντιλήψεις.
Και για όλα αυτά υπεύθυνη, αποκλειστικά υπεύθυνη, είναι η Κυβέρνηση.
(Χειροκροτήματα από την πτέρυγα της Νέας Δημοκρατίας)
Παρά τη συνταγματική κατοχύρωση του ΑΣΕΠ και των αρμοδιοτήτων του, η Κυβέρνηση, με διαρροές στον Τύπο, προετοιμάζει το έδαφος για την παράκαμψή του και το άνοιγμα της κερκόπορτας των ρουσφετολογικών διορισμών. Αιχμάλωτη σε καθεστωτικές νοοτροπίες και αντιδημοκρατικές αντιλήψεις, επιχειρεί για μια ακόμα φορά να χωρίσει τους Έλληνες σε υμέτερους ευνοούμενους και ημέτερους κυνηγημένους. Προσπαθεί να αναβιώσει τις διαχωριστικές γραμμές του παρελθόντος και να δημιουργήσει εκβιαστικά διλήμματα πίσω από μια νέα ευνοιοκρατία. 
Αυτές τις πρακτικές, κυρίες και κύριοι συνάδελφοι, εμείς τις καταγγέλλουμε με τον πιο κατηγορηματικό τρόπο και προειδοποιούμε ότι αυτό το καθεστώς έχει ημερομηνία λήξης τις επόμενες εκλογές. 
(Χειροκροτήματα από την πτέρυγα της Νέας Δημοκρατίας)
Ικανοί και άξιοι άνθρωποι βρίσκονται σε όλους τους πολιτικούς χώρους και η Ελλάδα τούς χρειάζεται όλους. 
(Χειροκροτήματα από την πτέρυγα της Νέας Δημοκρατίας)
Καθιστούμε σαφές ότι πρώτον θα αντιταχθούμε με όλα τα μέσα που μας παρέχει το Σύνταγμα και η έννομη τάξη στην ψήφιση οιουδήποτε σχεδίου νόμου, που θα αποδυναμώνει ακόμη περισσότερο το ΑΣΕΠ. 
Ελπίζουμε -και πιστεύω- ότι και μέσα στο ΠΑΣΟΚ θα υπάρχουν πολιτικά υπεύθυνες φωνές, που θα αντιταχθούν σε μια τέτοια ωμή παραβίαση του Συντάγματος.
Δεύτερον, η Νέα Δημοκρατία δεν θα ανεχθεί -και μάλιστα σε προεκλογική περίοδο- καμία κυβερνητική απόπειρα για τη δημιουργία τετελεσμένων γεγονότων ως προς τις προσλήψεις στον ευρύτερο δημόσιο τομέα. Μέσω των θεσμικών διαύλων του κοινοβουλευτικού ελέγχου, αλλά και της Δικαιοσύνης, δεν θα επιτρέψουμε στην Κυβέρνηση να διαβρώσει ολοκληρωτικά και τελείως πλέον να καταστρέψει την κρατική μηχανή. 
Και τρίτον εμείς προτείνουμε, όπως πάντα το έχουμε κάνει, να μετατραπούν οι κάθε είδους συμβάσεις όλων εκείνων που καλύπτουν πάγιες και διαρκείς ανάγκες της υπηρεσίας, άνευ ορίου ηλικίας, σε όλο το φάσμα του ευρύτερου δημοσίου τομέα, σε συμβάσεις αορίστου χρόνου μέσω και της μοριοδότησης. 
Κυρίες και κύριοι συνάδελφοι, φοβάμαι ότι, ακόμα και τώρα, είναι εξαιρετικά δύσκολο να διακρίνει κανείς πού τελειώνει η ανεπάρκεια και η ανικανότητα της Κυβέρνησης και πού ακριβώς αρχίζει ο καιροσκοπισμός, η ιδιοτέλεια, η εξάρτηση από συμφέροντα. Αναφέρομαι πρωτίστως στην απροθυμία της να αντιμετωπίσει τα παρακμιακά φαινόμενα και τις παρανομίες, που επισημαίνει η Έκθεση του Ελεγκτικού Συνεδρίου.
Γιατί η ατιμωρησία των υπευθύνων; Γιατί η έλλειψη συγκεκριμένων αποτελεσματικών μέτρων; Γιατί οι κυβερνήσεις του ΠΑΣΟΚ αντιμετώπισαν εχθρικά το έργο του Ελεγκτικού Συνεδρίου είτε καταργώντας τον προληπτικό έλεγχο είτε αποδιοργανώνοντας τις υπηρεσίες του; 

Αναφέρομαι, όμως, κυρίες και κύριοι συνάδελφοι, ταυτόχρονα στην απροθυμία της Κυβέρνησης να θωρακίσει θεσμικά την Πολιτεία και να φέρει προς ψήφιση τους εκτελεστικούς νόμους του Συντάγματος.
Και ακόμα αναφέρομαι και σε ένα εξαιρετικά επίκαιρο και μείζον θέμα, αυτό της σύνταξης των εκλογικών καταλόγων και στην ασάφεια, που εξακολουθεί να υπάρχει λίγους μήνες πριν από τις δημοτικές και νομαρχιακές εκλογές. 
Η κατάσταση είναι γνωστή σε όλους. Περιττεύει να την αναλύσω σε λεπτομέρειες. Η ίδια η Κυβέρνηση παραδέχεται αφ' ενός ότι υπάρχουν στους εκλογικούς καταλόγους τουλάχιστον τριακόσιες σαράντα χιλιάδες διπλοεγγεγραμμένοι και αφ' ετέρου ότι απουσιάζουν τα ονόματα ενός σημαντικού αριθμού πολιτών με εκλογικό δικαίωμα. Και ακόμα, κανείς δεν μπορεί να πει με βεβαιότητα τι γίνεται με τα εκλογικά δικαιώματα στις περιπτώσεις των ελληνοποιήσεων. Δεν πρόκειται αυτήν τη στιγμή να επεκταθώ σ' αυτό το θέμα, απλώς μια προειδοποίηση θέλω να κάνω. 
Έχουμε κατ' επανάληψη επισημάνει το πρόβλημα και αξιώνουμε -απαιτούμε- εκλογικούς καταλόγους απόλυτα διαφανείς και έγκυρους.
(Χειροκροτήματα από την πτέρυγα της Νέας Δημοκρατίας)
Η Κυβέρνηση έχει θέσει ένα χρονοδιάγραμμα. Απαιτούμε αυτό το χρονοδιάγραμμα να τηρηθεί μέχρι κεραίας. Απαιτούμε η Κυβέρνηση να ανταποκριθεί στις υποχρεώσεις της, να εγγυηθεί -με πλήρη διαφάνεια και συνεχή ενημέρωση και των κομμάτων και των πολιτών- την ορθότητα και την πληρότητα των εκλογικών καταλόγων. Είναι αδιανόητο -και αυτό το λέω για όποιον σκέφτεται ότι αυτή η επισήμανση που κάνω είναι υπερβολικής ευαισθησίας- είναι αδιανόητο, κυρίες και κύριοι συνάδελφοι, για ένα πολιτισμένο ευρωπαϊκό κράτος έξι μήνες πριν από τις εκλογές να μην έχει πλήρεις, ξεκάθαρους και αδιαμφισβήτητους εκλογικούς καταλόγους. 
(Χειροκροτήματα από την πτέρυγα της Νέας Δημοκρατίας)
Και είναι προκλητικό να παραδέχεται η Κυβέρνηση ότι, ακόμα και σήμερα, υπάρχουν διπλοεγγεγραμμένοι, οι οποίοι, όπως και η ίδια δηλώνει, δεν μπορούν να εντοπιστούν. 
ΙΩΑΝΝΗΣ ΚΕΦΑΛΟΓΙΑΝΝΗΣ: Παρανόμως έκανε τους καταλόγους. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Η περιφρούρηση, το κύρος και η καθαρότητα τόσο των εκλογικών καταλόγων όσο και των εκλογών δεν είναι απλά και μόνο ζήτημα που ενδιαφέρει τη Νέα Δημοκρατία. Είναι ζήτημα ουσίας και ποιότητας της ίδιας της δημοκρατίας. Και αυτό πρέπει να το καταλάβει καλά η Κυβέρνηση. 
Ο ελληνικός λαός ένιωσε στο πετσί του την πρωτόγνωρη έλλειψη ευαισθησίας, δημοκρατικής ευαισθησίας μιας Κυβέρνησης, που θυσιάζει τα πάντα, για να κομματικοποιήσει το κράτος και να κρατικοποιήσει το κόμμα. Υπέστη και πλήρωσε βαριά τις καθεστωτικές πρακτικές της ηγετικής ομάδας της Κυβέρνησης. 
Εκείνο που θέλω να πω είναι πως ό,τι και να κάνουν τα όποια εκλογομαγειρεία οι μεθοδεύσεις τους δεν πρόκειται να περάσουν. 
(Χειροκροτήματα από την πτέρυγα της Νέας Δημοκρατίας)
Οι εκλογές θα γίνουν με ξεκάθαρους και γνήσιους εκλογικούς καταλόγους. Παιχνίδια σε βάρος της δημοκρατίας δεν πρόκειται να ανεχθούμε. Και θέλω σ' αυτό να είμαι απόλυτα σαφής για την προειδοποίηση που κάνουμε. 
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", εβδομήντα μαθητές και μαθήτριες και δέκα συνοδοί-δάσκαλοι από το Δημοτικό Σχολείο Ζαχάρως Ηλείας. 
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο Υφυπουργός Οικονομικών κ. Φλωρίδης.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε. 
Αγαπητοί συνάδελφοι, βέβαια δεν είχα την αυταπάτη ότι ο κύριος Καραμανλής μετά τον επί παντός επιστητού λόγο του, θα παρέμενε μέσα στη Βουλή, όχι για να ακούσει τον αντίλογο...
ΠΡΟΚΟΠΗΣ ΠΑΥΛΟΠΟΥΛΟΣ: Εδώ δεν είναι ούτε ο Υπουργός σας εδώ. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ξεκινάει με προκλήσεις ο κύριος Υφυπουργός.
ΠΡΟΕΔΡΕΥΩΝ (Κωνσταντίνος Γείτονας): Συγγνώμη, κύριε Υπουργέ. 
Ακούστε, κύριοι συνάδελφοι, της Νέας Δημοκρατίας ο Αρχηγός σας ακούστηκε με πολλή τάξη και χωρίς διακοπές. Παρακαλώ να κάνετε το ίδιο. Το επιβάλλει ο κανονισμός αλλά και η δεοντολογία. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): …όχι για να ακούσει τον αντίλογο της Κυβέρνησης -δεν έχουμε τέτοιες αυταπάτες- αλλά για να τιμήσει μία διαδικασία που το Κοινοβούλιο κάνει για πρώτη φορά και αυτή είναι η ένστασή μας. 
ΒΑΣΙΛΗΣ ΚΕΔΙΚΟΓΛΟΥ: Δεν είναι εδώ η Κυβέρνηση. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Η Κυβέρνηση είναι παρούσα, αγαπητοί συνάδελφοι.
Ο κ. Καραμανλής θα περιμέναμε τουλάχιστον να τιμήσει αυτήν τη διαδικασία για την οποία μόνο καλά λόγια είχε να πει. Εν πάση περιπτώσει. Σήμερα γίναμε μάρτυρες μιας απίστευτης ομιλίας, η οποία ήταν μία υπόμνηση από την αρχή ως το τέλος για το πόσο σημαντικό είναι κανείς στην πολιτική ζωή να υπηρετεί αρχές και να κινείται με βάση αρχές. 
Και όλα αυτά, αγαπητοί συνάδελφοι, συμβαίνουν μία μόλις μέρα μετά από ένα πρωτοφανές πολιτικό γεγονός, το οποίο ζήσαμε χθες. Ποιο ήταν αυτό το γεγονός που δημοσιοποιήθηκε; Ότι ο κ. Καραμανλής είναι ο πρώτος πολιτικός Αρχηγός μετά τη Μεταπολίτευση που γίνεται δέκτης οξύτατων αντιδράσεων Αρχηγού πολιτικού κόμματος για το γεγονός ότι επιχειρεί να αλιεύσει στελέχη του κόμματος αυτού μέσα από την πολιτική των γαλάζιων σφυροδρέπανων.
(Χειροκροτήματα από την πτέρυγα του ΠΑΣΟΚ)
Και αυτό δείχνει εν τοις πράγμασι και όχι στη θεωρία ποια είναι η συνέπεια στις αρχές και στις πολιτικές θέσεις, τις οποίες επαγγέλλεται ο κ. Καραμανλής, όταν μετέρχεται πρωτοφανών πολιτικών μεθόδων προκειμένου να αποσπάσει πολιτικά στελέχη άλλου κόμματος, να τους καλέσει και να τους προτρέψει -σε αυτό που ο κ. Κωνσταντόπουλος προσφυώς ανέφερε χθες- σε μια "μεταμοντέρνα αποστασία".
ΙΩΑΝΝΗΣ ΠΑΠΑΘΑΝΑΣΙΟΥ: Για τον κ. Βούγια θα μας πείτε;
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αυτές τις αρχές υπηρετείτε; Με αυτές τις αρχές θέλετε να κυβερνήσετε την Ελλάδα;
Επίσης, θα περίμενε κανείς τουλάχιστον από τον Αρχηγό σας, όταν προσήλθε σ' αυτήν την Αίθουσα για να συζητήσει γι' αυτό το μείζον πραγματικά ζήτημα της εκθέσεως του Ελεγκτικού Συνεδρίου -σε μια συζήτηση που γίνεται πρώτη φορά- να έχει ενημερωθεί στοιχειωδώς -αν όχι επαρκώς- επί της εκθέσεως. Και βέβαια εμείς δεν περιμέναμε να καθίσει ο κ. Καραμανλής και να διαβάσει την έκθεση. Αλλά υποθέτουμε ότι η Νέα Δημοκρατία διαθέτει κάποια στελέχη που θα μπορούσαν να τη διαβάσουν και να τον ενημερώσουν, έτσι ώστε να μην περιπέσει σε αυτά τα ολισθήματα, στα οποία περιέπεσε, μιλώντας για την έκθεση του Ελεγκτικού Συνεδρίου, αγνοώντας στην πραγματικότητα την έκθεση αυτή καθεαυτή.
Θα περίμενε κανείς η κριτική που ακούσαμε από τους Βουλευτές της Νέας Δημοκρατίας περί αδιαφάνειας, περί κατασπατάλησης του δημοσίου χρήματος, περί κακοδιαχείρισης να στηριζόταν στα στοιχεία της έκθεσης του Ελεγκτικού Συνεδρίου, την οποία συζητούμε. Όμως καμία αναφορά και καμία κριτική δεν στηρίχθηκε στα στοιχεία της εκθέσεως. Αντίθετα, επειδή υπάρχει παντελής έλλειψη στοιχείων που να δικαιολογούν αυτού του είδους την κριτική, υπήρξε μια καταφυγή στις σχέσεις που είχαν στο παρελθόν οι κυβερνήσεις του ΠΑΣΟΚ με το Ελεγκτικό Συνέδριο.
Έτσι σήμερα η Νέα Δημοκρατία διέπραξε αυτό το οποίο συστηματικά την ενοχλεί σε όλο το δημόσιο διάλογο, όταν γίνεται αναφορά από τους πολιτικούς αυτής της χώρας για το δικό της παρελθόν. Η Νέα Δημοκρατία συστηματικά αποφεύγει να συζητήσει για το παρελθόν, όταν η συζήτηση αφορά το δικό της παρελθόν. Και πολύ εύκολα καταφεύγει σε κριτικές επισημάνσεις για το δικό μας κυβερνητικό παρελθόν λες και οι αυτοί δημιουργήθηκαν μόλις πριν από μια ώρα! Διότι κάθε φορά αυτή είναι η μόνιμη επωδός, ότι δηλαδή η Νέα Δημοκρατία δεν δημιουργήθηκε καν χθες, αλλά δημιουργήθηκε μόλις πριν από μια ώρα. Σε λίγο βεβαίως θα μας πουν ότι χθες δεν συνέβη αυτό με τον κ. Κωνσταντόπουλο, διότι η Νέα Δημοκρατία δημιουργήθηκε σήμερα και το χθες είναι παρελθόν, για το οποίο δεν πρέπει να συζητάμε!
Κυρίες και κύριοι συνάδελφοι, επειδή έγινε μεγάλη επίκληση -και δικαίως- του πολύ σπουδαίου ρόλου που παίζει το Ελεγκτικό Συνέδριο, όσον αφορά τον έλεγχο για τον τρόπο με τον οποίο γίνεται η διαχείριση του δημοσίου χρήματος, θα περίμενε κανείς αυτή η έκθεση -που πραγματικά αποτελεί τον καθρέπτη για το πεδίο εκείνο των δαπανών που ήλεγξε το Ελεγκτικό Συνέδριο- να γινόταν αντικείμενο μιας συστηματικής κριτικής παρουσίασης μέσα σ' αυτήν την Αίθουσα κυρίως από την Αντιπολίτευση.
Αλλά βεβαίως δεν έγινε αυτό. Και επειδή στην έκθεση δεν υπάρχουν στοιχεία που να δικαιολογούν οποιαδήποτε κριτική εναντίον της Κυβέρνησης, τότε στην Αίθουσα αυτή καταφεύγουμε στη συζήτηση περί των εκλογικών καταλόγων. Διότι αυτό που απασχολεί τη Νέα Δημοκρατία είναι οι εκλογικοί κατάλογοι, επειδή έχει την αυταπάτη ότι όταν γίνουν οι εκλογές προφανώς μπορεί να τις κερδίσει. Εκτός αν από τώρα ψάχνει άλλοθι, ότι δηλαδή επειδή οι εκλογικοί κατάλογοι πιθανότατα δεν είναι σωστά συντεταγμένοι, εκεί θα είναι η αιτία που θα χάσει τις επόμενες εκλογές. Δύο χρόνια πριν από τις εκλογές παίρνει θέση! Από τώρα προετοιμάζει τα επιχειρήματα της αποτυχίας της για τότε, όπως έκανε πριν το 2000 με την ιστορία των ελληνοποιήσεων!
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ) 
Κυρίες και κύριοι συνάδελφοι, θέλω να αναφερθώ στον καθρέπτη της έκθεσης. Και ο καθρέπτης της έκθεσης του Ελεγκτικού Συνεδρίου πάνω στις δαπάνες που διαχειρίζεται το ελληνικό κράτος είναι ο εξής:
Πρώτον, κατά το έτος 1999, για το οποίο συζητάμε υποβλήθηκαν προς προληπτικό έλεγχο στο Ελεγκτικό Συνέδριο διακόσια εξήντα τρεις χιλιάδες εντάλματα. Από αυτά τα εντάλματα που αντιστοιχούν σε 18,5 τρισεκατομμύρια δραχμές επεστράφησαν κατ' αρχήν αθεώρητα -δηλαδή δεν επετράπη να γίνει η δαπάνη- εννιακόσια δεκαεννέα εντάλματα. Από τις διακόσιες εξήντα τρεις χιλιάδες εντάλματα επεστράφησαν αθεώρητα εννιακόσια δέκα εννέα. Και στη συνέχεια από αυτά τα εννιακόσια δεκαεννέα εντάλματα τα μισά και πλέον, αφού συμπληρώθηκαν με τα απαιτούμενα δικαιολογητικά, επανυποβλήθηκαν και κρίθηκαν και αυτά νόμιμα.
Άρα, ποιο είναι το ποσοστό των δαπανών εκείνων που απέτρεψε με τον πρώτο έλεγχο το Ελεγκτικό Συνέδριο να πληρωθούν σε σχέση με το ελεγχθέν ποσό; Είναι το 0,02% όσον αφορά τις δαπάνες του κράτους. Και βεβαίως λόγω του ότι το 0,02% -επειδή έληξε η χρονιά, αυτά τα εντάλματα επανυποβλήθηκαν την επόμενη χρονιά- αναφέρεται στο 1999 και βεβαίως γι' αυτό το Ελεγκτικό Συνέδριο δεν έχει γράψει στην έκθεσή του γι' αυτά. Όμως δεν μπορώ να μην επισημάνω ότι στο πεδίο της Τοπικής Αυτοδιοίκησης το οποίο ελέγχει το Ελεγκτικό Συνέδριο προληπτικά αφορά μόνο τους Δήμους Αθήνας, Πειραιά και Θεσσαλονίκης. Τονίζω, Αθήνας, Πειραιά και Θεσσαλονίκης. 
ΑΔΑΜ ΡΕΓΚΟΥΖΑΣ: Το ίδιο γίνεται παντού, μην κουράζεσθε. Σε όλους τους δήμους συμβαίνει αυτό. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ακούστε, κύριε συνάδελφε. Μην σας ενοχλεί που αναφέρομαι σ' αυτούς που ελέγχει προληπτικά το Ελεγκτικό Συνέδριο. 
Κατά σύμπτωση, λοιπόν, αυτοί οι δήμοι έχουν μία συγκεκριμένη διοίκηση τα τελευταία χρόνια και την πολιτική υποστήριξη συγκεκριμένου κόμματος. Λοιπόν, τι προέκυψε από τον έλεγχο του Ελεγκτικού Συνεδρίου σ' αυτούς τους δήμους; Προέκυψε ότι το ποσοστό των ενταλμάτων τα οποία επιστρέφονται αναθεώρητα είναι δεκαπλάσιο, ακριβώς δεκαπλάσιο των κρατικών δαπανών. Αυτό, λοιπόν, πρέπει να σας προβληματίσει, επειδή πολλά μας λέτε εδώ περί των στελεχών σας, περί των στελεχών της Κυβέρνησης και του "διεφθαρμένου" κρατικού μηχανισμού, ότι ο κρατικός μηχανισμός με τα στελέχη του και η Κυβέρνηση με τα στελέχη της είχαν δει την επιστροφή του 1/10 των επιστρεπτέων μόνο από τρεις δήμους που διοικούν δικές σας διοικήσεις. Και αυτό πρέπει να σας προβληματίσει. Γιατί αν αυτή είναι η ποιότητα στην πράξη της δικής σας διαχείρισης την οποία προφανώς στη συνέχεια θα κάνατε αν ποτέ γινόσασταν Κυβέρνηση, τότε μπορούμε να σκεφθούμε κι εμείς ποιες είναι οι πραγματικές σας απόψεις για το πώς κανείς διαχειρίζεται το δημόσιο χρήμα. 
Και βεβαίως εδώ ακούσαμε για τους θεσμούς της διαφάνειας που δεν υπάρχουν εν γένει στο ελληνικό πολιτικό σύστημα. Κύριοι συνάδελφοι, θέλω να σας θυμίσω μερικά πράγματα. Αλλά πριν απ' όλα αυτά θέλω να κάνω μία ακόμη αναφορά, επειδή έγινε πολύς λόγος για κάτι και γι' αυτό σας είπα ότι δεν είναι δυνατόν τόσο πολύ να εκθέτετε τον Αρχηγό σας. Ήλθε εδώ ο Αρχηγός σας, επικαλούμενος ένα απόσπασμα της έκθεσης του Ελεγκτικού Συνεδρίου, το οποίο αφορά την παρατηρούμενη κατάτμηση των προϋπολογισμών σε κάποια έργα και η κατάτμηση αυτή γίνεται με σκοπό να υπάρξουν απευθείας αναθέσεις. Έτσι, λοιπόν, απ' αυτήν την παρατήρηση, η οποία δεν προσέξατε σε τι αναφέρεται, ήλθατε και κάνατε μία γενικευμένη κριτική, ότι αυτό γίνεται επί των δημοσίων έργων τα οποία δημοπρατούν ή τα οποία διαχειρίζονται είτε το κράτος απευθείας είτε οι εποπτευόμενοι από το κράτος οργανισμοί. 
Αν προσέχατε, οι παρατηρήσεις του Ελεγκτικού Συνεδρίου, οι οποίες οδήγησαν σ' αυτό το συμπέρασμα και σ' αυτήν την επισήμανση, αφορούν τον κατασταλτικό έλεγχο που έγινε στην Κοινότητα Πευκοχωρίου Χαλκιδικής. Εκεί μόνο παρατηρήθηκε η κατάτμηση αυτών των προϋπολογισμών. Ενδεικτικά έγινε βέβαια κατασταλτικός έλεγχος. Το Ελεγκτικό Συνέδριο δεν ήλεγξε τα έργα του δημοσίου. Μιλήσατε για τα μεγάλα έργα του δημοσίου, αλλά απορώ πώς είναι δυνατόν να εμφανίζεσθε εδώ τόσο αδιάβαστοι. Δεν είναι δυνατόν να αγνοείτε τους μηχανισμούς μέσα από τους οποίους ελέγχεται ο τρόπος που δημοπρατούνται, που υλοποιούνται και στη συνέχεια που ελέγχονται τα μεγάλα έργα της χώρας, τα οποία κυρίως μέσα από τα συγχρηματοδοτούμενα κοινοτικά πλαίσια. Δεν μπορεί να αγνοείτε ότι για το Β' Κοινοτικό Πλαίσιο Στήριξης υπήρχε ειδική επιτροπή ανεξάρτητη και με κρατικούς υπαλλήλους, η οποία ήλεγχε τη νομιμότητα στις δαπάνες των κοινοτικών έργων. Και δεν μπορείτε να αγνοείτε επίσης ότι το πλαίσιο μέσα στο οποίο γίνεται ο έλεγχος των έργων του Γ' Κοινοτικού Πλαισίου Στήριξης έχει να κάνει με αυστηρές κοινοτικές αρχές. Αλλά κυρίως τον τριτοβάθμιο έλεγχο πάνω στις ευρωπαϊκές δαπάνες οι οποίες γίνονται στη χώρα μας τον ασκούν δύο μεγάλες μονάδες του Γενικού Λογιστηρίου του Κράτους οι οποίες πρόσφατα -γιατί αυτές ιδρύθηκαν το έτος 2000 για να ασκήσουν έλεγχο στο Γ' Κοινοτικό Πλαίσιο Στήριξης- πήραν τα εύσημα της Ευρωπαϊκής Επιτροπής, η οποία επισκέφθηκε την Ελλάδα για να δει πώς το ελληνικό κράτος πραγματοποιεί τριτοβάθμιο έλεγχο επί των ευρωπαϊκών δαπανών.

Δεν είναι δυνατόν να τα αγνοείτε όλα αυτά και να γενικεύετε τον έλεγχο που έγινε στην Κοινότητα Πευκοχωρίου Χαλκιδικής επί των δημοσίων έργων, ότι εκεί δήθεν έχουμε κατατμήσεις. Αυτό για να σας δείξω ότι είχατε στα χέρια σας μία έκθεση η οποία περί άλλων ομιλούσε και επειδή ακριβώς είτε δεν τη διαβάσατε είτε δεν την καταλάβατε είτε γιατί δεν σας βοηθούσε να ασκήσετε κριτική, κατασκευάσατε μία δική σας έκθεση η οποία δεν έχει καμία σχέση με την πραγματικότητα. 
Βεβαίως ακούσαμε εδώ και άλλα πολλά περί της δημιουργικής λογιστικής, περί της δυνατότητας αυτής της Κυβέρνησης να κρύβει διαρκώς τα δημοσιονομικά στοιχεία και περί του ότι η Ευρωπαϊκή Ένωση μας εγκαλεί διαρκώς. Αλλά βεβαίως όλα αυτά πάλι στη σφαίρα της δικής σας φαντασίας είναι, πάλι δικές σας κατασκευές είναι γιατί μόνο χθες, αν κάνατε τον κόπο να διαβάσετε τις τελευταίες ανακοινώσεις της Ευρωπαϊκής Επιτροπής οι οποίες δημοσιεύτηκαν στους Financial Times, θα βλέπατε ότι η Ευρωπαϊκή Επιτροπή εγκαλεί τις εξής χώρες για δημοσιονομικές παρεκκλίσεις από το Σύμφωνο Σταθερότητας. Ποιες είναι αυτές: Είναι η Αγγλία, η Γερμανία, η Γαλλία διότι ο κ. Σιράκ, ενώ είπε στην Ισπανία ότι θα μηδενίσει το έλλειμμα της Γαλλίας το έτος 2004 -προσέξτε, είναι ελλειμματικός ο προϋπολογισμός της Γαλλίας και θα το μηδενίσει το 2004- προχθές ανακοίνωσε ότι η Γαλλία θα μηδενίσει το έλλειμμα, όχι θα κάνει πλεονασματικό προϋπολογισμό όπως η Ελλάδα, το 2007. Επίσης, είναι η Πορτογαλία, η Αυστρία και η Φινλανδία. 
Όσο κι αν αναζητήσετε στις τελευταίες ανακοινώσεις και κριτικές επισημάνσεις της Ευρωπαϊκής Επιτροπής, θα δείτε ότι αυτές αφορούν τις μεγάλες ευρωπαϊκές οικονομίες και όχι την Ελλάδα, η οποία με συνέπεια υπηρετεί ένα πρόγραμμα σταθερότητας, το οποίο οδηγεί τη χώρα μας στην πραγματική σύγκλιση με τις άλλες χώρες της Ευρωπαϊκής Ένωσης.
Άρα όλος αυτός ο μύθος περί δήθεν κριτικών επισημάνσεων από τα ευρωπαϊκά όργανα, πού βρίσκεται πραγματικά; Γιατί δεν είναι σε κανένα επίσημο ευρωπαϊκό κείμενο, σε καμία επίσημη ευρωπαϊκή ανακοίνωση που με τόση, αν θέλετε, όχι ευκολία, αλλά με συνέπεια στις ευρωπαϊκές καταστατικές αρχές, η Ευρωπαϊκή Επιτροπή εκφράζει απέναντι σε πολύ μεγάλες χώρες; Και μη μου πείτε ότι, ενώ εκφράζεται επικριτικά για τη Γερμανία, την Ιταλία, τη Γαλλία, την Αγγλία, την Πορτογαλία, την Αυστρία και τη Φινλανδία, θα φοβόταν να εκφρασθεί επικριτικά για την Ελλάδα αν είχε κάτι στα χέρια της που να δικαιολογούσε αυτήν την κριτική επισήμανση. 
Αυτό, αγαπητοί συνάδελφοι, δείχνει ότι η πραγματικότητα είναι διαφορετική. Όμως εσείς επιμένετε να λέτε αλίμονο στην πραγματικότητα. Και βεβαίως η πραγματικότητα, όπως έλεγε ο Μιτεράν, είναι ξεροκέφαλη. Και η πραγματικότητα αυτή θα σας εκδικηθεί και πάλι στις επόμενες εκλογές για τις οποίες με τόση ευκολία μιλάτε, όπως και στις προηγούμενες τρεις εκλογικές αναμετρήσεις, γιατί η πραγματικότητα πράγματι είναι ξεροκέφαλη κι όταν κανείς δεν την αναγνωρίζει, τότε αυτή εκδικείται. 
ΑΔΑΜ ΡΕΓΚΟΥΖΑΣ: Ας περιμένουμε, λοιπόν!
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Έτσι και αλλιώς έχετε συνηθίσει στο να περιμένετε.
Θα περίμενε βέβαια κανείς να έχετε τουλάχιστον ως κόμμα μία στοιχειώδη επαφή με τα σύγχρονα ρεύματα και τις σύγχρονες πρακτικές που αναπτύσσονται τουλάχιστον στο φυσικό χώρο της Ελλάδας, που είναι ο χώρος της Ευρωπαϊκής Ένωσης όσον αφορά το ζήτημα αυτό: Δηλαδή, του ελέγχου των δαπανών, του ελέγχου του πού πηγαίνει το δημόσιο χρήμα. Γιατί αν το κάνατε αυτό, τουλάχιστον θα είχατε σήμερα μία συλλεκτική πρόταση, η οποία θα ξέφευγε από τα παραδοσιακά καλούπια των τελευταίων εκατόν χρόνων. Διότι πρέπει να σας πω, αγαπητοί συνάδελφοι -γιατί γίνεται πάρα πολύς λόγος περί της δυνατότητας του προληπτικού ελέγχου για το Ελεγκτικό Συνέδριο- ότι αυτή η μοναδικότητα του προληπτικού δικαστικού ελέγχου από το Ελεγκτικό Συνέδριο στις δαπάνες, υπάρχει μόνο στην Ελλάδα. Σε όλες τις υπόλοιπες χώρες το Ελεγκτικό Συνέδριο ασκεί τον καθοριστικό και κύριο ρόλο του, που είναι δικαστικός έλεγχος. Προληπτικό έλεγχο ασκούν μόνο τα όργανα της διοίκησης. Το Ελεγκτικό Συνέδριο της Ευρωπαϊκής Ένωσης δεν ασκεί ποτέ προληπτικό δικαστικό έλεγχο. Ασκεί μονίμως δικαστικό έλεγχο. Και βεβαίως οι σύγχρονες χώρες και οι σύγχρονες τακτικές οργάνωσης και των χωρών αλλά και των επιχειρήσεων είναι οι λεγόμενες αρχές εσωτερικού ελέγχου. Στις επιχειρήσεις ονομάζονται έτσι και βεβαίως στο κράτος ονομάζονται ανεξάρτητες αρχές ή διοικητικές αρχές, οι οποίες είναι εξοπλισμένες με δυνατότητες να κάνουν πραγματικούς ελέγχους. Θα μιλήσω γι' αυτό τελειώνοντας.
Πριν όμως θα ήθελα να υπενθυμίσω -επειδή πολύ εύκολα μιλάει η Νέα Δημοκρατία για διαφάνεια- ότι οι βασικοί θεσμοί διαφάνειας ή προστασίας της διαφάνειας, ενίσχυσης της διαφάνειας σ' αυτήν τη χώρα έχουν δημιουργηθεί από τις Κυβερνήσεις του ΠΑ.ΣΟ.Κ, για να μη μιλάμε αφηρημένα. Όλες οι συμβάσεις -γι' αυτό σας λέω ότι έπρεπε να προσέξετε και να μην ασχολείσθε με την Κοινότητα Πευκοχωρίου- οι οποίες αφορούν την ανάθεση εκτέλεσης δημοσίων έργων ή προμηθειών που υπερβαίνουν το 1.000.000.000 δραχμές, και που εκεί είναι το πεδίο του ενδιαφέροντος, περνούν από τον προληπτικό έλεγχο του Ελεγκτικού Συνεδρίου.
Καμία σήμανση δεν εκτελείται, όσον αφορά στις προμήθειες ή ανάθεση δημοσίου έργου η οποία υπερβαίνει το 1 τρισεκατομμύρια δραχμές, εάν προηγουμένως δεν έχει κριθεί νόμιμη από το Ελεγκτικό Συνέδριο στο σημαντικό επίπεδο και όχι στο επίπεδο της δαπάνης. Αυτός ο θεσμός, όμως, έγινε από μας!
Κατά δεύτερον, θα ήθελα να θίξω ότι πολύ εύκολα βλέπουμε ότι υιοθετείτε και χειροκροτείτε εκ των υστέρων θεσμούς που εγκαθιδρύει η δική μας Κυβέρνηση. Σήμερα όλη η Ελλάδα, όλοι οι πολίτες, όλα τα πολιτικά κόμματα της χώρας έχουν αποδεχθεί τη μεγάλη επιτυχία του θεσμού του Συνηγόρου του Πολίτη. Μήπως αυτόν το θεσμό τον κάνατε εσείς; Εμείς εγκαθιδρύσαμε αυτόν το θεσμό το 1994 και συνεχώς προχωρούμε στην ενδυνάμωσή του, γιατί πιστεύουμε ότι βοηθά στην ομαλή λειτουργία της δημοκρατίας και διευκολύνει τις σχέσεις των πολιτών με τη Δημόσια Διοίκηση. 
Από το 1994 και μετά, όταν ψηφίστηκε ο ν. 2190 -ο γνωστός ως νόμος Πεπονή, λόγω του ονόματος του εισηγητού του και του εμπνευστού του- συνεχώς σας ακούμε να μας εγκαλείτε για υποτιθέμενες προθέσεις ότι δήθεν θέλουμε να καταργήσουμε το νόμο. Αφού υπενθυμίσω ότι αυτόν το νόμο τον πολεμήσατε με λύσσα και δεν τον ψηφίσατε …
ΑΔΑΜ ΡΕΓΚΟΥΖΑΣ: Δεν είναι αληθές αυτό!
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): … αυτόν το νόμο, λοιπόν, εμείς όχι μόνο δεν τον έχουμε αλλοιώσει, αλλά διαρκώς τον έχουμε ενισχύσει, γιατί πιστεύουμε ότι αυτός ο νόμος στην τελευταία επταετία ή οκταετία έδωσε πολλά θετικά στην ποιότητα του δημοκρατικού μας πολιτεύματος, καταργώντας τις πελατειακές σχέσεις της πολιτικής ή των πολιτικών με τους πολίτες. 
Άρα, λοιπόν, και αυτός ο θεσμός -μέγιστης διαφάνειας και αξιοπιστίας του κράτους- ποια κυβέρνηση τον έκανε; Βεβαίως, κυρίες και κύριοι συνάδελφοι, η δική μας Κυβέρνηση είναι εκείνη που υπέβαλε υποχρεωτικά -και αναπτύσσεται τώρα πλέον υποχρεωτικά σε όλους τους δήμους της χώρας- το λεγόμενο διπλογραφικό σύστημα, το οποίο είναι ένα σύστημα αξιόπιστης παρακολούθησης των οικονομικών.
Επανέρχομαι, λοιπόν, και κλείνω την ομιλία μου με το ζήτημα του τι κανείς μπορεί να αντλήσει, όσον αφορά στις προτάσεις και στα συμπεράσματα του Ελεγκτικού Συνεδρίου για τον έλεγχο των δαπανών. Οι συνάδελφοι του ΠΑΣΟΚ, επειδή διακατέχονται συνεχώς από μία αγωνία, ώστε να διευρύνεται το πεδίο διαφάνειας και καλύτερης παρακολούθησης του πού πηγαίνει το κάθε ελληνικό ευρώ, κατά συνέπεια κατέληξαν σε μία πρόταση η οποία συνδέεται με την αναγκαιότητα πλέον για την Ελλάδα -την οποία επισημαίνει και το Ελεγκτικό Συνέδριο στην έκθεσή του- να περάσουμε σε θεσμούς ουσιαστικού ελέγχου των δαπανών. Διότι, όπως επισημαίνει το Ελεγκτικό Συνέδριο, αυτήν τη στιγμή οι έλεγχοι των δαπανών περιορίζονται μόνο στην κανονικότητα και στη νομιμότητα, δηλαδή, στα στοιχεία του φακέλου και όχι στο αν το έργο το οποίο πραγματοποιήθηκε ή η προμήθεια που έγινε ανταποκρίνονται πραγματικά στο φάκελο τον οποίο εξέτασε ή αν η ποιότητα του έργου και της προμήθειας ανταποκρίνονται σ΄ αυτά που ο φάκελος περιγράφει. Επαναλαμβάνω ότι ομιλώ μόνο για τις εθνικές δαπάνες, διότι αυτό ισχύει για τις κοινοτικές.
Θα περίμενε, λοιπόν, κάποιος -κυρίως από σας που έχετε αντιληφθεί τι γίνεται στην Ευρώπη και τι στην Ελλάδα τα τελευταία χρόνια όσον αφορά τον έλεγχο των δαπανών- να δείτε ότι η ανάγκη για τη χώρα αυτήν τη στιγμή είναι να περάσουμε στο στάδιο της θεσμοθέτησης ενός συστήματος ουσιαστικού ελέγχου των δαπανών. 
Σε λίγες ημέρες η Κυβέρνηση θα δώσει στη δημοσιότητα τη δική της νομοθετική πρόταση για τη δημιουργία αυτού του συστήματος ουσιαστικού ελέγχου των δαπανών, το οποίο στηρίζεται σε δύο απλές αρχές. Η πρώτη είναι ότι ο υπεύθυνος πλέον απέναντι στο νόμο, την κοινωνία και τις δικαστικές αρχές της χώρας για την κανονικότητα και τη νομιμότητα της δαπάνης καθίσταται ο διατάκτης. Η δουλειά του κράτους είναι να δει μέσα από έναν ισχυρό ελεγκτικό μηχανισμό αν πράγματι οι δαπάνες είναι όχι μόνο κανονικές και νόμιμες, αλλά και αν οδήγησαν σε κάποιο αποτέλεσμα. 
Αυτό είναι το καινούριο σύστημα, το οποίο η Κυβέρνηση καλείται να υιοθετήσει και θα το υιοθετήσει τις επόμενες ημέρες, γιατί ολοκληρώνεται η δουλειά της επιτροπής που έχουμε συστήσει. 
ΒΑΣΙΛΗΣ ΚΕΔΙΚΟΓΛΟΥ: Δεν έχετε επιθεωρητές! Από τις διακόσιες πενήντα θέσεις ούτε οι εκατόν πενήντα δεν υπάρχουν σε σας!
Δεν υπάρχει έλεγχος! Κλάδος ελέγχου δεν υπάρχει!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, σας παρακαλώ. Θα μιλήσετε και θα τα πείτε όλα, όταν ανέλθετε στο Βήμα. 
ΒΑΣΙΛΗΣ ΚΕΔΙΚΟΓΛΟΥ: Για όνομα του Θεού! Κλάδος ελέγχου δεν υπάρχει.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, σας παρακαλώ πολύ!
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Άρα, λοιπόν, μπαίνουμε σε ένα στάδιο θεσμικής ολοκλήρωσης, η οποία ενισχύει ακόμα περισσότερο τη δυνατότητα του κράτους να παρακολουθήσει και μέσω του κράτους όλων των Ελλήνων πολιτών να παρακολουθήσουν τη διαχείριση του δημοσίου χρήματος, όχι απλώς στο επίπεδο της τυπικής νομιμότητας και κανονικότητας, αλλά για να βλέπει κάθε φορά και με αφορμή κάθε έργο το οποίο φτιάχνει, είτε η Τοπική Αυτοδιοίκηση είτε η Νομαρχιακή Αυτοδιοίκηση είτε άλλες υπηρεσίες και φορείς του κράτους, αν αυτό το έργο το οποίο φτιάχτηκε άξιζε τα λεφτά τα οποία δαπανήθηκαν, αν αυτό το έργο έγινε μέσα από πραγματικά νόμιμες διαδικασίες, αν τηρήθηκαν οι συμβάσεις οι οποίες έχουν υπογραφεί.
Μ΄ αυτήν την έννοια, λοιπόν, προχωρούμε ένα βήμα ακόμα και αυτό το βήμα το οποίο κάνουμε τώρα κυρίως στηρίζεται στην ευρωπαϊκή εμπειρία την οποία απέκτησε η χώρα, διαχειριζόμενη πολλά ευρωπαϊκά χρήματα και μέσα από θεσμούς ελέγχου, τους οποίους βεβαίως και εμείς αποδεχθήκαμε, μέσα από τη διαδικασία της συλλογικής λειτουργίας της Ευρωπαϊκής Ένωσης.
Αυτή είναι η καινούρια μεγάλη διαρθρωτική αλλαγή, η οποία συμπληρώνεται από το νέο τρόπο κατάρτισης του προϋπολογισμού, από τον προϋπολογισμό με βάση κωδικούς, από το λεγόμενο προσθετικό προϋπολογισμό. Ήρθε η ώρα η χώρα μας να περάσει στον προϋπολογισμό με βάση ενέργειες και δραστηριότητες, στον προϋπολογισμό, δηλαδή, ο οποίος συνοδεύεται με προγραμματικές συμβάσεις στο εσωτερικό της Κυβέρνησης, οι οποίες προσανατολίζουν την εικόνα του προϋπολογισμού στο τι αναμένεται να παραχθεί, σε πόσο χρόνο θα παραχθεί, πόσα χρήματα θα απαιτηθούν και με ποιες διαδικασίες θα γίνουν αυτά, έτσι ώστε ο προϋπολογισμός, δηλαδή τα χρήματα του ελληνικού λαού να υπηρετούν συνολικά την ανάπτυξη της χώρας και την ανάγκη που έχουν οι Έλληνες πολίτες να δουν να καλυτερεύει διαρκώς η ζωή τους.
Κυρίες και κύριοι συνάδελφοι, ελπίζω ότι οι επόμενοι συνάδελφοι της Νέας Δημοκρατίας που θα μιλήσουν, τουλάχιστον θα προσπαθήσουν να μιλήσουν επί της Εκθέσεως του Ελεγκτικού Συνεδρίου, μήπως και τυχόν αρθρώσουν μια πρόταση η οποία θα βοηθήσει, όχι απλώς την Κυβέρνηση, αλλά το ελληνικό κράτος, να διαμορφώσει μια καλύτερη πορεία, ένα καλύτερο πλαίσιο πάνω στο μεγάλο αυτό ζήτημα το οποίο μας απασχολεί. Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, ο μόλις κατελθών του Βήματος κύριος Υφυπουργός εφάνη χαρακτηριστικά, έκδηλα ότι ζει το δράμα του. Είναι μόνος, εγκαταλελειμμένος από τους άλλους Υπουργούς να λάβει το λόγο και να δώσει εξηγήσεις επί της εκθέσεως του Ελεγκτικού Συνεδρίου που συζητούμε και απετόλμησε και να απαντήσει και στον Αρχηγό της Αξιωματικής Αντιπολίτευσης. Ζει το δράμα του, διότι έπρεπε να είναι εδώ η Κυβέρνηση παρούσα και να κρατεί σημειώσεις και όχι να βρίσκεται σε μια υποκαταστατική έννοια με τον κ. Φλωρίδη, ο οποίος στον κύκλο του δράματός του -αυτό που περνάει σήμερα- επεχείρησε να συκοφαντήσει, να κάνει ατυχή αντιπερισπασμό, να μιλήσει για το ότι η Νέα Δημοκρατία δεν τηρεί αρχές επειδή διαλέγεται, αν διαλέγεται -αλλά εμείς δεχόμαστε την αρετή του διαλόγου με τους πάντες- και αν θέλει να προσεταιριστεί -όπως λέει η συκοφαντική γραμμή του πρωθυπουργικού γραφείου και της Κυβέρνησης και του επικοινωνιακού οργάνου που έχουν- να αλιεύσει η Νέα Δημοκρατία πολιτικό προσωπικό από άλλους χώρους.
"Στο σπίτι του κρεμασμένου δεν μιλάνε για σκοινί". Δηλαδή πολύ απλά θυμίζω συγκεκριμένα πράγματα, ότι η πάλαι ποτέ διαλάμψασα πολιτική οντότητα του ΠΑΣΟΚ έχει καταντήσει τα τελευταία χρόνια μια διαδικασία -την οποία την ήθελε απ΄αρχής βέβαια- "κουρελού", με τη στρατολόγηση προσώπων από άλλους χώρους. Δεν είμαι καθόλου αόριστος. Σας θυμίζω -κράτησα κάποιες σημειώσεις τώρα από την επιστράτευση της μνήμης μου- ότι λεηλατώντας το Κ.Κ.Ε. και το Συνασπισμό επιστράτευσαν και στρατολόγησαν το μακαρίτη το Βαφειάδη, από τη Νέα Δημοκρατία τώρα πρόσφατα τον κ. Κοντογιαννόπουλο και τον κ. Ματζαπετάκη, από το ΔΗΚΚΙ σε μια ένταση ….
ΦΛΩΡΟΣ ΚΩΝΣΤΑΝΤΙΝΟΥ: Τι σχέση έχουν αυτά; 
ΒΥΡΩΝ ΠΟΛΥΔΩΡΑΣ: Με συγχωρείτε, αλλά εγώ είμαι συγκεκριμένος. 
ΦΛΩΡΟΣ ΚΩΝΣΤΑΝΤΙΝΟΥ: Πάντως με αποστασίες δεν έχουν σχέση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι.
Ορίστε, κύριε Πολύδωρα, συνεχίστε.
ΒΥΡΩΝ ΠΟΛΥΔΩΡΑΣ: Κύριοι συνάδελφοι, εγώ μιλάω συγκεκριμένα. Εάν εσείς αδυνατείτε να βρείτε τη σχέση, ασφαλώς είναι αποκλειστικό πρόβλημα και της πολιτικής σας ηθικής και της νοηματικής σας ικανότητας. Είναι αποκλειστικό πρόβλημά σας. Κάποιος άλλος θα τη βρει τη σχέση και θα την εννοήσει.
Μπορούμε να θυμηθούμε ακόμα το πρόσφατα παράδειγματα του κ. Βούγια, του κ. Ευθυμιόπουλου και του κ. Παρασκευόπουλου. Γίνεται απελπιστική αλιεία πολιτικού προσωπικού. Έλεος! 
Θέλω να σας συγκεκριμενοποιήσω ότι δεν περνούν αυτοί οι αντιπερισπασμοί. Επιτέλους, πρέπει να το συνειδητοποιήσετε!
Δεν περνάει, επίσης, ο αντιπερισπασμός ότι εσείς είχατε κάποια νομοθετική δραστηριότητα για το Συνήγορο του Πολίτη, για το ΑΣΕΠ και για τη συνταγματική πρόβλεψη της διαδικασίας, ώστε να συζητείται η παρούσα έκθεση σήμερα στη Βουλή. Είναι καλή αυτή η πρόβλεψη και η νομοθετική πρωτοβουλία, στην οποία είμαστε παρόντες και συμμετέχοντες θετικά για όλα αυτά τα θέματα. Δεν ξέρω, βέβαια, αν θέλετε να πείτε, ότι περνούν είκοσι χρόνια και δεν κάνουμε τίποτα και δεν προχωρεί η ζωή. Δεν βλέπουμε, δηλαδή, ότι θα έπρεπε να είχε έλθει εδώ και καιρό ο Συνήγορος του Πολίτη. 
Δεν βλέπουμε ακόμα ότι πρέπει ο ΑΣΕΠ να θεσπιστεί και να λειτουργήσει. Εψηφίσαμε για τον ΑΣΕΠ και είμαστε πρόμαχοι. Θέλουμε το Συμβούλιο αυτό Επιλογής Προσωπικού για το δημόσιο να ενδυναμώνεται όσο γίνεται περισσότερο. Εσείς ξεφτίζετε την αρχή, την ουσία και τη λειτουργία του ΑΣΕΠ. Αυτή η τάση σας είναι φανερή. Θέλετε, δηλαδή, να επανεγκατασταθείτε στην προσφιλή σας θέση του Δηληγιάννη που αφορά τις πελατειακές σχέσεις. Δηλαδή εμείς εδώ έχουμε το δοβλέτι μας, θα κάνουμε στρατολόγηση ψηφοφόρων και τους εκτάκτους θα τους κρατάμε σε ομηρία. Κατά τα λοιπά θα κάνουμε εμπορία ελπίδων προτάσσοντας ότι εδώ έχουμε το άσυλο του δημοσίου, το οποίο θα σας αγκαλιάσει και θα σας προσλάβει όλους. 
Έχουμε ένταση στον ΟΑΕΔ ότι δήθεν θα πάρετε τα εκπαιδευτικά προγράμματα STAGE. Τα καταγγέλλουμε από το '99, αλλά η κορύφωση έγινε το 2000. 
Συνεχίζετε να επιτείνετε, να είσθε στη σπατάλη πρωταθλητές και συμμετέχοντες στη λοβιτούρα και στη ρεμούλα. Συμμετέχει το πολιτικό και διοικητικό προσωπικό του ΠΑΣΟΚ υπό την έννοια της Κυβερνήσεως.
Όλη αυτή η έκθεση και όσα ελέχθησαν από τους συναδέλφους της Νέας Δημοκρατίας πρέπει να συνδεθούν στην εξής γραμμή: Το Ελεγκτικό Συνέδριο έκανε τη δουλειά του, υπάρχουν κάποιοι παραβάτες, είτε κοινοτάρχες είτε δημόσιοι υπάλληλοι, ο προληπτικός έλεγχος τα γύρισε πίσω και απέτρεψε τελικά 10 δισεκατομμύρια. Είναι, όμως, μεγάλοι οι λογαριασμοί που μένουν εκκρεμείς. Δεν είναι ότι απετράπησαν, αλλά ότι δεν έχει αποσαφηνιστεί τι απέγιναν τα τιμολόγια, τα οποία γύρισαν πίσω και συμποσούνται σε επίπεδο τριών τρισεκατομμυρίων grosso moto. Αυτή είναι η κατάσταση από πλευράς διαχειρίσεως του δημοσίου χρήματος και των δαπανών. 
Είναι υπόθεση ότι εδώ θα το αναλύσουμε. Ευθύνεται η Κυβέρνηση αποκλειστικά, διότι αυτή συντηρεί το ενυδρείο της διαφθοράς. Πρώτα-πρώτα το συντηρεί σε επίπεδο κορυφής, με το να έχει θεσπιστεί το δόγμα, που λεγόταν στα χρόνια της παρακμής της οθωμανικής αυτοκρατορίας, ότι δηλαδή το ταμείο του Πατισάχ είναι θάλασσα πλατιά και όποιος δεν βουτάει το δάκτυλό του σε αυτήν ή δεν πίνει απ' αυτήν είναι "χοίρος". 
Πρόκειται για παλιό ρητό που εκσυγχρονίστηκε από τον Ανδρέα Παπανδρέου. Είπαμε να κάνει ένα δωράκι στον εαυτό του, σύμφωνα με τον κανονισμό του Πατισάχ, αλλά όχι και 500 εκατομμύρια. Και αυτό δεν ακυρώνεται. Είναι η συντήρηση του ενυδρείου μέσα στο οποίο ζουν όλα τα σαπρόφυτα της διαφθοράς στο ελληνικό δημόσιο. Η διαπλοκή, η αδιαφάνεια και η διαφθορά είναι η γάγγραινα του ελληνικού δημοσίου, του ελληνικού κράτους. Σ' αυτήν την Αίθουσα θέλω να επικαλεστούμε τις καλές μας προθέσεις και την απόφασή μας να αντισταθούμε. Είμαι απελπισμένος από το ενδεχόμενο η Κυβέρνηση να ανασυντάξει τις δυνάμεις και τις διαδικασίες ελέγχου.
Θέλω στο σημείο αυτό να σας πω το εξής: Προσέξατε ποιος είναι ο επίλογος του κ. Φλωρίδη σήμερα; Να σας τον πω εγώ. Κατάργηση του προληπτικού ελέγχου. Το είπε ρητά. Φέρνει νομοσχέδιο. Δηλαδή, κόντρα στο Σύνταγμα που αναθέτει τον προληπτικό έλεγχο των δαπανών -άρθρο 98- στο Ελεγκτικό Συνέδριο και κόντρα στην ανάγκη των πραγμάτων να θωρακίσουμε το δημόσιο χρήμα, το χρήμα του ελληνικού λαού από τους άρπαγες, από τους ασπάλαγες, από τους λεηλάτες. Είμαστε σε δραματικό σημείο. Έρχεται και ομολογεί με περισσή αναίδεια δήθεν σχέδιο κατά το οποίο ο διατάκτης θα φέρει την ευθύνη ο ελεγχόμενος και θα κρίνει. 
ΑΔΑΜ ΡΕΓΚΟΥΖΑΣ: Πολιτική ευθύνη μόνο. Έλεος!
ΒΥΡΩΝ ΠΟΛΥΔΩΡΑΣ: Όχι, είναι προβληματική η περίπτωση της Κυβερνήσεως, όπως εμφανίστηκε στο λόγο της και στο επιχείρημά της από τον Υφυπουργό Οικονομικών. Εντελώς προβληματική. Διότι η ανάγκη των πραγμάτων επιτάσσει να συνεννοηθούμε στη Βουλή, να οργανώσουμε την άμυνά μας προς επίδειξη του σεβασμού μας προς το δημόσιο χρήμα. Και η Κυβέρνηση οδηγεί τα πράγματα αλλού, στην επίταση της ασυδοσίας. Έλεος! Κατεπλήγη η Ελλάδα. Την αρμέξαν, την ξαναρμέξαν, δεν έμεινε παρά πετσί και κόκαλο. Σας λέμε ότι γράφει το NEWS WEEK πως είναι η τελευταία χώρα στον πλανήτη μετά από μία ασήμαντη χώρα της Αφρικής στη διαφθορά. Είναι τιμητικό αυτό; Είναι η τελευταία στους δεκαπέντε και όλοι πίνουν εις υγείαν των κορόιδων, δηλαδή του ελληνικού λαού. 
Αυξάνεται το δημόσιο χρέος. Προκύπτει και από την έκθεση και από τη σπουδή των εκθέσεων των παρελθόντων ετών. Και δεν μιλάμε για το πώς δεινοπαθεί η παρούσα γενιά, αυτή η οριζόντια ηλικιακή στρωμάτωση του 2002 κοινωνιολογικά και πληθυσμιακά, αλλά για το τι υποθήκες είναι στα παιδιά μας και στα εγγόνια μας. Λέμε, λοιπόν, το 2000 -δεν είναι στην έκθεση- το εμφανές αποδεδειγμένο δημόσιο χρέος 47,5 τρισεκατομμύρια. Το 1999 της έκθεσης 44 τρισεκατομμύρια. Το 1998 41,5 τρισεκατομμύρια. Αύξηση του δημοσίου χρέους. Το ανάγουν σ' αυτό το τέχνασμα επί του ΑΕΠ και λέμε και εμείς εντάξει, καλή είναι η δημιουργική λογιστική για να περάσουμε στην ΟΝΕ.
Καταθέτω τον πίνακα της εξέλιξης του δημόσιου χρέους, όπως πιστοποιημένα από τους απολογισμούς που ελέγχει το Ελεγκτικό Συνέδριο φαίνονται επιτέλους, γιατί δεν ενδιαφέρει ο ισχυρισμός των εκάστοτε Υπουργών των Οικονομικών ότι έχουμε και μείωση του δημόσιου χρέους και αυτό είναι το εμφανές, γιατί έχουμε και το αφανές δημόσιο χρέος. 
(Στο σημείο αυτό ο Βουλευτής κ. Βύρων Πολύδωρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Πώς θα αντέξει; Φτιάξατε το οικονομικό μέλλον και το δημοσιονομικό μέλλον αυτής της χώρας ναρκοπέδιο για τις επόμενες κυβερνήσεις. Αυτό έχετε κάνει. Και θα σας το αποδείξω επικαλούμενος από την έκθεση μόνο τις εγγυήσεις του δημοσίου, μόνο του έτους 1999.
ΑΤΤΙΚΟ ΜΕΤΡΟ, ΔΕΗ, ΔΕΠΑ, ΕΥΔΑΠ, ΕΑΠ, ΕΛΒΟ, ΕΛΤΑ, ΟΑΕ, ΟΑΣΑ, ΟΣΕ, ΠΥΡΚΑΛ, ΕΤΕΒΑ. 
ΑΓΓΕΛΟΣ ΤΖΕΚΗΣ: Και οι ιδιωτικές επιχειρήσεις. 
ΒΥΡΩΝ ΠΟΛΥΔΩΡΑΣ: Εγγυάται το δημόσιο και εγγυώνται οι ιδιωτικές επιχειρήσεις, κύριοι συνάδελφοι. Αν ανοίξει κανείς τα τετράδια των δανειοδοτήσεων των κρατικών τραπεζών της εικοσαετίας ή της εποχής Σημίτη, θα βγουν φίδια. Ανακόντες θα βγουν να σας πνίξουν. Δεν καταλαβαίνω πώς μια αστική επιχείρηση -κρατάω την πολιτική διακριτικότητα- τώρα, προχθές, χωρίς καμία ασφάλεια, πήρε δάνειο από την Αγροτική Τράπεζα. Θα περίμενε κανείς ότι αυτό θα γινόταν για κανένα γηροκομείο. Τριάντα δισεκατομμύρια δραχμές χωρίς καμία εγγύηση πήρε, αλλά είναι σημαντικό στέλεχος της διαπλοκής. 
ΚΥΡΙΑΚΟΣ ΣΠΥΡΙΟΥΝΗΣ: Πείτε το όνομα.
ΒΥΡΩΝ ΠΟΛΥΔΩΡΑΣ: Στρατηγέ μου, δεν ευτελίζω το λόγο μου. Δεν αμφισβητείται αυτό που σας λέω. Προχωρώ. 
Όσον αφορά στην υπόθεση του ναρκοπεδίου, για το οποίο μιλούμε, ποιος σας είπε ότι οι παρατηρήσεις της εκθέσεως γύρω από τα δημόσια έργα είναι ευκαταφρόνητες και μπορείτε να τις περάσετε έτσι, en passant, που λέμε στη γαλλική; Ποιος σας είπε για τις αποδοχές, τις αποζημιώσεις και τις λοιπές αμοιβές του προσωπικού; Θα με καλέσετε εμένα να μου πείτε "ε, προσωπικό ήταν και πήραν το τρένο και πήγαν για εκδρομή οι υπάλληλοι". Είναι γραμμένο εδώ. Πήγαν για εκδρομή. Δεν ξέρω αν επέστρεψαν το βαγόνι. Ζητούν και εισπράττουν αμοιβές εκτός έδρας. Είναι αυτή εικόνα ή μήπως φταίνε οι υπάλληλοι; Φταίει το ΠΑΣΟΚ που τους συντηρεί, που διέλυσε την εσωτερική διοικητική λειτουργία των υπηρεσιών. Ενώ διέλυσε την εσωτερική διοικητική λειτουργία των υπηρεσιών, έρχεται ο Υπουργός σήμερα και λέει "ξέρετε, η λύση για την κατάσταση της διαχείρισης των δαπανών και του δημοσίου χρήματος είναι εσωτερική λειτουργία". Μα, αυτό είναι το ζητούμενο. Τη διαλύσατε. 
Λέμε ότι δύο επιχειρήσεις πρέπει να αναληφθούν από μια έγκυρη πολιτεία. Αυτό δεσμεύεται να κάνει η Νέα Δημοκρατία. Η πρώτη είναι η επιχείρηση της ανασύνταξης της εσωτερικής διοικητικής λειτουργίας των υπηρεσιών και η δεύτερη είναι η ενίσχυση του Ελεγκτικού Συνεδρίου για τον προληπτικό κατασταλτικό έλεγχο και για να βρούμε εξελικτικά μορφές ουσιαστικού ελέγχου. Είναι ευτελές για τη δημοκρατία να επικαλείται μια πολιτεία ότι "ξέρετε, εμείς δεν μπορούμε να λύσουμε το πρόβλημα γιατί έχει τεχνικές δυσχέρειες". Εδώ πρέπει να συμφωνήσουμε σε συγκεκριμένα πράγματα. Θέλουμε δυναμωμένο το Ελεγκτικό Συνέδριο ή όχι; Σήμερα φάνηκε πανηγυρικά ότι θέλουν να το "σβήσουν". Το είπε ο Υπουργός. Ο έλεγχος θα πάει στον πολιτικό έλεγχο του διατάχτη. Το είπε, είναι γραμμένο και σε προσχέδιο. Θα το φέρουμε. 
Εφόσον θέλουμε δυναμωμένο το Ελεγκτικό Συνέδριο, εμείς αποδεχόμαστε τις προτάσεις του ως οδηγό εδώ, σ΄ αυτήν την έκθεση. Εδώ μιλάμε για μια συγκεκριμένη ύλη, που είναι, όπως λέγεται εδώ, ένα εκατομμύριο τριακόσιες χιλιάδες εντάλματα του κρατικού προϋπολογισμού, των προϋπολογισμών νομικών προσώπων δημοσίου δικαίου, ΟΤΑ Α΄ και Β΄ βαθμού. Αυτά είναι για τον προληπτικό έλεγχο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πολύδωρα, έχετε εξαντλήσει το χρόνο σας.
ΒΥΡΩΝ ΠΟΛΥΔΩΡΑΣ: Κυρία Πρόεδρε τελειώνω.
Θέλει οργάνωση, μηχανοργάνωση. Να ξέρετε ότι από τις μέρες μας η μηχανοργάνωση ήταν εγκατεστημένη στο Ελεγκτικό Συνέδριο και δεν την προχώρησαν με προσωπικό χειριστών των υπολογιστών. Δηλαδή, εκτός από όσα ανέφεραν ο κ. Ανδρεουλάκος και η κα Μπενάκη για το ποια είναι η μικρή ιστορία που προσδιορίζει τις σχέσεις του ΠΑΣΟΚ με το Ελεγκτικό Συνέδριο και τις διαθέσεις του προς αυτό, έχουμε και τα πράγματα που μιλούν από μόνα τους. Έχουμε είκοσι χιλιάδες περίπου λογαριασμούς για τον καταστατικό έλεγχο. Το προσωπικό δεν αρκεί.
Θέλουμε με άλλα λόγια, επιτέλους να καταλάβει η Κυβέρνηση ότι δεν είναι στο χέρι της να ασεβεί σπαταλώντας, οργανώνοντας διασπάθιση του δημοσίου χρήματος και έκνομες καταστάσεις όσον αφορά τη διαχείριση παριστάνοντας το μαέστρο της συνενοχής. Όσο διευρυμένη είναι η συνενοχή, τόσο μεγαλύτερο μερίδιο ευθύνης πέφτει στους πρώτους ενόχους που είναι οι κυβερνώντες, να καταλάβει πάντα ταύτα και να εννοήσει ότι δεν είναι δοβλέτι της εδώ αυτός ο τόπος. Και προπαντός το δημόσιο χρήμα απαιτεί, εμείς απαιτούμε όσο είναι για λίγο καιρό ακόμα Κυβέρνηση να το σεβαστεί και να μην τολμήσει πρωτοβουλίες οι οποίες θα πηγαίνουν σε περαιτέρω επιδείνωση της καταστάσεως της ασυδοσίας με το δημόσιο χρήμα. 
Συμπέρασμα, κάτω τα χέρια από το Ελεγκτικό Συνέδριο, κύριε Υπουργέ. Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου έχει το λόγο. 
ΦΛΩΡΟΣ ΚΩΝΣΤΑΝΤΙΝΟΥ: Κυρίες και κύριοι συνάδελφοι, θέλω να εκφράσω πραγματικά την έκπληξή μου για την τροπή της σημερινής συζήτησης. Από πού ξεκίνησε βάσει του αντικειμένου της συζήτησης, βάσει της έκθεσης του Ελεγκτικού Συνεδρίου για το 1999, πού έφθασε, τι φράσεις ακούστηκαν και τι μήνυμα έγινε προσπάθεια να περάσει στον ελληνικό λαό. 
Θα συμφωνήσετε νομίζω ότι η συστηματική προσπάθεια της Νέας Δημοκρατίας τόσο του Αρχηγού της, όσο και του Κοινοβουλευτικού της Εκπροσώπου και των εισηγητών της η προσπάθεια και η επωδός των τοποθετήσεών της ήταν ότι εδώ μιλάμε για διαφθορά, για τη διαφθορά ευθύνονται αυτοί που κυβερνούν, άρα για τη διαφθορά ευθύνεται η Κυβέρνηση και επειδή η Κυβέρνηση προσωποποιείται κυρίως διά του Πρωθυπουργού, ευθύνεται ο Σημίτης. Αυτό είναι ένα από τα "κλου" της συζήτησης που προσπαθεί να μας πει η Νέα Δημοκρατία ότι συμβάλλει στην καλύτερη πορεία του τόπου. 
Βεβαίως, κατά τρόπο όχι απλώς υπερβολικό αλλά και άκομψο, πέρα από τον Αρχηγό της Νέας Δημοκρατίας προσπάθησε να το κάνει και ο Κοινοβουλευτικός της εκπρόσωπος, θα έλεγα μάλιστα και κατά ένα τρόπο ολίγον προσβλητικό, αλλά το αντιπαρέρχομαι. 
Θα ξεκινήσω, κύριοι συνάδελφοι, από τη συμπεριφορά του Αρχηγού της Νέας Δημοκρατίας του κ. Καραμανλή. Δεν είναι μόνο το προσβλητικό που συνεχίζεται, το ότι έρχεται στη Βουλή ομιλεί και φεύγει, θα έπρεπε κανείς παραδείγματος χάριν, κύριε Πολύδωρα, να λέγεται Παυλόπουλος για να έχει την τιμή να τον ακούσει ο κ. Καραμανλής. Αλλιώς δεν ακούει κανέναν. Έκανε την τιμή μόνο στον κ. Παυλόπουλο να τον ακούσει για πέντε λεπτά και τους υπόλοιπους όλους και όχι εμάς, εσάς, δεν σας ακούει εδώ, τουλάχιστον ελπίζω να σας ακούει αλλού. Και αν σας ακούει και λέει αυτά που λέει, τόσο το χειρότερο και για τον ίδιο αλλά και για σας. 
Θα ήθελα όμως να πω για τον κ. Καραμανλή και την τοποθέτησή του δύο πράγματα. Πρώτον, η διαμαρτυρία του ότι δεν είναι παρούσα η Κυβέρνηση κατά πόσο ο ίδιος κρίνει, εγώ θα συγχαρώ την Κυβέρνηση για το ότι δεν είναι παρούσα. Αν ο παριστάμενος Υφυπουργός κ. Φλωρίδης -και απεδείχθη στην πράξη- είναι τόσο ικανός ώστε να αντιμετωπίζει τον Αρχηγό σας αλλά και τον Κοινοβουλευτικό σας Εκπρόσωπο, τόσο το καλύτερο για τον Υφυπουργό και για την Κυβέρνηση. 
Το δεύτερο που θέλω να πω για τον κ. Καραμανλή είναι ποιο θέμα έμεινε άραγε της πολιτικής ζωής που δεν εθίγη εδώ από τον κ. Καραμανλή. Με αφορμή την έκθεση του Ελεγκτικού Συνεδρίου, ποιο θέμα δεν θίχτηκε; Ο πληθωρισμός, η ανεργία, το χρέος, τα δημόσια έργα, ο εκλογικό νόμος, οι κατάλογοι; Έχω σημειώσει μερικά, αν χρειάζεται μπορώ να τα επαναλάβω. Δεν νομίζω ότι χρειάζεται να χάσουμε χρόνο περισσότερο απ' αυτό. Και θα μου πει κάποιος, καλά δεν είναι λογικό ένας αρχηγός κόμματος και μάλιστα μεγάλου κόμματος, αλλά και κάθε πολιτικό πρόσωπο να προσπαθεί να εκθέτει την άποψή του σφαιρικά, συνολικά; 
Βεβαίως έτσι είναι. Αλλά θα πρέπει πάντοτε η αναφορά του να είναι στο θέμα που συζητούμε. Έχει κανείς την αίσθηση ότι έτσι έκανε ο κ. Καραμανλής; Και βεβαιότατα δεν έκανε έτσι. Απλώς με αφορμή είπε όλα τα άλλα τα οποία έχει στρατηγική να λέγει. Και αυτό φαίνεται ότι θα γίνεται από εδώ και πέρα σε πιο έντονο τρόπο. 
Αλλά αφού είπε γι' αυτά και ήδη έδωσε ο κ. Φλωρίδης μερικές απαντήσεις, θα ήθελα σε ένα δύο πράγματα να είμαστε απολύτως ειλικρινείς, να μην τα μηδενίζουμε και να μην καταστροφολογούμε. 
Δεν είπε κανείς ότι η κατάσταση της ανεργίας για παράδειγμα είναι καλή ή πολύ περισσότερο για ένα σοσιαλιστικό κόμμα είναι ευχάριστη. Αλλά δεν μπορεί να λέει ο κ. Καραμανλής ό,τι θέλει και δεν μπορεί να παίζει με τους αριθμούς που δεν είναι με το μέρος του. Δεν μπορεί να θυμάται το δημόσιο χρέος ο κ. Καραμανλής αλλά και οι άλλοι προλαλήσαντες συνάδελφοι της Νέας Δημοκρατίας και εδώ να επιδεικνύονται σελίδες της έκθεσης του Ελεγκτικού Συνεδρίου. Η επόμενη σελίδα που διαβάσατε, κύριε συνάδελφε, τι λέει; Δεν λέγατε ότι το 1999 και το 2000 το χρέος αυξάνει, ότι ο προϋπολογισμός είναι ελλειμματικός; Διαβάσατε τη σελίδα 114 και την καταθέσατε. Διαβάστε όμως και τη σελίδα 115. Το 1999 και το 2000 υπάρχουν πλεονάσματα στον προϋπολογισμό. Γιατί δεν λέτε, λοιπόν, συγγνώμη γι' αυτά που λέγατε το 1998 και το 1999 για τους προϋπολογισμούς του 1999 και του 2000; Έξι τρισεκατομμύρια και οκτώ τρισεκατομμύρια δραχμές επαναλαμβάνω ότι είναι τα πλεονάσματα…
ΑΓΓΕΛΟΣ ΤΖΕΚΗΣ: Κάνετε λάθος εδώ, κύριε συνάδελφε. 
ΦΛΩΡΟΣ ΚΩΝΣΤΑΝΤΙΝΟΥ: Διαβάστε την 115 σελίδα. Ξέρω τι λέω και δεν κάνω ανάγνωση κάποιων ονομάτων όπως έκανε ο Κοινοβουλευτικός Εκπρόσωπος της Νέας Δημοκρατίας. Έξι και οκτώ τρισεκατομμύρια είναι το πλεόνασμα. 
Δεν έγινε, λοιπόν, καμιά αναφορά σ' αυτά. Και μάλιστα έφτασε μέχρι και τους εκλογικούς καταλόγους θέλοντας να αποδείξει άραγε ότι αν δεν πάει καλά η Νέα Δημοκρατία στο μέλλον ή το ότι δεν πήγε καλά στο παρελθόν δεν έχει αυτός την ευθύνη και κάτι άλλο συμβαίνει; Ζήσαμε τις εκλογές το 2000 και είδαμε αμέσως μετά εκείνα να απερίγραπτα περίπου ισόπαλα αποτελέσματα και άλλες τέτοιες πολιτικές φαιδρές θέσεις, για να φτάσουμε στο σημείο σήμερα… 
ΒΥΡΩΝ ΠΟΛΥΔΩΡΑΣ: Σας έκανε προειδοποίηση…
ΦΛΩΡΟΣ ΚΩΝΣΤΑΝΤΙΝΟΥ: Θα ρωτήσω κάτι, κύριοι συνάδελφοι. Ζήσαμε όλοι έντονα μετά το 1974 την πολιτική ζωή. Υπήρξαν μετά το 1974 εκλογικοί κατάλογοι όπου να μην υπάρχουν διπλοεγγεγραμμένοι; Ποτέ. Αμφισβήτησε κανένα πολιτικό κόμμα το εκλογικό αποτέλεσμα μετά το '74 εξαιτίας αυτού του γεγονότος; Όχι μόνο δεν το αμφισβήτησε αλλά ακόμα και την περίοδο 1989-1990 που το αποτέλεσμα για την αυτοδυναμία της Νέας Δημοκρατίας κρίθηκε σε ελαχιστότατους ψήφους κανείς δεν σκέφτηκε να πει ότι δεν έγιναν κατά τρόπο απολύτως αδιάβλητο οι εκλογές και τότε που τις έκανε το ΠΑΣΟΚ και πριν και μετά που τις έκανε η Νέα Δημοκρατία. Τι είδους καινούρια είναι αυτά που ακούγονται εδώ; 
ΒΥΡΩΝ ΠΟΛΥΔΩΡΑΣ: Κάνετε λάθος.
ΦΛΩΡΟΣ ΚΩΝΣΤΑΝΤΙΝΟΥ: Να είστε ήσυχοι, λοιπόν, διότι ό,τι κάνει η Κυβέρνηση του ΠΑΣΟΚ το κάνει κατά απολύτως διαφανή τρόπο. Και δεν θα σας θυμίσω ότι το 1994 που ψηφίσαμε το νόμο του ΑΣΕΠ -και αν δεν υπήρχε ο Ανδρέας Παπανδρέου δεν θα ψηφιζόταν- ποια ήταν η θέση της Νέας Δημοκρατίας. Τώρα βέβαια είστε υπέρμαχοι του ΑΣΕΠ. Θέλετε να σας θυμίσω ότι μας λέγατε τότε ότι θα κάνουμε και πράσινα κομπιούτερ για να διορίζουμε τους πρασινοφρουρούς; Θέλετε να ανατρέξουμε στα Πρακτικά; Και σήμερα είστε υπέρμαχοι της διαφάνειας, της αξιοκρατίας…
ΒΥΡΩΝ ΠΟΛΥΔΩΡΑΣ: Δεν είναι έτσι. Λέτε ανακρίβειες.
ΦΛΩΡΟΣ ΚΩΝΣΤΑΝΤΙΝΟΥ: Το ότι με διακόπτετε συνεχώς, κύριε Πολύδωρα, δείχνει ότι είστε σε δύσκολη θέση. Το καταλαβαίνω αλλά να αιτιάστε τον Αρχηγό σας και όχι εμένα γι' αυτά που λέω.
Μπορώ, λοιπόν, να σας προκαλέσω και προσωπικά να πάμε στη συζήτηση του νόμου το 1994 για το ΑΣΕΠ και να δούμε τις θέσεις της Νέας Δημοκρατίας.
Υπάρχει ένα δεύτερο θέμα πέραν της παρουσίας του κ. Καραμανλή που ήδη ο κύριος Υπουργός -προσπάθησα και εγώ- προσπάθησε να θυμίσει ορισμένα πράγματα.
Είναι η προσπάθεια αλλαγής του μετώπου της συζήτησης που κάνουμε εδώ.
Κυρία και κύριοι συνάδελφοι, εδώ συζητούμε όχι για να κρίνουμε την Κυβέρνηση για την έκθεση του Ελεγκτικού Συνεδρίου. Δεν είναι η Κυβέρνηση αυτή που απολογείται. Και δεν είναι η Κυβέρνηση για τον απλούστατο λόγο -πράγμα που νομίζω όλοι ομολογούμε, αν έχουμε έστω και ελάχιστη καλή διάθεση- ότι με τις ανεξάρτητες διοικητικές αρχές, με την αλλαγή του Συντάγματος, με την αλλαγή του Κανονισμού της Βουλής, προσπαθεί, κάνει βήματα ώστε πράγματι να έχουμε όσο το δυνατόν περισσότερη διαφάνεια για κάθε θέμα, αλλά παράλληλα και η ίδια η Βουλή, ο Πρόεδρος της Βουλής, που πρέπει να τον συγχαρούμε γι΄ αυτήν την ενέργεια, προσπαθεί να αναδείξει την ευθύνη, το ρόλο, την ευαισθησία της Εθνικής Αντιπροσωπείας. Άρα, ο δικός μας ρόλος ως Κοινοβουλίου σ΄ αυτήν τη διαδικασία, ποιος είναι ή ποιος πρέπει να είναι; Να συμβάλουμε προτείνοντας προς τον Πρόεδρο της Βουλής διάφορες λύσεις, αλλά και να προχωρήσουμε αν χρειαστεί -κι εμείς πιστεύω ότι θα είμαστε όλοι σύμφωνοι και οι Βουλευτές του ΠΑΣΟΚ- αν δεν θελήσει κάποιος να υπάρξει περισσότερη διαφάνεια, στην καταγγελία ή να του επιβάλουμε να τη δεχθεί. Τι εννοώ μ΄ αυτό. Εννοώ ότι πρέπει να προτείνουμε στην Κυβέρνηση όποιοι τομείς, όποιες δράσεις δεν υπόκεινται στον έλεγχο του Ελεγκτικού Συνεδρίου, να συμπεριληφθούν και αυτά. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ως πρώτο βήμα, το ό,τι σήμερα γίνεται έλεγχος περίπου του 8% έως 10%, είναι θετικό. Δεν είναι βέβαια το άπαν. Στο χέρι μας είναι αυτό να το βελτιώσουμε.
Να, λοιπόν, ποιο είναι το μέτωπο της συζήτησης που πρέπει να κάνουμε και όχι ευστόχως -κατά την κρίση της Νέας Δημοκρατίας ευστόχως- να στρέφουμε τη συζήτηση προς την Κυβέρνηση, φωνάζοντας διαφάνεια, διαφθορά και υπονοώντας το ότι αν δεν υπάρχει σ΄ αυτήν την έκθεση, η ευθύνη είναι της Κυβέρνησης, η οποία προσπαθεί και ο Πρόεδρος της Βουλής συμβάλλει κάθε μέρα στο να υπάρχει ένα βήμα υπέρ της διαφάνειας με όλους αυτούς τους θεσμούς που πριν είπα.
Το τρίτο σημείο που θα ήθελα να τονίσω, είναι αυτό που είπε και ο κύριος Υφυπουργός, αλλά που φαίνεται και από την ίδια την έκθεση. Τι φαίνεται, κύριοι συνάδελφοι; Και αυτό πρέπει επίσης να το ομολογήσουμε, γιατί αν δεν φτάνουμε να κάνουμε προτάσεις, δεν συμβάλλουμε σ΄ αυτό για το οποίο καλούμαστε να παίξουμε ως ρόλο στην Εθνική Αντιπροσωπεία. Και ποιο είναι; Είναι το ότι εξαιτίας κυρίως της Ευρωπαϊκής Ένωσης -και όχι μόνο εξαιτίας αυτού- ωρίμασαν -θέλω να πιστεύω σε όλα τα κόμματα- οι συνθήκες. Έχουμε φτάσει στο σημείο ώστε ο στενός δημόσιος τομέας, η πλευρά δηλαδή που βρίσκεται προς τα πάνω κάτω από τα Κοινοτικά Πλαίσια Στήριξης να έχει αναγκαστεί, αν θέλετε, ως ένα σημείο να έχει μια λειτουργία τέτοια που να υπόκειται σε πλήρη διαφάνεια ή τουλάχιστον να γίνονται σημαντικότατα βήματα προς τη διαφάνεια των πόρων σ΄ αυτούς τους τομείς. Πράγματι όμως υπάρχουν κενά. Και τα κενά αυτά τα είπαν και Βουλευτές της Νέας Δημοκρατίας, αλλά πρώτοι τα τόνισαν οι εισηγητές του ΠΑΣΟΚ. Και αφορούν και τα ΝΠΔΔ, αφορούν και τους ΟΤΑ, αφορούν τις αναθέσεις έργων και πράγματι εκεί πρέπει να προτείνουμε στον Πρόεδρο της Βουλής και στην Κυβέρνηση ώστε το Ελεγκτικό Συνέδριο να αυξήσει τη δυνατότητα παρέμβασης ελέγχου και προς αυτούς τους τομείς.
Αν ήθελα, κύριοι συνάδελφοι, να κάνω στενή κομματική εκμετάλλευση της προσπάθειας που εσείς ήδη διά του Αρχηγού σας και άλλων σας στελεχών επιχειρήσατε, θα σας θύμιζα αυτό που είπε με δυο λόγια ο Υφυπουργός κ. Φλωρίδης.
Μέχρι σήμερα έλεγχος στους ΟΤΑ γίνεται μόνο για τρεις δήμους, της Αθήνας, της Θεσσαλονίκης και του Πειραιά. Γιατί δεν γίνεται για τους άλλους; Και ο έλεγχος που έγινε γι΄ αυτούς τους τρεις δήμους τι δείχνει, κύριοι συνάδελφοι; Μήπως δεν αισθάνεσθε κάποια πολιτική ενοχή γι΄ αυτό; Αλλά εγώ λέγω ότι δεν θα πρέπει μόνο εσείς. Όλοι θα πρέπει να αισθανόμαστε πολιτική ενοχή, όταν οι ΟΤΑ, οι πρωτοβάθμιοι ή δευτεροβάθμιοι δεν υπόκεινται σε έλεγχο. Έχω κι εγώ να σας πω παραδείγματα και από τη Δράμα, αλλά μπορώ να γνωρίζω και από αλλού, που γίνεται κατάτμηση κονδυλίων για να δίνονται αναθέσεις από τους δημάρχους, επειδή έχουν δικαίωμα μέχρι τέσσερα εκατομμύρια να κάνουν αναθέσεις έργων.
Και εμείς και εδώ και παντού εθελοτυφλούμε δήθεν. Κλείνουμε τα μάτια διότι ο τάδε δήμαρχος είναι της δικής μας παράταξης, της δικής σας παράταξης κ.ο.κ. και ο ιδρώτας του ελληνικού λαού τελικά είναι αυτός που δεν πιάνει τον τόπο που πρέπει να πιάνει. Γιατί αύριο και να υπάρχουν αυτοί οι πόροι δεν θα μπορεί να έχει το αποτέλεσμα που θα έχει σήμερα. 
Άρα, υπάρχουν δύο θέματα. Το πρώτο, κύριε Υπουργέ -και αυτό είναι μια παρότρυνση από τους Βουλευτές του ΠΑΣΟΚ που καλόπιστα αντιμετωπίζουν όλη αυτήν την προσπάθεια που κάνατε- είναι η διεύρυνση των αρμοδιοτήτων θα έλεγα του Ελεγκτικού Συνεδρίου. Και γνωρίζω, κύριε Φλωρίδη, τις προσπάθειες που κάνετε και τα νομοσχέδια που έχετε υπόψη σας όχι γι' αυτά που είπε ο κ. Πολύδωρας ατυχέστατα, να καταργήσετε τους ελέγχους αλλά να τους αυξήσετε. Και δεύτερον, να ενισχυθεί ο ρόλος του Ελεγκτικού Συνεδρίου.
Ποτέ το ΠΑΣΟΚ, ποτέ η Κυβέρνηση του ΠΑΣΟΚ δεν είχε σκοπό να υποβαθμίσει το ρόλο, το γνωρίζω. Αλλά πρέπει ακόμη περισσότερο να ενισχυθεί με κάθε τρόπο και πρέπει από εδώ δημοσίως να ευχαριστήσουμε για την προσπάθεια που έχει κάνει, τον κόπο που κατέβαλε όπως και οι υπηρεσίες σας, ώστε ο ιδρώτας του ελληνικού λαού να πιάνει τόπο και για να μη μπορούν κάποιοι να κάνουν ψευτοπολιτική σ' αυτήν την Αίθουσα, εμφανιζόμενοι αυτοί μεν ως τιμητές και ηθικοί, κάποιοι άλλοι δε κατά την κρίση τη δική τους, επειδή έτσι τους βολεύει, κρίνουν πολιτικά, να λέει ότι δεν διαθέτουν αυτά τα απαραίτητα στοιχεία. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, οι συνάδελφοι κύριοι Γιάννης Κεφαλογιάννης, Νικόλαος Κορτσάρης και Γιάννης Χωματάς ζητούν ολιγοήμερη άδεια απουσίας στο εξωτερικό. 
Εγκρίνει η Βουλή; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 
Ο κ. Τζέκης ως Κοινοβουλευτικός Εκπρόσωπος ζητάει να δευτερολογήσει. 
Ορίστε κύριε Τζέκη, έχετε το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, ακούσαμε με μεγάλη προσοχή την ομιλία του κυρίου Προέδρου της Νέας Δημοκρατίας, της Αξιωματικής Αντιπολίτευσης. Ακολούθησε βέβαια και η τοποθέτηση της Κυβέρνησης, γιατί η Κυβέρνηση υπάρχει έστω και σ' αυτό το επίπεδο. 
Πιστεύουμε ότι βγαίνουν χρήσιμα συμπεράσματα και από τις δύο τοποθετήσεις. Για μια ακόμα φορά είδαμε όξυνση της αντιπαράθεσης, ήταν μια αντιπαλότητα όχι όμως στο κύριο ζήτημα που πρέπει να απαντηθεί επιτέλους και από τη Κυβέρνηση και από την Αξιωματική Αντιπολίτευση, εάν υπάρχει μέσα στο σύστημα στο οποίο ενεργούμε, ζούμε και όλοι γνωρίζουμε και οικονομικά και κοινωνικά ποιο είναι αυτό το σύστημα, μπορεί να υπάρξει θεσμός για έναν ουσιαστικό έλεγχο και των δημοσίων δαπανών, αλλά και γενικά κάθε οικονομικής δραστηριότητας μέσα στα πλαίσια του συστήματος. 
Σ' αυτό το ζήτημα δεν είδαμε ούτε την Αξιωματική Αντιπολίτευση και περισσότερη την Κυβέρνηση να στέκεται. Και βέβαια η Κυβέρνηση είναι γνωστό ότι θέλει με τον τρόπο της να σκεπάσει τα πάντα. Εξάλλου όταν απελευθερώνονται οι αγορές είναι επόμενο ότι το ιδιωτικό κεφάλαιο δεν θέλει να μπει σε καλούπια. Απεναντίας, το ιδιωτικό κεφάλαιο προωθεί τέτοια καλούπια και του ελληνικού λαού και της Δημόσιας Διοίκησης και του Ελεγκτικού Συνεδρίου προκειμένου να παραμένει και να δρα ανελέξεγκτα. 
Η Νέα Δημοκρατία μιλάει για θεσμούς, για διαφάνεια. Μα η εσωτερική εμπειρία είναι δοσμένη, όχι μόνο με τις σημερινές κυβερνήσεις του ΠΑΣΟΚ, αλλά και της Νέας Δημοκρατίας. Ένα μόνο παράδειγμα θα πω: Κινητή τηλεφωνία. Άδεια σε δύο ιδιωτικές. Περιορισμός άδειας όμως στο δημόσιο οργανισμό του ΟΤΕ. Η πράξη αυτή η κυβερνητική, η πολιτική, ποιον ευνόησε; Μα, ευνόησε, όπως όλοι γνωρίζουμε, το ιδιωτικό κεφάλαιο. Να, λοιπόν, πώς συνδέεται η διαπλοκή με την πολιτική η οποία ακολουθείται. 
ΒΥΡΩΝ ΠΟΛΥΔΩΡΑΣ: Με διαφάνεια όμως οι πράξεις.
ΑΓΓΕΛΟΣ ΤΖΕΚΗΣ: Εγώ δεν στέκομαι μόνο στη διαφάνεια της πράξης. Ήταν όμως πολιτική ευθύνη της Κυβέρνησης να αποκλείσει έναν άλλο οργανισμό δημόσιο στα πλαίσια του ανταγωνισμού. Διότι και ο ανταγωνισμός δρα και λειτουργεί πάντοτε υπέρ του ιδιωτικού κεφαλαίου. 
Έχουμε και την ευρωπαϊκή εμπειρία, κύριε Πρόεδρε, γιατί αναφέρθηκε και η Κυβέρνηση ότι εκεί έχουν προχωρήσει ακόμα ένα βήμα παραπέρα. Εμείς έχουμε το Ελεγκτικό Συνέδριο, εκεί έχουν θεσμούς μέσα από τη Δημόσια Διοίκηση η οποία ελέγχει καλύτερα.
Ναι, αλλά τα σκάνδαλα και εκεί πραγματικά έχουν πάρει φωτιά. Θέλετε να αναφέρουμε τον Κολ, τι μεγάλο σκάνδαλο; Θέλετε να αναφέρουμε τον Ζοσπέν στη Γαλλία με τον Σιράκ; Θέλετε να αναφέρουμε την Ιταλία που κυβερνήτης σοσιαλιστής αυτοεξορίστηκε για να αποφύγει τη σύλληψη και τη φυλακή και πέθανε αυτοεξόριστος; Αναφέρομαι στον Κράξι. Θέλετε να πάμε και στη διεθνή εμπειρία, στον Ατλαντικό; Είναι πρόσφατο το γεγονός και το μέγεθος του σκανδάλου με την ΕΝRON και τους θεσμούς ελέγχου που υπήρχαν εκεί. Και ελέγχουν όλες αυτές τις μεγάλες πολυεθνικές εταιρείες. Μάλιστα είδαμε με σπουδή την Κυβέρνηση διά μέσου της αντίστοιχης κεφαλαιαγοράς του προέδρου της να παρεμβαίνει στο εισαγγελικό έργο που ερευνά το μεγάλο αυτό σκάνδαλο, προκειμένου να σκεπάσει τα πάντα, γιατί δεν συμφέρει στις πολυεθνικές αυτές εταιρείες. 
Επομένως πιστεύω ότι οι θέσεις που αναπτύξαμε στην πρωτολογία μας ότι οι δυνατότητες του κρατικού ελέγχου μέσα στα πλαίσια του δοσμένου συστήματος είναι οριοθετημένες και περιορισμένες, αυτοαποδεικνύονται από την καθημερινή πράξη.
Εκείνο βέβαια που εμείς θέλουμε να τονίσουμε ιδιαίτερα είναι το εξής: Η Κυβέρνηση δεν μας είπε για το εξής κεφάλαιο: Για τις προτάσεις του Ελεγκτικού Συνεδρίου προς την Κυβέρνηση και στη Βουλή. Δεν είπε αν κάνει μια αποδεκτή. Τι είπε; Είπε ότι θα φέρει μια νέα νομοθετική ρύθμιση για να γίνει ουσιαστικότερος ο έλεγχος. Δηλαδή, παραδέχεται η Κυβέρνηση άμεσα και έμμεσα ότι αυτήν την ώρα δεν υπάρχει ουσιαστικός έλεγχος των δαπανών του δημοσίου και των νομικών προσώπων δημοσίου δικαίου. Και εμείς απαιτούμε να είναι μέσα σ' αυτόν τον έλεγχο όλοι οι οργανισμοί και οι ιδιώτες οι οποίοι έχουν άμεση σχέση με την προμήθεια του δημοσίου και επιχορηγούνται και από τον κρατικό προϋπολογισμό. Γιατί να μην είναι κάτω από αυτό τον έλεγχο; Γιατί επιμένουμε και λέμε ότι μπορεί να είναι αυτόν το σύστημα, αλλά μπορείς να κάνεις εκείνα τα βήματα, να περιορίσεις αυτήν την καταλήστευση του δημοσίου χρήματος που είναι λεφτά από τον ιδρώτα του ελληνικού λαού. 
Γιατί γνωρίζουμε και επαναλαμβάνουμε για μια ακόμα φορά, κύριε Πρόεδρε, ότι το κεφάλαιο είναι με φοροαπαλλαγές πολύ μεγάλες, φοροδιαφεύγει. Και βέβαια με τις επιδοτήσεις που παίρνει και από τον κρατικό προϋπολογισμό, αποκομίζει τεράστια ποσά. Και μέσα από τον ελλιπή έλεγχο αποκομίζει ακόμα περισσότερα. 
Σ' αυτό το σημείο βέβαια, έκανε ένα λάθος η Κυβέρνηση. Είπε, μα λέτε τώρα εδώ για ορισμένα έργα για τα οποία γίνεται η μείωση για τις προμήθειες; Δηλαδή κατεβάζουμε το συνολικό ποσό, το κόβουμε σε φέτες προκειμένου να αναθέσουμε και δεν είναι αυτό πρόκληση; Είναι πρόκληση. Είναι οικονομικό και πολιτικό σκάνδαλο συγχρόνως. Και δεν αναφερόμαστε μόνο στα ολυμπιακά έργα όπου εκεί υπάρχει συγχρηματοδότηση και μπορεί να υπάρξει ένας έλεγχος από την Ευρωπαϊκή Ένωση ή από το Γ΄ Κοινοτικό Πλαίσιο Στήριξης. Αν και εμείς έχουμε μεγάλες ενστάσεις για το αν υπάρχει και εκεί έλεγχος. Διότι ξέρετε ότι και τα μεγάλα έργα αυτοί οι οποίοι τα παίρνουν δεν είναι τίποτε άλλο παρά πολυεθνικές της Ευρωπαϊκής Ένωσης, είτε γερμανικά κεφάλαια είτε γαλλικά, τα οποία παίρνουν όλα τα μεγάλα έργα.
Με αυτό δηλαδή το σκεπτικό, κύριε Πρόεδρε, λέω το εξής: Εάν θέλει η Κυβέρνηση μπορεί να κάνει αποδεκτά -και αναφερθήκαμε στην πρωτολογία μας- τα αιτήματα του Ελεγκτικού Συνεδρίου. Είναι σε μια καλή πορεία. Από εκεί και μετά βέβαια, εμείς πιστεύουμε ότι πρέπει να δούμε και τον κοινωνικό έλεγχο στην πράξη. Γιατί και εκεί μετράει ο κοινωνικός έλεγχος. Και αυτό πρέπει να γίνει. Πιστεύουμε, όμως, ότι μέσα στα πλαίσια στα οποία κινείται η οικονομική και κοινωνική πολιτική, δεν μπορεί να υπάρξει ο κοινωνικός έλεγχος, δηλαδή και ο εργατικός έλεγχος. Στην πηγή δηλαδή του χρήματος που δίνεται. Γιατί μετράει σε ποια κατεύθυνση δίνεται, αν δίνεται δηλαδή προς όφελος του ελληνικού λαού ή προς όφελος του ιδιωτικού κεφαλαίου. 
Και βέβαια εδώ είναι η διαφορά μας και με την Κυβέρνηση και με την Αξιωματική Αντιπολίτευση. Είναι ζήτημα πολιτικό-ιδεολογικό. Μιλάμε για μια άλλη οικονομία και για μια άλλη εξουσία η οποία θα μπορέσει πραγματικά μέσα από τον κοινωνικό και εργατικό έλεγχο να δει και αυτό το ζήτημα, των ελέγχων των δαπανών. Διαφορετικά θα έλθουμε και εδώ τον επόμενο χρόνο να συζητήσουμε για τις δαπάνες του 2002 και θα λέμε και πάλι τα ίδια. Στην ουσία δηλαδή δεν μπορεί να γίνει έλεγχος στο ιδιωτικό κεφάλαιο, διότι αυτός είναι που καθορίζει και τα πλαίσια του παιχνιδιού.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Γιαννόπουλος για πέντε λεπτά.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, πραγματικά θα πίστευα ότι η Κυβέρνηση δεν θα ήθελε να ευτελίσει αυτήν τη συζήτηση της εκθέσεως του Ελεγκτικού Συνεδρίου, που για πρώτη φορά γίνεται. Πίστευα ότι με την παρουσία του κυρίου Υφυπουργού θα είχαμε και εμείς την ευκαιρία να μας ακούσει. Και βέβαια έχω να δηλώσω ότι ο κύριος Υφυπουργός είναι απών και δεν ακούει. Άρα τα λέμε μεταξύ μας, για να κάνουμε μια μικρή ψυχοθεραπεία. Επειδή είναι και νεαρός, πιστεύω ότι, οποιαδήποτε βιολογική ανάγκη και αν είχε, λόγω της προστατικής εγκράτειας που είχε λόγω ηλικίας θα έπρεπε να είναι παρών. 
Θα σταματήσω να μιλάω και θα περιμένω τον κύριο Υφυπουργό να έλθει και να με ακούσει. Είναι τέσσερα πέντε θέματα τα οποία πρέπει να θίξω.
ΠΡΟΕΔΡΕΥΩΝ (Παναγιώτης Σγουρίδης): Θα έλθει ο κύριος Υπουργός. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Αν θέλετε, να του καταθέσω μια επιστολή και να του την επιδώσω. 
ΠΡΟΕΔΡΕΥΩΝ (Παναγιώτης Σγουρίδης): Κύριε Γιαννόπουλε, το χιούμορ σας είναι πάρα πολύ εποικοδομητικό. Ορίστε, κύριε Γιαννόπουλε, σας βάζω το χρόνο από την αρχή, τώρα που ήλθε ο κύριος Υπουργός.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Αν θέλετε να το χαρακτηρίσετε διαφοροτρόπως, κύριε Πρόεδρε, με όλο το σεβασμό που τρέφω στο Προεδρείο και σε σας θα χαρακτηρίσω και εγώ αναλόγως το χαρακτηρισμό σας. 
Κύριε Υπουργέ, προσπαθήσατε πραγματικά με κραυγές και φωνές να μας νουθετήσετε…
ΠΡΟΕΔΡΕΥΩΝ (Παναγιώτης Σγουρίδης): Πρέπει να υπάρχει και μία εγκράτεια εκτός από την άλλη την εγκράτεια. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Εσείς προφανώς έχετε αυτήν την εγκράτεια. Προφανώς προσπαθήσατε να μας νουθετήσετε και πώς θα σας μιλήσουμε. Και μετά από μια προκλητή υπερκατεχολαναιμία την οποία δημιουργήσατε, για να κρατηθείτε σε ρητορική φόρμα, τώρα σας βλέπω εύχαρη, υπομειδιώντα, για να μας ακούσετε πάνω σε δύο τρία θέματα τα οποία είναι εποικοδομητικά.
Διαβάζοντας, κύριε Υπουργέ, την έκθεση του Ελεγκτικού Συνεδρίου νομίζω ότι κανείς δεν είναι ευτυχής με αυτά που περιγράφει και νομίζω ότι επιεικώς σε όλους τους τομείς -εγώ θα αναφερθώ ειδικά στα νομικά πρόσωπα δημοσίου δικαίου- αυτό που θα μπορούσε να πει κανείς είναι αυτό που λέμε στην πατρίδα μας "μπάτε σκύλοι αλέστε και αλεστικά μη δίνετε". Αν πάμε ακριβώς στην έκθεση που αφορά τα Νομικά Πρόσωπα Δημοσίου Δικαίου, που είναι γύρω στις εξήντα πέντε σελίδες, εκεί πραγματικά θα σας πω σε λίγο το δράμα το οποίο βλέπει κανείς με όλες τις ενταλματοποιήσεις που αναφέρονται. 
Ο κ. Ανδρεουλάκος έκανε μία πάρα πολύ σωστή ιστορική αναδρομή και ευτυχώς το άρθρο 4 του ν. 1390, καίτοι ψηφίστηκε, δεν εφαρμόστηκε με τη σοφή παρέμβαση του τότε Προέδρου της Δημοκρατίας αειμνήστου Κωνσταντίνου Καραμανλή. Τι έγινε τότε; Σε δεύτερο χρόνο κατηργήθη ο προληπτικός έλεγχος του Ελεγκτικού Συνεδρίου με αποτέλεσμα οι διορισμένες διοικήσεις -εγώ δεν θα έλεγα ότι λειτούργησαν κακόπιστα, ήταν μία κακοδιαχείριση σε ένα κλίμα όμως ευφορίας η οποία θα δημιουργούσε προϋποθέσεις καλύτερης παρουσίας ενδεχομένως της κυβερνητικής ΠΑΣΟΚικής πολιτικής- φθάσανε στις ρεμούλες και στις σπατάλες. Αποτέλεσμα ήταν, όταν έγιναν καταλογισμοί, πρόεδροι διοικητικών συμβουλίων να έρχονται μετά με τροπολογίες και νομοθετικές ρυθμίσεις να βγάλουν από τις πλάτες τους τα υπέρογκα ποσά της κακοδιαχείρισης που υπήρξε εκείνο το διάστημα.
Και θα σας πω το εξής: Έγιναν δύο ρυθμίσεις χρεών. Η μία ρύθμιση ήταν με ομόλογα προ διετίας, 250 δισεκατομμύρια δραχμές, και μέσα στα δύο χρόνια το άνοιγμα έφθασε τα 450 δισεκατομμύρια δραχμές για τα οποία, όπως ξέρετε πολύ καλά, μέσα στην πενταετία έγινε η αποχρέωσή τους μέσω τραπεζών.
Τώρα ξέρετε, επειδή είστε και Υπουργός Οικονομικών που έχουνε φθάσει τα χρέη των νοσοκομείων πάλι; Έχουν φθάσει και έχουν ξεπεράσει τα 100 δισεκατομμύρια δραχμές. Πώς θα τα ρυθμίσετε αυτά αύριο; Με τις τράπεζες όπως έχετε πει. Οι τράπεζες ξέρετε τι θα κάνουν αύριο; Όταν θα δουν ότι ο "ΕΥΑΓΓΕΛΙΣΜΟΣ" θα χρωστά πια 60 δισεκατομμύρια δραχμές, θα πουν "ο Ευαγγελισμός είναι πια κτήμα μου". Μακάρι να βγω ψεύτης, αλλά έτσι θα συμβεί με την υπερχρέωση αυτή που έχουν οι διοικήσεις των Νομικών Προσώπων Δημοσίου Δικαίου δεν ελέγχονται πια. Θα σας πω περιστατικά. Θα φθάσουν σε αυτό το τραγικό αδιέξοδο. 
Σας είπα για τις διοικήσεις. Όλοι οι διοικητές που μπήκαν στα νοσοκομεία, καίτοι είχαν εξοπλισμό τα γραφεία τους, έκαναν μία σπάταλη διαχείριση -ψάξτε να τα βρείτε- δέκα εκατομμυρίων σχεδόν ο καθένας για να πάρουν καινούρια γραφεία, χαλιά και να κάνουν εξοπλισμό των γραφείων τους. Και αυτό όχι με διαγωνισμό, αλλά με κάποιους δήθεν πρόχειρους διαγωνισμούς. Και ξέρετε πολύ καλά πώς γίνονται οι πρόχειροι διαγωνισμοί: Ένας προμηθευτής φέρνει δύο άλλες προσφορές κι εκεί γίνεται ένας χορός δισεκατομμυρίων. Πάρτε αύριο ένα τηλέφωνο τη διαχείριση του "ΕΥΑΓΓΕΛΙΣΜΟΥ" και πείτε σε μικροσημειώματα πόσες είναι οι δαπάνες συγκριτικά από το 2002 και το 2001. Θα δείτε μια τραγική απόκλιση που θα ξεπερνάει το 200%. Αυτό γιατί; Διότι οι διαγωνισμοί δεν ελέγχονται και τα μικροσημειώματα είναι στην ημερησία διάταξη. 
Θα θυμάστε ότι το Ελεγκτικό Συνέδριο δεν ενέκρινε δαπάνες για αναλώσιμα υλικά και ήρθε εδώ νομοθετική ρύθμιση καπελώνοντας το Ελεγκτικό Συνέδριο για να πληρωθούν κάποιοι προμηθευτές των νοσοκομείων. Δεν ξεχνάμε τη συγγνωστή πλάνη -είναι καινούρια νομική έκφραση, εγώ δεν είμαι νομικός, εσείς είστε νομικός και τα ξέρετε- όπου ασθενοφόρα πληρώθηκαν δύο φορές 800 εκατομμύρια και στον έναν και στον άλλον. Και αν διαβάσετε εδώ στην Έκθεση, στις εξήντα σελίδες …
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ένα λεπτό, κύριε Πρόεδρε.
…θα δείτε ότι τα περισσότερα εντάλματα λένε ότι δεν επαναϋποβλήθηκε. Αυτό τι σημαίνει; Δεν σας προβληματίζει; Και εδώ μιλάμε για ένα χορό εκατομμυρίων. Υπήρξε αμέλεια των διοικητικών υπηρεσιών; Υπήρξε δόλος; Υπήρξε και υπάρχει συμπαιγνία μεταξύ υπηρεσιών, νοσοκομείου και δικαιούχων; Τι συμβαίνει τέλος πάντων; 
Να, λοιπόν, γιατί έχετε την ευθύνη και νομίζω ότι και εσείς και όλοι οι συνάδελφοι εδώ μέσα σε όλες τις πτέρυγες πρέπει να καταλάβουμε ότι πρέπει να διασφαλίσουμε το δημόσιο χρήμα. Δεν υπάρχει διάθεση ούτε από μέρους μας ούτε από μέρους σας νομίζω να βγάζουμε κορώνες για το Ελεγκτικό Συνέδριο. Ας αφήσουμε το Ελεγκτικό Συνέδριο να κάνει τη δουλειά του και δεν νομίζουμε ότι ποτέ θα φτάσει να υπάρχει ο μπαμπούλας του Ελεγκτικού Συνεδρίου χούντας. 
ΠΡΟΕΔΡΕΥΩΝ (Παναγιώτης Σγουρίδης): Η κα Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κύριοι συνάδελφοι, με αφορμή και επ' αγαθώ βεβαίως της συζήτησης της ετήσιας έκθεσης του Ελεγκτικού Συνεδρίου της χώρας μας γίνεται η σημερινή συζήτηση στο ελληνικό Κοινοβούλιο, στην Εθνική Αντιπροσωπεία. 

Οφείλω να πω ότι ως νέα γενιά πολιτικών θλίβομαι βαθύτατα διότι η Κυβέρνηση διά στόματος του κυρίου Υφυπουργού θεώρησε ως κοινοβουλευτικούς δέον κατ' αρχήν, αντί να απαντήσει επί της ουσίας, να ασκήσει "κριτική" στον Πρόεδρο της Νέας Δημοκρατίας επειδή -άκουσον, άκουσον- ήταν παρών. Στη συνέχεια βεβαίως ο κύριος Υφυπουργός επιδόθηκε σε έναν αγώνα αντεπιχειρημάτων χωρίς επιχειρήματα, σε ύβρεις, σε ψεύδη, σε ανακρίβειες ατάκτως ερριμμένα όλα αυτά. Και βέβαια αυτό δεν είναι τίποτε άλλο, κύριε Πρόεδρε και κύριοι συνάδελφοι, από μία ακραία, αλλά και αδέξια παράλληλα σοσιαλφασίζουσα αντίληψη και του κυρίου Υφυπουργού και της Κυβέρνησης, την οποία εκπροσωπεί, όταν μ' αυτόν τον τρόπο χειρίζεται τα κοινοβουλευτικά ήθη και την κοινοβουλευτική παρουσία των αντιπροσώπων του λαού μέσα στο ελληνικό Κοινοβούλιο.
Βεβαίως αναφέρθηκε και στο ΑΣΕΠ ο κύριος Υφυπουργός μιλώντας για λογαριασμό της Κυβέρνησης. Και εμείς είμαστε υποχρεωμένοι να θυμίσουμε ότι η κα Παπανδρέου ως προϋπήρξασα Υπουργός των Εσωτερικών, ο κ. Σκανδαλίδης ως υπάρχων Υπουργός των Εσωτερικών, υπονόμευσαν, υπονομεύουν έως και ακυρώνουν το ΑΣΕΠ. Και αναρωτιέμαι: Γιατί ο εμπνευστής του, του οποίου άλλωστε και το σχέδιο νόμου, ο νόμος φέρνει το όνομά του, δεν επανεξελέγη ποτέ Βουλευτής και ποια είναι η πολιτική του τύχη; 
Και, εν πάση περιπτώσει, θλίβομαι βαθύτατα ως νέα γενιά πολιτικών για έναν επιπλέον λόγο. Άκουσα σήμερα το εξής οξύμωρο, κύριε Πρόεδρε και κύριοι συνάδελφοι: Αναδρομική υπεράσπιση του κ. Ζοσπέν από τον κύριο Υφυπουργό διότι, λέει, δήθεν ευθύνεται ο Σιράκ για το δημοσιονομικό κατάντημα της Γαλλίας με δεδομένη την ετυμηγορία στις τελευταίες εκλογές της Γαλλικής Δημοκρατίας. Και αυτά θεωρούνται σοβαρός πολιτικός λόγος και μάλιστα διά στόματος Υφυπουργού της Κυβέρνησης.
Και βεβαίως στη συνέχεια η απορία μου έως και η πλήρης απογοήτευσή μου μεγάλωσε ακόμα περισσότερο, κύριε Πρόεδρε, διότι με αφορμή αυτήν τη συζήτηση ήρθε και μας είπε ο κύριος Υφυπουργός ότι ουσιαστικά προτίθενται με το νέο σχέδιο νόμου το οποίο συντομότατα θα φέρουν στη Βουλή των Ελλήνων να καταργήσουν τον προληπτικό έλεγχο. 
Και δεν είναι μόνο αυτό. Είπαν ότι τις ευθύνες θα τις φέρει ο διατάκτης. Προσέξτε, δηλαδή, κάτι: Υποκαθίσταται και αντικαθίσταται το Ελεγκτικό Συνέδριο στο ρόλο του από τον πολιτικό προϊστάμενο. 
Το χειρότερο όλων δε κατά την άποψή μου και φαντάζομαι και κατά την άποψη όλων των συναδέλφων που διαθέτουν κοινή λογική και πολιτική λογική και πολιτική ηθική και πολιτική δεοντολογία, είναι το εξής: Είπε ο κύριος Υφυπουργός ότι αυτό θα συμβεί για να ελέγχουμε καλύτερα, διότι έτσι κάνουν οι λοιπές χώρες της Ευρωπαϊκής Ένωσης. Εφόσον, όμως και όταν αποδειχθούν ποινικές ευθύνες του πολιτικού προϊστάμενου θα παραπεμφθεί ο πολιτικός προϊστάμενος με το νόμο περί ευθύνης Υπουργών, αποτελεί πλέον γνώση και της ελληνικής κοινωνίας και της Βουλής των Ελλήνων, ότι αυτό δεν σημαίνει απολύτως τίποτα, δηλαδή νίπτουμε τας χείρας μας ως Πόντιοι Πιλάτοι.
Εν πάση περιπτώσει, κύριε Πρόεδρε, εμείς δεν μπορούμε να συνηγορήσουμε με μια τέτοια λογική, διότι το πολιτικό διακύβευμα των ημερών με την κινδυνολογία της Κυβέρνησης και τον άκριτο πανικό της έχει οδηγήσει σε μια κρίση εμπιστοσύνης των πολιτών απέναντι στους πολιτικούς. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).
Κύριε Πρόεδρε, θα πάρω και το χρόνο της δευτερολογίας μου.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε δευτερολογία. Θα σας δώσω ένα λεπτό.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: 
Ευχαριστώ.
Δεν είναι δυνατόν, λοιπόν, εάν η πολιτική ζωή του τόπου και ο πολιτικός κόσμος δεν θέλουν να αυτοακυρωθούν να λειτουργούμε με τη λογική του κακώς πράξαμε. Υπάρχει αδιαφάνεια, υπάρχει διαπλοκή. 
Πού είναι ο κ. Πρωτόπαπας, ο Υπουργός Τύπου, με τον οποίο σήμερα κουβεντιάζαμε στη Διαρκή Επιτροπή; Πού είναι για να φέρει τη δυνατότητα να υπάρχει κανάλι της Βουλής για να ακούει ο ελληνικός λαός και να φρίττει αυτά τα οποία είπε προηγουμένως ο κύριος Υφυπουργός και ο κάθε Υπουργός και ο κάθε ένας ο οποίος έρχεται ως θεσμικός παράγοντας εκ μέρους της Κυβέρνησης;
Εμείς ασκούμε σήμερα μια κριτική σε μια συζήτηση η οποία είναι θετική κατά την άποψή μας με τις υποδείξεις τις οποίες έθεσε το Ελεγκτικό Συνέδριο. Τις υποδείξεις που υπάρχουν στο τέταρτο μέρος της ετήσιας έκθεσης δεν τις υπέδειξε η Νέα Δημοκρατία, αλλά το Ελεγκτικό Συνέδριο, το οποίο έχει μακρά παράδοση. 
Πώς χειρίστηκαν αυτήν την παράδοση οι κυβερνήσεις του ΠΑΣΟΚ; Να θυμηθούμε τον Κουτσόγιωργα, ο οποίος προσπάθησε να ωθήσει σε υποχρεωτική έξοδο τους δικαστές του Ελεγκτικού Συνεδρίου; Να θυμηθούμε ότι ο τότε Πρόεδρος, ο Κωνσταντίνος Καραμανλής, τους απείλησε να αναπέμψει το νομοσχέδιο και παρενέβη ο Ανδρέας Παπανδρέου και έτσι διασώθηκαν όσα μπορούσαν να διασωθούν μαζί με τα πολιτικά προσχήματα; Αυτή είναι η πολιτική πρακτική των κυβερνήσεων του ΠΑΣΟΚ; Να μη μιλάμε εδώ με έπεα πτερόεντα, αλλά επί της ουσίας.
Να θυμίσουμε ότι το 1990, κύριε Υπουργέ, με το άρθρο 22 παράγραφος 3 του ν.1868 επανήλθε ο έλεγχος; Να θυμίσουμε ότι το 1997 αντικαταστάθηκαν οι Πάρεδροι, δηλαδή οι δικαστικοί λειτουργοί με βαθμό Εφέτη από τους επιτρόπους, δηλαδή δικαστικούς υπαλλήλους με βαθμό Α΄ για τον έλεγχο των δαπανών; 
Να θυμίσουμε ότι για τα δημόσια έργα οι υποδείξεις του Ελεγκτικού Συνεδρίου είναι να εκπονείται άρτια και ολοκληρωμένη τεχνική μελέτη, ώστε να αποφεύγονται οι συχνές σημαντικές τροποποιήσεις του προϋπολογισμού, να μη δημοπρατούνται έργα για τα οποία δεν έχει εξασφαλιστεί η χρηματοδότησή τους, έτσι ώστε να αποφεύγεται η αύξηση του κόστους με τα ποσά της αναθεώρησης; 
Να θυμίσουμε ότι το Ελεγκτικό Συνέδριο για να κάνει τη δουλειά του ζητά προσωπικό το οποίο του αρνούνται; Να θυμίσουμε ότι αποδεικνύεται ότι είμαστε υπερχρεωμένο κράτος εάν δούμε τον πίνακα της εξέλιξης του δημόσιου χρέους για να δείτε την κατάσταση που επικρατεί στις δημόσιες δαπάνες;
Αυτή είναι η πραγματικότητα. Αυτή είναι η αλήθεια. Καλά θα κάνει η Κυβέρνηση για όσο χρόνο της απομένει να είναι τουλάχιστον αξιόπιστη απέναντι στον ελληνικό λαό και στην ελληνική κοινωνία, που προσδοκούν περισσότερα από εμάς που τους αντιπροσωπεύουμε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Γιακουμάτος.
Απών.
Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Η ετήσια έκθεση του Ελεγκτικού Συνεδρίου για το έτος 1999 εις ό,τι αφορά τα δημόσια έργα αποκαλύπτει σημαντικότατες αδυναμίες και παρανομίες του κατεστημένου συστήματος εξουσίας. 
Επίσης, η έκθεση αυτή επιβεβαιώνει επισημάνσεις και διαπιστώσεις τις οποίες σταθερά η Νέα Δημοκρατία όλα αυτά τα χρόνια και μέσα και έξω από τη Βουλή προβάλλει.
Σύμφωνα, λοιπόν, με την έκθεση αυτή το κύριο χαρακτηριστικό των κυβερνήσεων του ΠΑΣΟΚ στο χώρο των δημοσίων έργων είναι η αδιαφάνεια, οι σημαντικότατες υπερβάσεις των προϋπολογισμών και οι μεγάλες καθυστερήσεις στην παραλαβή των έργων. Αυτό, κύριε Πρόεδρε, δεν μπορεί να συνεχιστεί κατά τη δική μας εκτίμηση. Και δεν είμαστε οι μόνοι σε αυτόν τον τόπο που πιστεύουμε ότι δεν μπορεί να συνεχιστεί, όταν μάλιστα ομιλούμε για έναν τομέα, εις τον οποίον εν όψει των Ολυμπιακών Αγώνων και με το Γ΄ Κοινοτικό Πλαίσιο Στήριξης που τρέχει, έχουμε ανοιχτά έργα, ή θα ανοίξουν έργα, της τάξεως των 7 με 8 τρισεκατομμυρίων δραχμών. 
Με αυτά τα δεδομένα πέρα από την κριτική και πέρα από τις επισημάνσεις του Ελεγκτικού Συνεδρίου η πρόταση της Νέας Δημοκρατίας για διαφάνεια είναι επιτακτικής σημασίας και για την ανάπτυξη, αλλά και για την ποιότητα της δημοκρατίας στον τόπο μας. Η διαφάνεια μπορεί να επιτευχθεί όχι με λόγια και ευχές, αλλά μόνο μέσα από μία ολοκληρωμένη παρέμβαση που θα εκσυγχρονίσει όλο το φάσμα των δημοσίων έργων, από το σχεδιασμό μέχρι την επίβλεψη και τον έλεγχο των κατασκευών.
Ύστερα από οκτώ χρόνια παρουσίας του ΠΑΣΟΚ στην Κυβέρνηση, και με πρωτόγνωρες πιστώσεις στο χώρο των δημοσίων έργων, οι κυβερνήσεις του ΠΑΣΟΚ από το 1993 έως σήμερα απέδειξαν ότι ούτε θέλουν, ούτε μπορούν τη διαφάνεια και τον εκσυγχρονισμό του θεσμικού πλαισίου στα δημόσια έργα. Αυτό κατά τη δική μας εκτίμηση δεν οφείλεται μόνο στην ανικανότητα Υπουργών και κυβερνήσεων. 
Εδώ, κύριε Πρόεδρε, στήθηκε ένας μηχανισμός. Υπήρξαν και υπάρχουν μεθοδεύσεις. Εδώ δημιουργήθηκε ένα μπλεγμένο κουβάρι στο οποίο οικονομικοί παράγοντες, παράγοντες του χώρου των ΜΜΕ, κυβερνητικά στελέχη πορεύονται αντάμα μέσα από ένα δίκτυο αλληλοεξυπηρετήσεων και αλληλοεξαρτήσεων. Εδώ στο χώρο αυτόν βλέπουμε μία έντονη κυβερνητική παρουσία, υπήρξε προνομιακός χώρος για τους κυβερνώντες για να στήσουν με χρήματα του ελληνικού λαού έναν ισχυρό επικοινωνιακό μηχανισμό εικονικής πραγματικότητας. Αυτός ο μηχανισμός έως σήμερα λειτούργησε ως ισχυρός παράγων για τη διαιώνιση του συστήματος εξουσίας, ενός συστήματος που κυβερνά οκτώ χρόνια τώρα. 
Θα πω, όμως, ότι ευτυχώς για τη χώρα και για την ανάπτυξή της και για την ποιότητα της δημοκρατίας μας οι Έλληνες κατάλαβαν. Για τους καιρούς που έρχονται αυτή είναι η δική μας δέσμευση: Κανένα έργο, είτε εκτελείται από την τοπική εξουσία είτε από την Τοπική Αυτοδιοίκηση, δεν θα δημοπρατείται εάν δεν υπάρχει επικαιροποιημένη, πραγματική και ουσιαστική μελέτη που θα ανατίθεται και θα εκπονείται στη βάση ενός σύγχρονου θεσμικού πλαισίου. Όλα τα δημόσια έργα -αυτή είναι η δική μας δέσμευση, κύριε Πρόεδρε- θα κατασκευάζονται με υψηλή ποιότητα εντός του προβλεπόμενου χρόνου και εντός του εγκεκριμένου προϋπολογισμού. 
Η επίτευξη του παραπάνω στόχου θα επιτευχθεί και θα διασφαλιστεί από ένα ξεκάθαρο και συγκεκριμένο πλαίσιο κατασκευής δημοσίων έργων με αποτελεσματικούς μηχανισμούς ελέγχου και μ' ένα αυστηρό πλαίσιο αξιολόγησης, κυρώσεων για μελετητές, κατασκευαστές και τα εντεταλμένα όργανα της πολιτείας.
Θα τελειώσω με μία παρατήρηση που αφορά κάποια από τα λεγόμενα του κυρίου Υφυπουργού. Μου έκανε εξαιρετική εντύπωση το ότι, όταν το ΠΑΣΟΚ στρατολογεί και εκλέγει ως Βουλευτές ή επιχειρεί να εκλέξει ως δημάρχους βουλευτές ή στελέχη από άλλους χώρους, από άλλα κόμματα, αυτό ως πρακτική λέγεται "δημοκρατικό άνοιγμα", λέγεται "πολυσυλλεκτικότητα". 
ΚΥΡΙΑΚΟΣ ΣΠΥΡΙΟΥΝΗΣ: Εγώ, κύριε Υπουργέ, συμφωνώ με αυτήν τη θέση. Να είμαστε καθαροί δημοκράτες!
ΣΑΒΒΑΣ ΤΣΙΤΟΥΡΙΔΗΣ: Όταν τέτοιες πρακτικές, που δεν αφορούν τη Νέα Δημοκρατία, καταλογίζονται σε αυτήν, αυτές χαρακτηρίστηκαν από τον κύριο Υφυπουργό ως πρωτόγνωρες πρακτικές που βλάπτουν τη δημοκρατία. 
Με όλη την αναγκαία ενδοκιλκισιακή αλληλεγγύη κύριε Υπουργέ, εγώ νομίζω ότι θα έπρεπε να ήσασταν προσεκτικότερος. Ατυχήσατε. Άλλωστε νομίζω ότι οι του Συνασπισμού και ο κ. Κωνσταντόπουλος, μπορούν να υπερασπισθούν τον εαυτό τους και το κόμμα τους. Μάλλον δεν χρειάζονται δικηγόρους στην Κυβέρνηση και στο ΠΑΣΟΚ διότι, εάν αναλογιζόσασταν τις δικές σας κομματικές πρακτικές μέχρι σήμερα, δεν θα έπρεπε να κάνετε τέτοια παρατήρηση, και είσαστε και πολύ κακοί συνήγοροι.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΓΕΩΡΓΙΟΣ ΦΛΩΡΙΔΗΣ (Υφυπουργός και Οικονομικών): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Είναι προφανές ότι η Νέα Δημοκρατία έχει ενοχληθεί από τις αναφορές που έγιναν στο πολιτικό επίπεδο όσον αφορά την τοποθέτηση που έκανε ο Αρχηγός αλλά και την πολιτική του συμπεριφορά.
Το ζήτημα δεν είναι εάν εγώ ή τα μέλη της Κυβέρνησης πρέπει να είναι περισσότερο προσεκτικά όταν ομιλούν. Το θέμα είναι ότι πρέπει να είναι περισσότερο προσεκτική η πολιτική πρακτική ιδιαίτερα του Αρχηγού σας. 
Δεν είναι εικόνα αυτή, όπως τουλάχιστον λένε τα ρεπορτάζ, ότι χθες ανεζητείτο τηλεφωνικώς από τον κ. Κωνσταντόπουλο και ο κ. Καραμανλής εκρύπτετο και δεν έβγαινε στο τηλέφωνο. 
(Θόρυβος, διαμαρτυρίες από την πτέρυγα της Νέας Δημοκρατίας)
Αυτή η πολιτική συμπεριφορά είναι που δημιουργεί μία πρακτική. 
ΒΥΡΩΝ ΠΟΛΥΔΩΡΑΣ: Κύριε Πρόεδρε, παρακαλώ, το λόγο για να απαντήσω στον κύριο Υπουργό. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πολύδωρα, έχετε το λόγο.
ΒΥΡΩΝ ΠΟΛΥΔΩΡΑΣ: Νομίζω ότι θα πρέπει ο κύριος Υφυπουργός να συνειδητοποιήσει ότι πρέπει να υπάρχει αυτοσυγκράτηση στην κατρακύλα. Πρέπει κατά κάποιον τρόπο να χτυπήσει ένα κόκκινο καμπανάκι. Δεν χρειάζεται να επιμένει. Νομίζω ότι είναι κοινός συκοφάντης όποιος δεν επικαλείται γεγονότα, δεν επικαλείται ουσιαστικές αλήθειες, αλλά κατά την εκτίμησή του αναπαράγει κάποιες φήμες και έρχεται από το Βήμα της Βουλής να τις διατυπώνει. Δεν είναι πολιτικός λόγος αυτός. Χρειάζεται σοβαρότητα. Πρέπει να κρατούμε το επίπεδο. Ας τραβήξει χειρόφρενο, επιτέλους, στην κατρακύλα του, χωρίς λόγο. Χωρίς λόγο δηλαδή ολισθαίνει σε αυτόν το χώρο που, τέλος πάντων, έχει δώσει κάποια δείγματα γραφής ότι δεν ανήκει στο χώρο της κατασυκοφαντήσεως, της λάσπης και της ευτέλειας από το Βήμα της Βουλής. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Υπήρξε επίσημο διάβημα. 
ΒΥΡΩΝ ΠΟΛΥΔΩΡΑΣ: Δεν μας είχε συνηθίσει σε κάτι τέτοιο.
ΚΥΡΙΑΚΟΣ ΣΠΥΡΙΟΥΝΗΣ: Έχει υψηλό ήθος ο κύριος Υφυπουργός. 
ΠΡΟΕΔΡΕΥΩΝ (Παναγιώτης Σγουρίδης): Εκλαμβάνουμε τη λέξη "συκοφάντης" με την αρχαία της έννοια, εκείνου που άνοιγε τις συκιές για να φαίνονται τα σύκα. 
ΒΥΡΩΝ ΠΟΛΥΔΩΡΑΣ: Ψευδείς καταμαρτυρήσεις.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, τα προβλήματα που επικαλείται το Ελεγκτικό Συνέδριο στην άσκηση του έργου του, ιδίως στον τομέα ελέγχου των προμηθειών και των δαπανών υγείας είναι κυρίως η έλλειψη προσωπικού και η ελλιπής κατάρτιση του προσωπικού του στα επιστημονικά και τεχνικά θέματα. Και οι δύο δικαιολογίες πιστεύω ότι είναι έωλες και ανεπαρκείς, διότι οι διαγωνισμοί των νοσοκομείων βρίθουν ουσιαστικών παραβάσεων των προμηθειών του δημοσίου στο νομικό πλαίσιο 394/86 και 2286. 
Ο έλεγχος του Ελεκτικού Συνεδρίου οφείλει να παραμείνει στον έλεγχο τήρησης των τυπικών διαδικασιών. Οι παραβάσεις του νομικού πλαισίου είναι τόσο προφανείς και εξόφθαλμες που κάτι τέτοιο θα ήταν εξαιρετικά εύκολο να γίνει ο έλεγχος. Παρ' όλα αυτά δεν γίνεται. 
Εδώ πρέπει να τονιστεί -και είναι σημαντικό αυτό- ότι οι δικαστικοί σχηματισμοί του Ελεγκτικού Συνεδρίου λειτουργούν σωστά όταν παραπέμπονται υποθέσεις σε κεντρικό επίπεδο στο δικαστήριο του Ελεγκτικού Συνεδρίου. Και αυτό είναι μία πραγματικότητα. Το πρόβλημα εντοπίζεται στην περιφέρεια και στην αντικατάσταση των παρέδρων δικαστικών με επιτρόπους χωρίς δικαστική ιδιότητα, όπου οι αποφάσεις τους δεν τεκμηριώνονται με δικαστικό έλεγχο και ανάλογη έκθεση.
Στη στυγνή πραγματικότητα, κύριε Πρόεδρε, των προμηθειών των νοσοκομείων οι παρανομίες κρύβονται συνήθως πίσω από τις αποφάσεις των επιτρόπων στις νομαρχιακές αυτοδιοικήσεις, οι οποίες αποφάσεις στην ουσία αποτελούν πλυντήριο παράνομων διαδικασιών. 
Συνήθως οι επίτροποι του Ελεγκτικού Συνεδρίου στην περιφέρεια γίνονται έρμαια της απειλής ότι σε περιπτώσεις που θα αρνηθούν να θεωρήσουν ως νόμιμες τις δαπάνες των νοσοκομείων θα δημιουργηθεί πρόβλημα στον ομαλό εφοδιασμό με δυσμενείς επιπτώσεις με τη δημόσια υγεία. 
Η τεράστια καθυστέρηση των πληρωμών των νοσοκομείων η οποία, παρά τη ρύθμιση που νομοθετήθηκε το καλοκαίρι του 2001 και έγινε το Δεκέμβριο του 2001 συνεχίζεται ακόμη και σήμερα. Αυτό το φαινόμενο της υπερχρέωσης αναπαράγεται έτσι με ταχύτερο ρυθμό. Αυτή η τεράστια καθυστέρηση των πληρωμών έχει σαν αποτέλεσμα τα εντάλματα πληρωμής ενός διαγωνισμού να φθάνουν για προληπτικό έλεγχο στους επιτρόπους όταν έχει σχεδόν εκτελεσθεί το σύνολο της προβλεπόμενης δαπάνης. Ενδεχόμενη άρνηση του επιτρόπου -κι εδώ είναι το πρόβλημα, το οποίο υπάρχει στην περιφέρεια με τους επιτρόπους- να θεωρήσει τις δαπάνες θα έχει τεράστιες συνέπειες στην αγορά και το δίλημμα το οποίο τίθεται θα ενισχύεται καθημερινά.
Στην ουσία αυτό καθιστά τον έλεγχο μη προληπτικό. Για ποια πρόληψη μιλάμε, κυρίες και κύριοι συνάδελφοι, όταν η δαπάνη έχει ήδη πραγματοποιηθεί; Δεν μιλάμε λοιπόν για προληπτικό έλεγχο. 
Πρόσφατα το Ελεγκτικό Συνέδριο νομιμοποίησε την τροπολογία 2955 του Υπουργείου Υγείας η οποία ήταν αντισυνταγματική. Στην ουσία νομιμοποίησε δαπάνες που έγιναν κατά παράβαση του ν. 394/96 και συγκεκριμένα σε διαγωνισμούς όπου δεν είχε προσδιοριστεί η ποσότητα του προς προμήθεια είδους, σε διαγωνισμούς που είχαν κατοχυρωθεί σε περισσότερους από έναν προμηθευτές, γεγονός που επέτρεπε την ελεύθερη επιλογή από τους γιατρούς με κριτήρια που δεν θα ήθελα να κατονομάσω και σε περιπτώσεις που νομιμοποιούσε συμβάσεις, οι οποίες είχαν παραταθεί αδικαιολόγητα και παράλογα για πολλά χρόνια με αποτέλεσμα να μην υφίσταται ανταγωνισμός.
Παρά το γεγονός ότι ο νόμος όριζε ότι οι συμβάσεις λήγουν στις 31.12.2001, μέχρι και σήμερα οι περισσότερες δεν έχουν αντικατασταθεί με νόμιμες συμβάσεις με αποτέλεσμα είτε να συνεχίζουν να ισχύουν άτυπα με το εφεύρημα της μετονομασίας τους σε απευθείας αναθέσεις -που οπωσδήποτε είναι παράνομη διαδικασία- είτε μέσω προμηθειών από την ελεύθερη αγορά χωρίς ουσιαστικά κριτήρια. 
Τι θα κάνει από δω και πέρα το Ελεγκτικό Συνέδριο, κύριε Πρόεδρε; Θα δεχτεί να νομιμοποιήσει μία νέα συνταγματική τροπολογία του Υπουργείου Υγείας; ΄Η θα κάνει πως δεν βλέπει για να μη δημιουργεί προβλήματα στην πολιτική ηγεσία του Υπουργείου Υγείας; Τι θα κάνει επίσης στις περιπτώσεις δαπανών προμηθειών για τις οποίες δεν έχει προηγηθεί ένταξή τους στο Ενιαίο Πρόγραμμα Προμηθειών, όπως έγινε στο Ιπποκράτειο Νοσοκομείο Θεσσαλονίκης, δεν έχει προσδιοριστεί η ποσότητα του προς προμήθεια είδους, δεν έχουν τηρηθεί οι νόμιμες προθεσμίες για τη διενέργεια του διαγωνισμού και το αποτέλεσμα δεν κατοχυρώθηκε στο μειοδότη αλλά σε πολλούς προμηθευτές, μολονότι κριτήριο αξιολόγησης των προσφορών είχε ορισθεί η χαμηλότερη τιμή; 
Όσον αφορά τις προμήθειες των στρατιωτικών νοσοκομείων, θα συνεχίσουν να γίνονται με το νομικό πλαίσιο του ν. 284/89, με την ίδια μυστικότητα, προμήθειες υγειονομικού υλικού και προμήθειες εξοπλιστικών συστημάτων; Γιατί δεν εφαρμόζεται και εδώ το νομικό πλαίσιο του ν. 2286 και η κοινοτική οδηγία 370 της Ευρωπαϊκής Ένωσης; Θα μας απαντήσει σ' αυτό το Ελεγκτικό Συνέδριο;
Όσον αφορά τώρα τις ευθύνες του Υπουργείου Υγείας, έστω και σ' αυτές τις ελάχιστες περιπτώσεις που εντοπίστηκαν από τον έλεγχο νομιμότητας και αναφέρονται στην ετήσια έκθεση του Ελεγκτικού Συνεδρίου, ποιες ευθύνες αναζήτησε το Υπουργείο Υγείας από τα νοσοκομεία; Ποιες διορθωτικές κινήσεις έκανε; Τιμώρησε ή έστειλε στα πειθαρχικά συμβούλια κάποιον υπάλληλό του; Μπορούμε να σας φέρουμε δεκάδες περιπτώσεις από τα ίδια νοσοκομεία που εντοπίστηκαν παραβάσεις και συνεχίζουν να επαναλαμβάνονται διότι απλά οι παράγοντες των νοσοκομείων αισθάνονται στην ουσία πανίσχυροι και ανεξέλεγκτοι. 
Στην ουσία το Υπουργείο Υγείας, που είναι ανίκανο και ανύπαρκτο να χειριστεί το ζήτημα των προμηθειών, μεταφέρει το δίλημμα του ομαλού εφοδιασμού των νοσοκομείων στο Ελεγκτικό Συνέδριο και το καθιστά ψευδώς υπεύθυνο για τον εφοδιασμό τους. Σε περιπτώσεις που η ανοχή του Ελεγκτικού Συνεδρίου εξαντλείται με την επιμονή του για την εφαρμογή του νόμου, τότε η πολιτική ηγεσία του Υπουργείου Υγείας -όπως πρόσφατα έκανε ο κ. Παπαδόπουλος- νομοθετεί αντισυνταγματικά όπως η πρόσφατη τροπολογία 2955. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Αγαπητοί συνάδελφοι, αντιδρά η Νέα Δημοκρατία -και αυτή είναι η διαχρονική της συμπεριφορά, είναι απαράβατος όρος στη διαδρομή μας, στην πολιτική- αντιδρά στις συκοφαντίες, στις παραπλανητικές προσεγγίσεις συγκεκριμένων ζητημάτων καταλυτικής μάλιστα καίριας αξίας για το δημόσιο βίο και θα έλεγα ειδικότερα στις κουτσομπολίστικες προσεγγίσεις κατ' αντιγραφή κάποιας συμπεριφοράς κάποιων ανάλαφρων συγκεκριμένων περιοδικών. 
Εκείνο το οποίο δεν δεχόμεθα σε καμιά περίπτωση είναι η ευθεία, ρητή, πανηγυρική πλην όμως ανεπίτρεπτη από πλευράς της Κυβέρνησης, εκστόμιση ότι η Νέα Δημοκρατία δεν έχει τον οφειλόμενο νόμιμο σεβασμό στο Κοινοβούλιο και ο Αρχηγός της ότι δεν σέβεται τις συγκεκριμένες συνεδριάσεις του Κοινοβουλίου και ο ομιλών απέρχεται της Αιθούσης του Κοινοβουλίου όταν -και είναι δεδομένο, το βιώνουμε την ίδια στιγμή- λείπει η πλειοψηφία των κοινοβουλευτικών της κυβερνώσας παράταξης και κυρίως απουσιάζει απ' αυτήν την Αίθουσα ο ίδιος ο Πρωθυπουργός. Και εμείς δεν είμαστε εκείνο το κόμμα που έχουμε στην ιστορική μας διαδρομή αποχωρήσεις από την Αίθουσα της Βουλής σε σημαντικότατης αξίας ζητήματα όταν ετέθησαν προς ψήφιση. Αν θέλετε σημαντικότατο στοιχείο, επισήμανση είναι η ένταξη της χώρας, της Ελλάδος στην Ευρωπαϊκή τότε Οικονομική Κοινότητα.
Και αντικρούομε οποιαδήποτε λεκτική αφήγηση σε μεγάλης αξίας ζητήματα, που θέλει την επιφανειακή προσέγγιση του θέματος και την πρόσδωση απαξίας στην οποιαδήποτε τοποθέτηση της Νέας Δημοκρατίας ότι δήθεν εμείς δεν προσεγγίζουμε ένα συγκεκριμένο θέμα αλλά τοποθετούμεθα επουσιωδώς σε αυτό. Αυτή ήταν μια αντίκρουση-επισήμανση των όσων αβασίμως λέγονται σε αυτήν την Αίθουσα καθ' υποτροπήν από την κυβερνώσα παράταξη σε ένα ύψιστης αξίας ζήτημα που με πρωτοβουλία της Νέας Δημοκρατίας έρχεται σήμερα προς συζήτηση. Το ελεγκτικό συνέδριο με συγκεκριμένες παρεμβάσεις του ΠΑΣΟΚ έχει στερηθεί συγκεκριμένων δικαιοδοσιών του στο παρελθόν. Έχει ελλιπή στελέχωση αλλά η Κυβέρνηση δεν κάνει τις αναγκαίες παρεμβάσεις γι αυτό το θέμα. Στο τέλος της τοποθέτησής μου δε θα καταθέσω τις συγκεκριμένες απαντήσεις των αρμοδίων Υπουργείων.
Κάνουν διαχειριστικούς ελέγχους. Ενδεικτικά θα σας πω για το Δήμο Αγίων Αναργύρων. Απαντά το Υπουργείο μέσω προηγούμενου υπηρεσιακού εγγράφου του ελεγκτικού συνεδρίου πως ούτε σε ένα τρίμηνο δεν θα ολοκληρωθεί ο συγκεκριμένος έλεγχος αν εν τω μεταξύ δεν έχουμε κάποιο άλλο έλεγχο με την ένδειξη του επείγοντος. Αυτή είναι γενικότερα η κατάσταση αυτήν τη στιγμή στο δημόσιο τομέα και κυρίως σε εκείνες τις ελεγκτικές αρχές που κατοχυρώνονται συνταγματικά και έχουν την ευθύνη να διαπιστώσουν πόσο νόμιμη είναι η διαχείριση των δημοσίων οικονομικών.
Η ουσία αυτής της έκθεσης έγκειται στο ζήτημα των έργων και των προμηθειών του δημοσίου. Υποδηλώνει την αναγκαιότητα επιψήφισης ενός θεσμικού πλαισίου που επανειλημμένα έχει προτείνει η Νέα Δημοκρατία αλλά το ΠΑΣΟΚ κωφεύει. Καταγράφεται σαφέστατα στην έκθεση πως ούτε μειοδοτικοί διαγωνισμοί γίνονται, ότι υπάρχουν ελλιπείς διατυπώσεις δημοσιότητος στην εφημερίδα των ευρωπαϊκών κοινοτήτων, ότι πολλές φορές γίνονται αναθέσεις όχι στον τελευταίο μειοδότη. Έχουμε παράβαση του νομικού πλαισίου για συγκεκριμένους αυτονόητους σκοπούς. 
Όσον αφορά τα δημόσια έργα πέραν της κατάτμησης συγκεκριμένων έργων σε διάφορους φορείς ώστε να ελλείπει θεσμικά η δυνατότητα ελέγχου προκύπτει αναμφισβήτητα ότι παρ' ότι δίδονται εκπτώσεις σε συνέχεια υφιστάμενου νομικού πλαισίου του ν. 2522/1997, τελικώς αποδεχόμαστε ως κράτος στην πράξη ατελείς προγραμματισμούς αυτών των έργων από πλευράς κόστους και εν συνεχεία συγκριτικούς πίνακες αναθεώρησης των τιμών. Τέλος αποδεχόμαστε υπέρβαση του χρόνου περαιώσεως των έργων. Έτσι αν ένα έργο για παράδειγμα έχει προϋπολογισμό 100 εκατομμύρια γίνεται με 300 εκατομμύρια.
Επιτέλους το επιζητούμενο είναι όχι μόνο επιφανειακά και εκ του ασφαλούς και κατ' επίφαση να γίνονται από πλευράς κυβερνώσας παράταξης επισημάνσεις για ελλείψεις στο θεσμικό πλαίσιο και για απραξία των φορέων δημόσια εξουσίας, αλλά να υπάρχει η βούληση η κυβερνητική να εφαρμοστεί αυτό το πλαίσιο. Πρέπει να υπάρχει ταυτότητα λόγων και έργων. Αυτό είναι μια διαχρονικά ελλείπουσα συμπεριφορά της κυβερνώσας παράταξης που την ελέγχουμε για άλλη μια φορά επ' αφορμή του θέματος που συζητάμε σήμερα. 
(Χειροκροτήματα από την πτέρυγα της Νέας Δημοκρατίας )
(Στο σημείο αυτό ο Βουλευτής κ. Κωνσταντίνος Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 Χρόνια από την Ελληνική Επανάσταση", σαράντα πέντε μαθητές και πέντε δάσκαλοι από το Δημοτικό Σχολείο Νεοχωρίου Αιτωλοακαρνανίας καθώς και τριάντα εννέα μαθητές και τέσσερις δάσκαλοι από το Δημοτικό Σχολείο Κυπαρισσίας Μεσσηνίας.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, ομολογώ ότι τιμώ τον παριστάμενο Υπουργό για το ήθος του και την εργατικότητά του. Όμως, σήμερα υπό το βάρος, υποθέτω, του πανικού ξέφυγε και προσχώρησε σε μία λογική επιχειρημάτων που δεν ταιριάζουν σ' αυτό το ήθος. Και εξηγούμαι: Η υιοθέτηση μιας πολιτικής που έχει σχέση με τον κατακρημνισμό των διαχωριστών γραμμών και της ελεύθερης διακίνησης των ιδεών, από την πλευρά του νομίζω ότι ήταν ατυχής. Αλλά κυρίως η υιοθέτηση συνθημάτων του τύπου "μπλε σφυροδρέπανα" νομίζω ήταν αβασάνιστη και με την ευκαιρία να υπενθυμίσω ότι το όχημα της Νέας Δημοκρατίας είναι φυσιολογικό με λαστιχένιες ρόδες και πορεύεται στο δρόμο της ομαλότητας και όχι της ανωμαλίας.
Θα έρθω επί της ουσίας. Αυτή η συζήτηση που είναι μια κατάρτιση μετά την τροποποίηση του Συντάγματος δείχνει φοβερά και τρομερά πράγματα που έχουν σχέση με την καθημερινότητα, με την αδιαφάνεια και ταυτόχρονα με τη διαφθορά που μαστίζει το δημόσιο βίο. Οι τρεις βασικές πληγές της σημερινής κατάστασης, είναι η σπατάλη που την πληρώνει όλος ο λαός, είναι η διαφθορά και η έλλειψη αποτελεσματικών και ορθολογικών προγραμμάτων που μπορούν να δώσουν διέξοδο στη σημερινή κρίση. Αυτό δεν γίνεται από τη σημερινή Κυβέρνηση και δεν μπορεί να το κατανοήσει. Αντίθετα έχει αναγάγει την παρανομία σε νομιμότητα και μάλιστα τον μη έλεγχο που ουσιαστικά επιβραβεύει αυτήν την παρανομία. 
Η έκθεση του Ελεγκτικού Συνεδρίου πέραν των άλλων στοιχείων που έδιναν και οι προηγούμενες εκθέσεις που τις χρησιμοποιούσαμε παρενθετικά όπως π.χ. η μη λογιστικοποίηση δαπανών επιστρεφομένων άνω του 1,5 τρισεκατομμυρίου που επιβεβαιώνουν βέβαια την πλασματικότητα του προϋπολογισμού αλλά και η σημερινή συζήτηση έχει μερικά σοβαρότατα στοιχεία. Δείχνει καθαρά ότι η συζήτηση για τον προϋπολογισμό δεν πρέπει να γίνεται γι' αυτόν αλλά για τον απολογισμό γιατί εκεί διαπιστώνεται η απόσταση που υπάρχει μεταξύ των όποιων αριθμητικών πινάκων που γίνονται για την τυπική νομιμοποίηση όπως είναι ο προϋπολογισμός και όχι επί της ουσίας όπως είναι ο απολογισμός. 
Να σας πω, κύριε Υφυπουργέ, μόνο για το 1999 ότι τα στοιχεία δείχνουν ότι είχε προϋπολογιστεί δανεισμός 4,5 τρισεκατομμυρίων δραχμών. Τα απολογιστικά στοιχειά ξέρετε ποια είναι; Ο δανεισμός που έγινε το 1999 ήταν 8,5 τρισεκατομμύρια δραχμές και δείχνει περίτρανα πέραν της αταξίας ότι η Κυβέρνηση τελικά πορεύεται με γνώμονα και με άξονα μόνο τον εξωτερικό και εγχώριο δανεισμό και αυτό είναι εις βάρος της οικονομίας, των πολιτών, και των επόμενων γενεών και σε βάρος της επόμενης Κυβέρνησης. Αυτό δεν το κάνουμε από αγωνία γιατί θα κληρονομήσουμε δυσκολίες, το κάνουμε από την αγωνία που πιστεύω ότι έχετε και εσείς ότι δεν είναι δυνατόν οι καλώς εννοούμενη προσφορά στον τόπο να ταυτίζεται με τη συσσώρευση προβλημάτων και όχι με την επίλυσή τους. 
Τα προβλήματα που ανακύπτουν μέσα από την ανάλυση του προϋπολογισμού είναι ότι ο προληπτικός έλεγχος περιορίστηκε στην απόρριψη 10 δισεκατομμυρίων δραχμών δαπανών για το 1999 και αν συνυπολογίσουμε και τα 5 δισεκατομμύρια που αφορούν τα νομικά πρόσωπα του δημοσίου δικαίου έχουμε 15 δισεκατομμύρια δραχμές και 8 δισεκατομμύρια δραχμές μη ηλεγμένες δαπάνες που υπεβλήθησαν στο τέλος της περιόδου, το ποσό είναι τρομακτικό. Αν φανταστεί κανείς ότι αυτό αποτελεί δειγματοληψία, αντιλαμβάνεστε ποιες είναι οι διαφορές. Να σημειωθεί ότι το Ελεγκτικό Συνέδριο ελέγχει μόνο το 8% των δαπανών. Το 92% αφορά τις πάγιες δαπάνες μισθών και συντάξεων και το υπόλοιπο αφορά το δημόσιο χρέος που δεν ελέγχεται μέσα από τις διαδικασίες του Ελεγκτικού Συνεδρίου.
Επίσης, θα ήθελα να σας πω ότι επειδή ακριβώς τελειώσατε την ομιλία σας λέγοντας ότι θα φέρετε σχέδιο νόμου, σας πληροφορώ ότι παρακολουθώ από πολύ κοντά τα διάφορα σχέδια που κυκλοφορούν στο Υπουργείο σας για το συγκεκριμένο θέμα και θέλω να σας προλάβω. Θα μας βρείτε τελείως αντίθετους στον περιορισμό και του προληπτικού και του ουσιαστικού ελέγχου. 
Θα μας βρείτε σύμφωνους όταν θα επεκταθεί ο προληπτικός έλεγχος, παρά τις αναφορές κάποιων καρεκλοκένταυρων που λένε ότι υπάρχει μεγάλη γραφειοκρατία. Φροντίστε να εξαλείψετε τη γραφειοκρατία με τον επιμερισμό της ευθύνης των υπογραφών στα στελέχη της Δημόσιας Διοίκησης και με την υιοθέτηση και ταχεία εγκατάσταση της νέας τεχνολογίας στο Υπουργείο Οικονομικών. Οι επικλήσεις, όμως, για δήθεν ενδυνάμωση του ουσιαστικού ελέγχου και αποδυνάμωση του προληπτικού ελέγχου, δεν θα μας βρουν σύμφωνους.
Να σας προλάβω και σε κάτι ακόμη. Μην τυχόν έρθετε και επικαλεστείτε τυχόν διαπαραταξιακές συμφωνίες εργαζομένων, γιατί αυτές δεν μας δεσμεύουν! Σας το λέμε από τώρα ότι δεν μας δεσμεύουν αυτές οι συμφωνίες, γιατί ακριβώς δεν προσεγγίζουμε επιδερμικά την πολιτική πάνω στο συγκεκριμένο θέμα. Είναι ένα πολύ σοβαρό θέμα που έχει με την αδιαφάνεια, την διαφθορά και επομένως θα μας βρείτε ανυποχώρητους. Δεν μας το επιτρέπει ο ελληνικός λαός.
Πιστεύω λοιπόν ότι η καλύτερη δική σας προσφορά στο συγκεκριμένο ζήτημα είναι να συνδράμετε στο να εντατικοποιήσουμε και να επεκτείνουμε τον προληπτικό έλεγχο του Ελεγκτικού Συνεδρίου ως μόνης αξιόπιστης ελεγκτικής αρχής και ταυτόχρονα να εντείνουμε και να ενδυναμώσουμε και τον ουσιαστικό έλεγχο που πραγματικά σήμερα είναι ελλιπέστατος. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Να σας ρωτήσω κάτι, κύριε Ρεγκούζα. Το Ελεγκτικό Συνέδριο κάνει ελέγχους στις επιτροπές του νόμου για την ανάθεση των έργων λόγω κατεπείγοντος που συμμετέχει το Τεχνικό Επιμελητήριο, η νομαρχία και ο δήμος; Κάνει προληπτικό έλεγχο; Δεν τον κάνει. Άρα, σας πληροφορώ λοιπόν, ότι η μεγαλύτερη πληγή ανάθεση των έργων γίνεται μέσα από τις επιτροπές του κατεπείγοντος. Και πείτε μου λοιπόν. Έχει κάνει προληπτικό έλεγχο; Δεν δικαιούται να κάνει έλεγχο εκεί. 
ΑΔΑΜ ΡΕΓΚΟΥΖΑΣ: Εμείς, κύριε Πρόεδρε, μέσα από αυτό το σχέδιο νόμου μπορούμε να ενδυναμώσουμε…
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, έχω απόλυτη ανάγκη να μιλήσω. Πρέπει να πάω στο δικαστήριο. Πέντε λεπτά μόνο θα μιλήσω.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεδίκογλου, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, κατ' αρχήν χάρηκα για την προηγούμενη παρέμβαση που κάνατε σχετικά με το Ελεγκτικό Συνέδριο. 
Είπε η κα Ψαρούδα-Μπενάκη ότι η Κυβέρνηση έχει υποβαθμίσει το Ελεγκτικό Συνέδριο. Το Ελεγκτικό Συνέδριο έχει αυτοϋποβαθμιστεί. Έχετε πάει σε όλες τις μεγάλες χώρες, στις πρωτεύουσες τους και έχετε δει πού είναι τα κτίρια των μεγάλων δικαστηρίων τους. Ο Πρόεδρος του Ελεγκτικού Συνεδρίου, η ηγεσία -για να μην μπλέξω όλο το Ελεγκτικό Συνέδριο- διάλεξε να κάνει το κτίριο του Ελεγκτικού Συνεδρίου μέσα σε ένα στενάκι της Αθήνας. Αυτό και μόνο δείχνει ότι είναι υποβαθμισμένο.
Δεύτερον, και προσέξτε το! Αν πάτε στο Υπουργείο Δικαιοσύνης θα δείτε ότι περιμένει στον προθάλαμο ο Πρόεδρος του Ελεγκτικού Συνεδρίου. Τι είναι αυτό; Ανώτατος δικαστής; Ανώτατη δικαστική εξουσία και περιμένει την εκτελεστική εξουσία; Αποτελεί αυτό διάκριση εξουσιών; Οι άνθρωποι έχουν από μόνοι τους υποβαθμιστεί. Και όλη αυτή η έκθεση είναι κάλυμμα των παρανομιών.
Όσον αφορά τώρα τον έλεγχο. Υπάρχει σήμερα έλεγχος στη διοίκηση; Υπάρχει κάπου κλάδος ελεγκτών; Εσείς έχετε κλάδο επιθεωρητών με διακόσιες πενήντα θέσεις από τις οποίες λειτουργούν οι εκατό και οι άλλες είναι κενές, ενώ υπάρχει και το ΣΔΟΕ το οποίο δεν υπάγεται σε κανέναν έλεγχο. Και όχι μόνο δεν υπάγεται σε κανέναν έλεγχο, αλλά και ο προϊστάμενός του είναι πολιτικό πρόσωπο. Όπου θέλει στέλνει έλεγχο. Αυτό λέγεται κράτος δικαίου ή κράτος φατρίας αυτής που κυβερνάει σήμερα; 
Αναφέρεται το Ελεγκτικό Συνέδριο στους προϋπολογισμούς των νομικών προσώπων δημοσίου δικαίου. Προσέξτε! Το μόνο που απασχολεί την έκθεση του Ελεγκτικού Συνεδρίου είναι οι προϋπολογισμοί. Τι να τους κάνουμε τους προϋπολογισμούς; Ο προϋπολογισμός δεν έχει καμία αξία. Σημασία έχουν οι απολογισμοί και οι ισολογισμοί. Γι' αυτούς λέξη δεν λέει το Ελεγκτικό Συνέδριο. Ποιεί τη νήσσα. Αυτοϋποβαθμίζεται ναι ή όχι;
Τρίτον, αναφέρεται στις επιχορηγήσεις των νομικών προσώπων ιδιωτικού δικαίου. Υπάρχει ο ν. 2840/91 που λέει ότι με ειδική απόφαση του Υπουργού κάνουν αυτοί τον έλεγχο. Στον έλεγχο του 1999 περιλαμβάνεται ο έλεγχος της "ΘΕΜΗΣ ΚΑΤΑΣΚΕΥΑΣΤΙΚΗ" ή δεν περιλαμβάνεται στην έκθεση; Γιατί δεν περιλαμβάνεται στην έκθεση αφού με κοινή απόφαση των τριών Υπουργών έγινε η έκθεση, υπάρχει και την έχουμε διαβάσει. Για να δείτε πώς αυτοϋποβαθμίζεται. Αυτό είναι το νόημα των παρανομιών για να το διδάξουμε και στο πανεπιστήμιο. 
Πουθενά το Ελεγκτικό Συνέδριο δεν παρακολουθεί τη ροή της δαπάνης. Κοιτάζει: είναι εγγεγραμμένη η δαπάνη προς τη ΔΕΗ; Καλώς είναι εγγεγραμμένη. Το ένταλμα υπογράφηκε; Ναι. Αλλά αυτή η δαπάνη εκεί πήγε είναι νόμιμη η εργασία; Δηλαδή πήγε για την επιχορήγηση του εργοστασίου στη Φλώρινα. Είναι νόμιμη η σύμβαση; Αυτό οφείλει να το κάνει. Οφείλει να εξετάσει τη νομιμότητα της ροής της δαπάνης. Δεν το κάνει ποτέ. Είναι ανάξιοι δικαστές. Πώς να το κάνουμε; Οι άνθρωποι είναι απλώς στις καρέκλες τους. 
Τρίτον, κύριος στόχος του Ελεγκτικού Συνεδρίου είναι ο έλεγχος των συντάξεων. Έκανε ποτέ λεξικογραφική έρευνα να δει: Πήρε ο Σπυριούνης σύνταξη. Πότε την πήρε; Τότε. Για να δούμε η πορεία, η συνέχεια, δικαιολογεί να καταβάλλεται; Έφθασα στο σημείο να πάρω το συνεργάτη του σημερινού εντιμοτάτου και αξιοχοτάτου Πρωθυπουργού, το συνεργάτη των ναζί που τον είχε Υπουργό, να του πω στάσου εδώ, αυτός έγινε συνεργάτης των ναζί από τότε, πολύ πριν. Και λέει, δεν μπορούμε να κάνουμε γράμμα. Ο επίτροπος! Δεν έχω, λέει, αρμοδιότητα εγώ να ελέγξω. Είναι νόμιμη αυτή η ροή της δαπάνης; Πές μου. 
Δόθηκε κάποτε μια σύνταξη στον Τσιπλάκο. Στη συνέχεια την εισπράττει. Η ροή της δαπάνης είναι νόμιμη; Δεν απαντάνε, δεν κάνουν τίποτα. Αυτό είναι Ελεγκτικό Συνέδριο; Για όνομα του Θεού! 
Όταν έχουμε υπηρεσίες εντελλομένων εξόδων είναι πολύ καλύτερες παρά να έχουμε το Ελεγκτικό Συνέδριο. 
Πάμε τώρα στους δήμους και στις κοινότητες. Ένα παράδειγμα θα φέρω. Έκθεση επιθεωρητών δημοσίων έργων για κάποια έργα σε δήμους. Παίρνω παράδειγμα την Αρτάκη. Πήρε χαμπάρι το Ελεγκτικό Συνέδριο; Άνοιξε πουθενά καμια ροή δαπάνης σε δήμο και κοινότητα; Στο Θεό σας, στη σύγχρονη εποχή δεν εισηγείται καν την εισαγωγή του διπλογραφικού συστήματος. Γιατί; Για να έχουν δουλειά! Αυτό δεν λέγεται Ελεγκτικό Συνέδριο. Έχει απαξιώσει εαυτόν το ίδιο το Συνέδριο. Βεβαίως βολεύει και την παρούσα κυβέρνηση η οποία δεν έχει κλάδους ελέγχου. Δεν υπάρχει σε κανένα Υπουργείο κλάδος ελεγκτών, δεν υπάρχει κλάδος ελέγχου. Ο έλεγχος είναι η εκδήλωση του ενδιαφέροντος αν κάτι γίνεται σωστά. Δεν είναι αστυνόμευση, δεν είναι επιθεώρηση. Δεν υπάρχει πουθενά κλάδος ελέγχου. 
Ίδρυσε ένας Υπουργός Σώμα Επιθεωρητών για να ξεφύγει ο άνθρωπος. Τι να κάνει; Έβαλε λοιπόν σ' αυτό το Σώμα των Επιθεωρητών -και κλείνω, κύριε Πρόεδρε- να είναι προϊστάμενος ένας γενικός διευθυντής της ιεραρχίας της διοίκησης. Μπήκε αυτός ο γενικός διευθυντής και μόλις μπήκε ο εντιμότατος κύριος Πρωθυπουργός είδε ότι θα πήγαινε πρώτος αυτός φυλακή άμα λειτουργούσε αυτή η επιθεώρηση και το πρωί έδωσε εντολή -άλλαξε τον Υπουργό- ο προϊστάμενος να είναι πολιτικό πρόσωπο. Πάνε και ελέγχουν όπου θέλει το πολιτικό πρόσωπο! Γίνεται ποτέ έτσι κράτος δικαίου; Δεν πρόκειται περί κράτους δικαίου, πρόκειται περί κάποιας μορφής διακυβέρνησης την οποία ακριβά θα πληρώσει η χώρα. Ευτυχώς θα καταρρεύσετε σε λίγο, αλλά δεν είναι και η Νέα Δημοκρατία άξια. Καταγγέλλει διάφορα αλλά δεν παίρνει θέση πουθενά. Δεν μας λέει πώς θα λειτουργεί αυτό το Ελεγκτικό Συνέδριο αύριο. Δεν μας λέει αν αύριο θα έχει ελεγκτικό κλάδο. Ούτε αυτό δεν έχει πει η Νέα Δημοκρατία. 
Θα πάρετε την εξουσία αγαπητοί συνάδελφοι της Νέας Δημοκρατίας. Και σήμερα οφείλω να πω -κύριε Φλωρίδη, παρά τα όσα είπατε, Αρχηγός κόμματος είναι, αυτά είναι θεμιτά, αν μιλάνε Βουλευτές, αλλά μιλάει Αρχηγός κόμματος και συνέβη να έχω παρακολουθήσει πολλούς Αρχηγούς κομμάτων στα είκοσι πέντε χρόνια που είμαι εδώ- ότι ο Κώστας Καραμανλής απέδειξε -και αυτό είναι ευχάριστο για τη χώρα και πολύ καλό- ότι κατέχει το επίπεδο του πολιτικού που μπορεί να γίνει Πρωθυπουργός. Και βλέπω ότι θα γίνει Πρωθυπουργός. Αλλά αγαπητοί "το φυλάξαι τα αγαθά του κτήσασθαι χαλεπώτερον είναι" και όπως πάτε φοβούμαι το "κτήσασθαι".
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου. Θα χάσετε και το δικαστήριο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ευχαριστώ για όλα. 
ΠΡΟΕΔΡΕΥΩΝ (Παναγιώτης Σγουρίδης): Ευχαριστείτε για όλα, αφού μας καταχερίζετε! 
Ο κ. Τσιπλάκος έχει το λόγο. 
ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, είμαι ο τελευταίος ομιλητής και δεν θα ασχοληθώ με τις παραβάσεις του Ελεγκτικού Συνεδρίου, οι οποίες είναι πάρα πολλές. Μου ήταν εύκολο να ανατρέξω στις σελίδες και να κάνω την κριτική. 
Θα εκθέσω μερικούς προβληματισμούς, κύριε Πρόεδρε, και επισημάνσεις και προτάσεις -για να απαντήσω στον κύριο Υπουργό ότι η Νέα Δημοκρατία δεν κάνει προτάσεις- και θα επικεντρώσω την ομιλία μου στις παρατηρήσεις του Ελεγκτικού Συνεδρίου που αφορούν την εκτέλεση των δημοσίων έργων. 
Δύο είναι οι βασικές παρατηρήσεις του Ελεγκτικού Συνεδρίου, κύριε Πρόεδρε: Πρώτον, υπέρβαση της συμβατικής δαπάνης στην εκτέλεση των δημοσίων έργων με αποτέλεσμα την ανατροπή των αρχικών προϋπολογισμών και η αύξησή τους μέχρι και 500% και δεύτερον τα υψηλά ποσοστά εκπτώσεων με αποτέλεσμα την κακή ποιότητα των εκτελουμένων έργων. 
Αυτές οι δύο παρατηρήσεις δεν περιέχονται μόνο στην έκθεση του 1999. Είναι στερεότυπες και επαναλαμβάνονται σε όλες τις εκθέσεις του Ελεγκτικού Συνεδρίου. 
Συγκεκριμένα οι κακοτεχνίες είναι σύνηθες φαινόμενο τους τελευταίους χρόνους, κύριε Πρόεδρε. Είναι πια επίσημα διαπιστωμένες, αφού ο ειδικός ελεγκτικός οργανισμός, ο ΕΣΠΕΛ, που διενήργησε ελέγχους τα τελευταία δύο χρόνια σε 1.618 έργα, βρήκε ότι το 1,9% των έργων είναι εντελώς ακατάλληλα και χρειάζονται επανακατασκευή, το 33,6% των έργων χρήζουν σοβαρών επεμβάσεων και απαιτούν μεγάλο κόστος συντηρήσεως και όλα τα υπόλοιπα, δηλαδή το 64,5%, παρουσιάζουν προβλήματα τα οποία διορθώνονται με σχετικά μικρές επεμβάσεις. 
Κύριε Πρόεδρε, αυτές είναι οι παρατηρήσεις του Ελεγκτικού Συνεδρίου. Αυτές οι παρατηρήσεις παλαιότερα μπορούσαν να μην είχαν καμιά σημασία. Όμως, αυτές οι δύο παρατηρήσεις τώρα με την εφαρμογή των νέων κανονισμών της Ευρωπαϊκής Ενώσεως, με τους οποίους υλοποιούνται τα κοινοτικά προγράμματα και τα έργα που χρηματοδοτούνται από την Ευρωπαϊκή Ένωση, έχουν τώρα μεγάλη σημασία, κύριε Πρόεδρε. 
Πρώτον, οι υπερβάσεις των προϋπολογισμών έργων που συνεχίζονται από τον ίδιο εργολάβο δεν είναι επιλέξιμες και πληρώνονται τώρα με εθνικούς πόρους. Κύριε Υπουργέ, το ξέρετε πολύ καλά αυτό. Αντιλαμβάνεσθε, λοιπόν, τη ζημιά την οποία θα υποστούμε με την ανεξέλεγκτη υπέρβαση των προϋπολογισμών, αφού δεν υπάρχει κανένας έλεγχος.
Η δεύτερη περίπτωση είναι οι κακοτεχνίες. Με τους νέους κανονισμούς επιβάλλονται πρόστιμα στα κακότεχνα έργα, που διαπιστώνει η Ευρωπαϊκή Ένωση. Τα πρόστιμα αυτά μπορούν να περάσουν και την κοινοτική συμμετοχή. Αντιλαμβάνεσθε, λοιπόν, πόση σημασία έχει να τεθεί φραγμός στην υπάρχουσα κατάσταση και στην ασυδοσία που υπάρχει στον τομέα αυτόν.
Κύριε Υπουργέ, αυτές οι αδυναμίες που επισημαίνει το Ελεγκτικό Συνέδριο είναι εύκολο να αντιμετωπιστούν -το λέω αυτό με την πείρα την οποία έχω είκοσι χρόνια ως πολιτικός μηχανικός και εργολάβος- με δύο απλές κινήσεις, που πολλές φορές έχουμε προτείνει στη Βουλή, αλλά φωνάζουμε σε ώτα μη ακουόντων. 
Πρώτα-πρώτα η βασική αιτία για τις υπερβάσεις των προϋπολογισμών είναι η ποιότητα των μελετών. Δεν μπορείτε να κάνετε οικονομικά έργα, όταν η αμοιβή του μελετητού εξαρτάται από το κόστος του έργου. Έχει συμφέρον, λοιπόν, ο μελετητής να γίνονται υπερβάσεις των έργων, διότι αυξάνεται η αμοιβή του, συμπίπτει το συμφέρον του με το συμφέρον του εργολάβου και ο τρίτος παράγων του συστήματος, ο επιβλέπων, είναι αδύναμος να αντιδράσει σ' αυτά τα δύο μεγαθήρια. 
Τι πρέπει να γίνει; Επαναφέρετε τη διάταξη του ν.716/1987 -δική μου διάταξη είναι, την είχα φτιάξει εγώ τότε ως Γενικός Γραμματέας- που όχι μόνο αποσυνδέει την αμοιβή του μηχανικού από το μελετητή, αλλά δίνει πριμ στο μελετητή για τυχόν μείωση του κόστους του έργου από επιμελημένη μελέτη. Έτσι, τον μελετητή το είχαμε συνεπιβλέποντα στο έργο, σύμμαχο του επιβλέποντος, για να μπορέσουμε να δούμε πραγματικά τι συμβαίνει. Είναι απλό. Επαναφορά αυτής της διατάξεως, η οποία καταργήθηκε το 1981 από γνωστό διαπλεκόμενο, ο οποίος με είχε προειδοποιήσει ότι "η διάταξη αυτή θα καταργηθεί γιατί δεν μας συμφέρει". Και καταργήθηκε. 
Η δεύτερη περίπτωση, οι κακοτεχνίες. Οι περιοδικοί, αποσπασματικοί και δειγματοληπτικοί έλεγχοι δεν λύνουν το πρόβλημα. Πρέπει να κάνουμε τον έλεγχο αναγκαστική διαδικασία, κύριε Υπουργέ. Θα πρέπει να υπάρχουν ελεγκτικοί οργανισμοί, οι οποίοι θα δίνουν βεβαίωση στον εργολάβο για κάθε τμήμα που κατασκευάζει ότι είναι εντάξει το έργο, για να μπορεί να πληρωθεί. Την ίδια δουλειά είχαμε κάνει με το θέμα του περιορισμού των παραβάσεων στα οικοδομικά. Δεν μπορούσε να πάρει ρεύμα από τη ΔΕΗ, αν δεν γινόταν προηγουμένως ο έλεγχος. Έτσι είχαν σταματήσει οι παραβάσεις. Όμως καταργήθηκε η διάταξη αυτή. Αυτός ο αναγκαστικός έλεγχος είναι το κλειδί της λύσεως, κύριε Υπουργέ. 
Αυτές τις δύο προτάσεις που κάνω πρέπει να τις σκεφθείτε σοβαρά. Σας απευθύνω έκκληση, κύριε Υπουργέ. Με τους νέους κανονισμούς τα δημοσιονομικά προβλήματα που θα δημιουργηθούν από τη συνέχιση αυτής της καταστάσεως θα είναι πάρα πολύ σοβαρά.
ΒΥΡΩΝ ΠΟΛΥΔΩΡΑΣ: Δεν συντάσσετε πρωτόκολλο παραλαβής και παραδόσεως. 
ΠΡΟΕΔΡΕΥΩΝ (Παναγιώτης Σγουρίδης): Είναι σωστές οι προτάσεις του κ. Τσιπλάκου, δεν το συζητάμε.
ΒΥΡΩΝ ΠΟΛΥΔΩΡΑΣ: Δεν υπάρχει πρωτόκολλο παραλαβής και παράδοσης για κανένα έργο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φλωρίδη, για να κλείσετε, έχετε το λόγο για πέντε λεπτά.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, θα περιοριστώ μόνο σε ένα ζήτημα το οποίο τέθηκε, μετά τη δική μου ομιλία, από τους συναδέλφους. Θα αναφερθώ στο ζήτημα της στάσης της Κυβέρνησης απέναντι στη μελλοντική λειτουργία του Ελεγκτικού Συνεδρίου. Και αυτό, γιατί εδώ έγινε προφανώς κάποια παρανόηση. Και μόνο ως παρανόηση μπορώ να το θεωρήσω, δεν μπορώ να φανταστώ ότι υπάρχει μια εσκεμμένη διαστρέβλωση των όσων είπα.
Είμαι υποχρεωμένος να αναφερθώ στο γεγονός ότι ελλείψει στοιχείων τα οποία θα βοηθούσαν στην άσκηση κριτικής εναντίον της κυβερνήσεως, στοιχείων που να βασίζονται στην έκθεση του Ελεγκτικού Συνεδρίου για κακοδιαχείριση, για αδιαφάνεια κλπ., καταφύγαμε στην αναφορά του παρελθόντος με την έννοια των σχέσεων που είχαν ιστορικά οι κυβερνήσεις του ΠΑ.ΣΟ.Κ. με το Ελεγκτικό Συνέδριο.
Θέλω να πω το εξής: Η τελευταία συνταγματική αναθεώρηση οδήγησε στην ενίσχυση του ρόλου του Ελεγκτικού Συνεδρίου, στην περαιτέρω κατοχύρωση αυτού του ρόλου. Και δεν πρέπει να διαφεύγει της προσοχής μας ότι η τελευταία συνταγματική μεταρρύθμιση έγινε με πρωτοβουλία της Κυβέρνησης και των Βουλευτών του ΠΑ.ΣΟ.Κ.. Άρα, δεν μπορεί κανείς να πει ότι η Κυβέρνηση είχε στο μυαλό της να αποδυναμώσει το ρόλο του Ελεγκτικού Συνεδρίου. Αντίθετα, η πράξη έδειξε, με μια κορυφαία κοινοβουλευτική διαδικασία, όπως είναι η συνταγματική αναθεώρηση, ότι η Κυβέρνηση του ΠΑ.ΣΟ.Κ. ήθελε να ενισχύσει και το έπραξε με τις προτάσεις τις οποίες έκανε.
Δεύτερον -επειδή δεν μπορεί κανείς να ομιλεί θεωρητικά- το μεγαλύτερο πεδίο ελέγχου το οποίο ανετέθη στο Ελεγκτικό Συνέδριο αφορά τα μεγαλύτερα μεγέθη των δημοσίων έργων και των δημοσίων προμηθειών που γίνονται σήμερα στη χώρα μας. Είπα πριν και υπενθύμισα ότι η νομοθετική ρύθμιση που οδηγεί στον έλεγχο από το Ελεγκτικό Συνέδριο όλων των συμβάσεων που αφορούν αναθέσεις έργων και προμηθειών που υπερβαίνουν το 1 δισεκατομμύριο, έγινε από το ΠΑ.ΣΟ.Κ.. Άρα, και αυτή η ρύθμιση είναι που ενισχύει συστηματικά και σημαντικά το ρόλο του Ελεγκτικού Συνεδρίου, ως αναγνώριση της διαχρονικής θετικής πορείας του και της συμβολής του στην υπεράσπιση της διαφάνειας και της νομιμότητας όσον αφορά τη διαχείριση του δημοσίου χρήματος.
Αναφέρθηκα στην ανάγκη δημιουργίας ενός καλύτερου συστήματος ουσιαστικού ελέγχου, που είναι και η πρόταση του Ελεγκτικού Συνεδρίου, για τις κρατικές δαπάνες. Κυρίως όμως αναφέρθηκα στον τομέα εκείνο που ανήκει στην ελεγκτική αρμοδιότητα της διοίκησης, δηλαδή κυρίως στις υπηρεσίες δημοσιονομικού ελέγχου.
Είπα, λοιπόν, ότι αυτός ο μηχανισμός, αυτή η δομή, πρέπει να αλλάξει προς το καλύτερο. Έχουμε τώρα την ευρωπαϊκή εμπειρία και είμαστε σε θέση να συγκροτήσουμε αυτόν τον υπάρχοντα μηχανισμό και να τον προσανατολίσουμε, έτσι ώστε να πάμε και στην αντιμετώπιση της ουσιαστικής διαδικασίας ελέγχου που οδηγεί στην καθαρή εικόνα για το πού έχουν πάει τα χρήματα του ελληνικού λαού και τι έχουν αποδώσει. Και αυτό πρέπει να γίνει όχι μόνο στο επίπεδο της νομιμότητας και της κανονικότητας που γίνεται ο έλεγχος σήμερα.
Άρα, κανείς μα κανείς δεν σκέφτεται να περιορίσει επ' ελάχιστον το ρόλο που ασκεί το Ελεγκτικό Συνέδριο, έστω και κατά την ελληνική μοναδικότητα, τον προληπτικό δικαστικό έλεγχο. Δεν υπάρχει τέτοιο ζήτημα. Το ζήτημα το οποίο τίθεται για την Κυβέρνηση -και έχει ετοιμάσει την πρότασή της, η οποία προφανώς θα έρθει στη Βουλή, είναι η καλύτερη και πιο συστηματική οργάνωση του ελέγχου στο πεδίο των δαπανών που ανήκουν σήμερα στη διοίκηση. Γι' αυτό το κομμάτι μιλάμε. Και αυτό το κομμάτι είναι μεγάλο, αυτό το κομμάτι συμπεριλαμβάνει την αυτοδιοίκηση και μια σειρά από άλλες δαπάνες.
Άρα, επικροτώντας -γιατί δεν μπορεί να μην αναγνωρίσουμε τις πολύ σημαντικές προτάσεις, οι οποίες θέλουν βεβαίως μελέτη, που κατέθεσε ο κ. Τσιπλάκος- μπορώ να πω ότι μόλις επ' εσχάτοις της συζητήσεως η Νέα Δημοκρατία συνέβαλε έτσι ώστε να αναπτυχθεί ένας προβληματισμός για το πώς τα πράγματα μπορούν να γίνουν καλύτερα.
Κλείνω λέγοντας το εξής: Η εικόνα της εκθέσεως του Ελεγκτικού Συνεδρίου, όσον αφορά τη διαχείριση του δημοσίου χρήματος, νομίζω ότι είναι μια απολύτως καθαρή εικόνα και τα στοιχεία τα ποσοτικά και τις ποσοστιαίες αναφορές τις έκανα όταν μίλησα. Αυτό που πρέπει να συνεχίσουμε να κάνουμε είναι η περαιτέρω εμβάθυνση και ενίσχυση των μηχανισμών ελέγχου και διαφάνειας, η επέκτασή τους στο ουσιαστικό πεδίο, έτσι ώστε τα πράγματα να καλυτερεύουν διαρκώς.
Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο για δύο λεπτά.
ΒΥΡΩΝ ΠΟΛΥΔΩΡΑΣ: Με νόμο που ψήφισε η Κυβέρνηση του ΠΑΣΟΚ μια σύμβαση αν κριθεί παράνομη και εκτιμηθεί με απόφαση δικαστηρίου ότι παρανόμως έχει ανατεθεί η σύμβαση στον άλφα αντί του βήτα, έχουμε την κορωνίδα της φαυλότητας νομοθετικά από το ΠΑΣΟΚ. Κρίνεται μια σύμβαση παράνομη. Κακώς ανετέθη στον άλφα πλειοδότη ή μειοδότη κατά το περιεχόμενο της συμβάσεως. Τι κάνει το δημόσιο; Επιτρέπει τη συνέχιση της εκτέλεσης της σύμβασης σε εκείνον του οποίου η παρανομία ανεγνωρίσθη και αποζημιώνει τον προσφυγόντα. Αυτό είναι το δράμα του ΠΑΣΟΚ. Λέγεται με άλλους λόγους θεσμοθέτηση της φαυλότητας. Δεν βρίσκω χαρακτηρισμούς. Είναι ισχύων νόμος του κράτους ψηφισθείς από την πλειοψηφία του ΠΑΣΟΚ, και θέλουμε με αυτό το δεδομένο να μιλάμε για οράματα και σχεδιάσματα; Πρώτη σας δουλειά, αν έχετε σεβασμό προς το δημόσιο χρήμα, είναι να καταργήσετε με μια διάταξη νόμου αυτό το νόμο, αυτή τη διάταξη νόμου που είναι η κορωνίς της φαυλότητας. Ευθεία η πρόκλησή μας. Δεν θέλω άλλες ρητορίες. Καταργείστε αυτό. Είναι η κορωνίς της φαυλότητας. Είναι δηλαδή το απαύγασμα της ελλείψεως σεβασμού προς το δημόσιο χρήμα και τον ιδρώτα του ελληνικού λαού.
ΠΡΟΕΔΡΕΥΩΝ (Παναγιώτης Σγουρίδης): Είναι καταργημένο αφ'εαυτού.
ΒΥΡΩΝ ΠΟΛΥΔΩΡΑΣ: Όχι.
ΠΡΟΕΔΡΕΥΩΝ (Παναγιώτης Σγουρίδης): Είναι καταργημένο.
ΒΥΡΩΝ ΠΟΛΥΔΩΡΑΣ: Έχετε λάθος, κύριε Πρόεδρε, μην επιμένετε. 
ΠΡΟΕΔΡΕΥΩΝ (Παναγιώτης Σγουρίδης): Επιμένω, γιατί είναι καταργημένο.
ΒΥΡΩΝ ΠΟΛΥΔΩΡΑΣ: Όχι.
ΠΡΟΕΔΡΕΥΩΝ (Παναγιώτης Σγουρίδης): Διότι για να ανατεθεί ένα έργο, πρέπει να έχουν τελειώσει όλες οι διαδικασίες. Αυτό έγινε για κάποια έργα, που ήδη είχαν ανατεθεί και κατασκευάζονταν. 
ΒΥΡΩΝ ΠΟΛΥΔΩΡΑΣ: Ακούστε να δείτε πώς παγιδεύεστε με την παρέμβασή σας, κύριε Πρόεδρε. 
Εγώ σας λέω ότι προκαλώ τους λαβόντες τη νομοθετική πρωτοβουλία τότε, αφού είναι γράμμα νεκρό όπως λέτε εσείς, να φέρουν διάταξη να καταργηθεί το γράμμα νεκρό.
ΠΡΟΕΔΡΕΥΩΝ (Παναγιώτης Σγουρίδης): Σωστή πρόταση.
ΒΥΡΩΝ ΠΟΛΥΔΩΡΑΣ: Δεύτερον, αν μας προκαλείτε με τον προϊδεασμό για το πώς θέλουμε τον έλεγχο των δημοσίων δαπανών, σας λέω από την αρχή είμαστε σύμφωνοι. Αλλά μπορείτε να μου διευκρινίσετε τι απογίνεται ο προληπτικός έλεγχος που ανατίθεται από το Σύνταγμα στο Ελεγκτικό Συνέδριο; Τότε ερμηνεύω τη δήλωσή σας ή τον προϊδεασμό που μας κάνατε, ότι έστω την υστάτη ώρα θέλετε να ασχοληθείτε με τον ουσιαστικό έλεγχο σε εκείνους που φέρουν την ευθύνη, τους διατάκτες που τους λέμε, για τις δημόσιες δαπάνες στη Δημόσια Διοίκηση. Σύμφωνοι. Όμως, επαναλαμβάνω -γιατί υπάρχει ασάφεια- κάτω τα χέρια από το Ελεγκτικό Συνέδριο. Να το ενδυναμώσουμε, να το ενισχύσουμε, να σεβαστούμε τις προτάσεις του, είμαστε εδώ πρόθυμοι να συμφωνήσουμε για περαιτέρω ουσιαστικοποίηση του ελέγχου ή αλλιώς ουσιαστικό έλεγχο των δημοσίων δαπανών.
Ευχαριστώ.
ΚΥΡΙΑΚΟΣ ΣΠΥΡΙΟΥΝΗΣ: Νομίζω ότι όλοι συμφωνήσαμε σ' αυτό.
ΒΥΡΩΝ ΠΟΛΥΔΩΡΑΣ: Βεβαίως. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της ετήσιας εκθέσεως του Ελεγκτικού Συνεδρίου για τον οικονομικό έτος 1999.
Δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.53΄, λύεται η συνεδρίαση για αύριο ημέρα Πέμπτη 16 Μαΐου 2002 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση της πρότασης νόμου αρμοδιότητας του Υπουργείου Υγείας και Πρόνοιας: "Τροποποίηση του ισχύοντος θεσμικού πλαισίου περί ναρκωτικών ουσιών και κωδικοποίηση του συνόλου των νομικών διατάξεων που αφορούν στην πρόληψη της διάδοσης των ναρκωτικών, την καταπολέμηση του παράνομου εμπορίου, τη θεραπεία και την ένταξη στην κοινωνία εξαρτημένων από ναρκωτικά προσώπων", σύμφωνα με την ημερήσια διάταξη που έχει διανεμηθεί.




Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



 


