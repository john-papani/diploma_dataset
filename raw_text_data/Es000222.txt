Τρίτη 22 Φεβρουαρίου 2000¶
ΣΥΝΕΔΡΙΑΣΗ  ?'¶
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ¶
Α. ΕΙΔΙΚΑ ΘΕΜΑΤΑ¶
1. Επικύρωση Πρακτικών.¶
2. Ανακοινώνεται ότι τη συνεδρίαση παρακολουθούν μαθητές από το 47ο
Γυμνάσιο Αθήνας και άτομα ειδικών δεξιοτήτων.¶
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ¶
1) Κατάθεση αναφορών.¶
2) Απαντήσεις Υπουργών σε ερωτήσεις Βουλευτών.¶
3) Ανακοίνωση του δελτίου επικαίρων ερωτήσεων της Τετάρτης 23
Φεβρουαρίου 2000.¶
4) Συζήτηση αναφορών και ερωτήσεων:¶
α) Προς τον Υπουργό Γεωργίας, σχετικά με τη λήψη μέτρων για τη
στήριξη του εισοδήματος των βαμβακοπαραγωγών κλπ..¶
β) Προς τον Υπουργό Υγείας και Πρόνοιας, σχετικά με τη λήψη μέτρων προστασίας του δημόσιου χαρακτήρα του νοσοκομείου "ΠΑΠΑΔΗΜΗΤΡΙΟΥ" στα Μελίσσια Αττικής.¶
Γ. ΝΟΜΟΘΕΤΙΚΗ ΕΡΓΑΣΙΑ¶
1. Ψήφιση στο σύνολο του σχεδίου νόμου του Υπουργείου Γεωργίας:
"Αγροτικές Συνεταιριστικές Οργανώσεις".¶
2. Ψήφιση επί της αρχής των άρθρων και του συνόλου του σχεδίου νόμου του Υπουργείου Γεωργίας: "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Ισλαμικής Δημοκρατίας του Ιράν για οικονομική, επιστημονική και τεχνική συνεργασία στον τομέα της γεωργίας".¶
3. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Δημόσιας Τάξης: "Κύρωση του Πρωτοκόλλου για την ενίσχυση της τριμερούς συνεργασίας για την καταπολέμηση του εγκλήματος και ιδιαίτερα του διασυνοριακού εγκλήματος μεταξύ των Κυβερνήσεων της Ελληνικής Δημοκρατίας, της Δημοκρατίας της Βουλγαρίας και της Ρουμανίας".¶
4. Ψήφιση επί της αρχής των άρθρων και του συνόλου του σχεδίου
νόμου του Υπουργείου Δικαιοσύνης: "Κύρωση της Σύμβασης δικαστικής συνδρομής σε αστικές και ποινικές υποθέσεις μεταξύ της Ελληνικής Δημοκρατίας και της Δημοκρατίας της Γεωργίας".¶
5. Συζήτηση επί της αρχής του σχεδίου νόμου του Υπουργείου Εθνικής Παιδείας και Θρησκευμάτων: "Εκπαίδευση των ατόμων με ειδικές εκπαιδευτικές ανάγκες και άλλες διατάξεις".¶
ΟΜΙΛΗΤΕΣ¶
Α. Επί των αναφορών και ερωτήσεων:¶
ΑΝΩΜΕΡΙΤΗΣ Γ.¶
ΑΡΑΠΗ-ΚΑΡΑΓΙΑΝΝΗ Β.¶
ΙΩΑΝΝΙΔΗΣ Φ.¶
ΚΑΡΑΣΜΑΝΗΣ Γ.¶
Β. Επί του σχεδίου νόμου του Υπουργείου Δημόσιας Τάξης:¶
ΤΑΣΟΥΛΑΣ Α.¶
ΧΡΥΣΟΧΟΙΔΗΣ Μ.¶
Γ. Επί του σχεδίου νόμου του Υπουργείου Εθνικής Παιδείας και
Θρησκευμάτων:¶
ΑΛΕΞΟΠΟΥΛΟΣ Γ.¶
ΑΡΑΠΗ-ΚΑΡΑΓΙΑΝΝΗ Β.¶
ΑΡΣΕΝΗΣ Γ.¶
ΒΟΥΛΓΑΡΑΚΗΣ Γ.¶
ΓΕΩΡΓΑΚΟΠΟΥΛΟΣ Δ.¶
ΚΑΤΣΙΛΙΕΡΗΣ Π.¶
ΚΟΥΝΑΛΑΚΗΣ Π.¶
ΚΟΥΡΟΥΜΠΛΗΣ Π.¶
ΛΟΥΛΕ Α.¶
ΜΠΕΝΤΕΝΙΩΤΗΣ Ε.¶
ΣΠΥΡΙΟΥΝΗΣ Κ.¶
ΤΑΣΟΥΛΑΣ Α.¶
ΤΣΟΒΟΛΑΣ Δ.¶

ΠΡΑΚΤΙΚΑ  ΒΟΥΛΗΣ¶
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)¶
ΣΥΝΟΔΟΣ Δ'¶
ΣΥΝΕΔΡΙΑΣΗ   Ρ'¶
Τρίτη 22 Φεβρουαρίου 2000¶
----------------¶
Αθήνα, σήμερα στις 22 Φεβρουαρίου 2000, ημέρα Τρίτη και ώρα 18.20' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.¶
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι,
αρχίζει η συνεδρίσαη.¶
Παρακαλείται ο κύριος Γραμματέας να ανακοινώσει τις αναφορές προς το Σώμα.¶
(Ανακοινώνονται προς το Σώμα από την κ. Βασιλική Αράπη-Καραγιάννη,
Βουλευτή Α' Αθηνών, τα ακόλουθα:¶
(Το κείμενο των ανακοινώσεων υπάρχει στο τεύχος των Πρακτικών της
Βουλής)¶
ΠΡΟΕΔΡΕΥΩΝ (Παναγιώτης  Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 23 Φεβρουαρίου 2000.¶
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. 
Βουλής)¶
1. Η με αριθμό 661/16.2.2000 επίκαιρη ερώτηση του Βουλευτή του
Πανελληνίου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Εθνικής Παιδείας και Θρησκευμάτων, σχετικά με την ίδρυση Πανεπιστημιακών Σχολών και Τμημάτων Τεχνολογικών Εκπαιδευτικών Ιδρυμάτων στο Νομό Ηλείας κλπ.¶
2. Η με αριθμό 663/16.2.2000 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Τύπου και Μέσων Μαζικής Ενημέρωσης, σχετικά με τη λήψη μέτρων,  για τον έλεγχο της ποιότητας των τηλεοπτικών προγραμμάτων κλπ.¶
3. Η με αριθμό 675/21.2.2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με τις νέες ρυθμίσεις στο σύστημα εισαγωγής, στην τριτοβάθμια εκπαίδευση των Ελλήνων του εξωτερικού κλπ.¶
4. Η με αριθμό 670/21.2.2000 επίκαιρη ερώτηση της Βουλευτού του
Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Οικονομικών, σχετικά με την επιστροφή του Φόρου Προστιθέμενης Αξίας σε πληγέντες, από καιρικά φαινόμενα, αγρότες που δεν διαθέτουν παραστατικά κλπ.¶
5. Η με αριθμό 667/18.2.2000 επίκαιρη ερώτηση του Βουλευτή του
Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εργασίας και Κοινωνικών Ασφαλίσεων, σχετικά με την αύξηση του επιδόματος ανεργίας των εποχιακά απασχολουμένων ξενοδοχοϋπαλλήλων.¶
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 & 3
Καν. Βουλής)¶
1. Η με αριθμό 664/17.2.2000 επίκαιρη ερώτηση της Βουλευτού του
Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Δικαιοσύνης, σχετικά με τις προθέσεις του Υπουργείου να παρατείνει την ισχύ του πίνακα επιτυχόντων δοκίμων ειρηνοδικών κλπ.¶
2. Η με αριθμό 674/21.2.2000 επίκαιρη ερώτηση του Βουλευτή της Νέας
Δημοκρατίας κ. Αναστασίου Παπαληγούρα προς τον Υπουργό Γεωργίας, σχετικά με το πρόγραμμα αναδιάρθρωσης για τους καλλιεργητές εσπεριδοειδών κλπ.¶ 
ΠΡΟΕΔΡΕΥΩΝ (Παναγιώτης  Σγουρίδης): Κύριοι συνάδελφοι, εισερχόμαστε
στη συζήτηση των ¶
ΑΝΑΦΟΡΩΝ ΚΑΙ ΕΡΩΤΗΣΕΩΝ¶
Αναφορές και ερωτήσεις πρώτου κύκλου:¶
Η πρώτη με αριθμό 4935/18.1.2000 ερώτηση  του Βουλευτή του Πανελληνίου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την ίδρυση και λειτουργία ενός Κέντρου Τεχνολογικής 'Ερευνας, για το Τεχνολογικό Εκπαιδευτικό 'Ιδρυμα (ΤΕΙ) Πειραιά, διαγράφεται λόγω κωλύματος και του Βουλευτή και του Υπουργού. ¶
Επίσης η τρίτη με αριθμό 2219/17.12.99 αναφορά του Βουλευτή του
Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό
Εθνικής Παιδείας και Θρησκευμάτων, σχετικά με τα προβλήματα που αντιμετωπίζει το Γυμνασιακό Παράρτημα Ερεσού, το οποίο υπάγεται στο Γυμνάσιο 'Αντισσας Λέσβου κλπ., διαγράφεται λόγω κωλύματος και του Boυλευτή και του Υπουργού.¶
Εισερχόμαστε στις αναφορές και ερωτήσεις δευτέρου κύκλου.¶
Η πρώτη με αριθμό 2386/6.10.99 ερώτηση του Βουλευτή της Νέας
Δημοκρατίας κ. Γεωργίου Σαλαγκούδη προς τον Υπουργό Δικαιοσύνης, σχετικά με την κατάθεση πίνακα όλων των υποθέσεων που επελήφθη, αυτεπαγγέλτως, η Εισαγγελία του Αρείου Πάγου και του Εφετείου Αθηνών, από 1ης Ιανουαρίου 1998 μέχρι σήμερα, διαγράφεται λόγω κωλύματος του κυρίου Υπουργού.¶ 
Επανερχόμαστε στη συζήτηση των αναφορών και ερωτήσεων πρώτου κύκλου.¶ Δεύτερη είναι η με αριθμο 4463/17.12.99 ερώτηση του Βουλευτή της Νέας
Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με τη λήψη μέτρων για τη στήριξη του εισοδήματος των βαμβακοπαραγωγών κλπ.¶ 
Η ερώτηση του κυρίου Καρασμάνη σε περίληψη έχει ως εξής:¶
"Κατάπληξη, αγανάκτηση και οργή έχει προκαλέσει στις δεκάδες χιλιάδες 'Ελληνες βαμβακοπαραγωγούς η στάση που τηρεί η Κυβέρνηση και η ηγεσία του Υπουργείου Γεωργίας σε κρίσιμα για το εισόδημά τους θέματα.¶
Επειδή η Κυβέρνηση και η ηγεσία του Υπουργείου Γεωργίας πρέπει
υπεύθυνα και αντικειμενικά να ενημερώσουν τους 'Ελληνες βαμβακοπαραγωγούς για την πραγματική κατάσταση που επικρατεί σήμερα, για το λόγο αυτό ερωτάται ο κύριος Υπουργός Γεωργίας να ενημερώσει το Σώμα:¶
1. Σε ποιο ύψος αναμένεται να ανέλθει τελικά η φετινή ελληνική
παραγωγή βαμβακιού και γιατί έπεσαν τόσο έξω οι προβλέψεις του Οργανισμού Βάμβακος; Με αυτή την παραγωγή οι 'Ελληνες βαμβακοπαραγωγοί θα εισπράξουν στα τέλη του ερχόμενου καλοκαιριού εξόφληση της κοινοτικής επιδότησης, με βάση τη σημερινή προκαταβολή που τους χορηγείται 190 δραχμές το κιλό κοινοτικό ενίσχυση + 40 δραχμές άτοκο δάνειο της ΑΤΕ ως συμπληρωματική προκαταβολή;¶
2. Θα αναγκαστούν οι βαμβακοπαραγωγοί να επιστρέψουν χρήματα στην
Ευρωπαϊκή 'Ενωση από την προκαταβολή που λαμβάνουν σήμερα και στην περίπτωση αυτή τι θα γίνει;¶
Θα εφαρμοστεί, πώς και με ποιο τρόπο, η εξαγγελία περί μη καταβολής εισφοράς συνυπευθυνότητας από τους βαμβακοπαραγωγούς που καλλιεργούν μέχρι 60 στρέμματα με βαμβάκι;".¶
Ο Υπουργός Γεωργίας κ. Ανωμερίτης έχει το λόγο για τρία λεπτά για να πρωτολογήσει.¶
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, το βαμβάκι είναι ένα εθνικό προϊόν με το οποίο δεν μπορεί κανείς να παίζει. Είναι εθνικό προϊόν γιατί καλλιεργείται σχεδόν σε πολλές περιοχές ως μονοκαλλιέργεια και επίσης γιατί εισφέρει στην εθνική οικονομία πάρα πολλά λεφτά.¶
Είναι επίσης εθνικό προϊόν γιατί είναι ένα από τα κύρια επιδοτούμενα προϊόντα. Είναι γνωστό ότι ο καπνός, το λάδι και το βαμβάκι είναι τα κύρια επιδοτούμενα προϊόντα μας. Τα τέσσερα, μάλιστα, κύρια επιδοτούμενα προϊόντα μας εισπράττουν το 73% των κοινοτικών πόρων που εισρέουν στην Ελλάδα.¶
Είναι επίσης γνωστό ότι το βαμβάκι υπόκειται σε ένα ειδικο σύστημα, μέσα στην Κοινότητα, το λεγόμενο σύστημα ελλειμματικών πληρωμών. Δηλαδή η Ευρωπαϊκή Κοινότητα πληρώνει τη διαφορά ανάμεσα στη διεθνή τιμή και στην τιμή στόχου που έχουμε θέσει και λόγω της χαμηλής διεθνούς τιμής του βαμβακιού, που φέτος έφθασε και στις εξήντα μία (61) δραχμές το κιλό, η Κοινότητα καλύπτει με επιδοτήσεις τη διαφορά ανάμεσα στις εξήντα μία (61) δραχμές και στις τριακόσιες (300) δραχμές. Αυτό έχει δημιουργήσει πολλά προβλήματα.¶
Η περσινή χρονιά ήταν μία καλή χρονιά. Πραγματικά το ύψος της παραγωγής θα φθάσει το ένα εκατομμύριο τριακόσιους είκοσι χιλιάδες τόνους, ρεκόρ ποσοτήτων, σε μία καλλιεργηθείσα έκταση περίπου των τεσσάρων εκατομμυρίων διακοσίων χιλιάδων στρεμμάτων.¶
Ακριβώς επειδή υπάρχει αυτό το σύστημα της Κοινότητας, το οποίο
μάλιστα δημιουργεί τεράστια, δημοσιονομικού χαρακτήρα, προβλήματα στον προϋπολογισμό της Κοινότητας, αφού ο προϋπολογισμός της Κοινότητας θα πληρώσει εκατόν εξήντα εκατομμύρια ευρώ, παραπάνω από ό,τι έχουμε συμφωνήσει, όπως έγινε σχεδόν πέρυσι, παρ' όλα αυτά εμείς -είναι γνωστό-στηρίξαμε και στηρίζουμε έναν κανονισμό, τον οποίο πετύχαμε, γιατί είναι επιτυχία να συνεχιστεί το καθεστώς των ελλειμματικών πληρωμών, παρά
τη διαφωνία που έχουμε στο σημείο συνυπευθυνότητας. Γιατί κατά τα άλλα ο Κανονισμός είναι μέσα στα πλαίσια των εθνικών μας συμφερόντων.¶
Από την άλλη μεριά η ελληνική Κυβέρνηση, προκειμένου να ενισχύσει το εισόδημα των παραγωγών, σε μία πιο καλή στιγμή, χορήγησε προκαταβολή, μαζί με την τιμή, ακριβώς επειδή η τιμή λόγω της μεγάλης παραγωγής και λόγω των πολλών στρεμμάτων που καλλιεργήθηκαν, αναμένεται να είναι πιο χαμηλή από πέρυσι.¶
Από την άλλη πλευρά το τελικό ύψος της επιδότησης είναι γεγονός ότι
κάθε χρόνο συγκεκριμενοποιείται τον Ιούνιο.¶
Εμείς σύμφωνα και με τα έγγραφα που έχω από τις αρμόδιες υπηρεσίες και τον Οργανισμό Βάμβακος, δεν βλέπουμε ότι θα υπάρξει κανένα πρόβλημα, όσον αφορά το ένα από τα ερωτήματα του αγαπητού κυρίου συναδέλφου που έχει κάνει την ερώτηση. Ευχαριστώ.¶
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο.¶ 
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, η ερώτηση κατατέθηκε στις 17
Δεκεμβρίου. Γραπτή ερώτηση με εννέα ερωτήματα γι' αυτό το εθνικό προϊόν όπως πολύ σωστά είπε ο Υπουργός, αλλά δυστυχώς απάντηση δεν δόθηκε. Με τον Κανονισμό της Βουλής, υποχρεώθηκε να απαντήσει, αλλά δεν έδωσε την απάντηση που πρέπει.¶
Συμφωνούμε, λοιπόν, ότι είναι εθνικό προϊόν αλλά έχουν γίνει τραγικά λάθη γι' αυτό το εθνικό προϊόν και κατά την προηγούμενη διαπραγμάτευση του 1994-1995 που καταργήθηκε ο οριακός φραγμός με αποτέλεσμα η συνυπευθυνότητα να αυξάνεται χωρίς όριο.¶
Δεύτερον. Εγώ έχω θέσει συγκεκριμένα ερωτήματα. Θα επιστραφούν τα χρήματα αυτά που δώσατε ως άτοκο δάνειο των σαράντα (40) δραχμών; Και ξέρετε πολύ καλά ότι τα δώσατε λόγω της προεκλογικής χρονιάς. Πείτε μου απλά ποια είναι η τελική τιμή και ποιο θα είναι το ύψος της συνυπευθυνότητας.  'Εχετε το τελικό ισοζύγιο 31 Ιανουαρίου του 1999 που εκεί λέει ότι η παραγωγή έχει φθάσει στο ένα εκατομμύριο τριακόσιες πενήντα τρεις χιλιάδες τόνοι. Μιλάω και για το αναπροσαρμοσμένο βάρος.¶ 
Επομένως, λοιπόν, η επιστροφή θα είναι είκοσι τρεις με είκοσι πέντε
δραχμές. Εάν δεν τις επιστρέψετε, πείτε μου, κύριε Υπουργέ, από πού θα ισοσκελίσετε αυτήν τη διαφορά; Από την Αγροτική Τράπεζα; Θα το χαρίσει δηλαδή η Αγροτική Τράπεζα; Θα το δώσετε από τον κρατικό προϋπολογισμό; Ξεκαθαρίστε τα, μην αφήνετε αυτό το θολό τοπίο.¶
'Εχετε βγάλει κάποιες υπουργικές αποφάσεις εκ των οποίων η μία αναιρεί την άλλη. Λέγατε ότι μέχρι εξήντα στρέμματα δεν θα πληρώνει ο βαμβακοπαραγωγός συνυπευθυνότητα. Απ'ό,τι βλέπω η τελική σας απόφαση έχει καταργήσει αυτήν την εξαγγελία.¶
Τώρα, γεννάται το εξής ζήτημα: Είπατε ότι ο κατά κύριο επάγγελμα
αγρότης και ο κατά αποκλειστικότητα βαμβακοπαραγωγός θα έχει τη δυνατότητα να σπείρει βαμβάκι μέχρι διακόσια στρέμματα. Αυτό είναι λάθος, όταν ξέρετε ότι το 95% των βαμβακοπαραγωγών καλλιεργούν και άλλα προϊόντα. Υπάρχει πρόβλημα. Ξεκαθαρίστε το για να ξέρουν οι βαμβακοπαραγωγοί τι συμβαίνει. Θα επιστραφούν τα χρήματα; Από πού θα καλύψετε αυτήν τη διαφορά; Από τον κρατικό προϋπολογισμό; Θα το χαρίσει η Αγροτική Τράπεζα; Για να μάθουν οι αγρότες, υπεύθυνα και σοβαρά. Ευχαριστώ.¶
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Γεωργίας κ.  Ανωμερίτης έχει το λόγο.¶
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, δεν υπάρχει
θέμα επιστροφής ή μη επιστροφής των χρημάτων. Εμείς κάναμε αυτό που
έπρεπε. Ενισχύσαμε στην κρίσιμη περίοδο προκαταβάλλοντας ένα μέρος των επιστροφών από αυτά τα οποία θα έπαιρναν διαδοχικά, αλλά το σύστημα
οδηγεί σε έναν τελικό προσδιορισμό, που δεν μπορεί να είναι γνωστός πριν από τον Ιούνιο.¶
Σύμφωνα με τα στοιχεία τα οποία υπάρχουν, πιστεύουμε ότι όταν
μαζευτούν όλα αυτά τα τιμολόγια θα μπορούμε να δούμε τι ακριβώς θα έχει γίνει. Εμείς εκτιμούμε -και αυτό κάνουμε- ότι για να μην επαναληφθούν τα φετινά φαινόμενα, όπου ο καθένας κάνει ό,τι θέλει και οφείλουν συνδικαλιστές και συνεταιριστές να κάτσουν στο ίδιο τραπέζι, να προστατεύσουν το προϊόν και να αποφασίσουν μέσα από την εθνική διεπαγγελματική οργάνωση βάμβακος την οποία οφείλουν να συστήσουν, τι θα κάνουν με το προϊόν. Εμείς δεν θα αφήσουμε το προϊόν ούτε ποιοτικά να νοθεύεται, όπως πολλές φορές γίνεται ούτε και την τιμή του να
κατρακυλήσει προς τα κάτω. Γι' αυτό παίρνουμε διοικητικά μέτρα. Μόνο για
το 2000, μόνο για φέτος, μέχρι να συνεννοηθούν οι ίδιοι οι εκπρόσωποι των παραγωγών. Τα διοικητικά μέτρα τα οποία έχουμε πάρει είναι ευρύτατα αποδεκτά και πώς μπορούσε άλλωστε να μην έχουν γίνει, αφού τα έχουν υποδείξει οι ίδιοι οι συνεταιριστές συνδικαλιστές νομαρχιακές αυτοδιοικήσεις κλπ. Και φυσικά με την εγκύκλιο την οποία θα βγάλουμε μάλλον αύριο ή μεθαύριο θα ξεκαθαρίσουμε -πολύ σωστά το αναφέρει ο αγαπητός συνάδελφος- μέχρι την τελευταία λεπτομέρεια ποιο θα είναι το σύστημα, που φέτος θα ισχύσει.¶
Εμείς, ένα θέλουμε. Να πάρει ο παραγωγός την καλύτερη δυνατή τιμή και να προστατεύσουμε την ποιότητα του βαμβακιού. Δυστυχώς είτε από την κακή διαχείριση των ίδιων των παραγωγών και πολλών ίσως κακών εκκοκκιστών είτε από τη χρησιμοποίηση εβδομήντα δύο διαφορετικών σπόρων στην Ελλάδα, όταν οι σπόροι στις Ηνωμένες Πολιτείες είναι τέσσερις και στην Αυστραλία τρεις, έχουμε υποβάθμιση του προϊόντος. Τόσο για την τιμή του όσο και για την ποιότητά του, εμείς θα πάρουμε τα μέτρα που πρέπει να πάρουμε, πάντα σε συνεργασία με τους ίδιους τους παραγωγούς και τις οργανώσεις τους.¶ 
ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό
4332/13-12-99 ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Υγείας και Πρόνοιας, σχετικά με τη λήψη μέτρων προστασίας του δημόσιου χαρακτήρα του νοσοκομείου "ΠΑΠΑΔΗΜΗΤΡΙΟΥ" στα Μελίσσια Αττικής.¶
Η ερώτηση της κ. Καραγιάννη έχει ως εξής:¶
"Το νοσοκομείον Παπαδημητρίου στην περιοχή των Μελισσίων Αττικής έχει 
μεγάλη προσφορά στις υπηρεσίες περίθαλψης από το 1928 που ιδρύθηκε.                 
Βρίσκεται σε μια καταπράσινη περιοχή πευκοδάσους έκτασης 112 στρεμμάτων,
που αποτελείν ζωτικό πνεύμονα για την περιοχή και την Αθήνα γενικότερα.  Δυστυχώς η σπουδαία αυτή νοσοκομειακή μονάδα βρίσκεται απροστάτευτη στο στόχαστρο των αρπακτικών της ιδιωτικής πρωτοβουλίας, όπως η INTERAMERICAN και το Ιατρικό Κέντρο Αθηνών που με πλάγιους τρόπους προσπαθούν να σφετεριστούν κομμάτια της εγκατάστασής του μέχρι την τελική του εξαφάνιση ως δημόσιου νοσοκομείου. Οι ενέργειες αυτές έχουν αναστατώσει τους κατοίκους της περιοχής, οι οποίοι περιμένουν από τους αρμοδίους να λάβουν μέτρα υπεράσπισης του δημόσιου χαρακτήρα του νοσοκομείου, διασφαλίζοντας έτσι την κοινωνική αποστολή του στον τομέα της δημόσιας περίθαλψης.¶ 
Ερωτάται ο κύριος Υπουργός:¶
Θα προστατευθεί ο δημόσιος χαρακτήρας του Νοσοκομείου Παπαδημητρίου;¶ Θα διαψευσθούν τα σχόλια που φέρνουν το νοσοκομείο να τεμαχίζεται και
να αποδίδεται στους ιδιώτες;".¶
Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο.¶
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):
Κυρία συνάδελφε, κατ' αρχήν στην ίδια ερώτηση σας απαντήσαμε στις 23-12-99 εγγράφως. Αλλά η ερώτησή σας είχε απευθυνθεί και στο Υπουργείο Υγείας, από λάθος προφανώς, διότι αρμόδιο να σας απαντήσει είναι το Υπουργείο Εργασίας και Κοινωνικών Ασφαλίσεων, αφού το νοσοκομείο "ΠΑΠΑΔΗΜΗΤΡΙΟΥ" είναι νοσοκομείο του ΙΚΑ.¶
Στην απάντηση που σας είχαμε δώσει στο τέλος Δεκεμβρίου διευκρινίζαμε σαφώς ότι δεν υπάρχει κανένας λόγος ανησυχίας για την ενδεχόμενη μετατροπή του νοσοκομείου αυτού, την κατάργησή του ή την απομάκρυνσή του ή την αποβολή του δημοσιου χαρακτήρα που έχει. 'Ολα τα νοσοκομεία του ΙΚΑ, όσα έχει ακόμα το ΙΚΑ, είναι προφανώς δημόσια νοσοκομεία, έχουν δημόσιο χαρακτήρα. Το κτίριο στο οποίο στεγάζεται ανέκαθεν το νοσοκομείο που λέγεται "ΠΑΠΑΔΗΜΗΤΡΙΟΥ", δηλαδή το 1ο Θεραπευτήριο του ΙΚΑ, δεν ανήκε ποτέ στο ΙΚΑ. Δεν είναι ιδιοκτησία του. Είναι μισθωμένο. Η μίσθωση λήγει το 2000, το τρέχον έτος  και το ΙΚΑ έχει κάνει όλες τις προσπάθειες, που χρειάζονται για την ανανέωση της συμβάσεως. Το ό,τι οι ιδιοκτήτες του το πούλησαν, πράγματι στο τέλος του περασμένου έτους, αυτό είναι κάτι που δεν μπορούμε να το εμποδίσουμε, αφού δεν είναι δική μας ιδιοκτησία. Δεν αλλάζει τίποτε. Απλώς αλλάζει ο ιδιοκτήτης, ο εκμισθωτής. Δεν αλλάζει σε τίποτα η πολιτική του ΙΚΑ όσον αφορά το νοσοκομείο, το οποίο θα παραμείνει στο ΙΚΑ. 'Εχουμε κατ' επανάληψη δηλώσει ότι στις προθέσεις μας είναι με κάθε νόμιμο τρόπο να παρατείνουμε τη λειτουργία του νοσοκομείου στο κτίριο που υπάρχει τώρα και εάν υποτεθεί ότι θα μπορούσε ποτέ να φθάσει ο ιδιοκτήτης στο να εξώσει δικαστικά το ΙΚΑ, έφθασα να πω ότι και
μια τέτοιου είδους απόφαση, που δεν τη βλέπω ως πιθανή, ακόμα και δικαστική απόφαση δεν μπορεί στην πραγματικότητα να εκτελεστεί. Πώς θα γίνει δηλαδή έξωση του νοσοκομείου, των ασθενών; Είναι πράγματα που δεν γίνονται.¶
Η διοίκηση του ΙΚΑ είναι σε διαπραγματεύσεις με την ιδιοκτήτρια εταιρεία, ώστε το νοσοκομείο, διατηρώντας και το χαρακτήρα του και την ποιότητά του, να συνεχίσει να λειτουργεί απρόσκοπτα. Και στην απεφευκτέα, την απίθανη ακόμα περίπτωση που θα επρόκειτο να εξαναγκασθεί το ΙΚΑ να εγκαταλείψει αυτό το κτίριο, που επαναλαμβάνω δεν είναι δικό του, δεν ήταν ιδιόκτητο ποτέ, ακόμα και τότε το νοσοκομείο αυτούσιο θα μεταστεγάζετο πλήρως σε άλλο κτίριο. Αλλά ως νοσοκομείο δεν θα έπαυε να υπάρχει. Θα υπήρχε πάντοτε ως το 1ο Θεραπευτήριο του ΙΚΑ.¶
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Βασιλική
Αράπη-Καραγιάννη.¶
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, από τη μια μεριά είπατε ότι
δεν έχει καμία σχέση το ΙΚΑ με το νοσοκομείο διότι είναι ιδιωτικό και πουλήθηκε. 'Ετσι; Εσείς το είπατε, κύριε Υπουργέ, και το γνωρίζω και εγώ.    Και ξέρετε πολύ καλά ότι αυτή τη στιγμή η μεν πρώτη εταιρεία, ο
Κοντομηνάς και ο Αποστολόπουλος που πήγαν και έδωσαν προκαταβολή και το
πήραν και δεν ξέρω τι έγινε εκεί με τους δικηγόρους και πήραν τα λεφτά τους πίσω και είναι στα δικαστήρια, αποσύρθηκαν. Και τώρα είναι μια άλλη εταιρεία ξένη την οποία δεν γνωρίζω, που πράγματι το είπατε και σεις ότι αγόρασε αυτό το μεγάλο κτήμα. Διότι πρόκειται για πολύ μεγάλη έκταση. Και δεν είναι μόνο αυτό, κύριε Υπουργέ, ότι είναι μόνο το ΙΚΑ, για το οποίο ενδιαφέρομαι να έχει το δημόσιο χαρακτήρα. Διότι είναι ένας χώρος που γνωρίζετε πολύ καλά ότι η Πεντέλη γύρω γύρω έχει καεί και είναι ο μόνος χώρος που έχει τα Μελίσσια που είναι πράσινο.¶
'Αρα εξυπηρετεί τους κατοίκους το ότι είναι πράσινο. Δεύτερον, το ότι
είναι μέσα εκεί το ΙΚΑ, το πρώτο θεραπευτήριο. Και από την άλλη μεριά, απ'ό,τι μαθαίνω και από τους εργαζόμενους είναι εγκατελειμμένο, δεν γίνονται επισκευές, μέχρι το τέλος του χρόνου το ΙΚΑ πλήρωσε τα ενοίκια στον ιδιοκτήτη. 'Αρα δεν είναι αυτά που μας λέτε ότι ακόμη και αν δικαστικώς αποφασίσουν να το διώξουν από εκεί το ΙΚΑ, εμείς θα εμμείνουμε να μην εκτελεστεί αυτή η απόφαση. Κάπου δηλαδή μου τα μπερδέψατε. Διότι και εγώ, έχω τις πληροφορίες μου από τους κατοίκους που γνωρίζετε πολύ καλά ότι έχουν κάνει συνελεύσεις και έχουν κάνει αγώνα για να διατηρηθεί το νοσοκομείο και ο δημόσιος χαρακτήρας του. Ευχαριστώ πολύ.¶
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ιωαννίδη, έχετε το
λόγο δύο λεπτά να δευτερολογήσετε.¶
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, δεν σας τα μπέρδεψα εγώ, φοβάμαι ότι μπερδεύεστε μόνη σας. Μα, ζούμε σε χώρα που σέβεται τη νομιμότητα. Μια ιδιωτική περιουσία είναι ιδιωτική περιουσία. Ανέκαθεν ήταν ιδιωτικό το κτίριο του ΙΚΑ.¶ 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ...¶
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Να συνεννοηθούμε λιγάκι. 'Οταν ένα κτίριο είναι ιδιόκτητο, είναι ιδιόκτητο.  Ανήκει σε κάποιον. Το Σύνταγμα, λοιπόν, προστατεύει την ιδιοκτησία. Εμείς δεν μπορούμε να επιβάλουμε στον ιδιώτη  να μην το πουλήσει. Δικαίωμά του είναι να το πουλήσει.¶
Εκείνο που έχει σημασία είναι ότι εμείς θέλουμε, προσπαθούμε, τα καταφέρνουμε και θα τα καταφέρουμε και πάλι να παραμείνει νοσοκομείο του ΙΚΑ.  Και σας είπα, ακόμα και στην απευκτέα και απίθανη περίπτωση που θα μπορούσε να υποχρεωθεί το ΙΚΑ να φύγει, πράγμα σχεδόν αδύνατο, πάλι δεν
θα επρόκειτο να καταργηθεί το νοσοκομείο. Θα μεταφερόταν αυτούσιο σε άλλο χώρο. ¶
Σε ό,τι αφορά τα περί πρασίνου που λέτε κλπ., πράγματι ωραίο πράσινο
είναι. Τι να κάνουμε όμως, δεν μας ανήκει, δεν είναι ιδιοκτησία μας.¶
Και από κει και πέρα...¶
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ:'Οπου θέλει το κράτος παρεμβαίνει να το
απαλλοτριώσετε...¶
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Καραγιάννη.  Δεν είναι λογικό. Είστε μέσα στο Κοινοβούλιο τόσο καιρό.¶
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): 'Οταν θα γίνετε κυβέρνηση, κυρία συνάδελφε, τότε να τα δημεύσετε όλα.¶ 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Εσείς είστε κυβέρνηση. ¶
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Τι
να σας πω τώρα; Mα δεν σέβεστε και τον Κανονισμό, δεν σέβεστε τίποτα. Τι
θα γίνει τέλος πάντων; ¶
ΠΡΟΕΔΡΕΥΩΝ (Παναγιώτης Σγουρίδης): Και σεις τώρα, κύριε Ιωαννίδη,
απαντήστε επί της ερωτήσεως.¶
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Είστε κυβέρνηση, εσείς...¶
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Καραγιάννη!¶
Κύριε Ιωαννίδη, απαντήστε επί της ερωτήσεως.¶
ΦΟΙΒΟΣ ΙΩΑΝΝΙΔΗΣ(Υφυπουργός Εργασίας και Κοινωνικών Ασφαλίσεων):
Κύριε Πρόεδρε, σοβαρά μιλάτε σε μένα; ¶
Ερώτηση υπεβλήθη, έλαβε έγγραφη απάντηση επί του ιδίου θέματος. Η ερώτηση ήλθε από σπόντα και κατά λάθος, γιατί δεν ξέρουν ούτε πού να τις απευθύνουν, σε άλλο Υπουργείο. Και αναγκάζομαι και απαντώ. 'Εχω απαντήσει δέκα φορές για το ίδιο θέμα. Και διαβεβαιώνουμε κατηγορηματικά αυτά που διαβεβαιώνουμε. Ε, το ΔΗ.Κ.ΚΙ. η κ. Αράπη, δεν θέλει να πειστεί. Τι να κάνουμε; Ας μη πειστεί ποτέ.¶
ΠΡΟΕΔΡΕΥΩΝ (Παναγιώτης Σγουρίδης): Καλώς, ευχαριστούμε.¶
Κυρίες και κύριοι συνάδελφοι, τη συνεδρίασή μας παρακολουθούν απ'όλα
τα θεωρεία, άτομα ειδικών δεξιοτήτων και η Βουλή τους καλωσορίζει.¶
( Χειροκροτήματα απ'όλες τις πτέρυγες )¶
Ολοκληρώθηκε η συζήτηση αναφορών και ερωτήσεων. ¶
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε
στην ημερήσια διάταξη της¶
ΝΟΜΟΘΕΤΙΚΗΣ ΕΡΓΑΣΙΑΣ¶
Θα γίνει προεκφώνηση των νομοσχεδίων. ¶
Υπουργείου Γεωργίας.  Ψήφιση στο σύνολο του σχεδίου νόμου: "Αγροτικές
Συνεταιριστικές Οργανώσεις".¶
Κύριε Υπουργέ, έχετε καμία παρατήρηση;¶
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ως έχει, κύριε Πρόεδρε. Δεν έχω καμία παρατήρηση ή άλλου νομοτεχνικού τύπου διόρθωση.¶
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το νομοσχέδιο και στο σύνολο; ¶
ΠΟΛΛΟΙ ΒΟΥΛΕΥΤΕΣ: Δεκτό, δεκτό.¶
ΑΘΑΝΑΣΙΟΣ ΚΟΝΤΑΞΗΣ: Κατά πλειοψηφία.¶
ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία.¶
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό και στο σύνολο κατά πλειοψηφία.¶
Συνεπώς το νομοσχέδιο του Υπουργείου Γεωργίας: "Αγροτικές Συνεταιριστικές Οργανώσεις" έγινε δεκτό σε μόνη συζήτηση κατ'αρχήν,
κατ' άρθρον και στο σύνολο κατά πλειοψηφία και έχει ως εξής:¶
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής)¶
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών, ως προς την ψήφιση στο σύνολο του παραπάνω νομοσχεδίου.¶
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.¶
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.¶
Του ιδίου Υπουργείου. ¶
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Ισλαμικής Δημοκρατίας του Ιράν για οικονομική, επιστημονική και τεχνική συνεργασία στον τομέα της γεωργίας". Το νομοσχέδιο αυτό ψηφίστηκε ομόφωνα στη Διαρκή Επιτροπή.¶ 
Ερωτάται το Σώμα: Γίνεται δεκτό το νομοσχέδιο;¶
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.¶
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του
Υπουργείου Γεωργίας "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Ισλαμικής Δημοκρατίας του Ιράν για οικονομική, επιστημονική και τεχνική συνεργασία στον τομέα της γεωργίας" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:¶
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής)¶

ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου;¶
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.¶
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.¶
Υπουργείο Δημόσιας Τάξης.¶
Μόνη συζήτηση επί της αρχής των άρθρων και του συνόλου του σχεδίου νόμου: "Κύρωση του Πρωτοκόλλου για την ενίσχυση της τριμερούς συνεργασίας για την καταπολέμηση του εγκλήματος και ιδιαίτερα του διασυνοριακού εγκλήματος μεταξύ των Κυβερνήσεων της Ελληνικής Δημοκρατίας, της Δημοκρατίας της Βουλγαρίας και της Ρουμανίας".¶
Κύριοι συνάδελφοι, το Κομμουνιστικό Κόμμα Ελλάδας έχει αντιρρήσεις.¶ 
Ο κ. Ορέστης Κολοζώφ ορίζει με επιστολή του ως Κοινοβουλευτικό
Εκπρόσωπο τον κ. Τασούλα.¶
Παρακαλείται ο κ. Τασούλας να μας πει τις αντιρρήσεις του.¶ 
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, φυσικά κανείς δεν θα έχει
αντίρρηση στην καταπολέμηση του εγκλήματος, αρκεί με τους νόμους που ψηφίζονται να γίνεται η καταπολέμηση του εγκλήματος. Τώρα εδώ δεν γίνεται καμία ουσιαστική ανάλυση των αιτιών της εγκληματικής δραστηριότητας, που παρουσιάζεται στα σύνορά μας και στη χώρα μας, σε σχέση με τη Βουλγαρία και τη Ρουμανία. Αιτία πραγματική είναι η πτώση των οικονομικών συνόρων, η δημιουργία οικονομικών μεταναστών και η λειτουργία συνολικά του οικονομικού συστήματος και στη δική μας χώρα, αλλά και σε αυτές τις χώρες. Αυτό και σε συνδυασμό με το άρθρο 2, που αναφέρεται ότι ένας από τους σκοπούς, εν πάση περιπτώσει, του νομοσχεδίου είναι το να διευκολυνθεί η εισδοχή των χωρών αυτών στην Ευρωπαϊκή 'Ενωση, βρίσκεται ακριβώς στην αντίθετη κατεύθυνση. Θα διευκολυνθεί το έγκλημα με αυτήν τη διαδικασία και δεν θα διευκολυνθεί η αντιμετώπισή του.¶
Εμείς δεν ψηφίζουμε αυτήν τη συμφωνία.¶
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.¶ 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, έχουμε
υπογράψει περίπου τριάντα πέντε όμοιες συμφωνίες με ισάριθμες χώρες για τη συνεργασία τη διεθνή, προκειμένου να καταπολεμήσουμε αποτελεσματική την εγκληματικότητα.¶
Αυτή η σύμβαση έχει μία ιδιαιτερότητα. Είναι τριμερής συνεργασία με
δύο χώρες νομίζω πάρα πολύ κρίσιμες για εμάς, τη Βουλγαρία και τη Ρουμανία. Δεν έχουν διμερή δηλαδή χαρακτήρα. ¶
Ακριβώς, λοιπόν, γι' αυτό το λόγο, επειδή είναι τριμερής συνεργασία, έχει ιδιαίτερη σημασία και την ψήφισαν σχεδόν όλα τα κόμματα. Διότι μόνο μέσα από τη διεθνή συνεργασία θα μπορέσουμε αποτελεσματικότερα να αντιμετωπίσουμε κυρίως στην περιοχή μας τα έντονα προβλήματα κινητικότητας που έχουν οι πληθυσμοί.¶
Ευχαριστώ.¶
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το νομοσχέδιο;¶
ΠΟΛΛΟΙ ΒΟΥΛΕΥΤΕΣ: Δεκτό, δεκτό.¶
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Δημόσιας Τάξης: "Κύρωση του Πρωτοκόλλου για την ενίσχυση της τριμερούς συνεργασίας για την καταπολέμηση του εγκλήματος και ιδιαίτερα
του διασυνοριακού εγκλήματος μεταξύ των Κυβερνήσεων της Ελληνικής Δημοκρατίας, της Δημοκρατίας της Βουλγαρίας και της Ρουμανίας", έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:¶
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής)¶
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.¶
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.¶
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα
εξουσιοδότηση.¶
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)¶
ΠΡΟΕΔΡΟΣ (Απόστολος Κακλαμάνης): Υπουργείου Δικαιοσύνης¶
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης δικαστικής συνδρομής σε αστικές και ποινικές υποθέσεις μεταξύ της Ελληνικής Δημοκρατίας και της Δημοκρατίας της Γεωργίας".¶
Το νομοσχέδιο έγινε δεκτό ομοφώνως στη Διαρκή Επιτροπή.¶
Ερωτάται το Σώμα: Γίνεται δεκτό το νομοσχέδιο;¶
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.¶
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δικαιοσύνης: "Κύρωση της Σύμβασης δικαστικής συνδρομής σε αστικές και ποινικές υποθέσεις μεταξύ της Ελληνικής Δημοκρατίας και της Δημοκρατίας
της Γεωργίας" έγινε δεκτό ομοφώνως σε μόνη συζήτηση επί της αρχής των άρθρων και του συνόλου του σχεδίου νόμου και έχει ως εξής:¶
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής)¶
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.¶
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.¶
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.¶ Υπουργείου Εθνικής Παιδείας και Θρησκευμάτων.¶
Μόνη συζήτηση επί της αρχής, των άρθρων και του συνόλου του σχεδίου
νόμου: "Εκπαίδευση των ατόμων με ειδικές εκπαιδευτικές ανάγκες και άλλες διατάξεις".¶
Το νομοσχέδιο αυτό θα συζητηθεί σε τρεις συνεδριάσεις. Η πρώτη, η σημερινή, θα είναι επί της αρχής και οι άλλες δυο, που θα ακολουθήσουν, θα είναι επί των άρθρων.¶
Παρακαλώ το Σώμα να συμφωνήσει για την πραγματοποίηση εμβόλιμης συνεδρίασης αύριο το πρωί, κατά την οποία θα συνεχισθεί η συζήτηση του νομοσχεδίου, διότι το απόγευμα θα συζητηθεί η Πράξη Νομοθετικού Περιεχομένου του Υπουργείου Εθνικής Παιδείας που εκκρεμεί και για την οποία σας έχει κοινοποιηθεί συμπληρωματική ημερήσια διάταξη.¶
Την Πέμπτη θα συζητηθεί η πρόταση νόμου αρμοδιότητας Υπουργείου Ανάπτυξης, που επίσης σας έχει γνωστοποιηθεί με την ημερήσια διάταξη.¶ 
Το νομοσχέδιο του Υπουργείου Εθνικής Παιδείας θα ολοκληρωθεί την
προσεχή εβδομάδα, την Τρίτη. Είμεθα σύμφωνοι;¶
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. ¶
ΠΡΟΕΔΡΟΣ (Απόστολος Κακλαμάνης): Το Σώμα συμφώνησε.¶
Εισερχόμεθα, λοιπόν, στη συζήτηση του νομοσχεδίου του Υπουργείου Εθνικής Παιδείας και Θρησκευμάτων: "Εκπαίδευση των ατόμων με ειδικές εκπαιδευτικές ανάγκες και άλλες διατάξεις".¶
Για το νομοσχέδιο αυτό η Νέα Δημοκρατία έχει ορίσει ως Κοινοβουλευτικό της Εκπρόσωπο το Βουλευτή Αθηνών κ. Γεώργιο Βουλγαράκη, το Κομμουνιστικό Κόμμα Ελλάδος τον κ. Απόστολο Τασούλα και ο Συνασπισμός της Αριστεράς και της Προόδου την κ. Ανδριανή Λουλέ.¶
Επίσης ο Συνασπισμός της Αριστεράς και της Προόδου έχει ορίσει ως
ειδικό αγορητή τον κ. Πέτρο Κουναλάκη.¶
Το Δημοκρατικό Κοινωνικό Κίνημα έχει ορίσει ως ειδική αγορήτριά του
τη Βουλευτή κ. Βασιλική Αράπη-Καραγιάννη.¶
Ο εισηγητής της Πλειοψηφίας κ. Πέτρος Κατσιλιέρης έχει το λόγο.¶ 
ΠΕΤΡΟΣ ΚΑΤΣΙΛΙΕΡΗΣ: Κύριε Πρόεδρε, αγαπητοί συνάδελφοι, το μεγάλο
ζητούμενο των σύγχρονων μεταβιομηχανικών κοινωνιών είναι να πετύχουμε ένα δύσκολο όσο και απαραίτητο για τις θεμελιώδεις ισορροπίες τους συγκερασμό, σε συνδυασμό δηλαδή ανάμεσα στην οικονομική ανάπτυξη και την ανταγωνιστικότητα από τη μια μεριά και την κοινωνική δικαιοσύνη και την ενεργό αλληλεγγύη από την άλλη. Το εγχείρημα δεν είναι εύκολο. Το μείγμα πολιτικής που χρειάζεται για να επιτευχθεί δεν υπάρχει ούτε σε προκατασκευασμένες συνταγές ούτε σε προσδιορισμένες εκ των προτέρων δοσολογίες. 'Ετσι ακριβώς σ' αυτό το σημείο εμφανίζονται οι σύγχρονες γραμμές διαφοροποίησης ανάμεσα σε ιδεολογικές τοποθετήσεις και πολιτικές επιλογές.¶
Για την Κυβέρνηση του ΠΑ.ΣΟ.Κ. η κοινωνική δικαιοσύνη και αλληλεγγύη αποτελεί θεμελιώδη και αμετάθετη παράμετρο της ιδεολογικής της φιλοσοφίας
και του κοινωνικού της οράματος. Αποτελεί ακλόνητη σταθερά των επιδιώξεων και των προσανατολισμών της. 'Αλλωστε αυτό το στοιχείο υπήρξε το βασικό προσδιοριστικό γνώρισμα των κυβερνήσεων του ΠΑ.ΣΟ.Κ. όλα αυτά τα χρόνια.  Προσπάθησαν πάντα οι όποιες αποφάσεις και δράσεις τους να έχουν ως
γνώμονα την ανθρώπινη διάσταση, την αλληλεγγύη και την αρωγή στον άνθρωπο, που χρειάζεται υποστήριξη και φροντίδα, όποτε και όταν τη χρειάζεται.¶
Με αυτές τις ιδεολογικοπολιτικές παρακαταθήκες οι κυβερνήσεις του
ΠΑ.ΣΟ.Κ. έκτισαν σχεδόν εκ του μηδενός στη χώρα μας ένα σύγχρονο κράτος πρόνοιας με ένα στέρεο δείκτη κοινωνικής προστασίας και ασφάλειας για καθέναν που χρειαζόταν τη στήριξή του.¶
Ιδιαίτερη υπήρξε η φροντίδα και η ευαισθησία των κυβερνήσεων του ΠΑ.ΣΟ.Κ. για τα άτομα με ειδικές ανάγκες. Αυτή η φροντίδα εντάχθηκε σε ένα ευρύτερο σχέδιο κοινωνικής ενσωμάτωσης των ανθρώπων, που βρίσκονται σε δυσχέρεια, που παρουσιάζουν σωματικά ή διανοητικά προβλήματα. Γιατί για μας ο στόχος δεν ήταν άλλος από την εφαρμογή της αρχής της γενικής πορείας, δηλαδή της αποδοχής των ατόμων αυτών ως μελών της κοινωνίας με πλήρη δικαιώματα, με ευκαιρίες για ολοκληρωμένη εκπαίδευση ή κατάρτιση και απασχόληση, ώστε να διευθύνουν ανεξάρτητα τη ζωή τους και να έχουν το δικαίωμα στην κατοχυρωμένη αυτονομία τους.¶
Αυτές οι επιλογές των κυβερνήσεων του ΠΑΣΟΚ υπήρξαν απόλυτα συμβατές με τις τάσεις που διαμορφώθηκαν τα τελευταία χρόνια αναφορικά με τον τρόπο προσέγγισης των προβλημάτων των ατόμων με ιδιαίτερες ανάγκες.  Ειδικότερα, αναφορικά με την εκπαίδευση των ατόμων με ειδικές εκπαιδευτικές ανάγκες, τα πορίσματα συνεχών ερευνών και συστηματικών μελετών της τελευταίας δεκαπενταετίας οδήγησαν στο σχηματισμό σύγχρονων αντιλήψεων που προσδιορίζουν πλέον τη στάση απέναντί τους.¶ ¶
Σύμφωνα με τις αντιλήψεις αυτές, κυρίαρχο στοιχείο του νέου εκπαιδευτικού μοντέλου για τα άτομα με ειδικές εκπαιδευτικές ανάγκες, είναι η αποκατηγοριοποίησή τους και η μετακίνηση του όλου προβληματισμού από την παθολογία του παιδιού στην παθολογία της εκπαίδευσης. 'Ετσι σύμφωνα με τις αντιλήψεις αυτές, η ευθύνη για την αντιμετώπιση των δυσκολιών μάθησης δεν ανήκει στα παιδιά, αλλά στο εκπαιδευτικό σύστημα, το οποίο οφείλει και πρέπει να είναι σε θέση να εκπαιδεύει ισότιμα και αποτελεσματικά όλα τα παιδιά με και χωρίς ιδιαίτερες δυσκολίες και ανάγκες.¶
Οι νέοι άξονες του εκπαιδευτικού μοντέλου για τα άτομα με ειδικές
εκπαιδευτικές ανάγκες, μπορούν να συνοψιστούν στα ακόλουθα σημεία:¶ Πρώτον, αναγνωρίζεται η διαφορετικότητα ως δικαίωμα και ως στοιχείο
διάκρισης από τα άλλα άτομα, χωρίς αυτό να σημαίνει μειονεξία.¶
Δεύτερον, ενισχύεται το αξίωμα για ίσα δικαιώματα στη ζωή και στην εργασία και καταβάλλεται προσπάθεια να θεσπιστούν διαδικασίες και στρατηγικές για την μετουσίωσή του σε συγκεκριμένα προγράμματα δράσης.¶¶ 
Τρίτον, διαμορφώνεται ένας κοινά αποδεκτός τελικός σκοπός και
ορίζονται κοινά αποδεκτές επιδιώξεις της ελληνικής εκπαίδευσης.¶ Τέταρτον, προωθούνται και υλοποιούνται νέα προσαρμοσμένα και
εξατομικευμένα προγράμματα.¶
Αυτές ακριβώς οι σύγχρονες αντιλήψεις αναφορικά με την εκπαίδευση που πρέπει να παρέχεται στα άτομα με ειδικές ανάγκες, διαπνέουν το σχέδιο νόμου, που συζητάμε σήμερα και αποτελεί τη φυσική εξέλιξη του ν. 1566/85, ο οποίος αποτέλεσε μία ριζοσπαστική τομή στο θεσμικό πλαίσιο της χώρας μας.¶
Με αυτόν για πρώτη φορά επιχειρήθηκε η ίδρυση ενός αποτελεσματικού
συστήματος ειδικής αγωγής. Τέθηκαν οι βάσεις, ώστε η εκπαίδευση των ατόμων με ειδικές ανάγκες να στηριχθεί σε σύγχρονες αντιλήψεις για τα δεδομένα της εποχής που θεσπίστηκαν. Ο νόμος αυτός αποτέλεσε πραγματικά ένα σημαντικό βήμα προόδου. Η δυναμική όμως των σύγχρονων εξελίξεων καθιστά πια το νόμο αυτό λειτουργικά ξεπερασμένο. Γι' αυτό η Κυβέρνηση αποφάσισε να προχωρήσει σε μία νέα δραστική μεταρρύθμιση του συστήματος ειδικής αγωγής στη χώρα μας με την οποία και εκσυγχρονίζει το πλαίσιο το οποίο τη διέπει, αλλά ταυτόχρονα ολοκληρώνεται με αυτή και η συνολικότερη εκπαιδευτική μεταρρύθμιση, που τα τελευταία χρόνια δρομολογήθηκε στη χώρα, για να μπορέσει ο τόπος να ανταποκριθεί στις προκλήσεις της κοινωνίας της γνώσης του 21ου αιώνα.¶
Οι αλλαγές που θεσπίζει το σχέδιο νόμου που έρχεται σήμερα προς
συζήτηση στη Βουλή είναι μεγάλες. Θέτουν σε νέα και σύγχρονη βάση το σύστημα ειδικής αγωγής στη χώρα μας. Το καθιστούν αντάξιο μιας χώρας που θέλει να υπερηφανεύεται ότι ο σεβασμός στη διαφορετικότητα αποτελεί μία βασική πολιτισμική σταθερά της. ¶
Με το σχέδιο νόμου που συζητάμε σήμερα αναμορφώνεται κατ' αρχήν το πλαίσιο αναφορικά με την ευθύνη αντιμετώπισης των δυσκολιών μάθησης, το οποίο δεν ανήκει στα παιδιά, αλλά στο εκπαιδευτικό σύστημα. Γι' αυτό προβλέπεται ένα εκπαιδευτικό σύστημα διαρθρωμένο και οργανωμένο, έτσι ώστε να καλύπτει όλες τις περιπτώσεις των ατόμων με ειδικές ανάγκες, ακόμα και τα παιδιά με προβλήματα αυτισμού.¶
Προνοείται η δημιουργία Κέντρων Διάγνωσης Αξιολόγησης και Υποστήριξης των Ατόμων με Ειδικές Ανάγκες, τα οποία είναι αποκεντρωμένα σε όλες τις πρωτεύουσες των νομών και των οποίων προβλέπεται η στελέχωση με εξειδικευμένο προσωπικό, έργο του οποίου είναι η εξέταση, η παρακολούθηση και η αξιολόγηση του συνόλου του μαθητικού πληθυσμού, έτσι ώστε στη διάγνωση του προβλήματος να μην οδηγεί η συμπτωματολογία, αλλά κατά τρόπο έγκαιρο και προληπτικό να γίνεται η κατάταξη του παιδιού στην ομάδα που πρέπει. ¶
Αντιμετωπίζεται το θέμα των εργαστηρίων της προεπαγγελματικής κατάρτισης των ατόμων με ειδικές ανάγκες και προβλέπεται πως τα εργαστήρια αυτά θα λειτουργούν και μέσα στα ειδικά σχολεία, αλλά και σε ειδικά θεσμοθετούμενα τεχνικά επαγγελματικά εκπαιδευτήρια τριών επιπέδων, με τα οποία να καλύπτεται ολόκληρο το φάσμα των περιπτώσεων των παιδιών, αλλά και όλων των άλλων ηλικιών. ¶
Για την επιστημονική υποστήριξη της ειδικής αγωγής προβλέπεται η ίδρυση τμήματος ειδικής αγωγής στο Παιδαγωγικό Ινστιτούτο με θέσπιση ειδικής θέσης αντιπροέδρου, συμβούλου και παρέδρου, έργο των οποίων είναι όχι μόνο η γενικότερη επιστημονική υποστήριξη, αλλά και η σύνταξη προγραμμάτων, βιβλίων και μέσων σχετικών με την ειδική αγωγή. ¶ 
Ρυθμίζεται η ύπαρξη θέσεων σχολικών συμβούλων, ειδικοτήτων κωφών και
βαρηκόων, τυφλών, καθώς και θέσεις σχολικών συμβούλων ειδικής αγωγής για την πρωτοβάθμια και δευτεροβάθμια εκπαίδευση. ¶
Προβλέπεται η πρόσληψη βοηθητικού προσωπικού για τη στήριξη των
ειδικών σχολείων οδηγών και συνοδών για τα ειδικά αυτοκίνητα μετακίνησης των παιδιών, καινοτομίες απαραίτητες για την ολοκληρωμένη λειτουργία των ειδικών σχολείων, αλλά και για την ασφαλή μετακίνηση των μαθητών.¶ 
Αναγνωρίζεται η νοηματική ως γλώσσα των κωφών και βαρηκόων και
συνιστάται κλάδος νοηματικής γλώσσας και θέση ειδικού συμβούλου κωφών και βαρηκόων. ¶
Ιδρύονται νέοι κλάδοι ειδικοτήτων ειδικού εκπαιδευτικού προσωπικού όπως ψυχιάτρων, επαγγελματικού προσανατολισμού των τυφλών, νοηματικής γλώσσας κλπ. Κατοχυρώνεται η ουσιαστική συμμετοχή των φορέων, που απασχολούνται με τα άτομα με ειδικές ανάγκες στα όργανα λήψης αποφάσεων και λαϊκής συμμετοχής.¶
Διασφαλίζεται η συμμετοχή στις συνεδριάσεις του Παιδαγωγικού Ινστιτούτου, τόσο των εκπροσώπων της Εθνικής Συνομοσπονδίας Ατόμων με ειδικές ανάγκες όσο και της Πανελλήνιας Ομοσπονδίας Σωματείων Γονέων και Κηδεμόνων Ατόμων με Ειδικές Ανάγκες, ενώ υπάρχει πρόβλεψη και για την αξιοποίηση του Συλλόγου Γονέων στο επίπεδο της σχολικής  μονάδας.¶ 
Προωθούνται ρυθμίσεις σχετικές με τη μετεκπαίδευση όλων των
εκπαιδευτικών της ειδικής εκπαίδευσης. Καθιερώνεται η στήριξη μαθητών με ειδικές εκπαιδευτικές ανάγκες, που φοιτούν στις συνηθισμένες σχολικές τάξεις από δάσκαλο ειδικής αγωγής.¶
Αξιοποιείται η δυνατότητα της τηλεκπαίδευσης για τους μαθητές με ειδικές ανάγκες, στους οποίους παρέχεται κατ' οίκον διδασκαλία.  Προσδιορίζονται ηλικιακά οι βαθμίδες της εκπαίδευσης και επεκτείνεται η παροχή εκπαίδευσης σε μαθητές τουλάχιστον μέχρι το 22ο έτος της ηλικίας τους.¶
Παρέχεται η δυνατότητα πρόσβασης από την πρωτοβάθμια τόσο σε τεχνικά επαγγελματικά εκπαιδευτήρια πρώτης και δεύτερης βαθμίδας όσο και στα ειδικά γυμνάσια και νέα λύκεια ειδικής αγωγής, ενώ ταυτόχρονα παρέχεται η δυνατότητα άμεσης προσπέλασης από την πρωτοβάθμια εκπαίδευση στα εργαστήρια επαγγελματικής κατάρτισης.¶
Θεσπίζεται η δυνατότητα οργάνωσης νέων τύπων σχολείων, καθώς και
πολυδύναμων κέντρων ειδικής αγωγής. ¶
Αγαπητοί συνάδελφοι, το σχέδιο νόμου ειδικής αγωγής καθιστά
πραγματικότητα την εναρμόνιση αυτού του τμήματος του ελληνικού εκπαιδευτικού συστήματος με τις πλέον σύγχρονες προδιαγραφές που ισχύουν στα ανάλογα συστήματα των χωρών-μελών της Ευρωπαϊκής 'Ενωσης.¶
Με αυτό το σχέδιο νόμου εντάσσεται οργανικά το σύστημα της ειδικής
αγωγής στο αναβαθμισμένο και εκσυγχρονισμένο ελληνικό εκπαιδευτικό σύστημα που διαμορφώθηκε μετά τη θεσμοθέτηση της εκπαιδευτικής μεταρρύθμισης.¶
Η χώρα μας παύει πια να είναι ουραγός στην ανθρωπιά, τον πολιτισμό, την έμπρακτη αλληλεγγύη. Διαμορφώνονται δομές που ουσιαστικοποιούν την αρχή "όλοι ίσοι, όλοι διαφορετικοί". Τίθενται οι βάσεις, ώστε βάσιμα και όχι συνθηματολογικά να μπορεί να ειπωθεί και στον τόπο μας πως άτομα με ειδικές ανάγκες δεν είναι παρά άτομα με ειδικές ικανότητες, που  μπορούν με τη σωστή εκπαίδευση, με τον ορθό προσανατολισμό και την καλή προεργασία, να τις αξιοποιήσουν. Να διεκδικήσουν και να κερδίσουν το δικαίωμα στην αυτονομία και τη χειραφέτηση. Το δικαίωμα στη συμμετοχή, στη δημιουργία της κοινωνικής ευημερίας, μαζί με όλους τους άλλους συνομήλικούς τους.¶
Το σχέδιο νόμου για την ειδική αγωγή, θα μου επιτρέψετε να υπογραμμίσω πως ολοκληρώνει την εκπαιδευτική μεταρρύθμιση, επισφραγίζοντας τον βαθύτατα ανθρώπινο χαρακτήρα της, το αληθινά ανθρώπινο περιεχόμενό της, ως μιας διαδικασίας ουσιαστικοποίησης του δικαιώματος όλων των νέων Ελλήνων στη γνώση, στη δημιουργία, στο αύριο.¶ 
Αυτή η εκπαιδευτική  μεταρρύθμιση που απετέλεσε την ελληνική απάντηση
στην πρόκληση της κοινωνίας της γνώσης του 21ου αιώνα, προωθήθηκε με μία σειρά από ριζοσπαστικές και τολμηρές νομοθετικές πρωτοβουλίες. Ο ν.2525 που ψηφίσαμε το Σεπτέμβριο του 1999 στη Βουλή, αποτελεί ένα θεμελιώδες νομοθέτημα για το μέλλον του ελληνικού εκπαιδευτικού συστήματος, για το μέλλον της ελληνικής νεολαίας.¶
Με όλες τις επί μέρους κριτικές επισημάνσεις που θα μπορούσε να διατυπώσει κανείς γι' αυτόν, δεν μπορεί να μην αναγνωρίσει πως καθιέρωσε πολυσήμαντες θεσμικές καινοτομίες, που αλλάζουν την όψη της  ελληνικής εκπαίδευσης. Το ολοήμενο νηπιαγωγείο, το ολοήμερο δημοτικό σχολείο που αναμορφώνουν τα χαρακτηριστικά της πρωτοβάθμιας εκπαίδευσης στη χώρα μας, είναι έργο αυτής της μεταρρύθμισης. Το ενιαίο λύκειο, η ίδρυση των Τεχνικών Επαγγελματικών Εκπαιδευτηρίων και μια σειρά σημαντικών αλλαγών 
στη δευτεροβάθμια εκπαίδευση, είναι επίσης έργο αυτής της μεταρρύθμισης.  Προπάντων όμως η καθιέρωση των προϋποθέσεων για την ανοιχτή πρόσβαση όλων των νέων της πατρίδας μας στην τριτοβάθμια εκπαίδευση που αποτελεί σήμερα επίτευγμα της κυβερνητικής πολιτικής, είναι κατ' εξοχήν έργο της εκπαιδευτικής μεταρρύθμισης.¶
Με αυτό το σχέδιο νόμου τόσο σε ό,τι αφορά στο βασικό τμήμα που
αναφέρεται στη ρύθμιση των ζητημάτων του συστήματος ειδικής εκπαίδευσης, όσο και σε ό,τι αφορά και το τμήμα του που αναφέρεται στην πρόσβαση των κατόχων απολυτηρίων των εσπερινών λυκείων στην τριτοβάθμια εκπαίδευση,
στη διαδικασία πρόσβασης στην τριτοβάθμια εκπαίδευση των κατόχων απολυτηρίου των νυκτερινών λυκείων και στη διαδικασία πρόσβασης στα Τ.Ε.Ι. των πτυχιούχων δεύτερου κύκλου Τ.Ε.Ε., επισφραγίζεται η αντίληψη της Κυβέρνησης του ΠΑ.ΣΟ.Κ. για το βαθύτατα κοινωνικό περιεχόμενο της εκπαίδευσης, για την ανάγκη το εκπαιδευτικό σύστημα να λειτουργεί ως μηχανισμός διαμόρφωσης προϋποθέσεων κοινωνικής δικαιοσύνης και παροχής σε όλους τους 'Ελληνες και της Ελληνίδες και ιδιαίτερα στους νέους της πατρίδας μας, του δικαιώματος της δεύτερης ευκαιρίας. Της δεύτερης ευκαιρίας ως αφετηρίας μιας νέας προσπάθειας με την παροχή όλων των δυνατών προϋποθέσεων για την επιτυχέστερη έκβασή της. ¶
Στην κοινωνία της γνώσης, αλλά και στην κοινωνία του σκληρού
ανταγωνισμού του 21ού αιώνα, όλα αυτά αποτελούν κατοχύρωση του δικαιώματος στο αύριο. Σας ευχαριστώ.¶
(Χειροκροτήματα από την πτέρυγα του ΠΑ.ΣΟ.Κ.)¶
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, όπως θα προσέξατε -και υποθέτω θα εγκρίνετε- τη συζήτηση επί της αρχής μεταδίδει για τους παρακολουθούντες τη συνεδρίαση κωφούς, ο διερμηνέας της νοητικής τους γλώσσας. Δεν ξέρω μόνο εάν από το επίπεδο εκείνο είναι σε θέση να παρακολουθούν καλά τα νοήματά του.¶
Ο κ. Αλεξόπουλος έχει το λόγο.¶
ΓΕΩΡΓΙΟΣ ΑΛΕΞΟΠΟΥΛΟΣ: Κύριε Πρόεδρε, κυρίες και κύριοι συνάδελφοι,
συζητούμε σήμερα ενώπιον της Εθνικής Αντιπροσωπείας το σχέδιο νόμου που αφορά την εκπαίδευση των ατόμων με ειδικές ανάγκες.¶
Τα άτομα με ειδικές ανάγκες αποτελούν ένα αναπόσπαστο τμήμα κάθε
κοινωνίας και φυσικά κάτι αντίστοιχο συμβαίνει και με τη δική μας
σύγχρονη κοινωνική πραγματικότητα.¶
'Ολα τα προηγμένα κράτη, αλλά και οι παγκόσμιοι οργανισμοί έχουν ήδη
προνοήσει για την εφαρμογή ειδικών μέτρων για τα άτομα αυτά που, αφού υιοθετήθηκαν και από την Ευρωπαϊκή 'Ενωση, αποτελούν και για την Ελλάδα σαφή υποχρέωση που πρέπει να υλοποιηθεί με αποτελεσματικό πρακτικό τρόπο.¶ 
Από την άποψη αυτή το υπό συζήτηση σχέδιο νόμου θα είναι μια
πραγματικά θετική συμβολή. Μόνο που η Κυβέρνηση του ΠΑ.ΣΟ.Κ. με το τεράστιο άγχος που τη διακατέχει, αντιμετωπίζοντας τη συντριβή του στις επερχόμενες εθνικές εκλογές, έσπευσε να νοθεύσει την αρχικώς σχεδιασθείσα παραδεκτή πρόταση νόμου. Και έτσι, έχουμε ένα καθαρά ψευδεπίγραφο σχέδιο νόμου που δεν αναφέρεται στην πραγματική του επιδίωξη, δηλαδή δεν αναφέρεται στη συμπλήρωση των μέτρων για τα άτομα με ειδικές ανάγκες,
αλλά επιδιώκει εξαρχής να δώσει την εντύπωση πως κάτι εντελώς καινούριο εισάγεται, ξεχνώντας προφανώς πως υπάρχουν βασικοί νόμοι που διέπουν το θέμα. Και το σπουδαιότερο είναι ότι η Κυβέρνηση κάτω από τα αδιέξοδα στα οποία έχει οδηγηθεί με την ήδη απορύθμιση του εκπαιδευτικού συστήματος, έπειτα από προχειρότητες με τις οποίες προσπάθησε να επιβάλει αλλαγές στην  παιδεία, κυρίως στη δευτεροβάθμια εκπαίδευση, αισθάνεται τώρα την ανάγκη να προβεί σε διορθώσεις στη δύσκολη πορεία που χάραξε και βρήκε το νόμο αυτό σαν μια σανίδα σωτηρίας. Γιατί δεν υπάρχει άλλος τρόπος εξήγησης για τη μορφή που πήρε αυτός ο νόμος.¶
Το κύριο μέρος του νόμου που αφορά τα άτομα με ειδικές ανάγκες δεν είναι ούτε το ήμισυ των λοιπών διατάξεων, που ουσιαστικά καλύπτουν μια πανσπερμία εκπαιδευτικών θεμάτων και θα ήταν λογικό να αποτελέσουν ένα ξεχωριστό νόμο-σκούπα για τη διόρθωση των ημαρτημένων της σημερινής Κυβερνήσεως.¶
Αγχώθηκε πολύ το αρμόδιο Υπουργείο και αποκαλύπτει τις μεγάλες αδυναμίες, τις δήθεν μεταρρυθμίσεις, που επεχείρησε να επιβάλει στο χώρο της παιδείας. Αποκαλύπτει πλέον και τη σοβαρή έλλειψη αντικειμενικότητας, όταν στο δεύτερο μέρος του νόμου έχει περιλάβει διατάξεις που θυμίζουν φωτογραφίες ή διατάξεις, που υπονοούν κομματική τακτοποίηση των ανθρώπων του ΠΑ.ΣΟ.Κ. Εν πάση περιπτώσει η όλη δομή του νόμου δίνει μία εικόνα μάλλον υποβάθμισης του κύριου σημαντικού θέματος, που είναι η ενίσχυση των μέτρων για την εκπαίδευση των ατόμων με ειδικές ανάγκες.¶
Εμείς αυτήν την υποβάθμιση την απορρίπτουμε και προτείνουμε να αποσυρθεί το δεύτερο μέρος του νόμου και να ξαναέλθει στη Βουλή ως χωριστός νόμος, αν αυτό κριθεί αναγκαίο μετά τις επερχόμενες εκλογές.¶ 
Θεωρούμε την αντιμετώπιση των προβλημάτων των ατόμων με ειδικές
ανάγκες λίαν σοβαρό ζήτημα και υπογραμμίζουμε ότι θα ήταν πολύ χρήσιμη και αυτούσια χωρίς άλλες παραβολές η συζήτηση του θέματος εδώ στο Κοινοβούλιο.¶
Η βοήθεια των ατόμων με ειδικές ανάγκες πρέπει επιτέλους να πάρει τέτοια πρακτική έμφαση, που να είναι αποδεκτή από τα άτομα αυτά, από τις οικογένειές τους, από τον κοινωνικό τους περίγυρο, από το σύστημα της θεωρητικής εκπαίδευσης, από το σύστημα της εξασφάλισης της επαγγελματικής απασχόλησης και από τον έξω κόσμο που μας βλέπει και μας κρίνει.¶
Μιλάμε για Ευρωπαϊκή 'Ενωση, μιλάμε για Ευρωπαίους πολίτες. Ας μη μείνουμε μόνο στα λόγια, ας προχωρήσουμε στα έργα, στην πράξη. Και τα έργα για τα άτομα με ειδικές ανάγκες είναι αδιαμφισβήτητα ένα δύσκολο εγχείρημα. Το κόστος είναι σίγουρα μεγάλο. Αλλά πρέπει να συνειδητοποιήσουμε ότι στα άτομα αυτά υπάρχει πολύς πόνος. Αυτά πρέπει να τα έχουμε υπόψη όταν νομοθετούμε.¶
Πρέπει να σκεφτόμαστε όλες τις διαδικασίες και τις προσπάθειες κάθε ατόμου με ειδικές ανάγκες για την ανατροφή, την ανάπτυξη, την εκπαίδευση, την κοινωνική στήριξη, την προστασία της υγείας και τη σοβαρή πιθανότητα απόκτησης κοινωνικής ευεξίας.¶
Να μην ξεχνάμε τη μεγάλη ταλαιπωρία των οικογενειών, που έχουν άτομα με ειδικές ανάγκες, αλλά και όσων επιπλέον τα στηρίζουν με τη δική τους προσφορά υπηρεσιών. Να μην ξεχνάμε τα άτομα με ειδικές ανάγκες που δεν έχουν οικογένεια ή αυτά που η οικογένειά τους είναι ήδη προβληματική.¶
Τα τονίζω αυτά για να επισημάνω τη σπουδαιότητα του παρόντος νομοσχεδίου και να καυτηριάσω την ελαφρότητα με την οποία η παρούσα Κυβέρνηση θέλει να το αναμείξει με δευτερεύοντα κάπως θέματα, τα οποία παραπέμπουν σε αλχημείες του Υπουργείου Παιδείας για το ξεπέρασμα των δυσκολιών και των αδιεξόδων που δημιούργησε η ψευτομεταρρύθμιση του εκπαδευτικού μας συστήματος.¶
Η βασική προσπάθεια παγκοσμίως είναι η ενσωμάτωση των ατόμων με
ειδικές ανάγκες και κυρίως των παιδιών στο κανονικό σχολείο. Αυτή η τακτική προβάλλεται ως κοινωνική απαίτηση από όλες τις προηγμένες χώρες και όπως τονίστηκε προηγουμένως υποστηρίζεται από τον ΟΗΕ. ¶
Τα σημαντικά θέματα στη σύγχρονη ειδική εκπαίδευση έχουν ερευνηθεί, είναι γνωστά και κατανοητά από όλους. Σε αυτά περιλαμβάνονται: ¶ 
Πρώτον, η παροχή παιδείας σε όλα τα παιδιά ανεξαιρέτως από τη
σοβαρότητα της διαταραχής της υγείας. ¶
Δεύτερον, η παρεχόμενη παιδεία να έχει την καλύτερη δυνατή ποιότητα.¶ Τρίτον, το επιθυμητό είναι η απαιτούμενη εκπαίδευση στα άτομα αυτά να
παρέχεται στο κοντινότερο σχολείο που φοιτούν τα φυσιολογικά παιδιά.¶ Βασική προϋπόθεση για να υλοποιηθεί ένα πρόγραμμα που να περιλαμβάνει
τα προαναφερθέντα, είναι να υπάρξει το απαιτούμενο νομικό πλαίσιο, που να καθορίζει με σαφήνεια και καθαρότητα τις απαιτήσεις, διαδικασίες στην οργάνωση των υπηρεσιών και τα λοιπά στοιχεία, που είναι απαραίτητα για ένα τόσο σπουδαίο τομέα. Η ύπαρξη, όμως, των νόμων δεν εξασφαλίζει και την υλοποίηση του προγράμματος. Χρειάζεται ισχυρή πολιτική βούληση για την οργάνωση των υπηρεσιών, την επαρκή στελέχωση και την οικονομική κάλυψη.  Γιατί αλλιώς ο νόμος μένει γράμμα κενό. Βέβαια όλος ο πληθυσμός των εν λόγω ατόμων δεν μπορεί να ενταχθεί στις κοινωνικές τάξεις. Περίπου ένα 70% μπορεί ίσως και παραπάνω. 'Ενα σημαντικό ποσό απαιτείται να εξυπηρετεθεί σε ειδικές τάξεις κατάλληλα οργανωμένες ή στα τμήματα ένταξης. Μόνο ένα μικρό ποσοστό με βαρύτερες διαταραχές πρέπει να προορίζεται για την αλυσίδα των ειδικών σχολείων.¶
Θα περιμέναμε από την Κυβέρνηση να έχει αποκρυσταλλώσει την άποψή
της. Στοχεύει, όμως, να κατευθύνει τις προσπάθειές της στη συμπληρωματική βοήθεια των κανονικών σχολείων, ώστε τα άτομα με ειδικές ανάγκες να 
δεχθούν εδώ κατά τον καλύτερο δυνατό τρόπο την εκπαίδευση που χρειάζεται.  Γιατί με το να ονομάζεις την ειδική τάξη "τμήμα ένταξης" δεν σημαίνει τίποτα. Αυτό βέβαια το συνηθίζει το ΠΑ.ΣΟ.Κ., αλλά όμως όντως με ταμπέλες νομίζει ότι κάνει και θεσμικές αλλαγές.¶
Για να επιτύχει αυτός ο θεσμός εκπαίδευσης των ατόμων με ειδικές ανάγκες, δηλαδή η εκπαίδευση μέσα στο κανονικό σχολείο που είναι η γενική θέση όλων των προηγμένων κρατών, χρειάζεται να καλυφθούν ορισμένες απαιτήσεις. Αυτές είναι: ¶
Πρώτον, εκπαιδευτικό προσωπικό εξειδικευμένο στον τομέα αυτό με προσόντα και ποιότητα, ώστε να μπορεί μέσα στο κανονικό σχολείο να
καλύπτει τις ποικίλες ανάγκες της ειδικής εκπαίδευσης. ¶
Δεύτερον, να έχει την ενεργή υποστήριξη από τους διευθυντές των σχολείων και τις προϊστάμενες υπηρεσίες σε τοπικό, περιφερειακό και κρατικό επίπεδο. ¶
Τρίτον, άψογη οργάνωση των υπηρεσιών μέσα στο σχολείο και από πλευράς ειδικών, εποπτικών μέσων και από πλευράς ανθρωπίνου δυναμικού.¶
'Οσον αφορά την ύπαρξη του απαραίτητου ειδικού εκπαιδευτικού προσωπικού, το αρμόδιο υπουργείο έχει τα στοιχεία και μπορεί να 
συμπεράνει για την επάρκεια και την καταλληλότητά του για το σκοπό αυτό.  Υπάρχει, όμως, διάχυτη η εντύπωση στο προσωπικό που έχει μετεκπαιδευτεί
σε θέματα εκπαίδευσης ατόμων με ειδικές ανάγκες, δεν χρησιμοποιείται επαρκώς παρά τις υφιστάμενες ανάγκες. ¶
Η επιτυχία του συστήματος της ενσωμάτωσης συγκριτικά με το χωριστικό σύστημα δεν είναι ζήτημα μόνο αριθμητικής επάρκειας του προσωπικού, που θα εμπλακεί στην εξυπηρέτηση των ατόμων με ειδικές ανάγκες, αλλά κυρίως είναι θέμα μιας ευρύτερης φιλοσοφίας με βάση την οποία έχει προετοιμαστεί αυτό το προσωπικό, ώστε έξω από άσκοπους χαρακτηρισμούς να μπορεί να εξατομικεύσει την προσπάθεια σε κάθε περίπτωση. Αυτό το προσωπικό μπορεί να συνεργάζεται με το λοιπό προσωπικό του κανονικού σχολείου με τους γονείς και ενδεχομένως με τους κοινωνικούς φορείς σχετικούς με το αντικείμενο.¶
Η εξατομικευμένη βοήθεια μέσα στο κανονικό σχολείο κάθε παιδιού με
ειδικές ανάγκες σημαίνει, ότι πρέπει να ληφθούν υπόψη τα εξής:¶
Πρώτον, τα λειτουργικά και τα προσαρμοστικά χαρακτηριστικά του
παιδιού. ¶
Δεύτερον, το μέγεθος της ειδικής φροντίδας που απαιτείται για την
περίπτωση.¶
Τρίτον, το επίπεδο των υπηρεσιών που διατίθενται για βοήθεια προς το παιδί και τους γονείς του.¶
Τέταρτον, οι απόψεις, τα σχέδια των γονιών για το συγκεκριμένο
περιστατικό.¶
Με όσα περιληπτικά σας παρέθεσα γίνεται αντιληπτό ότι η παροχή εκπαίδευσης στα παιδιά με ειδικές ανάγκες στο πλαίσιο του κανονικού σχολείου είναι μία υπόθεση πολύ λεπτή, πολύπλοκη και απαιτητική. Αξίζει, όμως, μιας πολύπλευρης στήριξης. Επειδή αυτό είναι και μια επικρατούσα κοινωνική άποψη της σύγχρονης δικής μας κοινωνίας, η πολιτική πρέπει ασφαλώς να κινηθεί προς αυτήν την κατεύθυνση και να στηρίζει το θεσμό κατά τρόπο θετικό και ολοκληρωμένο.¶
Τα άτομα με ειδικές ανάγκες δικαιούνται την κοινωνική φροντίδα, αξίζουν την κρατική στοργή, για να μη γίνουν θύματα φιλεσπλαχνίας και ελεημοσύνης. Σημαντικό σημάδι ελπίδας για την αντιμετώπιση του προβλήματος των ατόμων με ειδικές ανάγκες ήταν ο ν. 1143/81 περί ειδικής αγωγής, ειδικής επαγγελματικής εκπαίδευσης, απασχόλησης και κοινωνικής μέριμνας των αποκλινόντων εκ του φυσιολογικού ατόμων, που τελικά ρυθμίστηκε μετά από προσπάθειες δώδεκα ετών.¶
Μέσα από τις διατάξεις του εν λόγω νόμου δημιουργήθηκε το πλαίσιο της ειδικής αγωγής, που μέσα σε κατάλληλα διαρρυθμισμένο χώρο με ειδικά μέσα και εξειδικευμένο προσωπικό επεδίωκε να βοηθήσει τα άτομα αυτά να αναπτύξουν τις δυνατότητές τους και αυξάνοντας την αυτοεκτίμησή τους να προσαρμοστούν στην κοινωνία και να γίνουν λειτουργικά μέλη της.¶ 
Επιπροσθέτως, καλλιεργήθηκε η τάση για ομαλοποίηση, που σημαίνει ότι
τα άτομα αυτά μπορούν πλέον να ενσωματώνονται αρμονικά στο περιβάλλον τους και να ζουν με ένα τρόπο που πλησιάζει περισσότερο τα πρότυπα της κοινωνίας στην οποία εντάσσονται και ζουν.¶
Τονίστηκε η ανάγκη να αξιοποιηθούν περισσότερο οι ομοιότητες, παρά οι διαφορές τους από τους υπόλοιπους ανθρώπους. Γενικότερα προωθήθηκαν οι κοινωνικές αξίες, τα πρότυπα συμπεριφοράς, να κάνουν κοινωνικά κατορθωτά την αποδοχή των ατόμων αυτών, παρά τις διαφορές τους προς το κοινωνικό περίγυρο.¶
Ο ν. 1143/1981 σχεδόν εξ ολοκλήρου αντικαταστάθηκε από τον ν.  1566/1985, ως μία προσπάθεια βελτίωσης και προώθησης του θεσμικού πλαισίου, στοχεύοντας στην καλύτερη πρακτική στήριξη των ατόμων με ειδικές ανάγκες.¶
Τώρα, το συζητούμενο νομοσχέδιο έρχεται να συμπληρώσει τον ν. 1566/1985, ο οποίος συγκεκριμενοποιεί τις απαιτήσεις ενός αποτελεσματικού συστήματος ειδικής αγωγής. Επομένως, ό,τι θεσπισθεί με το συζητούμενο νόμο, πρέπει να προχωρά πέραν του ισχύοντος θεσμικού πλαισίου ειδικής αγωγής, να δημιουργεί την απαιτούμενη ανανέωση, να υπηρετεί την έρευνα και τη σωστή σχεδίαση και να βοηθάει τη διαμόρφωση προϋποθέσεων, για τη σύγκλιση της χώρας μας με τις άλλες της Ευρωπαϊκής 'Ενωσης. 'Αρα, ο συζητούμενος νόμος συμπληρώνει τον ν. 1566/1985 "σχολική ενσωμάτωση, επαγγελματική κατάρτιση, υποστηρικτικές υπηρεσίες".¶
Με τον ν. 2643/1998 "μέριμνα για την απασχόληση προσώπων ειδικών
κατηγοριών", μεταξύ των οποίων περιελήφθησαν και άτομα με ειδικές ανάγκες που πληρούν ορισμένες προϋποθέσεις, επιχειρήθηκε να ενισχυθεί το πλαίσιο που καθορίσθηκε με τον ν. 1648/1985 υπέρ "προστασίας πολεμιστών, αναπήρων, θυμάτων πολέμου και μειονεκτούντων". ¶
Για να αποφευχθεί η σύγχυση από τις ποικίλες νομικές και διοικητικές αλληλοεπικαλύψεις, χρειάζεται να γίνει μια σωστή κωδικοποίηση του θεσμικού και νομικού πλαισίου που διέπει τα άτομα με ειδικές ανάγκες.  Αυτό θα διευκόλυνε ιδιαίτερα όλους όσους ασχολούνται με τα άτομα αυτά, να είναι σαφώς πιο ενημερωμένοι και αποτελεσματικοί.¶
Στο χώρο που συζητούμε, χρήσιμο είναι να αναφερόμαστε σε δοκιμότερους όρους, όπως δυσλειτουργία, μαθησιακή δυσκολία, οργανική ή λειτουργική ανεπάρκεια. Η προσέγγιση των ατόμων αυτών με την ξεκάθαρη οριοθέτηση της προσχολικής, σχολικής και εφηβικής ηλικίας, με τη χρονική κλίμακα των συνήθων φυσιολογικών ατόμων, είναι λαθεμένα. 'Αλλωστε όλοι γνωρίζουμε πως λόγω των κοινωνικών αλλαγών και δυσκολιών, ανεργία, δυσκολίες συγκρότησης
και συντήρησης νέας οικογένειας κλπ. η εφηβεία έχει παραταθεί και για τα απολύτως φυσιολογικά άτομα. Και επιπλέον, η κάλυψη των αναπτυξιακών στόχων με όραμα την οριστικοποίηση της ωριμότητας και της ταυτότητας του ατόμου, βρίσκεται σε μία διαρκή αναθεωρητική πορεία, γιατί τα δεδομένα της ψυχολογίας συγκρούονται με τις ανάγκες του κοινωνικού χώρου. Αν τεθούν ως όριο ηλικίας τα είκοσι δύο έτη για τα άτομα αυτά, παρακάμπτονται τα σύγχρονα δεδομένα, αποκλείονται άτομα μεγαλύτερης ηλικίας που θα μπορούσαν να ωφεληθούν από τα ειδικά μέτρα τα οποία προσδιορίζονται από το συζητούμενο νομοσχέδιο. Η υπέρβαση του παρόντος ηλικιακού ορίου των είκοσι δύο ετών θεωρείται επιβεβλημένη.¶
'Ενα άλλο σημείο, στο οποίο θα ήθελα να σταθώ, είναι η ποιοτική διάγνωση και αξιολόγηση της διαταραχής του κάθε ατόμου με ειδικές ανάγκες. Αυτή είναι η εναρκτήριος κίνηση για την περαιτέρω οργάνωση οιασδήποτε στήριξης που θα προσφερθεί στα άτομα αυτά σε επίπεδο παιδείας, κοινωνικής υποστήριξης και υγειονομικής περίθαλψης. ¶
Τα Κέντρα Διάγνωσης, Αξιολόγησης και Υποστήριξης Κ.Δ.Α.Υ. θα αποτελέσουν τροχοπέδην στην όλη διαδικασία, στην περίπτωση που δεν υπάρξει ο αναγκαίος συντονισμός και οργάνωση. Πρέπει να δοθεί προσοχή στην οριστικότητα της βλάβης και στην οργανική της μορφή, σε συνδυασμό με την πιθανότητα λειτουργικής βλάβης εξελισσομένης ή ανατασσομένης.¶ 
Επιγραμματικά θα αναφέρω τα επιμέρους σημεία που έχουν σημασία για τα
εν λόγω άτομα.¶
Πρώτον, η κάλυψη αναγκών, κυρίως από το δημόσιο χώρο με τα κανονικά σχολεία, νηπιαγωγεία, δημοτικά σχολεία κλπ., με εφαρμογή καταλλήλου εκπαιδευτικού συστήματος.¶
Φοβούμαι όμως, πως η, σύμφωνα με το νόμο, κλιμάκωση των ειδικών σχολείων, με αποκορύφωση τα Πολυδύναμα Ενιαία Κέντρα Ειδικής Αγωγής, ΠΕΚΕΑ, παράλληλα με την ανεπάρκεια του μεταρρυθμιζόμενου εκπαιδευτικού συστήματος και την αλόγιστη γραφειοκρατεία, θα επιδράσει αρνητικά για το όλο σύστημα.¶
Δεύτερον, η δωρεάν εξυπηρέτηση με την πραγματική της έννοια και όχι
αυτή της δήθεν δωρεάν παιδείας.¶
Τρίτον, η ομοιόμορφη, κατά το δυνατόν κάλυψη όλου του ελλαδικού χώρου με παροχή ίσων ευκαιριών σε όλα τα ΑΜΕΑ και αναγνώριση της διαφορετικότητας ως δικαίωμα. Δηλαδή η ειδική αγωγή πρέπει να είναι αποκεντρωμένη στο χώρο διαβίωσης του εξυπηρετουμένου ατόμου.¶
Τέταρτον, η εξασφάλιση τεχνικής υποδομής και η άμεση αξιοποίηση της
σύγχρονης τεχνολογίας σε μέσα διδασκαλίας και επικοινωνίας. ¶
Πέμπτον, η εξασφάλιση του απαραίτητου εκπαιδευτικού προσωπικού και λοιπών ειδικοτήτων εξειδικευμένων στην ειδική αγωγή και η μετεκπαίδευση των εκπαιδευτικών στον τομέα αυτόν. ¶
'Εκτον, η έρευνα, η κατάρτιση καταλλήλων προγραμμάτων για όλα τα
άτομα με ειδικές ανάγκες.¶
'Εβδομον, η κάλυψη των εξόδων μεταφοράς όπου απαιτείται και η
πραγματική οικονομική ενίσχυση των οικογενειών.¶
'Ογδοον, η ειδική αγωγή να συνδυάζεται με τη γενικότερη μόρφωση των
εν λόγω ατόμων, τον αθλητισμό, την απαραίτητη υγειονομική και ψυχολογική υποστήριξη και την προετοιμασία για την επαγγελματική αποκατάσταση.¶ 
'Ενατον, η μέριμνα για την απασχόλησή τους να είναι έμπρακτη,
ουσιαστική και να απευθύνεται σε όσο το δυνατόν περισσότερους χώρους, πέραν του δημοσίου. ¶
Δέκατον, η προετοιμασία της κοινωνίας για αποδοχή και ενσωμάτωση των ατόμων αυτών.¶
Ενδέκατον, η απόρριψη νέων διαρθρωτικών αλλαγών υπό μορφή πειραματισμών.¶
Δωδέκατον, η αποφυγή κομματικοποίησης του συγκεκριμένου χώρου.¶ Δέκατον τρίτον, η αποφυγή εμπορευματοποίησης του χώρου με τη χρήση
ιδιωτικών ιδρυμάτων, χωρίς τον απαιτούμενο έλεγχο, όσον αφορά την κάλυψη των απαιτούμενων προϋποθέσεων και κριτηρίων.¶
Δέκατον τέταρτον, επαρκής στήριξη των προγραμμάτων των ΑΜΕΑ με
κονδύλια της Ευρωπαϊκής 'Ενωσης.¶
Δέκατον πέμπτον, η διατήρηση και πλήρης αξιοποίηση του υπάρχοντος μετεκπαιδευομένου προσωπικού για τη στελέχωση των μονάδων ειδικής αγωγής και η παραγωγή νέων στελεχών για κάλυψη των υφισταμένων αναγκών.¶ 
Σχετικά με το δεύτερο μέρος του νόμου, άρθρα 6 έως 14, εκφράζω την
απογοήτευσή μου γιατί επιτέλους, δεν θα γίνει κάποτε σεβαστό, κάτω από το
συγκεκριμένο τίτλο ενός θεσμικού νόμου, να μην προβάλλονται άσχετα θέματα και μάλιστα, κατά τρόπο προκλητικό.¶
Πέντε είναι τα άρθρα του κυρίου περιεχομένου του νόμου που καλύπτουν είκοσι δύο σελίδες. Εννέα είναι τα προσκολλημένα, άσχετα όμως, άρθρα και σε μάκρος σαράντα πέντε σελίδων.¶
Γιατί ο Υπουργός Παιδείας δεν προωθούσε έναν ξεχωριστό νόμο;
Ειλικρινά, εάν αυτό το πολυδαίδαλο κείμενο το είχαν στα χέρια τους απλοί άνθρωποι της κοινωνίας μας, θα καταλάβαιναν πολύ καλά γιατί υπάρχει στην παιδεία μας τόση κακοδαιμονία. ¶
Δεν καταφέρατε να οργανώσετε τα σχετικά με την εκπαίδευση των
φυσιολογικών μαθητών, επιχειρείτε να εμπλέξετε μέσα σε αυτόν τον κυκαιώνα και τα άτομα με ειδικές εκπαιδευτικές ανάγκες.¶
Κυρίες και κύριοι συνάδελφοι, η Νέα Δημοκρατία δίνει ιδιαίτερα βάρος στα άτομα με ειδικές ανάγκες, καθώς και σε όλα τα θέματα της παιδείας.  Οφείλουμε βέβαια, να παραδεχθούμε πως στο παρελθόν, για το ευαίσθητο αυτό θέμα, δεν πραγματοποιήθηκαν τα δέοντα.¶
Το 1% του Κρατικού Προϋπολογισμού για την κρατική αγωγή δεν είναι
δυνατόν να θεωρηθεί επαρκές για την κάλυψη των αναγκών και απαιτήσεων των εν λόγω ατόμων.¶
'Οσον αφορά τα θέματα των ίσων ευκαιριών της επαγγελματικής αποκατάστασης και της παροχής και κατανομής των σχετικών επιδομάτων η κατάσταση επί του παρόντος δεν εμπνέει καμία αισιοδοξία.¶
Στεκόμαστε κριτικά απέναντι στο νομοσχέδιο αυτό. Η Κυβέρνηση του
ΠΑ.ΣΟ.Κ. επιμένει δυστυχώς στην επιδερμική και αρκετά πρόχειρη αντιμετώπιση των θεμάτων παιδείας και ειδικής αγωγής. ¶
Παρ' ότι πολλά από τον κύριο σκελετό του νομοσχέδιου, όπως τα πρώτα έξι άρθρα, είναι αξιόλογα και αξίζουν μπορεί να πει κανείς της συνδρομής μας, επειδή όμως εμπλέκονται τα υπόλοιπα άρθρα, θα καταψηφίσω το υπό συζήτηση νομοσχέδιο.¶
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα θεωρεία δημοσίων υπαλλήλων σαράντα δύο μαθητές και δύο συνοδοί καθηγητές από το 47ο Γυμνάσιο Αθήνας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "Πεντακόσια Χρόνια 'Εντυπης Παράδοσης του Νεοελληνισμού".¶ 
(Xειροκροτήματα)¶
Κύριε Τασούλα, θα σας δώσω το λόγο, ως ειδικού αγορητή και όχι ως κοινοβουλευτικού εκπροσώπου, διότι η σειρά αυτή είναι των εισηγητών και των ειδικών αγορητών.¶
Το κόμμα σας, αν θα ορίσει Κοινοβουλευτικό Εκπρόσωπο, πρέπει να
ορίσει κάποιον άλλο. Δεν μπορεί να έχετε και τις δύο ιδιότητες.¶
Ελάτε στο Βήμα να διατυπώσετε τις απόψεις σας, αλλά αυτές είναι οι
διατάξεις του Κανονισμού.¶
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, αλλού είναι τα προβλήματα τα
μεγάλα.¶
ΠΡΟΕΔΡΟΣ (Απόστολος Κακλαμάνης):¶Δεν κατάλαβα.¶
ΑΠΟΣΤΟΛΟΣ ΤΑΣΟΥΛΑΣ:¶ Λέω ότι αλλού είναι τα προβλήματα τα μεγάλα που έχουμε να αντιμετωπίσουμε. Αυτά είναι δευτερεύοντα.¶
ΠΡΟΕΔΡΟΣ (Απόστολος Κακλαμάνης):¶ Ναι, αλλά τα προβλήματα αντιμετωπίζονται μέσα από το διάλογο που γίνεται σε κάποιο πλαίσιο
κάποιων διατάξεων.¶
ΑΠΟΣΤΟΛΟΣ ΤΑΣΟΥΛΑΣ:¶ Το μεγάλο πρόβλημα για το οποίο υποτίθεται ότι ήρθε το νομοσχέδιο εδώ να αντιμετωπίσει, είναι τι γίνεται με τους ανθρώπους και με τα άτομα, τα οποία έχουν ιδιαίτερες δεξιότητες και ιδιαίτερες ανάγκες.¶
Yπολογίζεται ότι στη χώρα μας το 10% των ανθρώπων έχουν ειδικές ανάγκες. 'Αρα και το 10% των νέων ανθρώπων έχουν και αυτοί ειδικές ανάγκες. Αυτό σημαίνει ότι περίπου εκατόν ογδόντα χιλιάδες, ίσως και διακόσιες χιλιάδες, χρειάζονται ιδιαίτερα μέτρα και ιδιαίτερη φροντίδα για να αντιμετωπίσουν τις ανάγκες τους και να αναπτύξουν τις δικές τους δεξιότητες.¶
(Στο σημείο αυτό, την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)¶
'Ομως, σήμερα αν αυτοί -και οι διακόσιες χιλιάδες- χρειάζονται
εκπαίδευση, η εκπαίδευση που παρέχεται σήμερα, δεν ξεπερνά οργανωμένα τις δεκατρείς με δεκατέσσερις χιλιάδες. Οι υπόλοιποι πού βρίσκονται; Είναι περιπτώσεις, οι οποίες χάνονται και δεν γίνεται καμία εκπαίδευση; Είναι
περιπτώσεις που ανακατεύονται με τον υπόλοιπο πληθυσμό, χωρίς όμως, να υπάρχει ενδιαφέρον γι' αυτούς όσον αφορά την εκπαίδευσή τους;¶
Εμείς εκτιμούμε ότι δεν παρέχεται στο σύνολο των ατόμων με ειδικές
ανάγκες, ειδική αγωγή και εκπαίδευση. Και δεν παρέχεται, γιατί το σύστημα, η υποδομή, δεν είναι ικανή να το παρέχει. 'Εχουμε έλλειψη σχολείων, έχουμε έλλειψη δασκάλων και καθηγητών, ειδικών δασκάλων και ειδικών καθηγητών. 'Εχουμε έλλειψη καθηγητών Φυσικής Αγωγής. 'Εχουμε έλλειψη Ψυχολόγων.¶
'Εγινε συζήτηση στην επιτροπή. Και επέμεναν ο εκπρόσωπος του Συλλόγου των Κωφών να οριστεί νοηματική γλώσσα, ως μοναδική γλώσσα. Εμείς εκ μέρους του Κομμουνιστικού Κόμματος, για να διευκολύνουμε το Υπουργείο, προτείναμε να συμπληρωθεί, ως εξής: Νοηματική γλώσσα διδάσκεται υποχρεωτικά στα σχολεία. Φάνηκε ότι σ' αυτό συμφώνησε το Υπουργείο.  Δείτε, όμως, πως έρχεται το νομοσχέδιο. Πάλι όπως ήταν. Γιατί; Διότι δεν έχει τη δυνατότητα το Υπουργείο να διαθέσει τόσο εξειδικευμένο προσωπικό που να διδάσκει αυτήν τη γλώσσα. Αυτός είναι ο κύριος λόγος, χωρίς να αποκλείονται και δευτερεύοντες.¶
Φυσικά έχουμε έλλειψη και των υπηρεσιών υγείας και των υπηρεσιών πρόνοιας. Η ζωή των ατόμων με ειδικές ανάγκες δυσκολεύεται και φυσικά η αποκατάσταση των ΑΜΕΑ είναι ακόμη πιο δύσκολη.¶
Εμπλέκεται σήμερα ο ιδιωτικός τομέας στην υποτιθέμενη εκπαίδευση, μέσω της πρόνοιας στη ζωή των ΑΜΕΑ. Εμπλέκεται η φιλανθρωπία η οποία όμως, καμία σχέση δεν έχει με τα ανθρώπινα συναισθήματα, απέναντι στο συνάνθρωπο.¶
Εμπλέκονται ιδρύματα λεγόμενα μη κερδοσκοπικού χαρακτήρα που μόνο τέτοια δεν είναι και κανένα λόγο δεν έχουν να υπάρχουν και να ασχολούνται με τα άτομα με ειδικές ανάγκες.¶
Τι πετυχαίνει το νομοσχέδιο; Πετυχαίνει να αλλάξει την κατάσταση; Σε καμία περίπτωση. 'Εχουμε διακόσιες χιλιάδες ανθρώπους. 'Ομως οι δάσκαλοι είναι χίλιοι εξακόσιοι. Για να πούμε ότι έχουμε το αναγκαίο προσωπικό, θα έπρεπε να έχουμε πέρα από τριάντα χιλιάδες δασκάλους εξειδικευμένους για να αντιμετωπίσουμε αυτό το πρόβλημα. 'Οταν εμείς το λέμε αυτό στο Υπουργείο, τότε σηκώνονται τα μαλλιά της κεφαλής τους, γιατί δεν έχουν ούτε για το σύνολο της εκπαίδευσης τους δασκάλους.¶¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Κάνετε λάθος. Το είπα και προηγουμένως ότι δεν είναι τριάντα χιλιάδες.¶ 
ΑΠΟΣΤΟΛΟΣ ΤΑΣΟΥΛΑΣ: Διαβάστε τα Πρακτικά του Υφυπουργού σας καλύτερα
και αν θέλετε, αλλά δεν έχει νόημα τώρα, να τον απολύσετε. Αλλά μην μου τρώτε το χρόνο. Αν όμως δεν τον θέλατε, ας τον απολύατε, γιατί δεν ξέρω από εδώ και πέρα τι πρόκειται να συμβεί. Πάντως εμείς θα σας κάνουμε τη ζωή δύσκολη με πραγματικά στοιχεία, να το ξέρετε, όπως και να έχουν τα πράγματα.¶
Τι φιλολογείται, τι λέγεται και τι επικαλούνται μερικοί για να
καλύψουν και να συγκαλύψουν τις ανάγκες. Πολλοί συζητάνε για την ανάγκη εκπαίδευσης σε κοινά σχολεία, ώστε να γίνεται η ένταξη καλύτερα. Μακάρι
να συνέβαινε αυτό. Αλλά για να συμβεί αυτό, χρειάζεται διπλάσιο προσωπικό και υποδομή, πράγμα το οποίο δεν έχει η χώρα. Εάν είχε μια τέτοια υποδομή, πράγματι θα ήταν μια καλή ιδεά. Σήμερα χρειάζεται να μην διαχωρίζονται τα άτομα με τις ειδικές ανάγκες από τον υπόλοιπο πληθυσμό και τον υπόλοιπο κόσμο, αλλά θα πρέπει να τους παρέχουμε κάθε βοήθεια και εκεί που εκπαιδεύονται και εκεί που ζουν και στην κατάρτισή τους και στις μονάδες πρόνοιας αλλά και όταν υποτίθεται ότι αποκαθίστανται επαγγελματικά. Μόνο τότε θα μπορέσουμε πραγματικά να συνδέσουμε και να φέρουμε κοντά όλον τον κόσμο και να γίνονται αποδεκτές οι διαφορετικότητες των ανθρώπων.¶
Δέστε αυτή η αντίληψη της αποκατηγοριοποίησης μερικές φορές πού οδηγεί. Στο να δίνουν δηλαδή εξετάσεις οι κουφοί με τον ίδιοι τρόπο, με το ίδιο σύστημα, όπως και οι άλλοι μαθητές.¶¶
Θα υπάρχει κάποιο ερώτημα. Γιατί; Είναι κακή η Κυβέρνηση και δεν
θέλει να αντιμετωπίσει τα προβλήματα; Υπάρχουν δύο ζητήματα. Το ένα αφορά την ιδεολογία, όσο και να φαίνεται παράξενο. Για σκεφτείτε και για ακούστε το συλλογισμό μου, κύριοι Βουλευτές.¶¶
Αν αποδέχεται μία κοινωνία και μια Κυβέρνηση την αρχή του ανταγωνισμού σαν ανώτατη αρχή κίνησης και καθημερινής δράσης της κοινωνίας, τότε γιατί θα πρέπει να γίνει πιστευτό ότι ενδιαφέρεται για άτομα τα οποία έχουν διαφορετικές δυνατότητες, αλλού μικρότερες, αλλού
μεγαλύτερες;¶
Τι στην πραγματικότητα ενδιαφέρεται τότε μια κυβέρνηση; Ενδιαφέρεται να μην εκτίθεται, να μην παραγίνεται το κακό και μένει εκτεθιμένη. Αυτή είναι η μια πλευρά.¶
Η άλλη πλευρά. Για να γίνει μια υποδομή αντάξια των αναγκών,
χρειάζονται δαπάνες. Αλλά για να δοθούν χρήματα, για να γίνουν δαπάνες και για τα άτομα με ειδικές ανάγκες πρέπει να βρεθούν. Αν πάλι ισχύει ο ανάκλητος νόμος της εξυπηρέτησης των μεγάλων επιχειρήσεων, του κεφαλαίου, του ανταγωνισμού της αγοράς και δεν συμμαζεύεται, φυσικό είναι να μην περισσεύουν χρήματα για κοινωνικές δαπάνες και φυσικό είναι να μην μπορούν να υπηρετηθούν οι ανάγκες των ατόμων που συζητάμε απόψε.¶
Ποια είναι η γνώμη μας; Πώς θα έπρεπε να είναι η ειδική αγωγή; Πρώτα απ'όλα θα έπρεπε να είναι δημόσια. Λέγεται στο νομοσχέδιο αυτό, αλλά δεν φτάνει να λέγεται. Θα έπρεπε να είναι αποκλειστική, θα έπρεπε να είναι υποχρεωτική και να μην επιτρέπεται σε ιδιωτικούς φορείς με οποιαδήποτε ονομασία να παρεμβαίνουν και σε οποιοδήποτε στάδιο έχει να κάνει με τα άτομα με ειδικές ανάγκες.¶
Χρειάζεται το σύστημα εκπαίδευσης, η ανώτατη εκπαίδευση, πανεπιστήμια να παράγουν δασκάλους και καθηγητές που να είναι ικανοί να ασχοληθούν με το συγκεκριμένο αντικείμενο. Χρειάζονται δαπάνες και υλικά και μέσα, τα οποία έχουν ανάγκη οι μαθητές και οι άνθρωποι γενικά οι οποίοι έχουν τις διαφορετικότητες και τις ειδικές ανάγκες.¶
Αφού δεν έχει τέτοια υποδομή η χώρα μας, έρχεται το νομοσχέδιο και φτιάχνει -λέει- τα ΚΔΑΕ. Τι θα κάνει με τα ΚΔΑΕ; Πρόκειται κατ'αρχήν για μια διοικητική και κακά οργανωμένη διοικητική υπηρεσία. Πού ζούνε, πού βρίσκονται τα άτομα με ειδικές ανάγκες; Ποιος θα τα εντοπίσει από την ώρα της γέννησής τους, που έχουν το πρόβλημα; Αν έγκαιρα εντοπιστούν τα προβλήματα, αντιμετωπίζονται και τα άτομα που έχουν το πρόβλημα μπορούν και να αναπτυχθούν φυσιολογικά. Δεν έχουμε υπηρεσίες υγείας που να είναι προσανατολισμένες σ'αυτήν την κατεύθυνση, υπηρεσίες πρόνοιας και φυσικά τα σχολεία. Λέτε στο νομοσχέδιο ότι θα φτιάξετε σε κάθε νομό ένα ΚΔΑΕ με τέσσερα-πέντε άτομα που θα ασχολούνται με το πρόβλημα. Αν είναι διακόσιες όμως χιλιάδες τα άτομα με ειδικές ανάγκες και αν σε κάθε νομό είναι χίλια ή και δύο χιλιάδες ανάλογα με το νομό -και φυσικά δεν μιλάμε για την Αθήνα και τη Θεσσαλονίκη- θέλετε να μας πείσετε ότι θα λύσετε το πρόβλημα με τα τέσσερα και πέντε άτομα ή και τα δέκα; Δεν είναι δυνατόν. Είναι ένα δευτερεύον ζήτημα φυσικά η διοικητική οργάνωση και το κυρίαρχο είναι τι γίνεται στα σχολεία. Θα έχουν ειδικά σχολεία; Βεβαίως θα πρέπει να έχουμε ειδικά σχολεία. Θα έχουμε ειδικές τάξεις και τμήματα; Βεβαίως, θα πρέπει να έχουμε.¶
Θα προσπαθήσουμε και στις κοινές τάξεις με επιστημονικά κριτήρια να
εντάξουμε άτομα που μπορούν να ενταχθούν; Και βεβαίως, πρέπει να το κάνουμε. Και δεν πρέπει να ισχυριζόμαστε ότι στην προσπάθεια να εντάξουμε στα κοινά σχολεία, αφήνουμε στο περιθώριο και τις ειδικές τάξεις και τα τμήματα και τα κοινά σχολεία.¶
'Ομως, το ενδιαφέρον της Κυβέρνησης φαίνεται και σε τούτο: Το 1998 δημιούργησε πενήντα επτά θέσεις δασκάλων στα ΣΜΕΑ. Σήμερα έχουν καταργηθεί αυτές οι θέσεις με διάφορα τερτύπια. Αυτό είναι το νομοσχέδιο όσον αφορά την ειδική αγωγή.¶
Το πρόβλημα της αποκατάστασης δεν το αγγίζει καθόλου αυτό το
νομοσχέδιο. Και μάλιστα, αν επισκεφθεί κανένας τα ειδικά σχολεία, θα δει ότι μέσα από αυτά τα περιβόητα προγράμματα τα οποία μόνο λύση δεν μπορούν να δώσουν, επαναλαμβάνονται και επαναλαμβάνονται προγράμματα κατάρτισης που υποτίθεται είναι εκπαίδευση, που τελικά τίποτα δεν είναι και αν γίνονται, γίνονται από την προσπάθεια των δασκάλων σε αυτά τα σχολεία να μην πετάξουν τα παιδιά αυτά που καταρτίζονται και ξανακαταρτίζονται στο ίδιο αντικείμενο στο δρόμο.¶
Στο νομοσχέδιο, κύριοι Βουλευτές, υπάρχουν και οι άλλες διατάξεις. Το μεγαλύτερο κομμάτι αφορά τις νέες διατάξεις. Με ένα κάρο ρυθμίσεις που υπάρχουν εκεί μέσα, το Υπουργείο προσπαθεί να μαζέψει, να εξυπηρετήσει, προσπαθεί να ξεπληρώσει πιθανώς υποσχέσεις και γραμμάτια. Μερικά είναι και ζητήματα που έπρεπε να είχαν λυθεί από καιρό.¶
Να αναφερθούμε σε κανά δυο από αυτά τα ζητήματα. Δεν μπορώ να μην αναφερθώ στο διεθνές απολυτήριο, στη διαφορετική μεταχείριση ιδιωτικών σχολείων όσον αφορά τον τρόπο απόκτησης αυτού του απολυτηρίου και της
ισοτίμησης με το ενιαίο των λυκείων.¶
Βεβαίως, εμείς διαφωνούμε όπως έχει γίνει η λεγόμενη εκπαιδευτική
μεταρρύθμιση.¶
Αλλά, εδώ έρχονται να διαφοροποιηθούν κιόλας μερικοί. Και για να πω και την αλήθεια, μου έκανε εντύπωση όταν ο Υφυπουργός έλεγε, ότι αδικεί τάχα τα ιδιωτικά σχολεία που τους καταργεί τις εξετάσεις στη μια τάξη, γιατί λέει θα μπορούσε να μη δώσουν και σε καμία. Ωραία αντίληψη.  Υπέροχα. 'Ομορφος κόσμος, ηθικός...¶
'Ηθελα να αναφερθώ και σε ρυθμίσεις που αναφέρονται στα ΤΕΙ. Ποια ΤΕΙ; Αυτά που είναι κλειστά σήμερα; Τα ΤΕΙ τα οποία δεν φρόντισε, δεν θέλησε η Κυβέρνηση να τα αναγάγει πραγματικά σε Ανώτατα Εκπαιδευτικά Ιδρύματα και σήμερα διακόσιες χιλιάδες νέων ανθρώπων είναι όμηροι  των αποφάσεων του Συμβουλίου της Επικρατείας, της κυβερνητικής πολιτικής, της 8948 οδηγίας της Ευρωπαϊκής 'Ενωσης.¶
Πάντως τα ΤΕΙ "βράζουν" και θα το δείτε πολύ σύντομα αυτό, κύριε
Υπουργέ, και θα αναγκαστείτε να παραδεχθείτε ότι τη δική μας πρόταση που αναφέρεται σε ενιαία ανώτατη εκπαίδευση και δημόσια, σε ενιαίο δωδεκάχρονο υποχρεωτικό σχολείο, ένα και δημόσιο για όλους τους μαθητές και σε δημόσια επαγγελματική μεταλυκειακή εκπαίδευση  θα έρθει να τη στηρίξει αποφασίσει όλος ο ελληνικός λαός και πιστεύουμε ότι θα την εκτιμήσει όπως πρέπει.¶
Κλείνοντας, θα ήθελα να σας πω ότι ο ελληνικός λαός πρέπει να δημιουργήσει κριτήρια ψήφου με βάση την πραγματική πολιτική που εφαρμόζεται στη χώρα και τις πραγματικές θέσεις των κομμάτων. Τότε εμείς είμαστε βέβαιοι ότι θα καταφέρουμε να συσπειρώσουμε τις αναγκαίες δυνάμεις, οι οποίες θα σας βάλουν μεγάλα εμπόδια -όσους σκέπτεσθε να εφαρμόσετε την ίδια πολιτική- και στο τέλος θα την ανατρέψουμε αυτήν την πολιτική. ¶
Φυσικά, το νομοσχέδιο αυτό δεν μπορούμε να το ψηφίσουμε. ¶
 ΠΡΟΕΔΡΕΥΩΝ (Παναγιώτης Σγουρίδης): Ο κ. Κουναλάκης έχει το λόγο.¶ 
ΠΕΤΡΟΣ ΚΟΥΝΑΛΑΚΗΣ: Κυρίες και κύριοι συνάδελφοι, κύριε Πρόεδρε, προ
ημερών μαζί με πολλούς άλλους πολιτικούς, πολλούς Υπουργούς, τον Πρωθυπουργό, τον Αρχηγό της Αξιωματικής Αντιπολίτευσης τον κ. Αρσένη και 
άλλους ήμασταν στο 4ο Πανελλαδικό Συνέδριο των Ατόμων με Ειδικές Ανάγκες.  Ακούστηκαν από τον κύριο Πρωθυπουργό, αλλά και από τον κ. Καραμανλή
πολλές υποσχέσεις. Βγήκα για λίγο στο διάδρομο όπου είχαν μαζευτεί πολλοί σύνεδροι και άκουσα διάφορα αντιφατικά σχόλια. Από τη μια πλευρά, βέβαια, ελπίδες. Οι άνθρωποι έχουν τεράστια προβλήματα, ενώ εκεί όλη η πολιτική ηγεσία του τόπου υποσχόταν λύση των προβλημάτων τους.¶
Από την άλλη πλευρά υπήρξε μια πίκρα για την απαράδεκτη σημερινή κατάσταση. Από πολλούς εκφράστηκαν ανησυχίες ότι όλα αυτά μπορεί να ήταν μόνο προεκλογικές υποσχέσεις που θα λησμονηθούν την επομένη των εκλογών.  Αυτά πρέπει να τα έχουμε υπόψη μας, κύριε Υπουργέ και κύριοι συνάδελφοι, γιατί νομίζω ότι δεν μπορεί κανείς πια να ξεγελάσει αυτούς τους
ανθρώπους. 'Εχουν υποφέρει πολλά, είναι πολύ πικραμένοι και είναι μια ευκαιρία να αναλάβουμε εδώ όλοι την ευθύνη ότι δεν θα τους απογοητεύσουμε στο μέλλον.¶
Τουλάχιστον σε ό,τι αφορά το Συνασπισμό δηλώνουμε ότι θα παρακολουθούμε συνεχώς και καθημερινά το νόμο ο οποίος θα ψηφιστεί, αλλά και άλλα τα οποία δεν περιέχονται στο νόμο, δεν αφορούν μόνο τα παιδιά που είναι σε σχολική ηλικία, γιατί πρέπει επιτέλους να υλοποιηθούν αυτές οι υποσχέσεις και οι άνθρωποι αυτοί να νιώσουν ότι ζουν ισότιμα σε μια κοινωνία, παρά τα προβλήματα που αντιμετωπίζουν.¶¶
Θα ήθελα να κάνω ένα δεύτερο σχόλιο. Τι είναι τελικά η Ελλάδα; Ακούμε να λέγονται διάφορα. Μερικοί λένε ότι είναι Ψωροκώσταινα, ότι πάει από το κακό στο χειρότερο. Η Κυβέρνηση θριαμβολογεί ότι είμαστε πια μια χώρα ανεπτυγμένη.¶¶
Εγώ θα έλεγα ότι υπάρχουν και οι δύο όψεις στην Ελλάδα. Από τη μια μεριά η Ελλάδα είναι πραγματικά μια χώρα ανεπτυγμένη, αν τη δει κανείς από τη πλευρά ορισμένων δεικτών. Από την άλλη όμως, υπάρχει η μελανή πλευρά, η άλλη όψη του νομίσματος. Το αδύνατο κοινωνικό κράτος, το καθυστερημένο εκπαιδευτικό σύστημα, η απαράδεκτη συμπεριφορά και στάση της ελληνικής κοινωνίας και της ελληνικής πολιτείας απέναντι στα άτομα
με ειδικές ανάγκες, σε όλους τους τομείς, συνεργασία, κυκλοφορία μέσα στις πόλεις. 'Εχω γείτονά μου και γνωστό μου έναν άνθρωπο με ειδικές ανάγκες, ο οποίος βρήκε δουλειά, αλλά δεν μπορούσε να πάει στη δουλειά
του, διότι κατά κανόνα τα άτομα με ειδικές ανάγκες δεν μπορούν να κυκλοφορήσουν στην Αθήνα.¶
Βέβαια, υπάρχουν τώρα κάποιες βελτιώσεις και θα τις χαιρετήσουμε.  'Εχει προβλεφθεί η κίνηση των ανθρώπων με ειδικές ανάγκες στο Μετρό, στα καινούρια λεωφορεία, αλλά αυτό δεν λύνει το πρόβλημα. Στην παιδεία, στην παροχή επιδομάτων κλπ., ακούσαμε τις ομιλίες των εκπροσώπων των ατόμων με ειδικές ανάγκες και νομίζω ότι ξέρουμε όλοι πολύ καλά ποια είναι η σημερινή κατάσταση. ¶
Και δεν μπορεί να καλύψει την αθλιότητα της σημερινής κατάστασης η επίσκεψη του κυρίου Πρωθυπουργού σε ένα πρότυπο πράγματι, σχολείο στη Νίκαια για παιδιά με ειδικές ανάγκες. Γιατί ξέρετε, όταν βγήκα έξω με πλησίασαν ένα σωρό γονείς και μου είπαν "ελάτε να δούμε τι γίνεται σε άλλα σχολεία σε όλη την Ελλάδα, πόσο τραγική είναι η κατάσταση". Είπα εκεί και θέλω να το πω κι εδώ, ότι μία μέρα που έβγαινα από τη Βουλή ήταν έξω είκοσι παιδιά παραπληγικά με τους γονείς τους, που έκαναν διαδήλωση έξω από το Κοινοβούλιο, και τους ρώτησα τι συμβαίνει. Ξέρετε τι συνέβαινε; Τσακώνονταν μεταξύ τους υπουργεία και νομαρχίες, ποιος θα πληρώσει τους οδηγούς δύο λεωφορείων, για να μεταφέρουν τα παιδιά αυτά στο ειδικό σχολείο της Ηλιούπολης. Τρεις μήνες συνεχίστηκε αυτή η κατάσταση. Είχαν εγκαταλείψει οι γονείς τους τις δουλειές τους, κάθονταν στο σπίτι οι μανάδες τους, για να μπορούν να είναι μαζί με τα παιδιά αυτά, γιατί δεν μπορούσαν να πάνε στο σχολείο. Και ευτυχώς, εκείνη την ημέρα βγήκε η κ. Παπανδρέου τυχαία και της είπα "ελάτε εδώ, κ.  Παπανδρέου, πρέπει να λυθεί το πρόβλημα αμέσως". Και απ' ό,τι έμαθα, λύθηκε την άλλη μέρα. Τρεις μήνες δεν μπορούσαν να λύσουν αυτό το πρόβλημα.¶
Δυστυχώς, αυτή είναι η εικόνα. Και δεν είναι μόνο το πρότυπο σχολείο. Το χαιρετίζουμε. Μακάρι να γίνουν σε όλη την Ελλάδα τέτοια σχολεία, αλλά αυτή δεν είναι η γενική εικόνα της κατάστασης.¶
'Ερχομαι τώρα στο νομοσχέδιο.¶
Παραδοσιακά η φροντίδα των παιδιών με ειδικές ανάγκες στη χώρα μας ασκούνταν -μιλάω για παλιότερες περιόδους- από την ιδιωτική πρωτοβουλία και την εκκλησία. Η στάση της πολιτείας χαρακτηριζόταν από αδιαφορία και δυστυχώς, αυτή η αδιαφορία μέχρι σήμερα δεν έχει ανατραπεί πλήρως, όπως
θα όφειλε.¶
Μετά τη Μεταπολίτευση το επίσημο κράτος αρχίζει να δείχνει κάποιο συστηματικότερο ενδιαφέρον για την ανάπτυξη της ειδικής αγωγής. Το 1981 με τον πρώτο νόμο για την ιδιωτική αγωγή επιχειρήθηκε η ένταξη των ατόμων με ειδικές ανάγκες στο κοινωνικό σύνολο μέσω της επαγγελματικής τους αποκατάστασης.¶
Το σημαντικότερο στοιχείο που εισάγει το παρόν νομοσχέδιο, είναι ότι το Υπουργείο Παιδείας θα είναι ο αποκλειστικός φορέας εκπαίδευσης των ατόμων με ειδικές ανάγκες και ότι αυτή η εκπαίδευση θα διαρκεί μέχρι και το εικοστό δεύτερο έτος της ηλικίας τους.¶
Μέχρι σήμερα τις υπηρεσίες επαγγελματικής εκπαίδευσης στα άτομα με ειδικές ανάγκες παρείχαν φορείς εποπτευόμενοι από το Υπουργείο Υγείας και Πρόνοιας, με αποτέλεσμα η χώρα μας να είναι δυστυχώς, η μόνη στην Ευρωπαϊκή 'Ενωση και ίσως σε ολόκληρη την Ευρώπη, που ένα σημαντικό κομμάτι της εκπαίδευσης των μαθητών με ιδιαίτερες εκπαιδευτικές ανάγκες, που τελείωναν το δημοτικό σχολείο, είχαν συμπληρώσει το δέκατο πέμπτο έτος της ηλικίας τους, να μην υπάγεται στο Υπουργείο Παιδείας, αλλά στο Υπουργείο Υγείας και Πρόνοιας.¶
Τα προβλήματα που υπάρχουν στο χώρο της εκπαίδευσης των ατόμων με
ειδικές εκπαιδευτικές ανάγκες είναι γνωστά και δυστυχώς άλυτα. Τα προβλήματα γίνονται εντονότερα στις περιπτώσεις των παιδιών με νοητική υστέρηση, βαριές ψυχοσωματικές και πολλαπλές αναπηρίες.¶
Εγώ συμφωνώ με την ομιλία που έκανε ο κ. Στεφανής στην επιτροπή, που λέει ότι πρέπει να διευρυνθεί η πρόταση αυτή και να συμπεριλάβει και τα παιδιά, που έχουν ψυχικά προβλήματα και ότι δεν πρέπει να εξαιρούνται από αυτήν την υπόθεση. Γι' αυτές τις περιπτώσεις ειδικά, η ειδική αγωγή είναι ουσιαστικά ανύπαρκτη. Τα ειδικά σχολεία και οι ειδικές τάξεις σε καμία περίπτωση δεν επαρκούν, για να καλύψουν τις υπάρχουσες ανάγκες.¶ 
Υπολογίζεται ότι ο αριθμός των παιδιών, που χρήζουν ειδικής
εκπαιδευτικής αγωγής στη χώρα μας, πρέπει να προσεγγίζει τις εκατό χιλιάδες. Από αυτά, μόνο τα δεκατέσσερις χιλιάδες περίπου φοιτούν σε σχολικές μονάδες ειδικής αγωγής.¶
Από την άλλη πλευρά, η ένταξη παιδιών με ειδικές εκπαιδευτικές
ανάγκες στα γενικά σχολεία είναι σχεδόν αδύνατη. Δεν υπάρχει η αναγκαία υποδομή σε χώρους, σε προγράμματα και σε ειδικά εκπαιδευμένο διδακτικό και βοηθητικό προσωπικό, που θα μπορούσε να συμβάλει σε αυτήν την προσπάθεια. ¶
Εγώ έχω γνωρίσει πάρα πολλά παιδιά δυσλεκτικά, δεν ξέρω εάν εσείς
έχετε γνωρίσει. Σήμερα το παιδί αυτό εάν από πολύ μικρή ηλικία αντιμετωπιστεί το πρόβλημά του, εξελίσσεται σχεδόν κανονικά. Δυστυχώς, δεν έγινε καμία διάγνωση, δεν ελήφθη καμία μέριμνα. Περνούσαν τα παιδιά αυτά τις τάξεις στο δημοτικό σχολείο, έφθασαν να είναι απόφοιτοι του δημοτικού σχολείου και να μην ξέρουν απολύτως τίποτα. Να μην ξέρουν τι 
ώρα είναι, να μην ξέρουν τα χρήματα. Είχα μία τέτοια περίπτωση προσωπική.  'Ενα παιδί πανέξυπνο κατά τα άλλα, δυσλεκτικό, το οποίο θα μείνει καθυστερημένο σε όλη του τη ζωή, διότι ουδέποτε υπήρξε μία διάγνωση σε μικρή ηλικία, για να αντιμετωπιστούν τα προβλήματά του. Και πιστεύω ότι πρέπει να είναι πάρα πολλές χιλιάδες τέτοιες περιπτώσεις. Πιστεύω ότι πρέπει να τεθεί τέρμα σε αυτήν την απαράδεκτη κατάσταση.¶
Η προσοχή του Υπουργείου Παιδείας στο παρελθόν σ' αυτά τα προβλήματα ήταν ελάχιστη. Τα κονδύλια που διατίθενται για την εκπαίδευση των παιδιών με μαθησιακές δυσκολίες ή αναπηρίες, είναι επίσης ελάχιστα. 'Οπως
ελάχιστο είναι και το ποσοστό που διατέθηκε από το ΕΠΕΑΕΚ για την ειδική αγωγή.¶
Ελπίζουμε και ζητούμε να δεσμευθείτε ότι από το τρίτο Κοινοτικό
Πλαίσιο Στήριξης θα διατεθούν οι αναγκαίοι πόροι, ώστε να δημιουργηθούν έργα υποδομής στην ειδική αγωγή και να μπορούμε να πούμε σύντομα ότι η Ελλάδα είναι μια χώρα σύγχρονη και ανεπτυγμένη και σ' αυτό το κρίσιμο θέμα και σ' αυτόν τον κρίσιμο τομέα.¶
Για το Συνασπισμό ο στόχος της κάθε πολιτικής στον τομέα αυτό θα
πρέπει να είναι η ένταξη και ενσωμάτωση των ατόμων με ειδικές εκπαιδευτικές ανάγκες. Η σύγχρονη τάση είναι να καταργηθεί ο διαχωρισμός της αγωγής σε ειδική και μη και να υπάρχει μια ενιαία εκπαίδευση για όλα τα παιδιά. Χρειαζόμαστε μια γενική παιδαγωγική, δηλαδή μια παιδαγωγική στο σχολείο που θα επιτρέπει, με εσωτερικές βέβαια διαφοροποιήσεις, με εξατομικευμένη διδασκαλία και με εργασίες σε ομάδες, την επιτυχία όλων των παιδιών και την πρόοδο. ¶
Αυτό είναι δυνατόν να επιτευχθεί. Χρειάζονται βέβαια πόροι και μεγάλη προσπάθεια. Είναι όμως βέβαια αδύνατο να επιτευχθεί όταν μπαίνουν ετικέτες στα παιδιά και ουσιαστικά οδηγούνται στο περιθώριο του εκπαιδευτικού συστήματος. ¶
Σε ό,τι αφορά τη σύσταση και σύνθεση των Κέντρων Διάγνωσης, Αξιολόγησης και Υποστήριξης και των Πολυδύναμων Ενιαίων Κέντρων Ειδικής Αγωγής, φοβούμαστε ότι θα λειτουργήσουν απλώς ως γραφειοκρατικοί μηχανισμοί. Η στελέχωσή τους δεν εξασφαλίζει την έγκαιρη αξιολόγηση, αφού δεν είναι διεπιστημονική. Δεν είναι καθόλου βέβαιο ότι ο εκπαιδευτικός που θα υπηρετήσει εκεί, θα έχει την απαιτούμενη θεωρητική κατάρτιση και εμπειρία ώστε να κάνει ορθές διαγνώσεις. ¶
Πιστεύουμε ότι στη διάγνωση πρέπει να συμμετέχουν οι εκπαιδευτικοί που γνωρίζουν και διδάσκουν τα παιδιά και βεβαίως οι γονείς τους. Δεν νομίζω ότι βοηθά στην ενσωμάτωση του παιδιού να οδηγηθεί σε μια επιτροπή ξένη προς αυτό, σε ένα άγνωστο γι'αυτό χώρο, προκειμένου να αξιολογηθεί, να κριθεί και τελικά πιθανόν να του επικολληθεί η ετικέτα.¶
Σημειώνουμε ότι στο νομοσχέδιο διάγνωση και αξιολόγηση προβλέπεται μια φορά και μόνο, κατά την είσοδο του παιδιού στο σχολείο ή το ίδρυμα.  Εμείς πιστεύουμε ότι θα πρέπει να γίνεται σε τακτά χρονικά διαστήματα, ώστε να επαναξιολογείται και να σημειώνονται τυχόν μεταβολές προς το θετικό ή προς το αρνητικό, από τους ειδικούς επιστήμονες που το παρακολουθούν.¶
Θετικό στοιχείο του νομοσχεδίου, θεωρούμε τη θεσμοθέτηση τριών βαθμίδων ΤΕΕ. Μέχρι σήμερα, υπήρχαν μόνο  στη Θεσσαλονίκη και στην Αθήνα και κανένα στην υπόλοιπη Ελλάδα.¶
Θα καταθέσω κάποιες γενικές προτάσεις για βελτίωση νομοσχεδίου.¶
Πρώτον, να συζητήσουμε όλα τα θέματα που προβλέπεται ότι θα αποφασιστούν με προεδρικά διατάγματα ή με υπουργικές αποφάσεις και δεν γνωρίζουμε προς ποια κατεύθυνση. 'Εχουμε πικρή πείρα απ'αυτές τις διαδικασίες. Και άκουσα στην επιτροπή ότι πολλές διατάξεις του προηγούμενου νόμου, δεν λειτούργησαν ποτέ γιατί ουδέποτε εξεδόθησαν τα
αναγκαία προεδρικά διατάγματα.¶
Δεύτερον, να εξασφαλιστεί με απόλυτη σαφήνεια στο νόμο η δυνατότητα συμμετοχής των γονέων και των ανθρώπων του κοινωνικού περιβάλλοντος των παιδιών σε όλες τις διαδικασίες που τα αφορούν.¶
Τρίτον, να καθιερωθεί ως βασική και απαρέγκλιτη αρχή, η συνδιδασκαλία δύο εκπαιδευτικών στις τάξεις που υπάρχουν παιδιά με ειδικές εκπαιδευτικές ανάγκες.¶
Τέταρτον, να κατοχυρωθεί το δικαίωμα όλων των παιδιών με ειδικές εκπαιδευτικές ανάγκες, να φοιτούν σε κανονικές τάξεις, εφόσον είναι αυτό δυνατόν και εφόσον το επιθυμούν τα ίδια και οι γονείς τους.¶
Πέμπτον, να μειωθεί δραστικά ο αριθμός των μαθητών στις τάξεις με παιδιά αυτής της κατηγορίας, καθώς έτσι διευκολύνεται ουσιαστικά η επίτευξη των στόχων των τάξεων αυτών.¶
'Εκτον, ως γενική αρχή η προσφυγή στα Κέντρα Διάγνωσης και Συμβουλευτικής Υποστήριξης των παιδιών με ειδικές ανάγκες πρέπει να αφήνεται στην πρωτοβουλία των γονέων τους. Καταστάσεις που απαιτούν ειδικούς χειρισμούς πρέπει να αντιμετωπίζονται κατά περίπτωση, με βασικό κριτήριο το συμφέρον του παιδιού.¶
'Εβδομον, να ενισχυθούν και να συστηματοποιηθούν οι διαδικασίες έγκαιρης και έγκυρης πρόγνωσης των δυσκολιών των παιδιών μέσα από το εκπαιδευτικό σύστημα, από κατάλληλα ειδικευμένο προσωπικό.¶
'Ογδοον, να ληφθούν όλα τα ενδεικνυόμενα μέτρα για την κατάλληλη υποδομή των σχολείων και τον εξοπλισμό τους με το αναγκαίο εποπτικό και παιδαγωγικό υλικό, προσαρμοσμένο στις πολύμορφες ανάγκες του μαθητικού δυναμικού των ειδικών τάξεων.¶
'Ενατον, να συστηματοποιηθεί και να τεθεί σε σύγχρονες παιδαγωγικές βάσεις κάθε μορφή πρόσθετης ή ενισχυτικής διδασκαλίας για τα παιδιά που παρουσιάζουν ιδιαίτερες μαθησιακές δυσκολίες. Τέτοιες μορφές μπορούν να εφαρμόζονται και στην κανονική τάξη μέσω διαφοροποιημένης εξατομικευμένης διδασκαλίας, αρκεί βέβαια να προετοιμάζονται σωστά και μεθοδικά. ¶
Και δέκατον, να ιδρυθούν και να λειτουργήσουν σύντομα τμήματα
μετεκπαίδευσης στην ειδική αγωγή στα πανεπιστήμια της χώρας και για καθηγητές δευτεροβάθμιας εκπαίδευσης, γιατί αυτήν τη στιγμή μετεκπαιδεύονται μόνο δάσκαλοι και όχι καθηγητές δευτεροβάθμιας εκπαίδευσης.¶
Θα αναφερθώ τώρα σε κάποιες άλλες από τις διατάξεις του νομοσχεδίου, που είναι πάρα πολλές και ρυθμίζουν πολλά και διαφορετικά θέματα.¶
Η πρώτη στην οποία θέλω να αναφερθώ είναι στο άρθρο 14 παράγραφος
24. Με αυτήν τη διάταξη το Διεθνές Απολυτήριο γίνεται ισότιμο με το απολυτήριο του Ενιαίου Λυκείου και ορίζεται ο τρόπος συμμετοχής των κατόχων του Διεθνούς Απολυτηρίου στις εξετάσεις για την τριτοβάθμια εκπαίδευση.¶
Το κεντρικό International Baccalaureat είναι ιδιωτικός εκπαιδευτικός οργανισμός που εδρεύει στη Γενεύη. Δεν υπόκειται σε οποιοδήποτε κρατικό έλεγχο και δεν συνδέεται με τις εκπαιδευτικές ή πανεπιστημιακές αρχές κάποιας χώρας. 'Εχει παραρτήματα σε διάφορες χώρες.¶
Για να λειτουργήσει ένα παράρτημα πρέπει να πάρει άδεια από το κεντρικό IB το οποίο ελέγχει, εποπτεύει, καθορίζει τα μαθήματα και τα πρόσωπα των διδασκόντων και κάνει τις εξετάσεις των μαθημάτων. Τα θέματα έρχονται από το εξεταστικό και βαθμολογικό κέντρο που εδρεύει στο Κάρντιφ της Αγγλίας για αγγλόφωνα IB ένα μήνα πριν τις εξετάσεις. ¶
Τα μαθήματα που διδάσκεται ο μαθητής που φοιτά σε αυτό είναι έξι και ποικίλουν ανάλογα με την κατεύθυνση σπουδών που θα ακολουθήσει.¶
Οι απόφοιτοί του μπορούν, χωρίς άλλες εξετάσεις, να εγγραφούν στα
αγγλικά ή αγγλόφωνα πανεπιστήμια. ¶
Οι μαθητές της Β' και της Γ' Λυκείου δημοσίων και ιδιωτικών αποκτούν αντίθετα μία ολοκληρωμένη γενική παιδεία, όπως το Υπουργείο ισχυρίζεται, ενώ οι απόφοιτοι αυτού του IB περιορίζονται σε μία ξενόγλωσση φροντιστηριακή προετοιμασία.¶
Με το ν. 2327/1995, άρθρο 10, δεν εξασφαλίζεται ούτε μπορεί να
εξασφαλιστεί από την πολιτεία, ο ορισμός και ο έλεγχος των αναλυτικών προγραμμάτων του IB, η εποπτεία λειτουργίας τους, τα προσόντα, η εθνικότητα των διδασκόντων και τέλος, η εγκυρότητα του τίτλου. Στα ιδιωτικά λύκεια οι εξετάσεις τώρα γίνονται με την εποπτεία του Υπουργείου Παιδείας.¶
Πιστεύουμε ότι η απόφαση για ισοτιμία ενός οποιουδήποτε προγράμματος
με το Ελληνικό Εθνικό Απολυτήριο Λυκείου είναι πολύ σημαντική και θα πρέπει να μελετηθούν αυστηρά όλες οι διαστάσεις και παράμετροι.  Παραδείγματος χάρη, η παιδαγωγική διάσταση, η αρχή της ισότητας, η εργασιακή υπόσταση των διδασκόντων, η αξιολόγηση των διδασκόντων και των διδασκομένων.¶
Ξέρω, κύριε Υπουργέ, ότι όταν συζητούσατε μεταξύ σας τα θέματα αυτά, υπήρξαν διαφωνίες μεταξύ σας. Το διάβασα σε μία έγκυρη εφημερίδα χθες.  Ούτε εσείς δεν ήσασταν σύμφωνος γι' αυτά τα οποία παρατίθενται εδώ. Να τα επανεξετάσετε, λοιπόν, αυτά. ¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Η ισοτιμία του διπλώματος έχει καθιερωθεί από προηγούμενο νόμο του 1995.  Δεν είναι θέμα του νομοσχεδίου αυτού.¶
ΠΕΤΡΟΣ ΚΟΥΝΑΛΑΚΗΣ: Το ξέρω, κύριε Υπουργέ.¶
Σε ό,τι αφορά την αντιστοίχιση, δεν είναι δυνατόν ο μαθητής του IB
να εξετάζεται σε μαθήματα που δεν έχει διδαχθεί. Με αυτόν τον τρόπο απαξιώνεται ο ρόλος του σχολείου και καταξιώνεται αντιθέτως ο ρόλος του φροντιστηρίου και της παραπαιδείας.¶
Στο ίδιο άρθρο, στην παράγραφο 38β, δίνεται η δυνατότητα στους μαθητές της Δ' Τάξης των νυχτερινών σχολείων να συμμετάσχουν στις γενικές εξετάσεις μέχρι το 2001-2002. ¶
Θεωρούμε αναγκαίο η διάταξη αυτή να συμπληρωθεί, ώστε να ισχύσει το ίδιο για τους μαθητές που παρακολουθούσαν τμήματα δέσμης. Πρέπει να δοθεί η δυνατότητα σε αυτά τα παιδιά να αποκτήσουν απολυτήριο, γενικά στα εσπερινά σχολεία όπου φοιτούν κυρίως εργαζόμενοι, αλλά και οικονομικοί μετανάστες και άτομα που προσπαθούν να ενταχθούν στην κοινωνία.
Πιστεύουμε ότι οι εξετάσεις πρέπει να γίνονται εντός του σχολείου και όχι σε πανελλαδικό επίπεδο.¶
Στην παράγραφο 39 του ίδιου άρθρου ορίζεται ο τρόπος εισαγωγής των
αποφοίτων Τ.Ε.Ε. στα Τ.Ε.Ι. Εμείς διαφωνούμε με αυτήν τη ρύθμιση. Στην πραγματικότητα δεν υπάρχει πρόσβαση. Με τη συγκεκριμένη ρύθμιση δίνεται η δυνατότητα στα Τ.Ε.Ι. μέσω των εξετάσεων να αποκλείουν σημαντικό αριθμό ενδιαφερομένων. ¶
Την περασμένη εβδομάδα, κύριε Υπουργέ, στη σύνοδό τους οι πρυτάνεις εξέδωσαν ανακοίνωση, με την οποία συμφώνησαν και οι Πρόεδροι των Τ.Ε.Ι., ότι τα ιδρύματα με την υπάρχουσα υποδομή δεν μπορούν να δεχθούν αύξηση
των φοιτητών. ¶
Μου κάνει εντύπωση που τώρα ξύπνησαν, διότι κάθε φορά που
συζητούσαμε νομοσχέδια για την Ανώτατη Παιδεία τους έλεγα: Καλά, είστε έτοιμοι να δεχθείτε τους νέους φοιτητές; Δεν απαντούσαν τότε καθόλου.  Τίποτα.¶
Μάλιστα, μερικοί είχαν πει "ναι, είμαστε έτοιμοι, έχουμε τις υποδομές κλπ." Δεν ξέρω γιατί άλλαξε η στάση τους. Μήπως πιέζουν για κονδύλια; Πάντως, νομίζω ότι πρέπει να τοποθετηθείτε σε αυτό το θέμα για να μάθει και  η Εθνική Αντιπροσωπεία τι ακριβώς συμβαίνει και γιατί ξαφνικά οι κύριοι Πρυτάνεις επαναστάτησαν, ενώ τόσα χρόνια δεν έλεγαν τίποτε. ¶ 
Εμείς προτείνουμε στο θέμα των ΤΕΕ-ΤΕΙ να οριστεί για τους απόφοιτους
των ΤΕΕ συγκεκριμένο ποσοστό εισαγωγής σε ΤΕΙ. ¶
Στο παρόν νομοσχέδιο έχουν κατατεθεί άπειρες τροπολογίες. Θα ήθελα να αναφερθώ σε κάποιες από αυτές, που έχω υπογράψει. Μία από αυτές που έχουν συνυπογράψει πολλοί συνάδελφοι, αφορά τους αναπληρωτές εκπαιδευτικούς της Σιβιτανιδείου Δημόσιας Σχολής Τεχνών και Επαγγελμάτων.  Δεν μπορώ να καταλάβω γιατί εξαιρέθηκαν από τις ρυθμίσεις  που ισχύουν για τους υπόλοιπους αναπληρωτές. Στη Σιβιτανίδειο αυτήν τη στιγμή υπηρετούν διακόσιοι είκοσι αναπληρωτές και μόνο εκατόν  έξι μόνιμοι.  Πολλοί από αυτούς δουλεύουν εκεί επί σειρά ετών, μέχρι και δεκατέσσερα χρόνια. Και καλύπτουν πάγιες και διαρκείς ανάγκες. Νομίζω ότι αυτοί οι άνθρωποι πρέπει να τακτοποιηθούν επιτέλους. Δεν είναι δυνατόν να είναι όμηροι δεκαετίες ολόκληρες διαφόρων κυβερνήσεων που εναλλάσσονται στην εξουσία.¶ 
Η άλλη αφορά στους υπηρετούντες εκπαιδευτικούς στο Δημόσιο Ναυτικό
Λύκειο, το οποίο από το καλοκαίρι του 1999 υπάγεται στο Υπουργείο Παιδείας και ορθώς. Και αυτοί οι εκπαιδευτικοί εξαιρέθηκαν από τη ρύθμιση για τους αναπληρωτές. Δεν είναι δυνατόν να αφήνουμε τους ανθρώπους αυτούς μετέωρους, ύστερα από τόσα χρόνια υπηρεσίας σε ένα σχολείο.¶
Η δεύτερη αφορά εκπαιδευτικούς που υπηρέτησαν ως μόνιμο προσωπικό σε ΝΠΙΔ και στον ευρύτερο δημόσιο τομέα και δεν τους αναγνωρίζεται προϋπηρεσία. Είναι άδικο να μην ισχύει γι'αυτούς ό,τι για τους
συναδέλφους τους που υπηρέτησαν στο δημόσιο σε οποιαδήποτε ειδικότητα, όταν έχει αναγνωριστεί σε νηπιαγωγούς η προϋπηρεσία τους σε ιδιωτικούς παιδικούς σταθμούς.¶
Μία άλλη τροπολογία, που πρέπει να τη δείτε πραγματικά με πνεύμα δικαίου και την έχω καταθέσει, αφορά στους εκπαιδευτικούς που υπηρετούν στο εξωτερικό, που έχουν παντρευτεί με ομογενείς ή αλλοδαπούς και δεν λαμβάνουν το επιμίσθιο. Αυτό είναι απαράδεκτο. Δεν μπορεί να συνεχιστεί αυτή η κατάσταση. Κύριε Υπουργέ, απ' ό,τι έμαθα, είναι είκοσι-τριάντα άνθρωποι. Πρέπει να τακτοποιηθούν. Είναι η μοναδική κατηγορία εκπαιδευτικών, που δεν παίρνει το επιμίσθιο, ενώ εργάζονται δίπλα σε άλλους, που παίρνουν το επιμίσθιο. Γιατί να γίνεται αυτή η εξαίρεση; Αφού οι άνθρωποι έχουν δημιουργήσει οικογένειες εκεί και ορθώς έχει δοθεί η δυνατότητα πέραν της πενταετίας  να εργάζονται.¶
Αυτά είχα να πω.¶
Επειδή εχετε πολλές δικές σας τροπολογίες και πολλές από την πλευρά των Βουλευτών, εγώ δεν συμφωνώ με σχόλια του τύπου, πως ό,τι έρχεται ως τροπολογία από τους Βουλευτές είναι ψηφοθηρικού χαρακτήρα. Αυτό είναι μία απαράδεκτη συμπεριφορά απέναντι στους Βουλευτές. Μπορεί να υπάρχουν και τέτοιες, αλλά υπάρχουν και πάρα πολλές που είναι απολύτως δίκαιες και πρέπει να λυθούν τα ζητήματα. Θα έλεγα να συζητήσουμε με σοβαρότητα και άνεση όλες τις τροπολογίες, και αυτές που προέρχονται από το Υπουργείο, αλλά και αυτές που προέρχονται από τους Βουλευτές. Και όσες βεβαίως είναι ρουσφετολογικές, να τις απορρίψουμε.¶
ΠΡΟΕΔΡΕΥΩΝ (Παναγιώτης Σγουρίδης): Η κ.  Βασιλική Αράπη-Καραγιάννη εκ μέρους του Δημοκρατικού Κοινωνικού Κινήματος, έχει το λόγο.¶
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, κύριοι συνάδελφοι, μετά από μία φρικιαστική τριετία θα έλεγε κανείς που περάσαμε εξαιτίας των προβλημάτων, που προκάλεσε η φερόμενη ως εκπαιδευτική μεταρρύθμιση, και μετά τις επιφανειακές βελτιώσεις που έκανε η Επιτροπή Καζάζη για την εκπαιδευτική διαδικασία, μαζί δε και τις αστήρικτες ευεργετικές κρίσεις της, μέσα σε αυτήν την τρικυμία, έρχεται και το τεράστιο και δαιδαλώδες αυτό σχέδιο νόμου. 'Ενα νομοσχέδιο που θα
εμπλέξει και το μαθητικό πληθυσμό που χρήζει ειδικής εκπαίδευσης μέσα στην υπάρχουσα πραγματική κατάσταση. Ποια είναι αυτή;¶
Οι προαγωγικές εξετάσεις έγιναν εξετάσεις επιλογής για την τριτοβάθμια εκπαίδευση. Μειώθηκε ο αριθμός των μαθητών τόσο, ώστε να μην υπάρχει πίεση υποψηφίων για την τριτοβάθμια εκπαίδευση. Διοχετεύθηκε αναγκαστικά μεγάλος αριθμός μαθητών στα ΤΕΕ χωρίς καμία οργάνωση, αναλυτικά προγράμματα και βιβλία. 'Εκλεισαν λύκεια, συρρικνώθηκαν τα νυχτερινά σχολεία. Μαθητές πρώην ΤΕΛ αγνοούν σε τι είδους σχολείο ανήκουν. Οι φοιτητές της Γιουγκοσλαβίας αναγκάστηκαν από την Κυβέρνηση να σπουδάζουν σε μολυσμένη και επικίνδυνη ατμόσφαιρα για την υγεία τους. Και τα ΤΕΙ συνταράζονται από την έλλειψη πολιτικής βούλησης. Οι αναπληρωτές έμεινα άνεργοι λόγω του διαγωνισμού του ΑΣΕΠ  και τους βλέπουμε κάθε μέρα στους δρόμους. Θα πρέπει να αλλάξει επειγόντως το σύστημα πρόσληψης των καθηγητών και να απορροφηθούν όλοι οι καθηγητές που έχουν εργαστεί σε δημόσιο σχολείο ακόμη και μια ημέρα.¶
'Εχει δηλαδή αποκαλυφθεί μια παιδαγωγική εκπαιδευτική αναλγησία -κοινωνική μυωπία θα έλεγε κανείς- και οργανωτική ασυναρτησία. Τα μέτρα παρήγαγαν σύγχυση και υποβάθμιση της μορφωτικής αποστολής του σχολείου.¶ 
Είναι βέβαιο ότι το παρόν νομοσχέδιο θα περιπλέξει την κατάσταση και
θα εμπλέξει ευαίσθητες μαθητικές ομάδες σ' αυτόν τον κυκεώνα, όπως είναι τα άτομα με ειδικές ανάγκες.¶
Ο αποκλεισμός των μαθητών από το ενιαίο λύκειο θα συνεχιστεί με τον αποκλεισμό των μαθητών με ειδικές εκπαιδευτικές ανάγκες από τη μόρφωση, αφού η ειδική αγωγή αποτελεί αναπόσπαστο κομμάτι της δημόσιας εκπαίδευσης. ¶
Είναι όμως ένας πληθυσμός, για τον οποίο θα πρέπει να επιδειχθεί
ιδιαίτερη ευαισθησία, ιδιαίτερη μέριμνα και ειδική εκπαιδευτική προσέγγιση, για να αναπτυχθεί προσωπικά και κοινωνικά και να εξελιχθεί εκπαιδευτικά.¶
Κύριε Υπουργέ, για πολλά χρόνια δεν ενδιαφέρθηκε καθόλου το Υπουργείο για την ειδική αγωγή. Στην κεντρική υπηρεσία δεν υπήρχαν πρόσωπα ειδικά στα θέματα της ειδικής εκπαίδευσης. Δεν λειτούργησε το Συμβούλιο Ειδικής Αγωγής. Δεν ενδιαφερθήκατε για την ποιοτική πλευρά της, παραμένοντας
ευχαριστημένοι με την αύξηση των θέσεων ειδικής αγωγής κατά καιρούς πενήντα, εξήντα, εβδομήντα άτομα κάθε χρόνο.¶
Ποτέ, κύριε Υπουργέ -το ακούσαμε στην επιτροπή που ήλθαν οι άνθρωποι της ΔΟΕ και της ΟΛΜΕ και μας μίλησαν- δεν έγινε καταγραφή των παιδιών με ειδικές ανάγκες που σπουδάζουν. Δεν γνωρίζουμε αν υπάρχει κατάλληλη υποδομή στα δημόσια σχολεία για την ένταξη αυτών των μαθητών.  Δεν γνωρίζουμε την κατανομή των ειδικών σχολείων ανά νομό. Δεν έγινε ποτέ αξιολόγηση της παρεχόμενης -έστω και ελλιπούς- ειδικής αγωγής.  Γνωρίζουμε ότι από τα διακόσια χιλιάδες άτομα εξυπηρετείται μόνο το 7% των παιδιών που χρήζουν ειδικής αγωγής, τουτέστιν δεκατρείς χιλιάδες παιδιά.¶
Mετά τις συζητήσεις που έγιναν στην Επιτροπή και αυτά που ακούσαμε,
μπορούμε να καταλήξουμε στις ακόλουθες αξιολογικές κρίσεις για το νομοσχέδιο.¶
Κύριε Υπουργέ, με το νομοσχέδιο γίνεται η ιατροποίηση των εκπαιδευτικών αναγκών, που είχαμε μέχρι τώρα με τις ιατροδιαγνωστικές εξετάσεις και αποτελεί μια μαύρη κηλίδα για το δημοκρατικό μας πολίτευμα. 'Ηταν και είναι ένας απροκάλυπτος ρατσισμός, θεσμοθετημένος σε δημόσιες υπηρεσίες που λειτουργούσαν έξω από το εκπαιδευτικό μας σύστημα και προκαλούσε άμεσες παρενέργειες στις οικογένειες, στα παιδιά αυτά και στα σχολεία που φοιτούσαν.¶
Γι' αυτό το Κόμμα μας, το Δημοκρατικό Κοινωνικό Κίνημα, αντιδρά στα Κ.Δ.Α.Υ., γιατί θα είναι η εκσυχρονιστική έκφραση των ιατροπαιδαγωγικών υπηρεσιών, και η αναπαραγωγή των αντιπαιδαγωγικών λειτουργιών τους.¶
Με το νέο νόμο στήνονται εξωεκπαιδευτικοί μηχανισμοί, παραφορτωμένοι με υπερεξουσίες και αρμοδιότητες που θα εμποδίζουν παντιοτρόπως την σχολική ένταξη και ενσωμάτωση των παιδιών με ειδικές εκπαιδευτικές ανάγκες. ¶
Με τις αρμοδιότητες που επιφορτίζονται τα Κ.Δ.Α.Υ. επιχειρείται η νομιμοποίηση του σχολικού αποκλεισμού μέσα από μηχανισμούς διακρίσεων και παραβάσεων των δικαιωμάτων της οικογένειας και του παιδιού. Είναι μηχανισμοί που βρίσκονται μακριά από το σχολείο, την παιδαγωγική πράξη και την εκπαιδευτική διαδικασία. ¶
Με τον νέο νόμο θα διοριστούν εξακόσιοι έως χίλιοι άνθρωποι διαφόρων ειδικοτήτων, για να πιστοποιήσουν τι, κύριε Υπουργέ; Να διαγνώσουν τι; Να μετρούν τις ψυχολογικές και ατομικές διαφορές; Να ζυγίζουν τις γνωστικές και νοητικές λειτουργίες; Να αξιολογούν τη συμπεριφορά; Γιατί; ¶
Αν ιδρύσουμε σχολικές μονάδες ειδικής αγωγής και τις στελεχώσουμε με εξακόσιους έως χίλιους εκπαιδευτικούς ειδικής αγωγής, θα εντάξουμε αμέσως είκοσι χιλιάδες (20.000) παιδιά στα σχολεία, υπερδιπλάσιο αριθμό απ' αυτόν που φοιτά σήμερα στις ΣΜΕΑ, δηλαδή δεκατρείς χιλιάδες πεντακόσιες ενήντα τρεις (13.593) μαθητές. Είναι δυνατόν σε ολόκληρη τη χώρα να υπάρχουν μόνο τρεις επαγγελματικές τεχνικές σχολές για άτομα με ειδικές ανάγκες; Με το νέο σχέδιο νόμου επιχειρείται η αποκοπή της ειδικής αγωγής από το ενιαίο εκπαιδευτικό σύστημα.¶
Με τα ΚΔΑΥ συρρικνώνεται η δημόσια ειδική αγωγή και ανοίγει ο δρόμος ιδιωτικοποίησης του πιο ευαίσθητου κομματιού της εκπαίδευσης. Μιλάμε γενικά για συρρίκνωση, γιατί η συρρίκνωση στη δευτεροβάθμια εκπαίδευση είναι εφιαλτική.¶
Προβλέπεται η υποχρεωτική ίδρυση σε κάθε νομαρχία γυμνασίων ειδικής αγωγής, λυκείων και τεχνικών επαγγελματικών σχολείων. 'Ομως δεν μπαίνουν, κύριε Υπουργέ, προθεσμίες έναρξης και λειτουργίας των παραπάνω ΣΜΕΑ. 'Ολο το νομοσχέδιο μιλάει για υπουργικές αποφάσεις, προεδρικά διατάγματα, χωρίς όμως να βάζει ένα όριο χρονικό. Καμία αναφορά για την οργανικότητα των θέσεων που είναι απαραίτητες για να στελεχώσουν τα ΣΜΕΑ.¶
Δεν έχουν προβλεφθεί οι ειδικότητες εκπαιδευτικών, που απαιτούνται σε κάθε ΣΜΕΑ. Τι ειδικότητες; Θεωρητικής, τεχνολογικής κατεύθυνσης; Δεν έχουν προβλεφθεί ούτε τα προσόντα αλλά ούτε και οι σπουδές τους. Χωρίς εκπαιδευτικούς ειδικής αγωγής είναι αδύνατη η εκπαιδευτική στήριξη διακοσίων χιλιάδων παιδιών. ¶
Ασφαλώς είναι πολύ σωστή η θέση του Πανελλήνιου Επιστημονικού Συλλόγου ότι θα πρέπει να αναπτύξουμε τη φιλοσοφία της ένταξης και της ενσωμάτωσης. Αυτό, όμως, σημαίνει, ότι καθε μονάδα ειδικής αγωγής και πρωτοβάθμιας και δευτεροβάθμιας εκπαίδευσης πρέπει να συστεγάζεται με σχολείο νηπιαγωγείο, δημοτικό, γυμνάσιο, λύκειο, επαγγελματική σχολή της γενικής εκπαίδευσης. ¶
Ο νόμος πρέπει να υποχρεώνει τις διευθύνσεις και τους συλλόγους τόσο των ΣΜΕΑ, όσο και των γενικών σχολείων, να εφαρμόζουν προγράμματα ένταξης απο κοινού, γνωστικού, αθλητικού, πολιτιστικού και ψυχαγωγικού περιεχομένου.¶
Ο θεσμός των ειδικών τάξεων και των τμημάτων ένταξης διδάσκει τα
σπουδαία αποτελέσματα για τη σχολική ενσωμάτωση. ¶
Διαφωνούμε, κύριε Υπουργέ, με τα πολυδύναμα ειδικά κέντρα, γιατί
είναι πολιτική απομόνωσης απαράδεκτη σε μία ανθρωπιστική και δημοκρατική κοινωνία. Είναι αυτό που είδαμε πριν από λίγες μέρες να γίνεται με το πολυδύναμο, με τον Πρωθυπουργό και με σας.¶
Υπάρχει προνομιακή μεταχείριση κάποιων ειδικοτήτων που αποτελούν μειοψηφία. Συμφωνούμε με τις θέσεις της ΔΟΕ και της ΟΛΜΕ, που προτείνουν την ένταξή τους στα ΠΙΣΠΕ και στα ΠΙΣΔΕ. Θεωρούμε θετική την ίδρυση τμήματος ειδικής αγωγής στο Παιδαγωγικό Ινστιτούτο, πράγμα που έλειπε μέχρι σήμερα.¶
Ενώ, κύριε Υπουργέ, περιμέναμε πέντε χρόνια το νομοσχέδιο ειδικής αγωγής, εμφανίζεται ένα νομοσχέδιο που αφορά την ειδική αγωγή και που μέχρι τελευταία στιγμή ζητούσαμε οι Βουλευτές, οι οποίοι ασχολούμεθα με την παιδεία και ειδικά με το θέμα αυτό που είναι ένα πολυσύνθετο θέμα, και μας φέρατε τελευταία ώρα, λίγο πριν κλείσει η Βουλή, το νομοσχέδιο για την ειδική αγωγή και ω του θαύματος, πέντε μόνο άρθρα για την ειδική αγωγή και δέκα άρθρα για όλα τα εκπαιδευτικά προβλήματα που έχει η παιδεία.¶
Ο κύριος Υπουργός έχει εξαγγείλει ότι θα ασχοληθεί με τη διοίκηση της εκπαίδευσης, διότι παρουσιάζει στοιχεία παρακμής και πρέπει να εκσυγχρονισθεί. Αντί για την αποκέντρωση και μέτρα εύρυθμης λειτουργίας υπέρ της ποιότητας της μάθησης, κρίνουμε ότι οι νέες διατάξεις είναι στην αντίθετη κατεύθυνση. Προσπαθεί να ελέγξει τους σχολικούς συμβούλους με το συντονιστή των σχολικών συμβούλων, αλλά δεν προβλέπεται τίποτα για αύξηση των σχολικών συμβούλων, ώστε να βοηθήσουν στην καλύτερη απόδοση της 
διδασκαλίας με εξειδίκευση, σεμινάρια και καθοδηγητικό εκπαιδευτικό έργο.¶ Τα κριτήρια επιλογής τους παραμένουν τα ίδια, καθώς και τα συμβούλια
επιλογής τους. Πιστεύουμε ότι τα συμβούλια επιλογής πρέπει να συγκροτούνται από πανεπιστημιακά μέλη μετά από κλήρωση -θα λέγαμε
εμείς- όχι μετά από υπόδειξη Υπουργού για το ποιοι θα συμμετέχουν. Αιρετοί μικρότερου βαθμού και χαμηλότερων ακαδημαϊκών προσόντων των κρινομένων δεν μπορούν να συμμετέχουν, στις κρίσεις ανωτέρων τους.¶ 
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος
της Βουλής κ. ΝΙΚΟΛΑΟΣ ΚΑΤΣΑΡΟΣ)¶
Τα συμβούλια επιλογής αποκτούν και πειθαρχικές αρμοδιότητες επί των 
σχολικών συμβούλων και γι' αυτό θα πρέπει να διασφαλιστεί η αξιοπιστία, η σοβαρότητα και η φερεγγυότητά τους.¶
Δημιουργεί δεκατρείς θέσεις περιφερειαρχών -μικροί Υπουργοί θα λέγαμε, Υφυπουργοί- για να ελέγχουν όλες τις εκπαιδευτικές υπηρεσίες.¶
Ας κατανοήσει ο κύριος Υπουργός ότι αν δεν υπάρξει απεμπλοκή της
διοίκησης από τον κομματισμό που καλλιεργήθηκε τα τελευταία χρόνια, οι περιφερειάρχες θα αποτελέσουν ένα κομματικό περιφερειακό σύστημα, χειρότερης μορφής και έντασης, απ' ό,τι υπάρχει μέχρι σήμερα.¶ 
Μετακλητοί υπάλληλοι που διορίζονται από τον κύριο Υπουργό, σημαίνει
κομματικοί φίλοι με ή άνευ προσόντων. Δεν υπάρχουν υψηλά κριτήρια για την επιλογή τους και φοβάμαι ότι αυτό, κύριε Υπουργέ, φωτογραφίζει συγκεκριμένους ανθρώπους. Ταυτόχρονα αφαιρεί αρμοδιότητες από τη Νομαρχιακή Αυτοδιοίκηση, πράγμα που για μας και για το Δημοκρατικό Κοινωνικό Κίνημα -ο Πρόεδρός μας το έχει τονίσει πάρα πολλές φορές- είναι οπισθοδρόμηση για το θεσμό.¶
Αν η Νομαρχιακή Αυτοδιοίκηση σε κάποιες περιπτώσεις δεν στάθηκε ικανή να εκπληρώσει το ρόλο της διοίκησης και της λειτουργίας των σχολείων, η ευθύνη δεν είναι μόνο των νομαρχών, κύριε Υπουργέ. Είναι κυρίως του Υπουργείου που δεν έλαβε κανένα μέτρο περιορισμού του κακού. 'Ετσι βλέπουμε ότι συρρικνώνεται και πλήττεται βάναυσα με τη διάταξη αυτή η αποκέντρωση, ενώ σωστό μέτρο είναι να υπόκεινται τα σχολεία στη Νομαρχιακή Αυτοδιοίκηση και στον έλεγχο της Νομιμότητας.¶
Επίσης ένα πρόβλημα που αντιμετωπίζετε, κύριε Υπουργέ, και δεν το
βλέπετε καθόλου, είναι το θέμα της μόρφωσης, παρ' όλο που λέτε ότι πρέπει οι 'Ελληνες να μορφώνονται και θα πρέπει δια βίου να μορφώνονται και να
σπουδάζουν. Βλέπουμε, λοιπόν, κάτι παράξενο. Οι μαθητές των νυχτερινών λυκείων είναι καταδικασμένοι να μην πάρουν απολυτήριο. Οι πανελλαδικές εξετάσεις, χωρίς προετοιμασία και χωρίς διευθέτηση του ωραρίου εργασίας τους αποτελειώνει τους μαθητές αυτούς, οι οποίοι, όπως γνωρίζετε, δουλεύουν την ημέρα και το βράδυ πηγαίνουν στο σχολείο.¶
'Αρα, κύριε Υπουργέ, θα πρέπει εδώ πέρα να δείτε με ευαισθησία και ειδικότερα ο Πρόεδρος της Βουλής, ο οποίος λέει ότι έχει φοιτήσει και σε νυκτερινό σχολείο, το θέμα των μαθητών των νυκτερινών σχολείων που δεν συμπεριλήφθησαν στο νόμο 2525.¶
Οι μαθητές των πρώην ΤΕΛ ταλαιπωρούνται από την έλλειψη πρόβλεψης και ενημέρωσης. Προφορικές εντολές έχουν δημιουργήσει απαράδεκτη σύγχυση και απελπισία στους μαθητές των ΤΕΛ είναι μάλιστα πάρα πολλοί που δεν ξέρουν αν θα πάρουν και το απολυτήριό τους. Ενώ η μεταχείριση των προηγούμενων μαθητών είναι δυσμενής, επιφυλάσσετε όμως, προνομιακή μεταχείριση στους κατόχους διεθνούς απολυτηρίου με την πρόσβασή τους στην τριτοβάθμια εκπαίδευση.¶
Το Υπουργείο, κύριε Υπουργέ, σας το είπε και ο Πρόεδρος της ΟΛΜΕ -το καταγγέλλουμε και εμείς- ανοίγει το δρόμο για την ιδιωτική εκπαίδευση και δείχνει τον τρόπο απόκτησης απολυτηρίου. Την ίδια στιγμή μαθητές του ενιαίου λυκείου της Α' και Β' λυκείου απομακρύνονται από το σχολείο και τη μόρφωση, με τις καταναγκαστικές εξετάσεις σε είκοσι τέσσερα μαθήματα. Οι απόφοιτοι των ΤΕΕ  είναι επίσης καταδικασμένοι διότι οι προϋποθέσεις για πρόσβαση στα ΤΕΙ θα είναι ανασταλτικές γι' αυτούς. Βλέπουμε, λοιπόν, ότι προβλέπεται μια ειδική μεταχείριση για τους μαθητές που θα φοιτούν στα ιδιωτικά σχολεία.¶
Με τους καθηγητές του εξωτερικού -το είπε και ο προλαλήσας συνάδελφός μας- δεν υπάρχει δίκαιη αντιμετώπισή τους ως προς το επιμίσθιο. Για την ίδια εργασία δεν μπορεί, κύριε Υπουργέ, να υπάρχει διαφορετική μεταχείριση και διαφορετική αμοιβή.¶
Δεν διευθετείται το θέμα της απόκτησης πτυχίου ΠΑΤΕΣ ΣΕΛΕΤΕ που έχει δημιουργήσει τόσα προβλήματα στους καθηγητές. Είναι ανάγκη να εισαχθούν περισσότεροι για να μπορούν να διορίζονται. ¶
Για τους καθηγητές της τριτοβάθμιας δημιουργούνται πάρα πολλά προβλήματα. Η ενοποίηση κατηγοριών δημιουργεί σύγχυση. Η τελευταία απόφαση δε, κύριε Υπουργέ, του Συμβουλίου της Επικρατείας για τα ΤΕΙ περιπλέκει ακόμη περισσότερο την υπόθεση των ΤΕΙ.¶
Kατάπληξη μας δημιούργησε η οικονομική ελάφρυνση ποινικώς διωκομένων υπαλλήλων της κεντρικής υπηρεσίας του Υπουργείου, με τη διάθεση μέλους 
του νομικού συμβουλίου του κράτους, για την υποστήριξη αυτών των ατόμων.¶¶ Κύριε Υπουργέ, η πολιτική ηγεσία υποθάλπει την παρανομία, εισάγοντας
νέα ήθη και τρόπους συμπεριφοράς των ανωτέρων υπαλλήλων. Διότι, εάν θα γίνεται αυτό, θα παρανομούν και κάλλιστα θα πηγαίνει ο νομικός σύμβουλος του κράτους να τους αθωώνει. Επί των άρθρων, θα τα πούμε αναλυτικά.¶
Εδώ, κύριε Υπουργέ, θέλω να σταματήσω και σε ένα πρόβλημα, το οποίο
το γνωρίζετε πολύ καλά, το συζητήσαμε και στην επιτροπή. Είναι οι καθηγητές που καλύπτουν πάγιες και διαρκείς ανάγκες της Σιβιτανιδείου Σχολής. Είναι όμηροι των διαφόρων κυβερνήσεων. Ενώ οι μόνιμοι είναι
εκατόν πενήντα, αυτοί οι οποίοι κάθε χρόνο ανανεώνουν τη σύμβασή τους είναι διακόσια πενήντα άτομα και ζουν με την αγωνία, αν θα προσληφθούν ή δεν θα προσληφθούν. 'Αρα, κύριε Υπουργέ, εδώ θα πρέπει οπωσδήποτε να 
δείτε το θέμα αυτό καθώς και τις άλλες τροπολογίες, αλλά θα τα πούμε και στα άρθρα, εκεί που είναι οι προτάσεις αυτές.¶
Με λίγα λόγια, το Δημοκρατικό Κοινωνικό Κίνημα, επειδή δεν βάζει
χρονικά όρια -με υπουργικές αποφάσεις, καλύπτονται τα πάντα στο νομοσχέδιο. Αυτό έγινε και με το νόμο 1566/85 και 2525/97. Δεν βγάλατε υπουργικές αποφάσεις, με αποτέλεσμα πάρα πολλά προβλήματα να εκκρεμούν. Το Δημοκρατικό Κοινωνικό Κίνημα καταψηφίζει επί της αρχής το νομοσχέδιο.¶ 
ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο.¶ 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριε Υπουργέ, κύριοι συνάδελφοι,
συζητούμε ένα σοβαρότατο νομοσχέδιο. 'Ενα νομοσχέδιο που αναφέρεται
ευθέως στον άνθρωπο και που δεν θα πρέπει να αποτελεί μόνο τη σοφιστική αντίληψη των μέτρων.¶
Αντιλαμβάνεστε, με τη διάσταση της σύγχρονης αντίληψης για τη δημοκρατία, πως πρέπει να οράται, να αντικρίζεται, να προσδιορίζεται σε
ισότιμη βάση με την αρμονία δικαιωμάτων και υποχρεώσεων σε ίσες ευκαιρίες στο δικαίωμα της εργασίας και στο δικαίωμα της ζωής, ο άνθρωπος σήμερα.¶ 
Το νομοσχέδιο αυτό, λοιπόν, έρχεται να διαμορφώσει δύο βασικούς
χώρους. Το χώρο της εκπαίδευσης και της καθολικής μέριμνας για τα άτομα με ειδικές ανάγκες. 'Ερχεται να λύσει γενικά προβλήματα παιδείας που είχαν εντοπιστεί, είτε γιατί είχαν προταθεί από την Ολομέλεια με τη μορφή των ερωτήσεων, με τη μορφή των τροπολογιών σε προηγούμενα νομοσχέδια, είτε γιατί η ίδια η ανάγκη πρόβαλε αυτά τα εκπαιδευτικά προβλήματα, με τέτοια ωριμότητα, ώστε να χρήζουν ειδικής θεσμικής ρυθμίσεως.¶
Θα μείνω, λοιπόν, στο θέμα της εκπαίδευσης των ατόμων με ειδικές ανάγκες. Το άρθρο 2 του Συντάγματός μας, καθορίζει και προσδιορίζει τον απόλυτο σεβασμό και την προστασία της αξίας του ανθρώπου. Είναι μία βασική δημοκρατική αρχή που ανυψώνει το χρέος της πολιτείας για την αξία με τη γενική και βαθιά έννοια του άνθρωπου, την βαθιά μέριμνα προς την αξία του.¶
'Ερχεται, λοιπόν, το νομοσχέδιο αυτό με την ενδιαμέσως αποκτηθείσα επί δεκαπέντε χρόνια εμπειρία και με την ανάγκη να εναρμονιστούν οι σχετικές προβλέψεις και η μέριμνα για τα άτομα με ειδικές ανάγκες προς τα ισχύοντα στο κοινοτικό δίκαιο και στο κοινοτικό πλαίσιο, να ρυθμίσει σε νέες βάσεις και με νέες αρχές το μεγάλο αυτό  πρόβλημα της εκπαίδευσης των ατόμων με ειδικές ανάγκες.¶
Η διαμορφωθείσα εμπειρία θεμελίωσε βασικές αρχές, νέες αρχές θα
έλεγα. Την αποδοχή της αρχής της διαφορετικότητας, χωρίς να οδηγεί η αρχή 
αυτή σε αποδοχή της διακρίσεως της μειονεξίας. Η αρχή των ίσων ευκαιριών. Η αρχή της απαίτησης για εξειδικευμένη εκπαίδευση που να ανταποκρίνεται και να καλύπτει τις απαιτήσεις, τις δυσκολίες, τις σύγχρονες ανάγκες με τις οποίες θωρακίζεται ο χώρος των ατόμων με ειδικές ανάγκες. 'Ερχεται να καθορίσει το νομοσχέδιο μία σειρά από διατάξεις που καθιστούν πιο γόνιμη, πιο παραγωγική την εκπαίδευση των ατόμων με ειδικές ανάγκες.¶
Βασικό στοιχείο αυτής της αντίληψης αποτελεί η επιδίωξη για σχολική,
κοινωνική και εκπαιδευτική ενσωμάτωση. Μια κοινωνική ενσωμάτωση των ατόμων, ώστε να επιτυγχάνεται η προσαρμογή τους, η συμβίωση τους σαν μορίων ισότιμων με τα λοιπά μέλη της κοινωνίας, η σχολική ενσωμάτωση με ενιαία και βασικά εκπαιδευτικά ιδρύματα, που θα ενσωματώνουν το άτομο
μέσα στο σχολικό περιβάλλον, με τις καλύτερες δυνατές προϋποθέσεις προσαρμογής. Και η ανάγκη της προσαρμογής είναι βασικός όρος για την απόδοση του ειδικού εκπαιδευτικού συστήματος.¶
Οι γενικότεροι και οι επιδιωκόμενοι σκοποί θα έλεγα ότι προσδιορίζονται στο πλαίσιο ότι, διαχωρίζεται το θέμα του προσδιορισμού των κατηγοριών των ειδικών αναγκών από την ευθύνη του σχολείου και ανάγεται στο πλαίσιο της ευθύνης ειδικά προβλεπομένων οργάνων. Και εκείνο που ενδιαφέρει σε τελευταία ανάλυση το σχολείο είναι η εκπαίδευση της ειδικής κατηγορίας, τι προγράμματα θα πρέπει να κατοχυρώσει, με ποιες μεθόδους διδασκαλίας θα έχει τα καλύτερα αποτελέσματα, πώς το εκπαιδευτικό λειτούργημα θα αποδώσει τους επιδιωκόμενους σκοπούς για την πολύπλευρη ενσωμάτωση των ατόμων με ειδικές ανάγκες στο σχολείο, στο περιβάλλον, στην κοινωνία. Και έχει τις αντίστοιχες ρυθμίσεις.¶
Πιστεύω ότι στα αναφερόμενα σχετικά άρθρα καθορίζει και προβλέπει
όλες τις λεπτομέρειες, ώστε να επιτύχει τον επιδιωκόμενο σκοπό, να υλοποιήσει, δηλαδή, τη νέα αντίληψη, τις νέες αρχές, τους νέους στόχους, τη νέα θεσμική κατοχύρωση του ειδικού εκπαιδευτικού συστήματος για την ειδική κατηγορία ατόμων, να εναρμονίσει το καθεστώς με ό,τι ισχύει στην Ευρωπαϊκή 'Ενωση, να βελτιώσει το εκπαιδευτικό περιβάλλον από πλευράς προσώπων, από πλευράς υλικών και εποπτικών μέσων από πλευράς υποδομών και σχολικής αντιλήψεως και πνεύματος και συνθηκών.¶
Το δεύτερο μέρος συλλογικά, αθροιστικά, του νομοσχεδίου αναφέρεται σε μία σειρά από άρθρα και αντιμετωπίζει μία ανάλογη ομάδα προβλημάτων, που ο εντοπισμός και η εμπειρία οδήγησαν στην ανάγκη της θεσμικής ρυθμίσεως.¶ 
Πιστεύω ότι με τις συνολικές διατάξεις του νομοσχεδίου επιτυγχάνεται
μια ειδικής έκφρασης και άρθρωσης μέριμνα για τα άτομα με ειδικές ανάγκες και επιλύονται ενδιάμεσα εκπαιδευτικά προγράμματα όλων των βαθμίδων.  Εξασφαλίζονται σε προσωπικό επίπεδο διαρθρώσεις για την υλοποίηση της
νέας αντιλήψεως και των νέων αρχών της εκπαιδεύσεως των ατόμων με ειδικές ανάγκες με την πρόβλεψη τριών ειδικών συντονιστών και πενήντα ανθρώπων που είναι νομίζω το σύνολο του προσωπικού που προβλέπεται στην οργανωτική δομή της νέας αντιλήψεως και των νέων ρυθμίσεων. Δεκατριών παιδοψυχιάτρων, δεκαέξι (16) ειδικών.¶
Με την εκτίμηση ότι το νομοσχέδιο διεισδύει βαθιά στο ανθρώπινο χρέος, στο χρέος της πολιτείας προς τον άνθρωπο και ότι επιλύει μερικά ειδικά προβλήματα που θα συζητήσουμε στην κατ' άρθρον συζήτηση, μπορώ να πω, κύριοι συνάδελφοι, ότι είναι ένα σημαντικής σημασίας νομοσχέδιο που απαιτεί την προσπάθεια διά της συνθετικής μας συζητήσεως να το αρτιώσουμε ακόμη περισσότερο και ο καθένας με την άποψή του και με ένα συναινετικό πνεύμα για τη σοβαρότητα του αντικειμένου, όπως είναι η παιδεία σε όλες τις μορφές, να προσπαθήσουμε, επαναλαμβάνω, για την αρτιότερη εικόνα του 
συζητούμενου νομοσχεδίου. Ψηφίζω επί της αρχής το συζητούμενο νομοσχέδιο. Ευχαριστώ.¶
(Χειροκροτήματα από την πτέρυγα του ΠΑΣΟΚ)¶
ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.¶
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Δυο λόγια, κύριε Πρόεδρε, θέλω να πω, γιατί τις θέσεις μας τις ανέπτυξε η κ. Αράπη. ¶
Πράγματι είναι κρίμα, κύριε Υπουργέ, που ένα τέτοιο νομοσχέδιο που έχει να κάνει με την πιο ευαίσθητη κοινωνική ομάδα του πληθυσμού μας έρχεται λίγες μέρες πριν από τη διάλυση της Βουλής, με αποτέλεσμα να μην μπορεί αντικειμενικά να γίνει μια σοβαρή συζήτηση πάνω στο κορυφαίο πρόβλημα της ειδικής αγωγής αυτών των ανθρώπων που εγώ τους ονομάζω όχι άτομα με ειδικές ανάγκες, αλλά άτομα με ειδικές δυνατότητες, για τα οποία άτομα η πολιτεία πρέπει να δείξει ιδιαίτερη ευαισθησία σε όλους τους τομείς ώστε να μπορέσει να διασφαλίσει την ομαλή και ισότιμη ένταξή τους στην κοινωνία αλλά και στην παραγωγική συνολικά διαδικασία.¶
Τα προβλήματα που αντιμετωπίζουν ειδικά τα άτομα αυτά είναι πολλά, είναι ποικιλόμορφα και ασφαλώς το συζητούμενο νομοσχέδιο πιάνεται με κάποιο τμήμα αυτών των προβλημάτων που είναι η ειδική αγωγή, κατά τρόπο ελλειμματικό, κατά τρόπο που νομίζουμε ότι δεν καλύπτει τις ανάγκες που προέκυψαν και τις ελλείψεις στο σύστημα της ειδικής αγωγής που ίσχυε
μέχρι σήμερα. Γι' αυτόν άλλωστε το λόγο και οι ομοσπονδίες, οι ενώσεις όλων αυτών των ατόμων διατυπώνουν διαφοροποιήσεις, διατυπώνουν την ανάγκη τροποποίησης και ολοκληρωμένων άλλων μέτρων που θα έπρεπε να παρθούν.¶ 
Εμείς πιστεύουμε ότι αυτό το νομοσχέδιο πρέπει να είναι πιο θαρραλέο,
να δίνει ολοκληρωμένες λύσεις στα προβλήματα ειδικής αγωγής αυτών των ανθρώπων, ορισμένα από τα οποία ήδη εξέθεσε η ειδική αγορήτρια του ΔΗ.Κ.ΚΙ. κ. Αράπη.¶
Και ασφαλώς θα μας δοθεί ευκαιρία αύριο και την άλλη εβδομάδα κατά τη συζήτηση των άρθρων να κάνουμε συμπληρώσεις, να διατυπώσουμε τις θέσεις μας για τροποποιήσεις, για βελτιώσεις αφού έρχεται σε μια περίοδο ακατάλληλη για συζήτηση τέτοιου είδους νομοσχεδίων.¶
'Ενα άλλο θέμα που θέλω να θίξω, κύριε Υπουργέ, είναι το θέμα με τα
Τ.Ε.Ι. 'Εχει ανακύψει τεράστιο πρόβλημα μετά την εξέλιξη που είχε η περίπτωση των Τ.Ε.Ι., η επιμήκυνση του χρόνου φοίτησης στο Συμβούλιο της Επικρατείας. 'Εχει επέλθει μεγάλη αναστάτωση. 'Ακουγα πριν έλθω εδώ στο δρόμο ότι πρόεδροι Τ.Ε.Ι. Θεσσαλονίκης, Καβάλας και ενδεχομένως αλλού, έχουν υποβάλει παραιτήσεις. Αλλά και οι σπουδαστές και το εκπαιδευτικό προσωπικό έχουν ανακοινώσει ευρείας μορφής κινητοποιήσεις για τις επόμενες ημέρες, πράγμα που θα δημιουργήσει ακόμη μεγαλύτερα προβλήματα στα ήδη μεγάλα προβλήματα που έχει το εκπαιδευτικό σύστημα, αλλά και η τριτοβάθμια εκπαίδευση και ειδικότερα τα Τ.Ε.Ι. ¶
Εμείς ως ΔΗ.Κ.ΚΙ. έχουμε διατυπώσει κατ'επανάληψη τις απόψεις μας για όλες τις βαθμίδες της εκπαίδευσης και για την παιδεία που είναι ευρύτερη έννοια. Μεταξύ αυτών των θέσεων που έχουμε διατυπώσει και τις έχουμε καταθέσει γραπτά στα Πρακτικά της Βουλής και σας παραδώσαμε και εσάς τις συνολικές θέσεις είναι η ουσιαστική και τυπική αναβάθμιση των Τ.Ε.Ι., μιας και βρισκόμαστε στην περίοδο της τεχνολογικής επανάστασης, όπου η εξειδικευμένη γνώση, η τεχνολογία παίζουν ουσιαστικό ρόλο στην πορεία των χωρών και των οικονομιών, θετικό ή αρνητικό για τις κοινωνίες. Επομένως
ζητάμε σ'αυτό το νομοσχέδιο, με διάταξη να αντιμετωπιστεί θετικά το πρόβλημα μετά τις εξελίξεις στο Συμβούλιο της Επικρατείας, ώστε να μην έχουμε και νέες αναστατώσεις στο χώρο της τριτοβάθμιας εκπαίδευσης γιατί ήδη στις βαθμίδες και στη δεύτερη βαθμίδα, οι αναστατώσεις είναι πάρα 
πολύ μεγάλες μετά το νόμο της δήθεν εκπαιδευτικής μεταρρύθμισης.          Πράγματι, είναι δίκαιο το αίτημα και των σπουδαστών και των εκπαιδευτικών των Τ.Ε.Ι. και πρέπει να αντιμετωπιστεί θετικά με διάταξη σ'αυτό το νομοσχέδιο. Και ασφαλώς πρέπει να αντιμετωπιστεί πριν εκραγεί ο χώρος, γιατί αν εκραγεί, θα έλθετε να το αντιμετωπίσετε αφού γίνει και άλλη
ζημιά πάνω στο ζήτημα αυτό στα Τ.Ε.Ι. όταν είναι δεδομένη άλλωστε η κατάσταση που υπάρχει και στα Τ.Ε.Ε., μετά από τις ρυθμίσεις που έγιναν με την έλλειψη βιβλίων, εκπαιδευτικού προσωπικού, την έλλειψη της υποδομής, για να γίνει πλέον κατανοητό ότι δεν αρκούν νομοθετικές 
ρυθμίσεις. Χρειάζεται προετοιμασία πριν γίνουν νομοθετικές ρυθμίσεις.               Διαφορετικά, δεν προσφέρονται καλές υπηρεσίες ειδικά στον ευαίσθητο αυτό
χώρο που λέγεται παιδεία και νεολαία.¶
ΠΡΟΕΔΡΕΥΩΝ (Νικόλαος Κατσαρός): Η Κοινοβουλευτική Εκπρόσωπος του
Συνασπισμού, κ. Λουλέ, έχει το λόγο.¶
ΓΕΩΡΓΙΟΣ ΒΟΥΛΓΑΡΑΚΗΣ: Δεν θα μιλήσει ο κύριος Υπουργός, κύριε
Πρόεδρε;¶
ΠΡΟΕΔΡΕΥΩΝ (Νικόλαος Κατσαρός): Δεν θα συστήσω εγώ στον κύριο Υπουργό να μιλήσει. Είναι δικαίωμά του, το οποίο μπορεί να ασκήσει όποτε εκείνος
το επιθυμεί.¶
ΓΕΩΡΓΙΟΣ ΒΟΥΛΓΑΡΑΚΗΣ: Είθισται οι Κοινοβουλευτικοί Εκπρόσωποι να
έπονται του Υπουργού, για να υπάρχει μια ομαλή εικόνα.¶
ΠΡΟΕΔΡΕΥΩΝ (Νικόλαος Κατσαρός): 'Ηδη αυτό το είπα στην κ. Λουλέ, μόλις προ ολίγου και μου είπε ότι θέλει να μιλήσει τώρα. Αφού δεν ζήτησε το λόγο ο κύριος Υπουργός, ήμουν αναγκασμένος να δώσω το λόγο στην κ. Λουλέ.¶
ΠΑΝΑΓΙΩΤΗΣ ΚΟΥΡΟΥΜΠΛΗΣ: Θα πρέπει να προηγηθούν οι Βουλευτές, κύριε
Βουλγαράκη, και μετά να μιλήσει ο κύριος Υπουργός.¶
ΠΡΟΕΔΡΕΥΩΝ (Νικόλαος Κατσαρός): Κύριε  Κουρουμπλή, και αυτό το επεσήμανα για να ξέρετε ότι το Προεδρείο προσπαθεί να τηρήσει κάποια σειρά. Αλλά είναι υποχρεωμένο, όμως, να σεβαστεί και τον Κανονισμό.¶ 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Ο κύριος Υπουργός συνηθίζει να ακούει τους
Βουλευτές και αυτό είναι πολύ καλό.¶
ΠΡΟΕΔΡΕΥΩΝ (Νικόλαος Κατσαρός): Ορίστε, κυρία Λουλέ, έχετε το λόγο.¶ 
ΑΝΔΡΙΑΝΗ ΛΟΥΛΕ: Κύριε Πρόεδρε, κυρίες και κύριοι συνάδελφοι, για άλλη
μια φορά καλούμαστε να συζητήσουμε ένα πολυνομοσχέδιο του Υπουργείου Παιδείας, το οποίο κάθε άλλο παρά στον τίτλο του ανταποκρίνεται.¶
Πέντε μόνο από τα δεκαπέντε άρθρα αναφέρονται στην ειδική αγωγή και
τα άλλα δέκα καλύπτουν ένα ευρύτερο πεδίο σχεδόν όλων των θεμάτων που ταλανίζουν την παιδεία, πρωτοβάθμια, δευτεροβάθμια, εξωτερικού, ΙΕΚ, ΤΕΙ, ΑΕΙ, Παιδαγωγικό Ινστιτούτο, Εκκλησιαστική Εκπαίδευση και δε συμμαζεύεται.¶
Παρά τις απεγνωσμένες προσπάθειες του Υπουργείου, τα προβλήματα που
παραμένουν άλυτα είναι πάρα πολλά και τα αιτήματα που κατακλύζουν καθημερινά τα γραφεία μας -τα ξέρετε όλοι- ζητούν να ενταχθούν και άλλες ρυθμίσεις σε αυτό το νομοσχέδιο σκούπα.¶
Ποιoς ευθύνεται γι'αυτήν τη συσσώρευση προβλημάτων;¶
Γιατί ενώ έχει το Υπουργείο στα συρτάρια του έτοιμα προ ετών τόσα
νομοσχέδια, δεν τα έχει καταθέσει;¶
Γιατί εσπευσμένα την τελευταία στιγμή πριν από τις εκλογές προσπαθεί να λύσει στο πόδι σοβαρά θέματα;¶
Γιατί δε συστήνει μια διακομματική επιτροπή που θα ασχολείται με
θέματα νομοθετικού έργου, ώστε να υπάρχει συμφωνία ή τουλάχιστον επαρκής ενημέρωση πριν από κάθε νομοσχέδιο;¶
Γιατί κρατά δέσμιες τόσες κατηγορίες φορέων της εκπαίδευσης;¶
Το άσχημο όμως, κύριοι συνάδελφοι, είναι ότι οι περισσότεροι από
αυτούς τους φορείς, όπως άλλωστε και το μεγαλύτερο μέρος του Τύπου ισχυρίζονται ότι στη συνέχεια της συζήτησης του νομοσχεδίου θα κατατεθούν από το Υπουργείο και νέες ρυθμίσεις, αφού δεν προλαβαίνει να καταθέσει νέο νομοσχέδιο.¶
Αυτή είναι απαράδεκτη τακτική, κύριε Υπουργέ, που για άλλη μια φορά
την ακολουθήσατε και στο παρά πέντε καταθέσατε ρυθμίσεις, που όπως αποδεικνύεται, προ καιρού έχετε έτοιμες και για τις οποίες δεν έχετε
προηγούμενα ενημερώσει τα κόμματα.¶¶
Κύριε Πρόεδρε, δεκαπέντε χρόνια μετά το νόμο 1566 έρχεται για
συζήτηση στη Βουλή νομοσχέδιο για την ειδική αγωγή. Στα δεκαπέντε αυτά χρόνια η πολιτεία περιέβαλε τους μαθητές με ειδικές εκπαιδευτικές ανάγκες με πλήρη αδιαφορία, εγκαταλείποντάς τους, χωρίς έστω και τη στοιχειώδη φροντίδα που ένα κράτος μέριμνας τους οφείλει.¶¶
Σε αυτά τα χρόνια δεν υπήρξε ούτε καν η πολιτική βούληση για ενεργοποίηση των διατάξεων του νόμου 1566 με την έκδοση υπουργικών αποφάσεων και προεδρικών διαταγμάτων, ώστε να μπορέσουν οι μαθητές αυτοί να αποκτήσουν έστω τις στοιχειώδεις γνώσεις και να απολαμβάνουν ίσα δικαιώματα και ευκαιρίες με τα υπόλοιπα παιδιά. Αυτή η αδιαφορία του κράτους έστειλε μόλις το 7% των παιδιών με ειδικές ανάγκες στα σχολεία, κρατώντας δέσμιο το υπόλοιπο 93%.¶ ¶
Ποιος όμως διασφαλίζει ότι και το συζητούμενο νομοσχέδιο δεν θα έχει την ίδια τύχη; Γιατί δεν περιορίζετε στο ελάχιστο αναγκαίο τις παραπομπές σοβαρών ζητημάτων σε προεδρικά διατάγματα και υπουργικές αποφάσεις; Γιατί δεν θέτετε σαφή χρονικό όριο για την έκδοσή τους, ώστε να μην επαναληφθούν τα φαινόμενα του παρελθόντος; 'Εχει όντως τη βούληση για την επίλυση των σοβαρών αυτών προβλημάτων ή απλά καταθέτει το Υπουργείο αυτό το νομοσχέδιο για να συμπεριλάβει στη μεταρρυθμιστική λίστα και άλλον ένα τομέα της παιδείας μας;¶
Οι ειδικές τάξεις που μέχρι σήμερα λειτουργούν δεν έχουν τις
απαραίτητες προϋποθέσεις για τη σωστή και παραγωγική λειτουργία τους.               'Ετσι, αντί να παρέχει το δικαίωμα στα παιδιά αυτά για πλήρη ένταξη και
ενσωμάτωση στην κοινωνία, κάτι που απαιτεί ένα καλά οργανωμένο
εκπαιδευτικό σύστημα, τα περιθωριοποιούμε συμβάλλοντας στο διαχωρισμό
τους και σε διακρίσεις σε βάρος τους.¶ ¶
Απαίτηση όλων των φορέων είναι η στήριξη των παιδιών αυτών αλλά και
των οικογενειών τους μέσα και έξω από το σχολείο και η διαμόρφωση τέτοιων συνθηκών στην κοινωνία μας για την αποδοχή τους ιδιαίτερα στα συνομήλικά τους παιδιά. Στήριξη όμως και ενίσχυση χρειάζεται και ο εκπαιδευτικός των ειδικών σχολείων και φυσικά την κατάλληλη επιμόρφωση και αύξηση των ειδικοτήτων στα ΚΡΑΙ.¶ ¶
Δεν είναι δυνατόν να μην υπάρχουν, κύριοι συνάδελφοι, σχολικοί νοσηλευτές και εργασιοθεραπευτές ή να υπάρχει μόνο ένας εκπαιδευτικός στις ειδικές τάξεις και να ισχυρίζεται έτσι το Υπουργείο ότι λειτουργεί το σύστημα αυτό. 'Ενας μόνο εκπαιδευτικός δεν είναι αρκετός και δεν μπορεί να αποδώσει ουσιαστικό έργο στα παιδιά αυτά.¶
Πρώτιστα όμως πρέπει να παρέχει η πολιτεία περισσότερα κίνητρα προσέλκυσης των μαθητών αυτών και των οικογενειών τους για παρακολούθηση και ολοκλήρωση της φοίτησής τους στα σχολεία, κάτι που μέχρι σήμερα δεν γίνεται. Και καταλήγουμε από τους διακόσιους χιλιάδες μαθητές με ειδικές εκπαιδευτικές ανάγκες, μόνο δεκατέσσερις χιλιάδες να παρακολουθούν σε ειδικά σχολεία και τα υπόλοιπα παιδιά, κοινωνικά στιγματισμένα να παραμένουν "τα παιδιά ενός κατώτερου Θεού".¶ ¶
'Ενα από τα πρώτα βήματα που θα έπρεπε να γίνουν είναι η καταγραφή
και η κάλυψη όλων των ατόμων και των ιδιαίτερων αναγκών τους, πάντα βέβαια σε συνεργασία με την οικογένεια και φυσικά, η αναβάθμιση και η αύξηση των μονάδων ειδικής επαγγελματικής εκπαίδευσης ανά την Ελλάδα και η στελέχωσή τους με εξειδικευμένο προσωπικό για τη σωστότερη και πληρέστερη κατάρτιση των ατόμων αυτών.¶ ¶
Για τις λοιπές διατάξεις του νομοσχεδίου αυτού είναι φανερή η προσπάθεια του Υπουργείου, εν όψει και των εκλογών, να κλείσει όσες περισσότερες τρύπες μπορεί.¶
Βασικές αλλαγές επιχειρούνται να περάσουν όπως-όπως μέσα σε εξήντα οκτώ σελίδες νομοσχεδίου ελπίζοντας ότι κανείς δεν θα προλάβει να δώσει ιδιαίτερη σημασία.¶
Σε μερικά σημεία, όμως, αξίζει να εστιάσουμε την προσοχή μας είτε για το φωτογραφικό τους χαρακτήρα είτε για την ελλιπή μεταρρύθμισή τους.¶ 
Πρώτον, γιατί δεν λέτε σαφώς, κύριε Υπουργέ, τι θα κάνετε με όσους
εκπαιδευτικούς έχουν δεκαεξάμηνη προϋπηρεσία στα σχολεία και δεν έχουν παιδαγωγικό πτυχίο; Τους εισάγετε βέβαια στην ΠΑ.ΤΕ.Σ., αλλά με ποιο σκοπό; Θα ενταχθούν στη λίστα των δεκαεξαμηνιτών;¶
Δεύτερον, γιατί δεν προσμετράτε σε αυτήν τη δεκαεξάμηνη προϋπηρεσία και τα χρόνια διδασκαλίας σε μεταλυκειακά κέντρα, στα Τ.Ε.Ι. και Α.Ε.Ι.; Προτιμάτε να αφήσετε στον αέρα τόσους έμπειρους εκπαιδευτικούς;¶
Τρίτον, γιατί δεν κάνετε και μισθολογική κατάταξη, εκτός από βαθμολογική, των Ε.Τ.Π. των ΤΕΙ στους κλάδους της δευτεροβάθμιας¶;¶ 
Τέταρτον, γιατί αφαιρείτε το δικαίωμα αυτόνομου διδακτικού έργου από
το Ειδικό Εκπαιδευτικό Προσωπικό των Α.Ε.Ι. που δεν έχουν μέχρι τώρα ενταχθεί στη βαθμίδα του Λέκτορα κάνοντάς τους Ε.Ε.ΔΙ.Π.; Οι εκπαιδευτικοί αυτοί και διδακτορικά έχουν και εκλεκτορικά έχουν κριθεί.¶ 
Πέμπτον, γιατί δεν καθορίζετε εδώ και τώρα τα ποσοστά εισαγωγής
αποφοίτων παρελθόντων ετών στην τριτοβάθμια εκπαίδευση αλλά κρατάτε δέσμιες χιλιάδες οικογένειες εν όψει εκλογών;¶
'Εκτον, γιατί εμπαίζετε τα παιδιά που φοιτούν στα Τ.Ε.Ε., αφού γνωρίζετε ότι η Σύνοδος Προέδρων Τ.Ε.Ι. δεν δέχεται την εισαγωγή τους; Εξάλλου δημιουργώντας προπαρασκευαστικό έτος στα Τ.Ε.Ι. τα υποβαθμίζετε ακόμα περισσότερο, ένα θεσμό που εσείς οι ίδιοι συνεχώς τις τελευταίες μέρες τον εξευτελίζετε. Τα Τ.Ε.Ι. όλης της χώρας παραμένουν κλειστά και εσείς ούτε τώρα, την τελευταία στιγμή, δεν έχετε το θάρρος να καλύψετε νομοθετικά κενά που οι κυβερνήσεις δημιούργησαν στο νομοθετικό καθεστώς τους. Επιτέλους πότε θα ρυθμίσετε τη διάρκεια σπουδών στα Τ.Ε.Ι. και τη δυνατότητα μεταπτυχιακών των αποφοίτων τους;¶
Εσείς, όμως, με την υπόσχεση πενταετούς θητείας των προέδρων και τη δυνατότητα επανεκλογής, όσων δεν μπορούν, πιστεύετε ότι θα φιμώσετε τις αντιδράσεις τους. Δεν είναι έτσι.¶
Για τα θέματα αυτά καταθέσαμε σχετική τροπολογία. Ελπίζουμε ότι ο εμπαιγμός της εκπαιδευτικής κοινότητας των Τ.Ε.Ι. και των διακοσίων δέκα χιλιάδων αποφοίτων και σπουδαστών θα λάβει επιτέλους τέλος.¶
'Εβδομον, γιατί αντί να στηρίζετε τα περιφερειακά πανεπιστήμια επιτρέπετε στους "ιπταμένους" καθηγητές να μετατίθενται σε κεντρικά Α.Ε.Ι. όπου δουλεύουν στον ευρύτερο δημόσιο τομέα οι σύζυγοί τους; Κανονικά θα έπρεπε να νομοθετείτε το αντίθετο. Δηλαδή, οι σύζυγοι των καθηγητών να μετατίθενται στην έδρα των Τ.Ε.Ι., ώστε να στηριχθεί και η επαρχία.¶
'Ογδοον, γιατί ενώ αμείβετε τους γιατρούς μέλη Δ.Ε.Π. και Α.Ε.Ι. για τις εφημερίες σε πανεπιστημιακές κλινικές, δεν ζητάτε την πιστοποίηση της παρουσίας τους από τον οικείο Ιατρικό Σύλλογο, αφού όπως όλοι γνωρίζουμε γιατροί καθηγητές στην Ιατρική Ιωαννίνων, για παράδειγμα, κάνουν καθημερινά ιατρεία στην Αθήνα; Αυτά είναι γνωστά.¶
Θεωρώ περιττό να τοποθετηθώ και σε άλλα θέματα, κύριε Πρόεδρε, επί
του νομοσχεδίου, γιατί είναι εμπαιγμός του κοινοβουλευτικού θεσμού όσα σε αυτήν την Αίθουσα και στην επιτροπή, κυρίως, γίνονται. Και θα εξηγήσω γιατί:¶
Το τωρινό καθεστώς έχει φαίνεται ένα και μόνο σύνθημα. "Αποφασίζουμε και ψηφίζουμε."  Και αυτό γιατί ποτέ ούτε και οι πιο ορθές προτάσεις Βουλευτών, ακόμα και του κυβερνώντος κόμματος, ελήφθησαν υπόψη.¶ 
'Εκπληξη, λοιπόν, μου προκάλεσε ότι στη συζήτηση στην επιτροπή ο
κύριος Υφυπουργός αποδέχθηκε έξι τροποποιήσεις που πρότεινα, κύριε Υπουργέ, ύστερα από σύμφωνη γνώμη και των συμβούλων του που ήταν δίπλα. Την έκπληξη διαδέχθηκε βέβαια η απογοήτευση, όταν αργότερα είδα στο τυπωμένο πρακτικό της επιτροπής ότι τίποτα δεν τροποποιήθηκε. Εκείνη την ώρα, δηλαδή, στην επιτροπή, κύριοι συνάδελφοι, είπε δεκτό και εκείνο, δεκτό και το άλλο -μας έκανε έκπληξη αλλά είπαμε, δόξα τω Θεώ αρχίζει το σύστημα του διαλόγου να λειτουργεί- και μετά είδαμε ότι δεν είχε γραφτεί τίποτα.¶
Είναι, λοιπόν, ή όχι εμπαιγμός αυτό από μέρους του Υπουργείου Παιδείας; Αρμόζει τέτοια συμπεριφορά σε δημοκρατικό καθεστώς;¶
Γι' αυτό θα καταθέσω τις προτάσεις μου επί των άρθρων και μάλιστα δακτυλογραφημένες για να μην ταλαιπωρούνται και οι σύμβουλοί σας, κύριε Υπουργέ, με το γραφικό μου χαρακτήρα, όπως έσπευσαν προχθές να κατέβουν κάτω να δουν ποιος τις έγραψε.¶
(Στο σημείο αυτό η Βουλευτής κ. Ανδριανή Λουλέ καταθέτει για τα
Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)¶
Θα τολμήσω να πω, κύριε Πρόεδρε, ότι δεν είναι φυσιολογική αυτή η
πολιτική.  Σίγουρα είναι ανώμαλη, άτολμη και δειλή.¶
Ευχαριστώ.¶
ΠΡΟΕΔΡΕΥΩΝ (Νικόλαος Κατσαρός): Ο κ. Μπεντενιώτης έχει το λόγο.¶ 
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, το νομοσχέδιο που συζητάμε είναι
μια συνέχεια με συνέπεια της ολοκλήρωσης της εκπαιδευτικής μεταρρύθμισης. Είναι μία τομή, μία μεταρρύθμιση στον ιδιαίτερα ευαίσθητο χώρο της
ειδικής αγωγής. Αν μάλιστα σκεφτούμε ότι προέκυψε μετά από ένα
μακροχρόνιο εξαντλητικό διάλογο όλων των κοινωνικών φορέων που εμπλέκονται με το χώρο, αλλά και με τα κόμματα, τότε πρέπει να δεχτούμε ότι είναι αποτέλεσμα μιας συμφωνίας ολόκληρης της κοινωνίας μας.¶ 
Ακριβώς γι'αυτό με τη βασική φιλοσοφία και τις βασικές αρχές του
νομοσχεδίου έχουν συμφωνήσει όλοι οι κοινωνικοί εταίροι, αλλά και οι εισηγητές όλων των πτερύγων της Βουλής κατά τη συζήτηση στη Διαρκή Επιτροπή Μορφωτικών Υποθέσεων.¶
Βασικός κορμός του νομοσχεδίου είναι η ειδική αγωγή των ατόμων με ειδικές ανάγκες. Επειδή σήμερα έχει διαμορφωθεί μία άλλη αντίληψη από τα ιστορικά πρότυπα, έχει δημιουργηθεί ένα παγκόσμιο αξίωμα για τις ίσες ευκαιρίες τόσο στην εκπαίδευση, όσο και στη ζωή. Πρέπει, όμως, να ληφθεί υπόψη σε παγκόσμιο επίπεδο ότι έχουμε μία αύξηση του αριθμού των ατόμων με ειδικές ανάγκες που φθάνει το 7%, ενώ στη χώρα μας περιορίζεται μόλις στο 5%.¶
Την πρώτη οργανωμένη αντιμετώπιση των θεμάτων ειδικής αγωγής, τόσο
στον τομέα της εκπαίδευσης, όσο και στον τομέα της κοινωνικής  και οικονομικής ένταξης την έχουμε στη δεκαετία του 1980. Τότε άρχισε να αλλάζει η πολιτική της αντιμετώπισης του κοινωνικού προβλήματος των 
ατόμων με ειδικές ανάγκες που μέχρι τότε είχε ως επί τω πλείστω χαρακτήρα φιλανθρωπικό. Τότε έγινε δεκτό ότι το εκπαιδευτικό μας σύστημα πρέπει να δημιουργήσει ίσους όρους και προϋποθέσεις.¶
'Ετσι ο τομέας της ειδικής αγωγής είναι ένας νέος τομέας στο
εκπαιδευτικό μας σύστημα και βρίσκεται σε μια ιδιαίτερης σημασίας εξέλιξη μέχρι σήμερα. Είναι ένας σταθμός -αυτό πρέπει να το αναγνωρίσουμε- ο πρώτος νόμος 1343 που ψηφίστηκε το 1981 από τη Βουλή. Ο νόμος αυτός συμπληρώθηκε από το ν. 1566/85. Εάν ληφθεί υπόψη ότι το 1983 αρχίζει να υλοποιείται ο θεσμός των ειδικών τάξεων ενώ το 1987 το Υπουργείο Παιδείας προχώρησε στη στελέχωση των ειδικών σχολείων με ειδικούς επιστήμονες και αν ακόμα λάβουμε υπόψη μας ότι σήμερα φοιτούν περίπου δεκατρείς χιλιάδες πεντακόσιους εννενήντα τρεις μαθητές με μαθησιακά προβλήματα, ενώ διδάσκουν χίλιοι εξακόσιοι δώδεκα εκπαιδευτικοί πρωτοβάθμιας και δευτεροβάθμιας εκπαίδευσης που συνεπικουρούνται από εκατόν ογδόντα εννέα ειδικούς επιστήμονες και δεκαέξι σχολικούς συμβούλους ειδικής αγωγής, τότε αντιλαμβανόμαστε το τεράστιο έργο, το οποίο έχει προκύψει και το οποίο με το σημερινό σχέδιο νόμου, συνεχίζεται.¶
Με το συζητούμενο σχέδιο νόμου υιοθετείται η αντίληψη της σχολικής ενσωμάτωσης των μαθητών με ειδικές ανάγκες. 'Ετσι έχουμε μία εναρμόνιση στη διεθνή πλέον πρακτική. Βασικός στόχος αυτής της ρύθμισης είναι η προσαρμογή του εκπαιδευτικού συστήματος στις ιδιαίτερες ανάγκες των 
μαθητών με την εφαρμογή συγχρόνων, ειδικά προσαρμοσμένων προγραμμάτων.              Αναγνωρίζεται για πρώτη φορά ως γλώσσα των κωφών και βαρυκόων η
νοηματική, η οποία καθιερώνεται ως κύρια γλώσσα, χωρίς να παραβλέπεται
ότι στο χώρο της διδασκαλίας μπορεί να χρησιμοποιηθούν και άλλα μέσα, έτσι ώστε να επιτευχθεί μία καλύτερη εκπαίδευση αυτών των ατόμων.¶
Η ίδρυση δε, διοικητικών  κέντρων εξασφαλίζει την υλικοτεχνική
υποδομή, αποκεντρώνει το σύστημα, ενισχύει τη στελέχωση, μετεκπαιδεύει και επιμορφώνει τους εκπαιδευτικούς για να λύσει την παράλληλη εκπαιδευτική μεταρρύθμιση και στα άτομα με ειδικές ανάγκες.¶
'Ετσι έχουμε μία ολοκλήρωση της εκπαιδευτικής μεταρρύθμισης και γι'αυτό, κύριοι συνάδελφοι, πρέπει να ψηφίσουμε ομόφωνα το σχέδιο νόμου, ικανοποιώντας έτσι το περί δικαίου αίσθημα του λαού, παράλληλα όμως ικανοποιώντας και τη σύγχρονη αντίληψη που απαιτεί πλέον μία ανθρώπινη κοινωνία.¶
Ευχαριστώ.¶
ΠΡΟΕΔΡΕΥΩΝ (Νικόλαος Κατσαρός): Ο κ. Κουρουμπλής έχει το λόγο.¶
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, κυρίες και κύριοι συνάδελφοι, συζητούμε σήμερα ενώπιον της Εθνικής Αντιπροσωπείας ένα ιδιαίτερης πολιτικής και κοινωνικής σημασίας νομοθέτημα, για το οποίο η συντεταγμένη πολιτεία και η οργανωμένη κοινωνία οφείλει να έχει ενοχές και να ομολογήσει με ειλικρίνεια ότι με παραλείψεις και πράξεις βίαζε για δεκαετίες το δικαίωμα συνανθρώπων μας να ζουν, να συζούν, να βιώνουν και
να συμβιώνουν με την υπόλοιπη κοινωνία το δικαίωμα για μία αξιοπρεπή διαβίωση.¶
Από τα αρχαία χρόνια, κυρίες και κύριοι συνάδελφοι, η ελληνική διανόηση κατόρθωσε να ξεπεράσει τις επιδράσεις του ρατσισμού και να διαμορφώσει εκείνο το περίφημο στο πάνθεον του Ολύμπου, όπου ένας από τους δώδεκα θεούς, ο 'Ηφαιστος, ήταν άτομο με ειδικές ανάγκες και μάλιστα ο πλέον παραγωγικός θεός. Αλλά και άλλα πρόσωπα της αρχαίας ελληνικής μυθολογίας ήταν κυρίαρχα στη δημόσια ζωή δείχνοντας τις δυνατότητες που έχει ο κάθε άνθρωπος όταν του προσφέρονται μέσα και υπηρεσίες να μπορεί να αξιοποιεί τις δημιουργικές του ικανότητες και να συμμετέχει στο εργασιακό και κοινωνικό γίγνεσθαι.¶
Στην αρχαιότητα τα άτομα με ειδικές ανάγκες δεν μπορούσαν να πάνε στον πόλεμο, ήταν όμως καλοί κατασκευαστές όπλων, άρα συμμετείχαν στην παραγωγική διαδικασία.¶
Μέσα, λοιπόν, από τους αιώνες τα άτομα αυτά βίωσαν διαχρονικά την 
απόρριψη, την απόκρυψη, τη λοιδωρία, την προσβολή της αξιοπρέπειάς τους.  Στις τελευταίες δεκαετίες τα ίδια τα άτομα αυτά αποφάσισαν να απορρίψουν τον παθητικό ρόλο αποδοχής ρύθμισης της τύχης τους και να αρνηθούν το δικαίωμα σε κάποιους να είναι προστάτες και τη δική τους υποχρέωση να είναι προστατευόμενα άτομα. 'Ετσι αρχίζει μια βαθιά πολιτικοποίηση των ίδιων αυτών των ατόμων να αρνούνται την ιδιαιτερότητά τους και να διεκδικούν το δικαίωμά τους για πρόσβαση στη γνώση. Μια γνώση που αποτελούσε την ισχυρή αντιβίωση απέναντι στα φαινόμενα του ρατσισμού, που έσπρωχναν τα άτομα αυτά στο περιθώριο και στην εξαθλίωση. ¶
Αυτοί οι αγώνες τα τελευταία τριάντα χρόνια βρέθηκαν να συμπίπτουν με
τη διακυβέρνηση της χώρας στη δεκαετία του '80 από τις κυβερνήσεις του Ανδρέα Παπανδρέου, όντας ο πρώτος Πρωθυπουργός που στις προγραμματικές δηλώσεις της κυβέρνησης του 1981 αναγνώρισε την ανάγκη να προχωρήσει το οργανωμένο κράτος στη διαμόρφωση εκείνου του θεσμικού πλαισίου που θα αποδομούσε όλους εκείνους τους μηχανισμούς που έκλειναν την πόρτα στο εργασιακό και εκπαιδευτικό γίγνεσθαι των ατόμων με ειδικές ανάγκες.  Ερχόταν, δηλαδή, η υλοποίηση μιας αντίληψης που ξεκινούσε πριν από εκατό χρόνια όταν ο Ιόνιος Βουλευτής, Ανδρέας Παλατιανός, μιλώντας στη Βουλή
των Ελλήνων το 1980 έλεγε πως η οργανωμένη πολιτεία οφείλει να κτίζει σχολεία όπως κτίζει σχολεία γι'αυτούς που βλέπουν και γι'αυτούς που δεν βλέπουν, να κτίζει σχολεία όπως γι'αυτούς που ακούουν και γι'αυτούς που δεν ακούουν.¶
Βεβαίως η πρώτη πρωτοβουλία της ειδικής αγωγής ξεκινάει στη δεκαετία του 1930. 'Ηταν μία πρωτοβουλία, που πραγματικά για την εποχή της ήταν πρωτοποριακή, αφού δημιουργούσε ένα σχολείο με διεπιστημονική λειτουργία και με εξειδικευμένη και εξατομικευμένη παρέμβαση. Γιατί ακριβώς επιζητούσε τη συνεισφορά όλων εκείνων των επιστημών, που θα μπορούσαν να προσφέρουν σε μία αγαστή συνεργασία, στην ολοκληρωμένη παρέμβαση και στη δημιουργία των όρων και των συνθηκών, όπου θα μπορούσε το άτομο με τις ιδιαιτερότητές του να αναπτύξει τις δημιουργικές του δυνατότητες. Τα άτομα με ειδικές ανάγκες έμειναν στο περιθώριο όχι γιατί υπήρχε ένα κενό στη σφαίρα των δυνατοτήτων τους, που εμπόδιζε τη συμμετοχή τους στο παραγωγικό γίγνεσθαι, αλλά η ανάπηρη στάση της ζωής της κοινωνίας και οι κατεστημένες ρατσιστικές αντιλήψεις δεν παρείχαν τα μέσα και τις υπηρεσίες, ώστε το άτομο να μπορεί να αναπτύσσει τις δημιουργικές του δυνατότητες, αποκτώντας μέσα από τη δική του ιδιαιτερότητα, τις γνώσεις που ήθελε. ¶
Ερχόμαστε στη δεκαετία του '80 και ψηφίζεται ο ν.1143, που μιλούσε
μέσα από την ορολογία που χρησιμοποιούσε, τροφοδοτούσε και πυροδοτούσε το ρατσισμό για αποκλίνοντα εκ του φυσιολογικού άτομα.¶
Το 1985 ψηφίζεται ο ν.1566 με Υπουργό Παιδείας το σημερινό Πρόεδρο
της Βουλής κ. Απόστολο Κακλαμάνη, μία πρωτοποριακή παρέμβαση όχι μόνο στην ουσία, αλλά και στον τύπο. Είκοσι χρόνια συζητούσαν στην Αγγλία αν θα έπρεπε να ενσωματώσουν στη νομοθεσία, που αφορούσε την εκπαίδευση, τις διατάξεις για τα άτομα με ειδικές ανάγκες. Και είχε επιτευχθεί με εκείνη την προσπάθεια ακόμα και νομοθετική ενσωμάτωση στην τότε εκπαιδευτική μεταρρύθμιση των διατάξεων, που αφορούσαν την ειδική αγωγή.¶
Σήμερα η Κυβέρνηση έπειτα από μία επώδυνη και επίπονη προσπάθεια τον τελευταίο χρόνο, ακούγοντας, συζητώντας με όλους τους εμπλεκόμενους
φορείς, φέρνει ένα σχέδιο νόμου, που προσωπικά πιστεύω, κύριε Υπουργέ της Παιδείας, ότι αυτές οι διατάξεις επιχειρούν πράγματι μία σοβαρή παρέμβαση στην οργάνωση του νέου εκπαιδευτικού συστήματος για τα άτομα με ειδικές ανάγκες, στην ίδια τη νομοθεσία της εκπαιδευτικής μεταρρύθμισης. Γιατί σε όλες τις προοδευμένες χώρες η κορυφή των εκπαιδευτικών μεταρρυθμίσεων ήταν η παρέμβαση, που αφορούσε στη σωστή οργάνωση της ειδικής αγωγής. Μία κοινωνία αναδεικνύει και αναδύει τις αξίες της, όταν με ειλικρίνεια και τιμιότητα και όχι με κλάματα και συναισθηματισμούς αντιμετωπίζει κοινωνικά προβλήματα, που έχουν να κάνουν με το δικαίωμα κάθε ανθρώπου να αποκτά γνώσεις μέσα από τη δυνατότητά του πρόσβασης στο εκπαιδευτικό σύστημα. Μόνο έτσι ένα άτομο μετατρέπεται από παθητικός αποδέκτης ρύθμισης της τύχης του σε ένα δημιουργικό, συμμετοχικό και ολοκληρωμένο πολίτη, που με την παρουσία του και την παρρησία του, την προσωπικότητά του δεν δίνει το περιθώριο σε κανέναν να το περιθωριοποιεί. Είναι οι παρεμβάσεις που οφείλει μία συντεταγμένη πολιτεία και μία οργανωμένη κοινωνία, που πιστεύει σε αξίες της κοινωνικής αλληλεγγύης, μία κοινωνία που πιστεύει σε αξίες και όχι αξιώματα, μία κοινωνία που έχει οράματα και πιστεύει σε προοπτικές. Μόνο έτσι θα δημιουργήσουμε μία κοινωνία βιοκεντρική, χωρίς ρατσισμούς και αποκλεισμούς, μία κοινωνία ισχυρή και όχι μία κοινωνία ισχυρών, που θα συνθλίβουν τους αδυνάτους.¶
Πιστεύω, κύριε Υπουργέ, ότι με τη συμπλήρωση αυτού του νομοσχεδίου με τροπολογίες, που έχουν κατατεθεί από πολλούς συναδέλφους πρέπει με καλή προαίρεση και διάθεση να δείτε, να προσεγγίσετε, να συμπληρώσετε, γιατί πρέπει αυτό το νομοσχέδιο να μη μείνει στα χαρτιά. Αυτό το νομοσχέδιο πρέπει να δώσει συγκεκριμένη προοπτική και με συγκεκριμένους ορίζοντες.  Υποστηρίζω την άποψη ότι θα πρέπει να ιδρυθεί στο Υπουργείο Παιδείας ειδικός λογαριασμός στήριξης της ειδικής αγωγής, γιατί αλλιώς θα συνθλίβεται η ειδική αγωγή στο βωμό της γενικότερης εκπαίδευσης.¶ 
Οφείλουμε συγκεκριμένες διατάξεις και πολιτικές, όπως ο ορισμός
χρονοδιαγράμματος στην υλοποίηση των αποφάσεων και των διαταγμάτων.  Πρέπει να ομολογήσουμε ότι και στον προηγούμενο νόμο, ο οποίος πραγματικά είναι ένας σημαντικός νόμος, υπήρξαν καθυστερήσεις στην υλοποίησή του. Θα πρέπει να αντιμετωπίσουμε με ειλικρίνεια αυτήν την κοινωνική ομάδα και αυτές τις οικογένειες, να δώσουμε ιδιαίτερο ενδιαφέρον στην παρέμβαση της προνηπιακής ηλικίας, γιατί με την πρόωρη διάγνωση επιτυγχάνουμε μεγαλύτερη δεκτικότητα στη βελτίωση του προβλήματος και έχουμε λιγότερο κόστος οικονομικού μεγέθους. Με τέτοιου είδους παρεμβάσεις μπορούμε πραγματικά να υλοποιήσουμε ένα πλαίσιο που θα υπηρετεί τον άνθρωπο και θα εξυπηρετεί τις ανάγκες του.¶
Θα αναφερθώ σε ορισμένες τροπολογίες, όπως αυτή που αφορά την αύξηση των θέσεων δασκάλων κινητικότητας. Είναι ένας ιδιαίτερα ευαίσθητος κλάδος, που αφορά το χώρο των ειδικών αναγκών, μία διάταξη που αφορά τη δυνατότητα μετεγγραφής αναπήρων εκπαιδευτικών, που καθίστανται ανάπηροι κάποια στιγμή και που λόγω ακριβώς του προβλήματος που έχει διαμορφωθεί στη ζωή τους, θα πρέπει να αλλάξουν επάγγελμα και θα πρέπει να έχουν τη δυνατότητα μετεγγραφής σε κάποια άλλη σχολή. ¶
Κλείνω με τους εκπαιδευτικούς, που βρίσκονται στη Σιβιτανίδειο Σχολή.  Είναι ένα πραγματικά κοινωνικό πρόβλημα, είναι μια άδικη μεταχείριση της πολιτείας απέναντι σε ανθρώπους, που για δέκα-δεκαπέντε χρόνια υπηρετούν ένα σχολικό κέντρο, που έχει προσφέρει πολλά στην κοινωνία μας. Οφείλουμε να τους αντιμετωπίσουμε με ειλικρίνεια και να λύσουμε αυτό το μεγάλο πρόβλημα.¶
Θα πρότεινα να δείτε, κύριε Υπουργέ, με ιδιαίτερη ευαισθησία το
ζήτημα των μετεγγραφών των πολυτέκνων από το εξωτερικό. Δεν νομίζω ότι είναι τόσο μεγάλος αριθμός σε μια εποχή, που ομιλούμε για το μεγάλο δημογραφικό πρόβλημα. Δεν είναι σωστό να αντιμετωπίζουμε την πολύτεκνη οικογένεια με αδιαφορία. Θα πρέπει τουλάχιστον γι' αυτούς που μέχρι σήμερα είναι εκεί να υπάρξει μία ρύθμιση και να αντιμετωπιστεί το πρόβλημα.¶
Κυρίες και κύριοι συνάδελφοι, με τέτοιου είδους συγκεκριμένες πολιτικές, που πραγματικά αντιμετωπίζουν στην ουσία του το πρόβλημα, μπορούμε να δώσουμε προοπτική σε ένα χώρο, που απέδειξε τα τελευταία
είκοσι χρόνια με τη δραστηριότητά του, πως δεν είναι άτομα δεύτερης κατηγορίας, πως είναι πολίτες που μπορούν να προσφέρουν στην κοινωνία, πως είναι πολίτες που δεν αναζητούν την επιδότησή τους. Θέλουν να είναι φορολογούμενοι και όχι επιδοτούμενοι πολίτες. Μπορούμε, λοιπόν, να συμβάλουμε σε μία κοινωνία με λιγότερες νευρώσεις, για να μην την οδηγήσουμε σε περισσότερες νεκρώσεις. Σας ευχαριστώ.¶
(Χειροκροτήματα από την πτέρυγα του ΠΑΣΟΚ)¶
ΠΡΟΕΔΡΕΥΩΝ (Νικόλαος Κατσαρός): Ο Υπουργός Εθνικής Παιδείας και
Θρησκευμάτων κ. Αρσένης έχει το λόγο.¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Κυρίες και κύριοι συνάδελφοι, το υπό συζήτηση νομοσχέδιο πιστεύω ότι είναι από τις σημαντικότερες νομοθετικές ρυθμίσεις αυτής της Συνόδου της Βουλής γιατί η σημασία του ξεπερνάει τα όρια της παιδείας σε στενή έννοια και έχει επιπτώσεις στην ίδια τη δομή της κοινωνίας και στο περιβάλλον της ίδιας της παραγωγής.¶
Με αυτό το νομοσχέδιο, που είναι προϊόν συζητήσεων με όλους τους
φορείς, νομοθετούμε θεσμούς σύγχρονους, που αντιμετωπίζουν ένα πρόβλημα, που το έχουν αντιμετωπίσει εδώ και πολλά χρόνια άλλες χώρες. Η βασική θεωρητική και ιδεολογική προσέγγιση στο θέμα, είναι η ένταξη των παιδιών σε όλες τις εκφάνσεις της κοινωνικής ζωής.¶
Αυτό έχει δύο άξονες. Ο πρώτος άξονας είναι η υποχρέωση της πολιτείας να εξοπλίσει τα παιδιά με τα απαραίτητα εφόδια και προσόντα, για να μπορούν να εκφράσουν την προσωπικότητά τους, να εκφραστούν μέσα από την ενασχόλησή τους και να μπορούν να είναι χρήσιμοι πολίτες και στο χώρο της παραγωγής και στην κοινωνική ζωή. Και αυτό είναι κυρίως το έργο της παιδείας.¶
Αλλά υπάρχει και ένας δεύτερος άξονας. Η σύγχρονη προσέγγιση δεν είναι να προσαρμόσουμε τα άτομα με ειδικές ανάγκες σε ένα κοινωνικό περιβάλλον που παραμένει άκαμπτο, που είναι κατασκευασμένο από τα υπόλοιπα άτομα, χωρίς να λάβει υπόψη τους τις ανάγκες αλλά και τις δυνατότητες των ατόμων με ειδικές ανάγκες. Και το κοινωνικό περιβάλλον πρέπει να μεταβληθεί, να προσαρμοστεί, για να ενσωματώσει μέσα στη ζωή του και τα άτομα με ειδικές ανάγκες, που μπορεί να είναι άτομα με ειδικές ανάγκες αλλά είναι και άτομα με ειδικές δυνατότητες. Είναι κάτω από το σύγχρονο πρίσμα που προσεγγίσαμε τα σύγχρονα προβλήματα της παιδείας σε αυτό το νομοσχέδιο.¶
'Οπως σας είπα -και θέλω να το επαναλάβω- το νομοσχέδιο αυτό είναι
προϊόν μακροτάτων συζητήσεων με όλους τους εκπαιδευτικούς φορείς, με τους συλλόγους των γονέων και με το χώρο των ατόμων με ειδικές ανάγκες. Είναι πάνω από ενάμιση χρόνο που διήρκησαν αυτές οι συζητήσεις, ο διάλογος και οι μελέτες.¶
Στην Επιτροπή Μορφωτικών Υποθέσεων νομίζω ότι είδατε ότι όλοι οι
σχετικοί φορείς κατέθεσαν και μίλησαν ενθουσιωδώς γι'αυτό το νομοσχέδιο.¶ Το νομοσχέδιο αυτό, λοιπόν, έρχεται, έστω και αργά, να εκσυγχρονίσει
το χώρο της παιδείας και να τον φέρει στην ίδια μοίρα με ρυθμίσεις σε άλλες χώρες της Ευρώπης. Είναι αλήθεια ότι για πολλούς και για ιστορικούς λόγους η χώρα μας έχει καθυστερήσει να αντιμετωπίσει με ένα σύγχρονο και ευαίσθητο μάτι τα προβλήματα των ατόμων με ειδικές ανάγκες.¶
Ο βασικός νόμος που ίσχυσε για πολλές δεκαετίες είναι ένας νόμος της δικτατορίας του Μεταξά του 1937, ο οποίος χαρακτηριστικά μιλά περί ανωμάλων και καθυστερημένων παίδων. 'Ηταν κάτω από αυτό το πνεύμα, με αυτήν την προσέγγιση, που αντιμετωπίσαμε αυτό το μεγάλο χώρο.¶
Αλλά, ακόμη και πιο πρόσφατα, ο ν. 963/79 μιλά περί επαγγελματικής αποκατάστασης αναπήρων και εν γένει ατόμων μειωμένων ικανοτήτων.¶
Η μεγάλη αλλαγή, η μεγάλη διαφορά στη φιλοσοφική προσέγγιση του
θέματος έγινε με το ν. 1566/85 της Κυβέρνησης ΠΑ.ΣΟ.Κ., που εμπεριέχει σημαντικά άρθρα για την ειδική αγωγή και τα άτομα με ειδικές ανάγκες.¶ 
Το νομοσχέδιο το οποίο συζητάμε σήμερα είναι ουσιαστικά συνέχεια
αυτού του νόμου, του ν. 1566, και εκσυγχρονίζει κάποιες διατάξεις και προχωρά πιο πέρα.¶
Πρέπει να πούμε ότι, παράλληλα με την αλλαγή στη νομοθεσία, έχει αλλάξει και η κοινωνία μας. Η κοινωνία σήμερα είναι ώριμη να δεχθεί την ανάγκη της πραγματικής και ουσιαστικής ενσωμάτωσης των ατόμων με ειδικές ανάγκες στην κοινωνική μας ζωή, στην πνευματική ζωή, στο χώρο της παραγωγής. Χρειαζόμαστε, λοιπόν, σήμερα θεσμούς, που θα κάνουν αυτό το κοινό όραμα πραγματικότητα και προς αυτήν την κατεύθυνση κινείται το
παρόν νομοσχέδιο.¶
Η βασική του φιλοσοφία είναι η ένταξη των παιδιών στις κανονικές σχολικές τάξεις. Τα παιδιά με ειδικές ανάγκες μπορεί να έχουν ειδικά εκπαιδευτικά προβλήματα και ανάγκες, αλλά μπορούν και πρέπει να ζήσουν μαζί με τα άλλα παιδιά, να μάθουν μαζί με τα άλλα παιδιά, έχοντας βέβαια παράλληλα και την αναγκαία επιστημονική και εκπαιδευτική στήριξη, για να καλύψουν τις δικές τους ανάγκες. ¶
Αυτό που θέλω να υπογραμμίσω όμως είναι ότι αυτό γίνεται όχι μόνο
χάριν των παιδιών με ειδικές ανάγκες, αλλά είναι ανάγκη και τα άλλα παιδιά να εξοικειωθούν με τα παιδιά με ειδικές ανάγκες, να ζήσουν μαζί, να μάθουν μαζί, να παίξουν μαζί. 'Ετσι, διαμορφώνεται διαφορετικά το κοινωνικό περιβάλλον. 'Ετσι, το κοινωνικό περιβάλλον και η κοινωνία αργότερα θα διαμορφώσει όρους λειτουργίας της που ενσωματώνει πραγματικά και λειτουργικά τα άτομα με ειδικές ανάγκες. Και είναι γι'αυτόν το λόγο που προβλέπουμε σ'αυτό το νομοσχέδιο την ένταξη των παιδιών, είτε με ειδικά προγράμματα μέσα στα συνήθη κανονικά σχολεία ή και σε ειδικές τάξεις ένταξης μέσα στα σχολεία, ανάλογα με τα προβλήματα που το παιδί ή οι ομάδες παιδιών παρουσιάζουν.¶
'Ολα αυτά γίνονται κάτω από την καθοδήγηση ειδικών εκπαιδευτικών και ψυχολόγων και με συνεχή επαφή με τα κέντρα διάγνωσης, αξιολόγησης και υποστήριξης για τα οποία θα μιλήσω σε λίγο.¶
Είναι όμως αλήθεια ότι υπάρχουν άτομα με ειδικές ανάγκες που δεν μπορούν να εξυπηρετηθούν μέσα στα συνήθη σχολεία. Υπάρχουν περιπτώσεις όπου η εκπαιδευτική τους ανάπτυξη θα χρειαστεί ειδικό χώρο, ειδικά σχολεία. Προβλέπουμε, λοιπόν, σ'αυτές τις περιπτώσεις και ειδικά σχολεία, ειδικής αγωγής. Και πέρα απ'αυτά, ανάλογα με τις ανάγκες που παρουσιάζονται, προβλέπουμε και μαθήματα, εκπαιδευτικά προγράμματα σε ειδικές κλινικές, όπου παιδιά δεν μπορούν να μετακινηθούν, αλλά ζουν εκεί. Και προβλέπουμε επίσης και την κατ'οίκον διδασκαλία σε ορισμένες περιπτώσεις.¶
Νομίζω ότι είναι υποχρέωση της πολιτείας να αντιμετωπίσει όλη αυτήν
τη γκάμα των περιπτώσεων με την ευαισθησία που επιβάλλει η κάθε περίπτωση.¶
Τα ειδικά σχολεία που προβλέπουμε καλύπτουν όλο το φάσμα της εκπαίδευσης, από το νηπιαγωγείο μέχρι και το λύκειο. Και δεν αληθεύει αυτό που άκουσα ότι προβλέπουμε κάπως άκαμπτους όρους, όσον αφορά την ηλικία. Το όριο ηλικίας που προβλέπουμε είναι ενδεικτικό. Παραδείγματος χάριν, για τη δευτεροβάθμια εκπαίδευση έχουμε το όριο είκοσι δύο έτη αλλά, σε περίπτωση που οι ειδικοί εκπαιδευτικοί και οι ψυχολόγοι μας προτείνουν επέκταση αυτού του ορίου, ο νόμος προβλέπει ότι αυτό μπορεί να γίνει.¶
Θέλω να κάνω ειδική μνεία στην τεχνική επαγγελματική εκπαίδευση.  Με το νόμο προβλέπουμε τρεις μορφές τεχνικής επαγγελματικής εκπαίδευσης.  Η μια βαθμίδα τεχνικής επαγγελματικής εκπαίδευσης, που είναι πενταετούς φοιτήσεως, καλύπτει τις εκπαιδευτικές ανάγκες των παιδιών, που μετά το δημοτικό συμπληρώνουν την υποχρεωτική τους εκπαίδευση μέσα στα τεχνικά επαγγελματικά εκπαιδευτήρια της πρώτης βαθμίδας.¶
Υπάρχουν επίσης και τα τεχνικά επαγγελματικά εκπαιδευτήρια, τα οποία είναι παράλληλα με τα άλλα, όπου μετά το γυμνάσιο υπάρχει ο πρώτος και ο δεύτερος κύκλος, όπως υπάρχει και στα τεχνικά επαγγελματικά εκπαιδευτήρια των σχολείων που γνωρίζουμε σήμερα.¶
Πέρα από την τεχνική επαγγελματική εκπαίδευση στα σχολεία, προβλέπουμε την ανάπτυξη εργαστηρίων ειδικής επαγγελματικής εκπαίδευσης και κατάρτισης, που είναι ένας θεσμός πολύ σημαντικός. Γιατί, πέρα από την εκπαίδευση και την παιδεία γενικώς, πρέπει να αντιμετωπίσουμε και το πρόβλημα της κατάρτισης των παιδιών αυτών έτσι που, όταν μεγαλώσουν και τελειώσουν τον κύκλο της εκπαίδευσής τους, να έχουν τις δεξιότητες για να μπορούν να είναι χρήσιμοι στο χώρο της παραγωγής.¶
Αν η έννοια "ένταξη" των παιδιών στη σχολική ζωή είναι η βασική μας
προσέγγιση, ο οργανικός πυρήνας της ειδικής αγωγής είναι τα κέντρα διάγνωσης, αξιολόγησης και υποστήριξης.¶
Αυτά τα κέντρα δεν είναι εξωσχολικά, όπως λαθεμένα λέχθηκε, είναι ενσωματωμένα στο σχολικό σύστημα, είναι εγκατεστημένα σε κάθε νομό. Εγώ δεν έχω καμία αντίρρηση μετά από κάποια χρόνια να πούμε να γίνεται και 
περαιτέρω αποκέντρωση και να υπάρχουν Κ.Δ.Α.Υ. σε συγκροτήματα σχολείων.  Αλλά, επί του παρόντος, νομίζω ότι είναι αρκετό να αναπτύξουμε επαρκώς τα
Κ.Δ.Α.Υ. στην έδρα του κάθε νομού.¶
Τα Κ.Δ.Α.Υ. δεν είναι ένας γραφειοκρατικός οργανισμός, όπως κακώς ελέχθη. Τα Κ.Δ.Α.Υ. στελεχώνονται από επιστήμονες. Στελεχώνονται πρώτα πρώτα από ειδικούς, όχι άσχετους εκπαιδευτικούς. Στελεχώνονται από ψυχολόγο, από κοινωνικό λειτουργό, από θεραπευτή λόγου, από φυσικοθεραπευτή, από παιδοψυχίατρο και από ειδικούς στον επαγγελματικό προσανατολισμό και στην κινητικότητα και στη νοηματική γλώσσα.¶
Φυσικά τα Κ.Δ.Α.Υ. στελεχώνονται από διοικητική υπηρεσία και
βρίσκονται σε διαρκή και τακτική επαφή με τα σχολεία και τα ειδικά σχολεία, αλλά και στα κανονικά σχολεία όπου υπάρχουν παιδιά με ειδικές ανάγκες και είναι ενταγμένα ή σε ειδικά προγράμματα ή σε τάξεις ένταξης.¶ 
Ο ρόλος των Κ.Δ.Α.Υ. είναι πρώτα-πρώτα να γνωματεύσει  για τις
ειδικές ανάγκες του κάθε παιδιού. Και αυτή η γνωμάτευση δεν γίνεται άπαξ, είναι μια συνεχής παρακολούθηση της πνευματικής και εκπαιδευτικής ανέλιξης του παιδιού. Δίδει γνωματεύσεις, συμβουλεύει τους εκπαιδευτικούς, είναι σε διαρκή επαφή με τους γονείς των παιδιών, παράγει το ίδιο προγράμματα και δίδει κατευθύνσεις για τα εξειδικευμένα προγράμματα εκπαίδευσης στα σχολεία για τα συγκεκριμένα παιδιά με ειδικές ανάγκες.¶
Είναι αυτονόητο -πιστεύω- ότι η θεσμοθέτηση όλων αυτών απαιτεί μια
μεγάλη διοικητική δομή. Ουσιαστικά δημιουργούμε έναν καινούριο κλάδο μέσα στο εκπαιδευτικό σύστημα, σε επίπεδο πρωτοβάθμιας και δευτεροβάθμιας εκπαίδευσης, με ειδικούς δασκάλους, με ειδικούς καθηγητές, με ειδικούς 
σχολικούς συμβούλους, οι οποίοι είναι σε θέση να παρακολουθήσουν το έργο.  Και αυτή η διοίκηση στελεχώνεται με ειδική διεύθυνση στην Κεντρική
Υπηρεσία του Υπουργείου, με ειδικό διοικητικό σώμα, το Υ.Σ.Ε.Ε.Π., το οποίο αναλαμβάνει όλα τα θέματα της διοίκησης και της εποπτείας της λειτουργίας των λειτουργών της εκπαίδευσης στο χώρο της ειδικής αγωγής αλλά και στο Παιδαγωγικό Ινστιτούτο δημιουργείται ειδική θέση αντιπροέδρου, που ασχολείται αποκλειστικά, μαζί με το επιτελείο του, με ζητήματα ανάπτυξης της επιστήμης και της εκπαίδευσης της ειδικής αγωγής.¶ 
Στο Παιδαγωγικό Ινστιτούτο, όπως και στα Κ.Δ.Α.Υ., υπάρχει άμεση
επαφή μεταξύ των ενδιαφερομένων φορέων και της μελέτης και της ανάπτυξης των εκπαιδευτικών προγραμμάτων.¶
'Ετσι, σ'αυτόν το νόμο, προβλέπεται ότι στο Παιδαγωγικό Ινστιτούτο,
στην εκπόνηση των προγραμμάτων, συμμετέχει και η Ε.Σ.Α.Ε.Α. και η Π.Ο.Σ.Κ.Α.Γ.Ε.Α.¶
Δεν θέλω να μπω περισσότερο στις λεπτομέρειες των θεμάτων που αφορούν τα άρθρα για την ειδική αγωγή. Θα έχουμε περισσότερα να πούμε όταν θα πάμε στα συγκεκριμένα ζητήματα στη συζήτηση κατ'άρθρον.¶
Θα ήθελα να πω, όμως, μερικά λόγια για τα άλλα άρθρα και για τις
άλλες διατάξεις.¶
Κυρία και κύριοι συνάδελφοι, θα πρέπει να ενθυμείσθε ότι στην
Επιτροπή Μορφωτικών Υποθέσεων εδώ και έξι μήνες είχαμε συζητήσει και σεις είχατε προτείνει, στο επόμενο νομοσχέδιο, να συνοψίσουμε όλες τις διατάξεις που και σεις ως Βουλευτές και εμείς ως Υπουργείο Παιδείας θεωρούσαμε αναγκαίες να περάσουμε. Πολλές απ' αυτές τις διατάξεις, που είναι στο σημερινό νομοσχέδιο -αν ενθυμείσθε και θα σας το θυμίσω όταν θα πάμε στα κατ'ιδίαν άρθρα- ήταν δικές σας προτάσεις, για να καλυφθούν ζητήματα τα οποία εκκρεμούσαν από καιρό. Δεν είναι λοιπόν διατάξεις οι οποίες μπήκαν έτσι, ατάκτως, την τελευταία στιγμή. Είναι μελετημένες διατάξεις για να βελτιώσουν τη λειτουργία του εκπαιδευτικού συστήματος. Και ξέρετε, το εκπαιδευτικό σύστημα δεν είναι κάτι στατικό, είναι ζωντανό, αναπτύσσεται, κινείται και χρειάζεται νέες ρυθμίσεις. 'Οσο αλλάζουν οι συνθήκες, αναπτύσσονται νέες ανάγκες ή βρίσκονται νέες μέθοδοι αντιμετωπίσεως.¶
Τι κάνουν, λοιπόν, οι άλλες διατάξεις; Πρώτα απ' όλα υπάρχει ένα άρθρο το οποίο αντιμετωπίζει συγκεκριμένα θέματα λειτουργίας στην πρωτοβάθμια εκπαίδευση. 'Ενα άλλο άρθρο, το οποίο αντιμετωπίζει συγκεκριμένα θέματα λειτουργίας στη δευτεροβάθμια εκπαίδευση. Είναι χαρακτηριστικό της ελληνικής νομοθεσίας ότι οι περισσότερες πράξεις στο χώρο της παιδείας απαιτούν νόμο. Δεν απαιτούν ούτε προεδρικά διατάγματα ούτε υπουργικές αποφάσεις. 'Αρα, αλλαγές που πρέπει να γίνουν, γιατί εξελίσσεται ο χώρος, απαιτούν νομοθετικές ρυθμίσεις. Οι νομοθετικές αυτές ρυθμίσεις δεν είναι ούτε ανατροπή του παλαιού καθεστώτος ούτε διορθώσεις
της τελευταίας στιγμής. Αποτελούν -και μ'αυτό το πρίσμα θέλω να δείτε και σεις αυτές τις διατάξεις- αναγκαίες ρυθμίσεις σε ένα αναπτυσσόμενο, εξελισσόμενο εκπαιδευτικό σύστημα.¶
Πέρα από την πρωτοβάθμια και δευτεροβάθμια εκπαίδευση υπάρχει ένα άρθρο, το οποίο καλύπτει σημαντικές εκκρεμότητες, όσον αφορά την παιδεία Ελληνοπαίδων του εξωτερικού. Εκεί προκύπτουν από καιρού εις καιρόν ζητήματα τα οποία πρέπει να ρυθμιστούν με νόμο. Και, μάλιστα, πολλές απ'αυτές τις διατάξεις έχουν κατατεθεί από σας υπό τη μορφή τροπολογιών σε παλαιά νομοσχέδια.¶
Υπάρχει επίσης ένα άρθρο-κεφάλαιο που αφορά τις λειτουργίες του ΟΕΕΚ, που είναι ένας οργανισμός που αναπτύσσεται με μεγάλη ταχύτητα και καλύπτει το χώρο της επαγγελματικής εκπαίδευσης, μεταλυκειακής κυρίως επαγγελματικής εκπαίδευσης, και φυσικά εκεί θα πρέπει να προνοήσουμε για μια σειρά από ρυθμίσεις, για να καλύψουμε ένα χώρο που αναπτύσσεται ταχύτατα.¶
Επίσης, υπάρχει ένα κεφάλαιο που τακτοποιεί θέματα των ΤΕΙ, θέματα τα οποία οι ίδιοι οι πρόεδροι των ΤΕΙ έχουν θέσει, οι εκπρόσωποι των φορέων από τα ΤΕΙ, που βελτιώνουν τη λειτουργία αυτού του χώρου. ¶
Θα μου επιτρέψετε τώρα να ανοίξω μια παρένθεση με αφορμή σχόλια που άκουσα σήμερα το βράδυ στη Βουλή. Είμαι σε διαρκή επαφή με τους προέδρους των ΤΕΙ και τους εκπροσώπους φορέων των ΤΕΙ που πράγματι βρίσκονται σε κάποια αναστάτωση. Γιατί; Διότι έχει διαρρεύσει σε δημοσιογραφικά μέσα το 
περιεχόμενο της διάσκεψης της ολομέλειας του Συμβουλίου της Επικρατείας.  Σε επαφή που είχα με τον πρόεδρο του Συμβουλίου της Επικρατείας, μου είπε ότι η απόφαση δεν έχει γραφεί, δεν έχει δημοσιοποιηθεί και, ουσιαστικά
και τυπικά, δεν υπάρχει απόφαση. Και είναι πολύ δύσκολο να σταθείς υπεύθυνα απέναντι σε κάτι που δεν ξέρεις ακριβώς τι λέει και η Κυβέρνηση έχει μείνει σταθερή στη θέση της. 'Εχει πει ότι αναμένει τη δημοσιοποίηση της απόφασης του Συμβουλίου της Επικρατείας.¶
Εν πάση περιπτώσει, δεν πρέπει να υπάρχει ανησυχία όσον αφορά τους πτυχιούχους αλλά και τους σπουδαστές των ΤΕΙ, γιατί είναι πάγια η θέση
της Κυβέρνησης ότι τα ΤΕΙ ανήκουν στην τριτοβάθμια εκπαίδευση και, αν χρειαστεί, ανάλογα με την απόφαση του Συμβουλίου της Επικρατείας, η Κυβέρνηση θα πάρει τα αναγκαία νομικά μέτρα, για να εξασφαλίσει τα κεκτημένα δικαιώματα των σπουδαστών των ΤΕΙ.¶
Βρίσκομαι, λοιπόν, σε διαρκή επαφή και συζήτηση και θα είμαι -ελπίζωσε θέση, πριν τελειώσει και αυτό το νομοσχέδιο, να επανέλθω σε αυτό το θέμα.¶
Θα ήθελα, όμως, να σας υπενθυμίσω πώς έχει προκύψει το θέμα. Το 1995 προωθήθηκε από το Υπουργείο Παιδείας προεδρικό διάταγμα. Το προεδρικό διάταγμα το επεξεργάστηκε το Συμβούλιο της Επικρατείας τότε, το 1995, και το έκρινε νόμιμο. Μεταξύ άλλων, αυτό το προεδρικό διάταγμα επέτρεπε φοίτηση επτά εξαμήνων σε τρία τμήματα των ΤΕΙ.¶
Αυτό το προεδρικό διάταγμα προσεβλήθη από το Τεχνικό Επαγγελματικό
Επιμελητήριο και, από το 1995 τώρα, το 2000, το Συμβούλιο της Επικρατείας ολοκληρώνει τις δικές τους συσκέψεις για να πάρει την απόφασή του.¶
Το θέμα, λοιπόν, αφορά τρία τμήματα των ΤΕΙ και μου είναι άγνωστο
ακριβώς ποια είναι η τελική απόφαση και ποιο είναι το αιτιολογικό και η προσέγγιση.¶
Αυτό που αφορά εμάς και πρέπει να το πούμε ξεκάθαρα είναι ότι τα ΤΕΙ ανήκουν στην τριτοβάθμια εκπαίδευση. Τα ΤΕΙ έχουν να παίξουν ένα σημαντικότατο ρόλο στην αναβάθμιση της τεχνολογίας και της εκπαίδευσης στον τόπο μας και τα κεκτημένα δικαιώματα των σπουδαστών θα εξασφαλιστούν σε κάθε περίπτωση.¶
Οι άλλες διατάξεις περιέχουν ένα άλλο άρθρο για το Παιδαγωγικό Ινστιτούτο. Το Παιδαγωγικό Ινστιτούτο, στο πλαίσιο της εκπαιδευτικής μεταρρύθμισης, έχει επεκταθεί, έχει δημιουργήσει νέους κλάδους δραστηριότητας, ένας απ' αυτούς είναι η ειδική αγωγή, για την οποία τώρα μιλήσαμε. Και φυσικά χρειάζονται νομοθετικές ρυθμίσεις για να τακτοποιήσουμε τα ζητήματα.¶
Το ίδιο και για τα πανεπιστήμια. Οι περισσότερες διατάξεις, που
εμπεριέχονται στο άρθρο για τα πανεπιστήμια, είναι διατάξεις που καταθέτουμε κατόπιν αιτήσεων των φορέων της πανεπιστημιακής κοινότητας.  Και, ορθώς, καταθέτουμε αυτές τις διατάξεις και ρυθμίσεις, γιατί οι φορείς έχουν δίκιο ότι πρέπει να γίνουν κάποιες ρυθμίσεις είτε που δεν έγιναν στο παρελθόν ή έγιναν ατελώς ή πρέπει να γίνουν τώρα μέσα στο νέο
πλαίσιο, μέσα στο οποίο λειτουργούν τα πανεπιστήμια.¶
Θα ήθελα, λοιπόν, να προχωρήσω και σε άλλες διατάξεις. Η διάταξη που αναφέρεται στη θεσμοθέτηση των πανελλήνιων μαθητικών καλλιτεχνικών αγώνων. Είναι ένας θεσμός που αναπτύξαμε τα τελευταία χρόνια με πολύ μεγάλη επιτυχία και πιστεύουμε, μετά απ' αυτό το πειραματικό στάδιο που περάσαμε, ότι είναι καιρός να θεσμοθετήσουμε και να ενσωματώσουμε μέσα στο σύστημα της παιδείας τους πανελλήνιους μαθητικούς αγώνες. Να ένα παράδειγμα, ότι χρειάζεται να νομοθετήσουμε για πράγματα που προκύπτουν μέσα στη ζωή που εξελίσσεται. Το ίδιο θα ήθελα να πω και όσον αφορά την αποκεντρωμένη λειτουργία του Υπουργείου Παιδείας. Οι διατάξεις που έχουμε δεν είναι συγκεντρωτικές, είναι αποκεντρωτικές. Λειτουργούμε αποκεντρωτικά σε νομαρχιακό επίπεδο και δημιουργούμε τώρα ένα συντονιστή ή έναν εκπρόσωπο του Υπουργείου Παιδείας στην περιφέρεια, για να μπορεί να λύει τα θέματα καλύτερα σε περιφερειακό επίπεδο. Και αυτό γίνεται ως αποτέλεσμα της απόφασης του Συμβουλίου της Επικρατείας, που έκρινε ότι η παιδεία είναι ενιαία και δεν μπορεί αυτό το κομμάτι να εκχωρηθεί στη Νομαρχιακή Αυτοδιοίκηση. Είναι λοιπόν όλη αυτή η ρύθμιση συμμόρφωση σε μια απόφαση του ακυρωτικού δικαστηρίου.¶
Τα είπα αυτά για παράδειγμα, διότι νομίζω ότι αυτό το νομοσχέδιο αποτελείται από δύο μεγάλα κεφάλαια. 'Εχουν την επικαιρότητά τους. Η ειδική αγωγή ήταν κάτι που ήταν υπό προετοιμασία εδώ και  καιρό και είχε ετοιμασθεί πριν από την προκήρυξη των εκλογών. Οι άλλες διατάξεις είναι και αυτές προϊόν συζητήσεων στην Επιτροπή Μορφωτικών Υποθέσεων και εκφράζουν την ανάγκη να γίνουν ρυθμίσεις για την καλύτερη λειτουργία του εκπαιδευτικού συστήματος, το οποίο αφομοιώνει την εκπαιδευτική μεταρρύθμιση. Γιατί η εκπαιδευτική μεταρρύθμιση έχει μπει στο αυλάκι και ακριβώς η εφαρμογή ενός νέου συστήματος δημιουργεί τις ανάγκες για αλλαγές στο παλαιό σύστημα και την αντικατάσταση του παλαιού συστήματος με νέες ρυθμίσεις που είναι πιο αποτελεσματικές, είναι πιο κοντά στην πολιτική βούληση της πολιτείας για την αναβάθμιση της παιδείας σε  όλα τα επίπεδα πρώτου, δεύτερου και τρίτου βαθμού. Ευχαριστώ.¶
(Χειροκροτήματα από την πτέρυγα του ΠΑ.ΣΟ.Κ.)¶
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της
Νέας Δημοκρατίας κ. Βουλγαράκης έχει το λόγο. ¶
ΓΕΩΡΓΙΟΣ ΒΟΥΛΓΑΡΑΚΗΣ: Κύριοι συνάδελφοι, σε ένα έγγραφο της ΟΛΜΕ, το οποίο ήρθε μόλις χθες, σε συνέχεια της ακρόασης την οποία είχαμε στην Επιτροπή Μορφωτικών Υποθέσεων επ' ευκαιρία του νομοσχεδίου, στη σελίδα 1 λέει επί λέξει τα εξής και θα ήθελα να ξεκινήσω με αυτά. Για μια ακόμη φορά η Κυβέρνηση ακολουθεί την τακτική του αιφνιδιασμού καταθέτοντας ένα νομοσχέδιο-σκούπα, στο οποίο δεν κυριαρχεί η ειδική αγωγή αλλά οι λοιπές διατάξεις. Επιδιώκει έτσι προεκλογικά να διευθετήσει μια σειρά από εκκρεμότητες της μεταρρύθμισης και ταυτόχρονα να υποβαθμίσει το θεσμό της ειδικής αγωγής.¶
Ταυτόχρονα -λέγει η ΟΛΜΕ- δίνει δείγματα γραφής για το πώς εννοεί το διάλογο με την εκπαιδευτική κοινότητα και για την τακτική που ενδεχομένως θα ακολουθήσει μετεκλογικά σε μια σειρά ζητημάτων, ασφαλιστικό, διαγωνισμοί, ΑΣΕΠ, σύνδεση μισθών - αποδοτικότητος, αξιολόγηση κλπ., σε περίπτωση που εκλεγεί κλπ. Το διοικητικό συμβούλιο της ΟΛΜΕ εκφράζει την εναντίωσή του στη φιλοσοφία και τις επί μέρους διατάξεις του νομοσχεδίου."¶
Κυρίες και κύριοι συνάδελφοι, αυτό, κατά τη γνώμη μου, είναι και το κεντρικό πολιτικό πρόβλημα των ημερών. Είναι δηλαδή το πρόβλημα που λέγει ότι όταν κάποιος παραμένει στην εξουσία για πάρα πολύ καιρό, χάνει το μέτρο και την αίσθηση της κοινωνικής αντιστοιχίας και του διαλόγου. Και αυτό είναι κάτι που εκφράζεται με μια αλαζονεία που διαχέεται σε όλον τον καθετοποιημένο άξονα της Κυβέρνησης επ' ευκαιρία του κάθε νομοσχεδίου,
επ' ευκαιρία της κάθε πολιτικής απόφασης, επ' ευκαιρία του κάθε μέτρου,
το οποίο προτείνεται. Και πώς εκφράζεται αυτό το συγκεκριμένο μέσα στο νομοσχέδιο; Αλλά πριν μπω στο νομοσχέδιο, επιτρέψτε μου να πω κάτι άλλο.  Σε έκτακτη σύνοδο των πρυτάνεων, που έγινε πριν από κάποιες μέρες, ο κ.  Κλάδης ενεφανίσθη με μια τροπολογία, η οποία ούτε λίγο ούτε πολύ έλεγε
ότι θα αλλάξει το εκλεκτορικό Σώμα, θα μειώσει τη συμμετοχή των καθηγητών, κατ' ακολουθία των αντιπάλων προς την Κυβέρνηση φοιτητικών
παρατάξεων, προκειμένου να εκλεγούν οι αρεστοί, εάν αυτό το καταφέρουν,
οι "ημέτεροι" πρυτάνεις.¶
Ερωτώ: Είναι όντως έτσι; ¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Δεν
είναι έτσι. ¶
ΓΕΩΡΓΙΟΣ ΒΟΥΛΓΑΡΑΚΗΣ: Χαίρομαι.¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Μου
επιτρέπετε όμως μία διακοπή; ¶
ΓΕΩΡΓΙΟΣ ΒΟΥΛΓΑΡΑΚΗΣ: Παρακαλώ.¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Από
πού έχετε αυτήν την πληροφορία; ¶
ΓΕΩΡΓΙΟΣ ΒΟΥΛΓΑΡΑΚΗΣ: Πήγε ο κ. Κλάδης στην έκτακτη σύνοδο...¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Από
πού έχετε αυτήν την πληροφορία;¶
ΓΕΩΡΓΙΟΣ ΒΟΥΛΓΑΡΑΚΗΣ: Από τους πρυτάνεις. ¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Από
ποιον πρύτανη;¶
ΓΕΩΡΓΙΟΣ ΒΟΥΛΓΑΡΑΚΗΣ: Σας παρακαλώ, κύριε Υπουργέ. Στην Ασφάλεια
είμαστε; ¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Λέτε πράγματα τα οποία δεν είναι σ' αυτό το πνεύμα. Μη μιλάτε λοιπόν...¶ 
ΓΕΩΡΓΙΟΣ ΒΟΥΛΓΑΡΑΚΗΣ: Θα παρακαλέσω να μην αμφισβητείτε ούτε κόμμα
απ' αυτά που λέγω, διότι διαβάζω κείμενα και αναφέρομαι σε πρόσωπα. Φωνάξτε εδώ τον κ. Κλάδη και τους πρυτάνεις και να με διαψεύσετε. 'Οταν εγώ όμως μιλώ, να ξέρετε ότι μετράω και τα λόγια μου και γνωρίζω καλά ελληνικά.¶
Ερώτηση, λοιπόν, επί της ουσίας: Υπάρχει τέτοια πρόθεση από το
Υπουργείο;¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Θα
σας απαντήσω.¶
ΓΕΩΡΓΙΟΣ ΒΟΥΛΓΑΡΑΚΗΣ: Δεν απαντάτε, λοιπόν.¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Θα
σας απαντήσω μετά.¶
ΓΕΩΡΓΙΟΣ ΒΟΥΛΓΑΡΑΚΗΣ: Αυτό και μόνο το γεγονός, κυρίες και κύριοι
συνάδελφοι, κατά τη γνώμη μου, σηματοδοτεί μια πολύ συγκεκριμένη συμπεριφορά και ένα πολιτικό άρωμα, το οποίο αυτές τις μέρες υπάρχει στην ατμόσφαιρα. Και πώς αλλιώς εκφράζεται το άρωμα αυτό; ¶
Διαβάζω: "'Ενωση Νομαρχιακών Αυτοδιοικήσεων Ελλάδας. Ο Πρόεδρος.¶
Τις τελευταίες εβδομάδες επιχειρείται με συνοπτικές διαδικασίες η κατάλυση βασικών αρμοδιοτήτων της Νομαρχιακής Αυτοδιοίκησης, που οδηγεί
σε συρρίκνωση του θεσμού και ουσιαστικά στην κατάργησή του. Σε διάστημα λιγότερο από δύο μήνες επιχειρείται να περιέλθουν στην κεντρική εξουσία ξανά αρμοδιότητες της πρόνοιας και της εκπαίδευσης" -στην περίπτωσή μας της εκπαίδευσης- "ενώ συνεχίζεται η διάθεση καταστρατηγήσεως του νόμου περί δημοκρατικού προγραμματισμού. Και συγκεκριμένα: Με τις διατάξεις του ν. 2218 περιήλθαν στην αρμοδιότητα της Νομαρχιακής Αυτοδιοίκησης θέματα 
διοίκησης σχολείων, μονίμου προσωπικού, προσωπικού ιδιωτικού δικαίου κλπ.  Με το ήδη κατατεθέν προς ψήφιση σχέδιο νόμου ατόμων με ειδικές ανάγκες κλπ., του Υπουργείου Παιδείας, αφαιρούνται με το άρθρο 14 παράγραφος 30 όλες οι αρμοδιότητες των Νομαρχιακών Αυτοδιοικήσεων σε θέματα
πρωτοβάθμιας και δευτεροβάθμιας εκπαίδευσης και επανέρχονται στο Υπουργείο Παιδείας." Δηλαδή καταργείται, κυρίες και κύριοι συνάδελφοι, όλο αυτό εδώ (επιδεικνύει συγκεκριμένο έντυπο) το οποίο εξεδόθη από το Εθνικό Τυπογραφείο και είναι έκδοση του Υπουργείου Παιδείας, με ένα μόνο άρθρο. 'Εχουμε δε και τη νότα του Συμβουλίου της Επικρατείας. Και για τα ΠΣΕ το Συμβούλιο της Επικρατείας είπε ότι είναι αντισυνταγματικά. Δεν βλέπω όμως την ευαισθησία σας. Και σε μια σειρά από άλλα ζητήματα το 
Συμβούλιο της Επικρατείας έχει κρίνει επίσης ότι είναι αντισυνταγματικά.  'Εχω έναν αναλυτικό κατάλογο και θα τα αναφέρω στη δευτερολογία μου. Δεν είδα όμως την ευαισθησία σας.¶
Τι σημαίνει αυτό όμως πρακτικά; Σημαίνει, όπως λέγει ο κ. Κατριβάνος
σε συνέντευξή του σήμερα, τα εξής: Λέγει: "Αφ' ετέρου καταργείται και η ύπαρξη αποκεντρωμένης υπηρεσίας της περιφέρειας, για τη δημιουργία της οποίας εκαυχώντο το 1996, για δήθεν αποκέντρωση. Eίναι αυτή η περιφέρεια που αποδυνάμωσε και αποδυναμώνει καθημερινά το θεσμό της Νομαρχιακής Αυτοδιοικήσεως και επιπλέον δημιουργούνται δεκατρείς περιφερειακές
διευθύνσεις.¶
Σε μία περίοδο που δεν διατίθενται κονδύλια για την παιδεία, οι διευθυντές που θα στελεχώσουν αυτές τις περιφερειακές διευθύνσεις, θα παίρνουν τον παχυλότατο μισθό των επτακοσίων χιλιάδων δραχμών. Η σχετική παράγραφος είναι αποκαλυπτική. Οι διευθυντές θα παίρνουν αποδοχές ειδικού παρέδρου του παιδαγωγικού ινστιτούτου και μηνιαίο επίδομα θέσης ίσο προς το διπλάσιο του προβλεπομένου για τους σχολικούς συμβούλους". ¶
Αυτό λοιπόν είναι η μία έκφανση που υπάρχει σ' αυτό το νομοσχέδιο. Υπάρχει όμως και μία δεύτερη κατηγορία διατάξεων. Είναι εκείνες που εμμέσως παρεμβαίνουν στην ήδη ψηφισμένη εκπαιδευτική διαδικασία, η οποία αποκαλείται διαδικασία μεταρρυθμίσεως. Δηλαδή, αν μου επιτρέπετε να το πω διαφορετικά, ουσιαστικά προσθέτουν έναν ακόμα κρίκο στις υπαναχωρήσεις οι οποίες έχουν γίνει στη διαδικασία της μεταρρύθμισης.¶
Πώς συμβαίνει αυτό; Με δύο τρόπους. Πρώτον, πρόσβαση από τα ΤΕΕ στα
ΤΕΙ. Επανέρχομαι στην ΟΛΜΕ, διαβάζω γιατί θέλω να είμαι πολύ συγκεκριμένος: "Μία προβληματική διάταξη που περιέχεται στο υπό ψήφιση νομοσχέδιο για την εκπαίδευση ατόμων με ειδικές ανάγκες αντικαθιστά την διάταξη περί υποχρεωτικής επαγγελματικής εμπειρίας που έθετε ο ν. 2640/98 για τη συμμετοχή των αποφοίτων ΤΕΕ σε διαδικασίες επιλογής για την εισαγωγή τους στα ΤΕΙ. Η παλαιότερη αυτή διάταξη είχε συναντήσει την καθολική αντίδραση καθηγητών μαθητών και γονέων και όλων των εκπαιδευτικών φορέων, γιατί έθετε φραγμούς στη συνέχιση των σπουδών μαθητών τεχνικής επαγγελματικής εκπαίδευσης. Και όμως και με τη νέα διάταξη οι φραγμοί συνεχίζονται να υφίστανται. Και είναι τόσο ισχυροί, που ίσως η διέξοδος προς τα ΤΕΙ για τους αποφοίτους των ΤΕΕ θα είναι μόνο στα χαρτιά", λέει η ΟΛΜΕ. Και παραθέτει εδώ τους λόγους γιατί αυτό το επικαλείται και το αποδεικνύει. Λέει δηλαδή: Για να λάβει πτυχίο μαθητής της Β' Λυκείου στα ΤΕΕ, θα πρέπει να εξετασθεί σε κάποια μαθήματα σε πανελλαδικές εξετάσεις. Από τους αποφοίτους δικαίωμα για εγγραφή στον αξιολογικό πίνακα, στον οποίο θα επιλέγονται αυτοί που θα εισάγονται στα ΤΕΙ, έχουν μόνο όσοι έχουν μέσο όρο δέκα (10) πανελλαδικώς στα εξεταζόμενα μαθήματα. 'Αρα αποκλείονται κάποιοι απόφοιτοι, οι οποίοι δεν θα έχουν ποτέ το δικαίωμα να συμμετέχουν στη διαδικασία αυτή.¶
Ο Υπουργός Παιδείας κάθε χρόνο αποφασίζει το ποσοστό των αποφοίτων
ΤΕΕ από τον αξιολογικό πίνακα που έχουν δικαίωμα εισαγωγής και εδώ δεν προσδιορίζεται ούτε το ποσοστό των θέσεων αλλά ούτε και κάποιοι όροι για 
την απόφαση του Υπουργού. Δηλαδή ο Υπουργός μονομερώς το αποφασίζει αυτό.  Αυτός θέτει τους όρους.¶
Και, τέλος, όσοι τελικά περάσουν από αυτές τις διαδικασίες δεν
εγγράφονται στα ΤΕΙ, αλλά εγγράφονται σε ένα εξαμηνιαίο πρόγραμμα ειδικής εκπαίδευσης στα ΤΕΙ με εξετάσεις που διενεργούν τα ΤΕΙ, τα οποία
κλείνουν, πόσοι από αυτούς θα εγγραφούν χωρίς δυνατότητες ποσοστού.¶
Αυτό, κυρίες και κύριοι συνάδελφοι, επιτρέψτε μου να πω ότι είναι ένα
μερεμέτι στη διαδικασία της μεταρρύθμισης. Και υπάρχει και δεύτερο μερεμέτι, το οποίο αυτή τη φορά όμως αφορά το σύνολο των μαθητών και -επιτρέψτε μου να πω- θέτει ένα θέμα και δεοντολογίας και τάξεως στην εκπαιδευτική διαδικασία. Και αναφέρομαι στο περίφημο Ιnternational Bac calaureat. Το Ιnternational Baccalaureat είναι ένας θεσμός της ιδιωτικής εκπαίδευσης, ένας ιδιωτικός εκπαιδευτικός οργανισμός που εδρεύει στη Γενεύη. Δεν έχει όμως σχέση αυτό ούτε με το γαλλικό Baccalaureat, για να μην μπερδεύεται, ούτε επίσης έχει σχέση και με το European Baccalaureat. Eίναι μία διαδικασία η οποία οδηγεί σε εγγραφή στα αγγλόφωνα τμήματα κλπ.¶ 
Με αυτόν το νόμο δίνεται η δυνατότητα σ' αυτούς που έχουν τελειώσει
το Baccalaureat, αποφεύγοντας όλες τις εκπαιδευτικές διαδικασίες της Β' Λυκείου και τη διαδικασία των προφορικών κλπ., της Γ' Λυκείου με μία συνοπτική διαδικασία μόνο στη Γ' Λυκείου, να μπουν στα ελληνικά πανεπιστήμια.¶
Εγώ, λοιπόν, λέω το εξής σε όλους τους μαθητές: "Αφού έτσι λέει το Υπουργείο Παιδείας, έτσι να κάνετε. Δηλαδή να ακυρώσετε στην πράξη την Β' και τη Γ' Λυκείου και πηγαίνετε όλοι, εφόσον έχετε κάποια χρήματα, να πάρετε το International Baccalaureat".¶
Να, λοιπόν, κυρίες και κύριοι, πώς σε ένα νομοσχέδιο, που έρχεται στο παρά πέντε, λίγες μέρες πριν κλείσει η Εθνική Αντιπροσωπεία, παρεμβάλλονται διαδικασίες που σχετίζονται με την ποιότητα της
νομοθετικής διαδικασίας και φυσικά, με την ουσία της μεταρρύθμισης. Και η ειδική αγωγή, θα μπορούσε να πει κανείς, προφάσεις εν αμαρτίαις!¶
Η ειδική αγωγή κατά τη γνώμη της Νέας Δημοκρατίας, κύριοι συνάδελφοι -διότι οι κυρίες βλέπω αποχώρησαν- θα έπρεπε να ήταν ένα σχέδιο νόμου που ως εκ της βαρύτητός του θα έπρεπε να είχε έρθει μόνο του στην Εθνική Αντιπροσωπεία. Και θα έπρεπε να αντιμετώπιζε τα θέματα, ένα προς ένα, με βάση την εμπειρία, την κοινωνία, τις έρευνες, τη βιβλιογραφία, αλλά και τη δεδηλωμένη πολιτική βούληση, όλων των  πτερύγων της Βουλής, για να βοηθηθούν όλοι αυτοί οι άνθρωποι, οι οποίοι επιτελούν διάφορες διαδικασίες μέσα σε αυτό το σχέδιο νόμου. Γιατί προσωπικά δεν πιστεύω -όπως και η Νέα Δημοκρατία- ότι υπάρχει 'Ελλην βουλευτής, ο οποίος δεν επιθυμεί να βοηθήσει συνανθρώπους του.¶
Από την άλλη, όμως, πλευρά πρέπει να έχουμε  υπόψη μας ότι και η μεγαλύτερη νόσος η οποία υπάρχει στο Κοινοβούλιο -και πολλές φορές εξαιτίας αυτής της νόσου λειτούργησαν νομοθετήματα "ειδικών
αναγκών"- είναι ο κομματισμός. Αυτό είναι ένα από τα μεγαλύτερα προβλήματα, που πάντα παρεμβάλλεται στη νομοθετική διαδικασία και δημιούργησε προβλήματα.¶
Δεκαπέντε χρόνια, λοιπόν, μετά το ν. 1566 αποφασίζει το Υπουργείο να αντικαταστήσει το νόμο αυτόν, ενώ στη διάρκεια των χρόνων δεν υπήρξε καμία πολιτική βούληση για ενεργοποίηση διαφόρων προεδρικών διαταγμάτων, τα οποία τον αποτελούσαν. Και η αλήθεια είναι ότι ο νόμος βασιζόταν σε πάρα πολλά προεδρικά διατάγματα, τα οποία τελικά δεν βρήκαν ποτέ το δρόμο τους και την ολοκλήρωσή τους.¶
Το αποτέλεσμα φυσικά ήταν ότι ένα ελάχιστο ποσοστό των παιδιών αυτών εξυπηρετείται με αυτές τις διαδικασίες. Σε όλους τους τύπους σχολείων ειδικής αγωγής φοίτησαν μόνο δεκατρείς χιλιάδες, όπως σωστά ελέχθη, από ένα σύνολο, κατά άλλους εκατό χιλιάδων, κατά άλλους διακοσίων χιλιάδων, πάντως είναι ένα πολύ σημαντικό σύνολο. Και, επίσης, δεν έγινε ποτέ καμία σοβαρή προσπάθεια καταγραφής των μαθητών των κοινών σχολείων που έχουν ειδικές εκπαιδευτικές ανάγκες, ώστε να μπορούμε να μιλάμε με συγκεκριμένους αριθμούς και μέτρα.¶
Πολλοί μαθητές είναι έγκλειστοι σε ιδρύματα του Υπουργείου Υγείας και Πρόνοιας χωρίς εκπαίδευση και φυσικά χωρίς καμία προοπτική για την κοινωνική τους ενσωμάτωση. 'Αλλοι βρίσκονται στα σπίτια τους χωρίς καμία αγωγή και άλλοι μετά το δημοτικό εγκατέλειψαν την εκπαίδευση λόγω ανυπαρξίας πρόνοιας.¶
Ενώ στην πρωτοβάθμια εκπαίδευση έγιναν κάποια βήματα -επτακόσιες
ειδικές τάξεις και εκατόν σαράντα πέντε ειδικά δημοτικά- στη δευτεροβάθμια εκπαίδευση υπάρχουν μόνο δεκαπέντε ειδικά λύκεια και γυμνάσια με δύο-τρεις επαγγελματικές σχολές.¶
Από άποψη ποιότητας η κατάσταση είναι επιεικώς απαράδεκτη. Υπάρχουν ελλείψεις υποδομών προσωπικού, ενώ η φιλοσοφία της ενσωμάτωσης δεν έχει καλλιεργηθεί και δεν υπάρχουν εκπαιδευτικά προγράμματα και βιβλία.¶
Το σχέδιο νόμου, που συζητάμε σήμερα, και αυτό χαρακτηρίζεται από
παραπομπές σε υπουργικές αποφάσεις και σε προεδρικά διατάγματα.  Απουσιάζουν οποιεσδήποτες δεσμεύσεις εκ μέρους της πολιτείας σε ό,τι αφορά τη δημιουργία της απαραίτητης υποδομής και σε υλικά μέσα και σε έμψυχο δυναμικό. ¶
Οι ρυθμίσεις που προτείνονται κατ'ουσία δεν θα έχουν ουσιαστική αξία, εάν δεν συνοδεύονται από τη ρητή πολιτική βούληση για την υλοποίησή τους, που πρέπει να εκφράζεται με συγκεκριμένο χρονοδιάγραμμα για την επίτευξη των στόχων. Πρέπει, δηλαδή, παραδείγματος χάρη, να περιλαμβάνονται μέτρα που να ενισχύουν το χαρακτήρα αυτών των αποφάσεων, διότι, εάν ο χαρακτήρας αυτών των αποφάσεων δεν ισχυροποιείται από αντίστοιχες 
δεσμεύσεις, είναι προφανές ότι θα καταλήξουμε σε μία παρόμοια διαδικασία.¶ Κύριοι συνάδελφοι, είναι, φαντάζομαι, γνωστή η διακήρυξη της
Σαλαμάγκα. Η διακήρυξη της Σαλαμάγκα και το πλαίσιο δράσης για την Eιδική Aγωγή είναι η παγκόσμια συνδιάσκεψη για την Eιδική Aγωγή που έγινε στη Σαλαμάγκα της Ισπανίας 7 με 10 Ιουνίου του 1974. Αυτή η συνδιάσκεψη κατέληξε σε κάποια πορίσματα -τα πορίσματα τα έχω εδώ, είναι στη διάθεση των συναδέλφων, αν θέλουν να τα μελετήσουν- και έκτοτε, με βάση αυτά τα πορίσματα και κάποιες άλλες βελτιώσεις, που έχουν προκύψει από
ερευνητικές δουλειές αξιόλογων επιστημόνων, όλες οι πολιτείες, όλα τα κράτη της Ευρώπης, αλλά και αλλού, προσπαθούν να εναρμονίσουν τις
νομοθεσίες τους, προσπαθούν να εναρμονίσουν όλες τις αποφάσεις τους με βάση τις αρχές που η διακήρυξη της Σαλαμάγκα προβλέπει.¶
Το ερώτημα σε αυτό το σχέδιο νόμου στα λίγα άρθρα ανάμεσα στα πολλά
που αφορούν την Ειδική Αγωγή είναι το εξής: Το πνεύμα συνάδει με τα πορίσματα αυτής της συνδιάσκεψης;¶
Επιτρέψτε μου να πω χωρίς καμία δόση υπερβολής ότι το σχέδιο νόμου αυτό, ειδικά στο κομμάτι της Ειδικής Αγωγής, κάνει πράγματι θετικά βήματα. Και είναι προς τιμή σας, γιατί ξέρετε εμένα μου αρέσει να αποδίδω τα του Καίσαρος τω Καίσαρι. Κάνει κάποια θετικά βήματα. Μπράβο, καλά κάνετε. Επίσης, παίρνει κάποιες σωστές αποφάσεις. Και σε αυτό πάλι καλά κάνετε.¶
Επιτρέψτε μου, όμως, να πω ότι σιωπά δραματικά για πάρα πολλά ουσιώδη ζητήματα που κυρίως δίνουν το πνεύμα που θα έπρεπε η πολιτεία να δίνει μιλώντας για ένα τόσο μεγάλο νομοθέτημα.¶
'Εχω στη διάθεσή μου -δεν προλαβαίνω δυστυχώς να αναφερθώ, γιατί ο
χρόνος δεν είναι αρκετός- μια εκτενή προσέγγιση των απόψεων του νομοσχεδίου με βάση τη διακήρυξη της Σαλαμάγκα. Ελπίζω στη δευτερολογία μου να έχω τη δυνατότητα να αναφερθώ σε αυτή.¶
Απλώς, θα ήθελα να πω ότι, παραδείγματος χάρη, δεν γίνεται καμία προσέγγιση στα αναλυτικά προγράμματα, ενώ είναι γνωστό ότι τα αναλυτικά προγράμματα θέλουν και μια διαφορετική προσέγγιση. Και το λέει εδώ η έκθεση της διακήρυξης.¶
Επίσης, δεν γίνεται λόγος για ειδικές κατηγορίες, όπως κορίτσια, αγροτικές περιοχές κλπ. και δεν συμπεριλαμβάνονται άτομα που έχουν, παραδείγματος χάρη, μεσογειακή αναιμία.¶
Είναι μια σειρά από ζητήματα τα οποία, νομίζω, θα έχουμε την ευκαιρία, αφού έχουμε και αρκετό χρόνο, να τα συζητήσουμε και να τα εκθέσουμε αναλυτικά.¶
Θέλω, τέλος, αφού αναφέρθηκα στα ζητήματα του νομοσχεδίου, να κλείσω με μια παρατήρηση που αφορά τα Τ.Ε.Ι.¶
Κυρίες και κύριοι συνάδελφοι, αυτή η υπόθεση των Τ.Ε.Ι. πρέπει κάποια στιγμή να κλείσει. Είναι γεγονός ότι η ελληνική πολιτεία για πάρα πολλά χρόνια απέφυγε ουσία, ενώ θέλησε κατ'αρχήν να ρυθμίσει το μεγάλο κεφάλαιο των Τ.Ε.Ι. Αποτέλεσμα, δεκάδες χιλιάδες απόφοιτων Τ.Ε.Ι. να είναι θεωρητικά στον αέρα. Και λέω θεωρητικά, γιατί η αγορά έχει αποφασίσει αλλιώς και γιατί οι συνθήκες της ελεύθερης οικονομίας της αγοράς αποδίδουν τον καθένα στη θέση που θα πρέπει να είναι. Και πάλι έχουν αποφασίσει αλλιώς.¶
Υπάρχει η παρέμβαση του Συμβουλίου της Επικρατείας. Το θέμα, κύριε Υπουργέ, πρέπει να κλείσει. Για τη Νέα Δημοκρατία τα Τ.Ε.Ι. ανήκουν, ως γνωστόν με δήλωση του Προέδρου της, στην τριτοβάθμια εκπαίδευση. Δεν μπορεί, όμως, να σέρνεται αυτή η διαδικασία όλα αυτά τα χρόνια και να είναι ουσιαστικά υπό καθεστώς ομηρίας όλοι αυτοί οι χιλιάδες άνθρωποι. 'Η θα πρέπει η ελληνική πολιτεία να πει, με συγχωρείτε άκυρον, κάναμε λάθος, ή θα πρέπει να το ρυθμίσει. Πάντως, με μεσοβέζικες καταστάσεις στη στροφή του αιώνα δεν μπορούμε να προχωρήσουμε.¶
Σας ευχαριστώ.¶
(Χειροκροτήματα από την πτέρυγα της Νέας Δημοκρατίας)¶ 
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.¶ 
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Κύριε
Πρόεδρε, ο κ. Βουλγαράκης δεν έχει αναγνώσει το νόμο. Ο νόμος λέει ότι τα Τ.Ε.Ι. ανήκουν στην τριτοβάθμια εκπαίδευση. Το θέμα είναι από εκεί και
πέρα τι λέει η Νέα Δημοκρατία. Και περιμένω με μεγάλο ενδιαφέρον να ακούσω πραγματικά όχι την αόριστη, αλλά τη συγκεκριμένη τοποθέτησή της
σε αυτό το θέμα.¶
ΑΓΓΕΛΟΣ ΜΠΡΑΤΑΚΟΣ: Εσείς τι πρόταση κάνετε; ¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Εγώ σας είπα ότι μέχρι την Τρίτη θα σας μιλήσω γι' αυτό το θέμα.¶
ΑΓΓΕΛΟΣ ΜΠΡΑΤΑΚΟΣ: Είναι ευκαιρία να το ξεκαθαρίσετε.¶
ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Πήρα το λόγο γιατί διέκοψα τον κ. Βουλγαράκη πριν, ο οποίος αναφέρθηκε σε μία κλειστή συζήτηση-διάλογο των πρυτάνεων και του ειδικού γραμματέα του Υπουργείου Παιδείας κ. Κλάδη. 'Οπως ξέρετε σ' αυτές τις συζητήσεις
γίνεται ένας ανοιχτός διάλογος, γίνονται προτάσεις και από αυτές τις συζητήσεις καταλήγουμε σε ορισμένα συμπεράσματα.¶
Ο κ. Κλάδης -τον ρώτησα τώρα- διαψεύδει αυτά που είπε ο κ.  
Βουλγαράκης ότι ελέχθησαν στη σύνοδο των πρυτάνεων. Αυτά που ανέφερε ο κ.  Βουλγαράκης τα ανέγνωσα στο "Βήμα". Στη σύνοδο των πρυτάνεων, το μόνο το οποίο συζητήθηκε, είναι πώς θα κατανέμονται οι εκλέκτορες των φοιτητών
στα τμήματα. Θα κατανέμονται με βάση τον αριθμό των μελών ΔΕΠ των τμημάτων ή με βάση τον αριθμό των φοιτητών των τμημάτων;¶
Εν πάση περιπτώσει, το ποσοστό των φοιτητών δεν μειώνεται σε καμία
περίπτωση. Παραμένει 80%. Ούτε και ο τρόπος εκπροσώπησης αλλάζει ούτε τέτοιο πράγμα συζητήθηκε. Ο νόμος Σουφλιά, ο οποίος ισχύει, αφήνει ένα κενό πάνω σ' αυτό το θέμα, με ποια βάση γίνεται, και αυτό ακριβώς συζητήθηκε. Στη συζήτηση οι πρυτάνεις δέχθηκαν ότι η δεύτερη ρύθμιση είναι αναμφισβήτητα η ορθή δηλαδή, οι εκλέκτορες των φοιτητών στα τμήματα να γίνονται με βάση τον αριθμό των φοιτητών των τμημάτων. Από πολλούς όμως πρυτάνεις υπήρξε προβληματισμός αν αυτή η ρύθμιση πρέπει να γίνει τώρα που είναι παραμονές των πρυτανικών εκλογών.¶
Αυτό δεν αποτελεί ούτε θέση της Κυβέρνησης ούτε θέση του Υπουργείου, αλλά ήταν ένας διάλογος, μέσα στη σύνοδο των πρυτάνεων, ο οποίος βγήκε 
προς τα έξω παραποιημένος. Αυτά τα λέω για την αποκατάσταση της αλήθειας.¶ (Στο σημείο αυτό την Προεδρική 'Εδρα καταλαμβάνει  ο Α' Αντιπρόεδρος
της Βουλής κ.  ΠΑΝΑΓΙΩΤΗΣ Ν. ΚΡΗΤΙΚΟΣ)¶
'Οσον αφορά το θέμα των αποκεντρωμένων υπηρεσιών του Υπουργείου Παιδείας, εμείς, όπως και η Επιστημονική Επιτροπή λέει, εφαρμόζουμε ακριβώς και συμμορφωνόμαστε με την απόφαση του Συμβουλίου της
Επικρατείας. Είναι υποχρέωση της πολιτείας να σέβεται τις αποφάσεις του ακυρωτικού δικαστηρίου. Ακριβώς επειδή σεβαστήκαμε την απόφαση του Συμβουλίου της Επικρατείας -παρά την αντίθετη γνώμη μας- για τα προγράμματα σπουδών επιλογής στο Πολυτεχνείο Κρήτης, περάσαμε το νόμο και δώσαμε εναλλακτικές μορφές φοίτησης των ανθρώπων που είχαν δεσμευθεί για να φοιτήσουν εκεί.¶
'Οσον αφορά την είσοδο των αποφοίτων ΤΕΕ στα ΤΕΙ, ο κ. Βουλγαράκης δεν ήταν στην Επιτροπή Μορφωτικών Υποθέσεων, αλλά θα γνωρίζει ότι είχε γίνει μεγάλη συζήτηση και είχε δεχθεί πίεση η Κυβέρνηση την αρχική ρύθμιση του 1998 να την τροποποιήσει. Κατόπιν της πιέσεως αυτής συγκροτήσαμε μία επιτροπή ειδικών υπό την προεδρία του προέδρου του ΤΕΙ Ηπείρου κ. Μάνου, η οποία κατέθεσε την πρότασή της και την κάναμε αποδεκτή, εδώ και έξι μήνες. Αυτή η ρύθμιση που υπάρχει στο νομοσχέδιο δεν είναι τίποτα άλλο παρά η ανακοίνωση που κάναμε βάσει της πρότασης της επιτροπής Μάνου.¶
Πρέπει να σας πω ότι, όσον αφορά το πόρισμα της επιτροπής Μάνου, η επιτροπή συζήτησε τα θέματα με όλους τους φορείς. Δεν είναι ανάγκη να συμφωνείς πάντοτε με τους φορείς.¶
Γνωρίζουμε, κύριε Βουλγαράκη, πώς προκύπτει η πλειοψηφία στην ΟΛΜΕ και γνωρίζουμε το ρόλο που παίζει ένα δυνατό κομματικό στέλεχος της παράταξής σας. Ο κ. Αντωνάκος έχει τις δικές του απόψεις και αυτήν τη στιγμή, με στήριξη από το ΚΚΕ και την παράταξή του, έχει την πλειοψηφία στην ΟΛΜΕ.  Αυτό όμως δεν σημαίνει αμέσως ότι αυτή η πλειοψηφία στο Διοικητικό Συμβούλιο της ΟΛΜΕ εκφράζει την άποψη των εκπαιδευτικών. Εσείς νομίζω δεν θα έχετε επαφή με την πραγματικότητα, εάν νομίζετε ότι αυτά που λέει τώρα η πλειοψηφία του Διοικητικού Συμβουλίου της ΟΛΜΕ εκφράζουν την άποψη των εκπαιδευτικών.¶
'Οσον αφορά το International Baccalaureat, το οποίο έχει γίνει
αποδεκτό από πενήντα τέσσερις κυβερνήσεις, είναι ένα δίπλωμα που δίνεται όπως και το GCE και τα άλλα, από ένα φορέα που έχουν συμμετοχή και οι άλλες κυβερνήσεις και είναι υψηλοτάτου επιπέδου. 'Εχει αναγνωριστεί αυτό το δίπλωμα ως δίπλωμα υψηλό, ισότιμο με το γαλλικό Baccalaureat. Εγώ ξέρω ότι στα αμερικάνικα πανεπιστήμια οι κάτοχοι του International Baccalaur eat μπαίνουν στο δεύτερο χρόνο του πανεπιστημίου και όχι στον πρώτο. Και αυτό στα καλύτερα πανεπιστήμια της Αμερικής. 'Εχω και πρόσφατα παραδείγματα.¶
Γι' αυτό μερικά παιδιά εδώ στην Ελλάδα, τα οποία έχουν
προγραμματίσει να σπουδάσουν στο εξωτερικό, προτιμούν να έχουν το Inter national Baccalaureat από το να πάνε στο Ενιαίο Λύκειο.¶
Εμείς λέμε ότι αν θέλουν να το κάνουν αυτό, είναι δική τους επιλογή, μπορούν να το κάνουν. Αλλά εάν αλλάξουν γνώμη και θέλουν να φοιτήσουν σε ελληνικό πανεπιστήμιο, θα πρέπει να έχουν το απολυτήριο του Ενιαίου Λυκείου, το οποίο για να το πάρουν πρέπει να δώσουν επιτυχώς εξετάσεις σε όλα τα μαθήματα που διδάσκονται στο Ενιαίο Λύκειο.¶
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, το λόγο.¶
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, θα με ακούσετε πρώτα.  Εξαντλείται το στάδιο των πρωτολογιών και ακολουθεί το στάδιο των δευτερολογιών σε όλα τα επίπεδα και στους Κοινοβουλευτικούς Εκπροσώπους.  Αν σας παραχωρεί τη σειρά ο κ. Γεωργακόπουλος, ευχαρίστως να μιλήσετε.  Αλλά πρώτα είναι η σειρά του κ. Γεωργακόπουλου και μετά εσείς, για να δευτερολογήσετε.¶
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, αν πρόκειται να μιλήσει για ένα ή δύο λεπτά, δεν έχω πρόβλημα.¶
ΓΕΩΡΓΙΟΣ ΒΟΥΛΓΑΡΑΚΗΣ: Δεν πρόκειται να μιλήσω περισσότερο από δύο
λεπτά.¶
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο.¶
ΓΕΩΡΓΙΟΣ ΒΟΥΛΓΑΡΑΚΗΣ: Αναφέρθηκα στην έκτακτη σύνοδο των πρυτάνεων,
στην οποία παρουσιάστηκε πράγματι ο κ. Κλάδης και είπε αυτά τα οποία
είπε, τα οποία δημοσιεύτηκαν στον ημερήσιο Τύπο, σε πάρα πολλές εφημερίδες.¶
Η ερώτησή μου ήταν αν προτίθεται να γίνει οποιαδήποτε αλλαγή στο θέμα
της εκλογής των πρυτανικών αρχών, δηλαδή του εκλεκτορικού σώματος. Ο κύριος Υπουργός είπε ότι ο κ. Κλάδης το διαψεύδει. Ο κ. Κλάδης ή δεν
ξέρει ελληνικά ή δεν μπορεί να καταλάβει τι λέω. Διότι αν επιλεγεί, παραδείγματος χάρη, αριθμός εκλεκτόρων ίσος με τον αριθμό των μελών του ΔΕΠ, ο αριθμός των φοιτητών συγκεκριμένων σχολών αλλάζει. Εάν επιλεγεί αριθμός εκλεκτόρων ανάλογος με τον αριθμό των φοιτητών, πάλι ο αριθμός των εκλεκτόρων αλλάζει. Κατά σύμπτωση αυτός ο αριθμός που μεταβάλλεται, 
αφαιρεί εκλέκτορες από τις μεγάλες σχολές, δηλαδή ιατρικές, νομικές κλπ.  όπου εκεί η πλειοψηφία δεν είναι αρεστή και τον μεταφέρει αλλού. Αυτό
όμως είναι κάτι διαδικαστικό.¶
Εν πάση περιπτώσει, δέκα χρόνια εμπειρίας σ' αυτήν την Αίθουσα δικής μου νομίζω ότι είναι κάποια μικρή εμπειρία για να μπορώ να καταλάβω πότε μία περίπτωση αλλάζει και πότε δεν αλλάζει. 'Εχω και κάποια χρόνια στην ΕΦΕΕ. 'Αλλο θέλω όμως να ρωτήσω.¶
Η ερώτηση είναι ευθεία και συγκεκριμένη. Δύο απαντήσεις έχει "ναι" ή "όχι". Μέχρι τώρα οι εκλογές για την ανάδειξη πρυτάνεων γίνονταν με έναν ορισμένο τρόπο καλώς ή κακώς. Εσείς έχετε την πρόθεση να φέρετε
τροπολογία που καθ' οιονδήποτε τρόπο σκέπτεστε να αλλάξει αυτός ο
αριθμός; Αυτή είναι η ερώτηση. Και σ' αυτήν την ερώτηση υπάρχουν μόνο δύο απαντήσεις: "Ναι" ή "όχι". Εάν πάντως έχετε τέτοια πρόθεση, επιτρέψτε μου να πω ότι αυτό θα σημαίνει ωμή παρέμβαση στην εκπαιδευτική κοινότητα και κατά τη γνώμη μου σηματοδοτεί μία πολύ βαθιά αντιδημοκρατική συμπεριφορά. Εύχομαι, πραγματικά, να μην είναι έτσι.¶
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεωργακόπουλος έχει το
λόγο.¶¶
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν μπορώ παρά να μην ξεκινήσω από το τελευταίο το οποίο είπε ο αγαπητός συνάδελφος κ.  Βουλγαράκης, ότι η οποιαδήποτε αλλαγή αποτελεί ωμή παρέμβαση στην αυτοτέλεια των πανεπιστημίων.¶
ΓΕΩΡΓΙΟΣ ΒΟΥΛΓΑΡΑΚΗΣ: Δεν το είπα έτσι.¶
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Ετσι το είπατε. Μιλήσατε για αντιδημοκρατική συμπεριφορά οποιαδήποτε αλλαγή και αν γίνει έστω και με νόμο.¶
ΓΕΩΡΓΙΟΣ ΒΟΥΛΓΑΡΑΚΗΣ: Αν λέω, δηλαδή, ότι στην Ηλεία αυτοί που σας
ψηφίζουν πρέπει να φύγουν, τι σημαίνει αυτό;¶
ΠΡΟΕΔΡΕΥΩΝ (Παναγιώτης Ν. Κρητικός): Κύριε Βουλγαράκη, σας παρακαλώ, μη διακόπτετε. Κάντε τη διαφήμιση μετά.¶
ΓΕΩΡΓΙΟΣ ΒΟΥΛΓΑΡΑΚΗΣ: Να σας πω, κύριε Γεωργακόπουλε...¶
ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να είναι ομαλή η
συζήτηση.¶
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με νόμο νομίζω γίνεται η εκλογή των πρυτανικών αρχών, ο οποίος θεσπίστηκε κάποτε και αν η Βουλή αποφασίσει να αλλάξει αυτόν το νόμο, με το νέο νόμο θα γίνεται η αλλαγή των πρυτανικών αρχών. Πού βλέπετε το αντιδημοκρατικό;¶
ΓΕΩΡΓΙΟΣ ΒΟΥΛΓΑΡΑΚΗΣ: Να σας πω...¶
ΠΡΟΕΔΡΕΥΩΝ (Παναγιώτης Ν. Κρητικός): Κύριε Βουλγαράκη, σας παρακαλώ! Δεν έχετε το λόγο. Ρητορικά ερωτήματα κάνει ο κ. Γεωργακόπουλος. Αν
θέλετε να απαντήσετε, θα το κάνετε όταν έρθει η σειρά σας. Δεν γίνεται διάλογος κατά αυτόν τον τρόπο.¶
ΓΕΩΡΓΙΟΣ ΒΟΥΛΓΑΡΑΚΗΣ: Θέλω να επιστήσω την προσοχή του.¶ 
ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το λόγο, κύριε
Βουλγαράκη.¶
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το λέω αυτό, κύριε Πρόεδρε γιατί αυτό δείχνει τη νοοτροπία την οποία έχει η Νέα Δημοκρατία, όταν μιλάει για θέματα δημοκρατίας. ¶
Αυτό δείχνει πραγματικά ότι η Νέα Δημοκρατία ουσιαστικά εάν κάτι
θίγει τη λογική τους ή τα επιχειρήματά τους ή οτιδήποτε, είναι αντιδημοκρατικό. Λες και εδώ δεν είναι με νόμο η εκλογή, όπως γίνεται σήμερα. ¶
Ο Υπουργός είπε ότι έγινε μία συζήτηση. Δεν υπάρχει κάποιος νόμος σε εξέλιξη για να τον συζητήσουμε. 'Αρα συζητάμε περί όνους σκιάς και αναδεικνύουμε αυτό ως μείζων θέμα.¶
Παρακολούθησα τον Κοινοβουλευτικό Εκπρόσωπο της Νέας Δημοκρατίας ο οποίος αφιέρωσε τα 2/3 του χρόνου του, δωδεκάμισι περίπου λεπτά να μιλάει για όλα τα άλλα, εκτός από το κύριο θέμα του νόμου, δηλαδή για την εκπαίδευση την οποία έχουμε για τα άτομα με ειδικές ανάγκες. Φαίνεται ότι αυτό δεν πολυαπασχολεί την παράταξη της Νέας Δημοκρατίας. Βεβαίως είπε στο τέλος σε κάποιο σημείο ότι όλοι είμαστε υπέρ αυτών των ατόμων και έτσι νομίζει ότι έκλεισε το καθήκον του απέναντι σε αυτά τα άτομα.¶¶
Μας είπε, παραδείγματος χάρη, ότι το ΠΑΣΟΚ, λόγω του ότι έχει μείνει πολύ στην εξουσία, έχασε τα ανακλαστικά του σε σχέση με την κοινωνική αντιστοιχία και ότι θα πρέπει να φύγει. Αυτό μας είπε λίγο-πολύ. ¶ 
Φαίνεται ότι στη Νέα Δημοκρατία έχουν κατανοήσει πλήρως ότι στις
επερχόμενες εκλογές θα υποστούν μια νέα ήττα και προσπαθούν να ενσταλάξουν στον κόσμο και γενικότερα στο εκλογικό σώμα ότι: κάθησαν αυτοί στην εξουσία, είναι δεκαεπτά χρόνια από το 1981 και μετά, καιρός είναι να αλλάξουμε. Δηλαδή δεν έχουν ουσιαστικά πολιτικά επιχειρήματα, δεν έχουν πολιτική να προβάλουν στον κόσμο να τον πείσουν ότι πρέπει να τους ψηφίσουν. Λένε μόνο ότι τάχα κουράστηκε το εκλογικό σώμα από το ΠΑΣΟΚ και γι αυτό θα πρέπει να αλλάξει.¶
Σας πληροφορώ λοιπόν κύριε Βουλγαράκη ότι ο ελληνικός λαός δεν έχει κουραστεί από τη διακυβέρνηση του ΠΑΣΟΚ. Αντίθετα, το ΠΑΣΟΚ διαθέτει μια τέτοια προσαρμοστικότητα και ένα τέτοιο νεανικό σφρίγος, για το οποίο μπορεί κανένας να υπερηφανεύεται. Απόδειξη αυτού είναι ότι ο ελληνικός λαός επανειλημμένα τα τελευταία είκοσι χρόνια, στις πέντε εκλογές που έχουν γίνει τέσσερις φορές το έφερε στην Κυβέρνηση. Επομένως μην ελπίζετε στην κούραση του εκλογικού Σώματος.¶
Είπατε και κάτι άλλο, ότι τάχα συρρικνώνεται η Νομαρχιακή Αυτοδιοίκηση, γιατί θα μπουν κάποιοι διευθυντές στα σχολεία για να ασκούν τη διοίκηση, γιατί ουσιαστικά μέχρι τώρα οι νομαρχίες ασκούσαν τη λειτουργική διοίκηση στα σχολεία και όχι την πραγματική διοίκηση. 'Εχετε πάει σε σχολεία να δείτε πώς λειτουργούν; 'Εχετε μία αντίληψη για το τι γίνεται σήμερα στα σχολεία της πρωτοβάθμιας και δευτεροβάθμιας εκπαίδευσης;¶
Επιβάλλεται να αναβαθμίσουμε την εκπαίδευση και δεν επιβάλλεται να μείνουμε κωλυμένοι σε ορισμένα στερεότυπα, απλώς και μόνο γιατί το είπε
ο κ. Κατριβάνος ως πρύτανης της Νομαρχιακής Αυτοδιοίκησης ή ως πρόεδρος της Νομαρχιακής Αυτοδιοίκησης.¶
Σήμερα τα προβλήματα τα οποία αντιμετωπίζει η εκπαίδευση είναι πολλά και η Κυβέρνηση έχει κάνει πάρα πολλά στο τομέα αυτόν με την εκπαιδευτική μεταρύθμιση. Τα έχουμε πει και δεν θα ξαναεπανέλθω σε αυτό. Είμαι υποχρεωμένος, όμως τώρα να ερθω στο κύριο θέμα που αντιμετωπίζει το νομοσχέδιο.¶
Με αυτό το νομοσχέδιο κύριε Πρόεδρε γίνεται πραγματικά μία επανάσταση στο θέμα με το οποίο αντιμετωπίζεται η εκπαίδευση των ατόμων με ειδικές ανάγκες. Τους αναγνωρίζεται η διαφορετικότητα ως δικαίωμα και ως στόχο διάκρισης με τα άλλα άτομα. Δεν είναι δηλαδή μειονέκτημα το ότι κάποιο άτομο για τον άλφα ή βήτα λόγο έχει μια ειδική ανάγκη. Ενισχύεται το δικαίωμα για ίσα δικαιώματα στη ζωή. Τους δίνουμε τη δυνατότητα να διεκδικήσουν με ίσους όρους αυτό που έχουν στη ζωή. Στην εργασία τους γίνεται μία προσπάθεια να καθιερωθούν τέτοιες στρατηγικές και διαδικασίες, που τα άατομα αυτά να μπορούν να αντιμετωπίσουν τη ζωή.¶ 
Επίσης, με την εκπαίδευση, η οποία δεν θα γίνεται πλέον σε ειδικά
σχολεία, ένα είδος μειονοτικών σχολείων, αλλά θα γίνεται μαζί με τα άλλα σχολεία, δίνουμε το δικαίωμα σε αυτά τα παιδιά να ενσωματωθούν στην
κοινωνία. Να μη νιώθουν ότι είναι κάτι διαφορετικό να μη νιώθουν ότι είναι έξω από την κοινωνία, ένα άλλο κομμάτι, το οποίο θα πρέπει να έχει μια ειδική αντιμετώπιση.¶
Σχεδιάζονται ειδικά εξατομικευμένα προγράμματα τα οποία απευθύνονται σε καθεμία από αυτές τις μικρές ομάδες, με τη διαφορετικότητα την οποία έχουν.¶
Προωθούνται προειδικά προγράμματα στην εκπαίδευση όλων αυτών των ατόμων. Γνωρίζουμε πάρα πολύ καλά πόσο ευαίσθητη είναι η κοινωνία, παρ' ότι μέχρι τώρα δεν είχαν αντιμετωπιστεί τα άτομα αυτά με την πρέπουσα προσοχή που έπρεπε να έχουν. Δίνουμε δηλαδή, σήμερα σε αυτά τα άτομα, με τη νέα μορφή την οποία θα πάρει η εκπαίδευση, περισσότερη αισιοδοξία για το μέλλον και περισσότερη συμμετοχή στη ζωή.¶
Η σχολική ενσωμάτωση θα φέρει παράλληλα και την οικονομική ενσωμάτωση, η οποία θα οδηγήσει βεβαίως στην κοινωνική ενσωμάτωση των ατόμων με ειδικές ανάγκες.¶
Αυτά είναι τα προτερήματα του εκπαιδευτικού συστήματος, που προσπαθεί να καθιερώσει το νομοσχέδιο αυτό. Πρέπει να υπάρχει μια ολόπλευρη και αρμονική ανάπτυξη της προσωπικότητας αυτών των ατόμων. Δεν πρέπει να ξεχωρίζουν ως κάτι το διαφορετικό. Μία καλά σχεδιασμένη εκπαιδευτική πολιτική, που θα προσαρμόζεται με ευελιξία σε εξατομικευμένα εκπαιδευτικά προγράμματα σε συνδιασμό με άλλα ιατρικά και κοινωνικά και λοιπά μέτρα, δίνει τη δυνατότητα αυτή, την οποία είπα προηγουμένως, για την ενσωμάτωση στην κοινωνία.¶
Λέμε "όχι" λοιπόν στα χωριστά σχολεία, δηλαδή στα σχολεία της ειδικής αγωγής. Είναι η ώρα και η στιγμή που τα άτομα αυτά θα μπορέσουν να έχουν μία πλήρη εκπαίδευση, έτσι ώστε να μπορέσουν να δουν τα πράγματα με ένα άλλο μάτι, το μάτι της αισιοδοξίας με το μάτι που θέλει μια σύγχρονη κοινωνία. Τα άτομα αυτά δεν είναι άτομα τα οποία θα πρέπει να πετάξουμε στον Καιάδα της κοινωνικής απομόνωσης. Είναι άτομα τα οποία θα πρέπει να τύχουντης ειδικής προσοχής της πολιτείας και να έχουν μια πλήρη αποδοχή από όλους μας. 'Εχουν δικαίωμα στη ζωή, έχουν δικαίωμα στην οικονομία έχουν δικαίωμα στην κοινωνική συνοχή.¶
Γι αυτό, λοιπόν, πιστεύουμε ότι με το νομοσχέδιο αυτό δίνεται μία
καινούρια διάσταση στην εκπαίδευση των ατόμων με ειδικές ανάγκες.¶ Τελειώνοντας ήθελα να ρωτήσω τη Νέα Δημοκρατία, αν θα ψηφίσει το
νομοσχέδιο αυτό. Δεν άκουσα αν το είπατε, κύριε συνάδελφε. Το είπατε;¶ ¶ 
ΓΕΩΡΓΙΟΣ ΒΟΥΛΓΑΡΑΚΗΣ: Δεν το ψηφίζουμε.¶
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν το είπατε, τότε χαίρομαι που και σεις θα το ψηφίσετε, γιατί θα είναι ένα νομοσχέδιο το οποίο θα έχει την ευρύτερη αποδοχή..¶.¶
ΓΕΩΡΓΙΟΣ ΒΟΥΛΓΑΡΑΚΗΣ: Σας είπα ότι δεν το ψηφίζουμε.¶
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Α, δεν το ψηφίζετε. Μάλιστα. Πήγα να πω μία καλή κουβέντα για σας, αλλά βλέπω ότι δυστυχώς ούτε τη μεγαλοψυχία γι
αυτά τα άτομα που μου είπατε ότι κόπτεται όλη η κοινωνία κλπ. ¶
Δεν το ψηφίζετε, χωρίς να μας πείτε τι είχατε κάνει εσείς στο
διάστημα το οποίο ήσασταν κυβέρνηση -μικρό ή μεγάλο δεν έχει σημασία- και τι πρόκειται να κάανετε γι αυτά τα άτομα. Δηλαδή θα τα αφήσετε έτσι, όπως ήταν παλαιότερα, να είναι απόβλητα τη κοινωνίας, να είναι οι περιφρονημένοι της κοινωνίας; ¶
Εμείς δεν θέλουμε αυτούς τους πολίτες ούτε περιφρονημένους ούτε απόβλητους. Θέλουμε τους πολίτες αυτούς περήφανους, να νιώθουν ότι ζουν σε μία κοινωνία πολιτισμένη, προηγμένη, που λόγω ακριβώς των ειδικών αναγκών, που έχουν, τυγχάνουν και της ιδιαίτερης προσοχής, προστασίας και μέριμνας της πολιτείας.¶
Μόνο έτσι θα αντιμετωπίσουμε αυτά τα άτομα και έτσι πιστεύω ότι το
νομοσχέδιο αυτό τα αντιμετωπίζει.¶
Κύριε Πρόεδρε, για την οικονομία του χρόνου, επειδή γνωρίζω πάρα πολύ ότι πολλοί συνάδελφοι θα ήθελαν να δευτερολογήσουν, αλλά και λόγω των ειδικών συνθηκών, θα σταματήσω εδώ την αγόρευσή μου και εάν χρειαστεί, θα τα πω ή επί των άρθρων ή στη δευτερολογία μου. Ευχαριστώ πολύ.¶ 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κατσιλιέρης έχει το λόγο.¶
ΠΕΤΡΟΣ ΚΑΤΣΙΛΙΕΡΗΣ: Κύριε Πρόεδρε, θα ήθελα να κάνω το εξής σχόλιο.           Το τελευταίο διάστημα η Αντιπολίτευση και κυρίως η Νέα Δημοκρατία
καταφεύγει πολύ συχνά στην καταγγελία, αλλά και στην αποχώρηση από διάφορα σχέδια νόμων που έρχονται στη Βουλή και φοβάμαι ότι το ίδιο θα έκανε και σήμερα, εάν δεν υπήρχε η ευαισθησία, μιας και το σχέδιο νόμου
αναφέρεται στα άτομα με ειδικές ανάγκες.¶
Νομίζω ότι το τελικό "όχι" σε αυτό το σχέδιο νόμου είναι η απάντησή της για το πώς βλέπει την προσέγγιση που πρέπει να έχουμε στα άτομα με ειδικές ανάγκες, δηλαδή στην εκπαίδευση των ατόμων με ειδικές εκπαιδευτικές ανάγκες.¶
Θα είχε νόημα, αξία, περιεχόμενο, εάν οι όποιες παρατηρήσεις της
Αξιωματικής Αντιπολίτευσης εστιάζονταν στο να βελτιώσουν την εκπαιδευτική μεταρρύθμιση συνολικότερα, το σχέδιο νόμου που συζητάμε σήμερα ειδικότερα. 'Ομως, από το Σεπτέμβρη του 1997 μέχρι σήμερα σε όλες τις εκδηλώσεις από όλα τα βήματα, μονότονα, με τον ίδιο τρόπο, έχει ένα λόγο κατεδαφιστικό, ένα λόγο που αρνείται τη μεταρρύθμιση και τη βαπτίζει απορύθμιση, που συνεχώς ζητάει την απόσυρση και την κατάργηση της εκπαιδευτκής μεταρρύθμισης.¶
Αντιλαμβάνεστε, λοιπόν, ότι είναι αδύνατον να βοηθήσει ουσιαστικά σε αυτά, που ειναι μία κατάκτηση του ελληνικού λαού. Σε λίγους μήνες, τον Ιούνιο, θα αποφοιτήσουν περίπου εβδομήντα δύο χιλιάδες μαθητές από την Γ' Λυκείου, ένα φυσιολογικό ποσοστό που δεν θα καταφέρει να πάρει το απολυτήριο του Ενιαίου Λυκείου, 5% - 10%. Μας οδηγεί σε έναν αριθμό περίπου εξήντα πέντε χιλιάδων μαθητών που θα έχουν το ενιαίο απολυτήριο στα χέρια και με το οποίο για πρώτη φορά θα μπουν στα ελληνικά πανεπιστήμια. Τις υπόλοιπες περίπου είκοσι χιλιάδες θέσεις θα καλύψουν οι μαθητές παρελθόντων ετών.¶
Αυτή, λοιπόν, είναι η απάντηση, αυτή είναι η κατάκτηση του ελληνικού λαού και ειδικότερα των νέων μας, που ξεκινούν με τον καινούριο αιώνα, το 2000, να μπαίνουν στα Ανώτερα Εκπαιδευτικά Ιδρύματα χωρίς εξετάσεις, ακριβώς με αυτό το αποτέλεσμα της εκπαιδευτικής μεταρρύθμισης, που τρία ολόκληρα χρόνια χτιζόταν και που φέρνει πλέον τα πρώτα ελπιδοφόρα μηνύματα αλλά και αποτελέσματα στους νέους ανθρώπους.¶
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αλεξόπουλος έχει το λόγο.¶
 ΓΕΩΡΓΙΟΣ ΑΛΕΞΟΠΟΥΛΟΣ: Κύριε Υπουργέ, το υπό συζήτηση σχέδιο νομου
είναι έντονα ουσιώδες και πρέπει να ρυθμίσει σοβαρά προβλήματα, τα οποία επεσώρευσε η ανεπάρκεια των μέχρι σήμερα νόμων που έχουν έλθει για συζήτηση στο Κοινοβούλιο.¶
Το πρόβλημα της αντιμετώπισης των ατόμων με ειδικές ανάγκες
απασχόλησε την κοινωνία από τα πανάρχαια χρόνια και συνεχίζει να την απασχολεί έντονα και ανθρώπινα. Δεν πρέπει να ξεχνάμε τον "Καιάδα" και την καταγραφή της ιδέας του ως διαδικασία κάθαρσης, ελάφρυνσης και απαλλαγής της κοινωνίας από το ανεπιθύμητο και δυσβάσταχτο βάρος.¶ 
Σήμερα η κοινωνία μας αφήνει να αναπτυχθούν οι πιο λεπτές ανθρώπινες
πτυχές, όπως η αλληλεγγύη και στοργή προς τα άτομα αυτά, που είναι 
κομμάτι της, και μάλιστα αρκετά υπολογίσιμο. Γι'αυτό πρέπει να ενσκύψουμε με σοβαρότητα στα καυτά προβλήματα των ατόμων με ειδικές ανάγκες και μάλιστα την ειδική αγωγή, η οποία θα τα εντάξει ως ισότιμα και ισόβαθμα μέλη στην κοινωνική ζωή και ακόμα την οικονομική παραγωγή.¶
'Εχω την αίσθηση πως το συζητούμενο νομοσχέδιο ενέχει στοιχεία προχειρότητας και ότι αγνοήθηκαν οι καλές φωνές και θετικές εισηγήσεις των ειδικών στο ζήτημα αυτό. Γιατί είναι γνωστό πως η παιδείας μας ταλανίζεται από απάθεια και αβεβαιότητα. Η Δημόσια Διοίκηση ήδη πάσχει βαρέως. Ο ΟΑΕΔ συγκλίνει με την ανεργία και την υποαπασχόληση. Το κοινωνικό κράτος είναι ανύπαρκτο και ο συνολικός οικονομικός προγραμματισμός τείνει πλέον στην άμεση κάλυψη των δεικτών και κριτηρίων για την ένταξή μας στην ΟΝΕ.¶
Μιλήσατε προηγουμένως, κύριε Υπουργέ, για τα πολυδύναμα σχολεία που σκέπτεσθε να κάνετε στις μεγαλουπόλεις. Η ουσιαστική αποστολή τους είναι αναμφισβήτηση, αλλά αγνοώντας ότι αυτά τα άτομα των ειδικών αναγκών, τα οποία είναι άτομα με νοητική ανεπάρκεια και ανωριμότητα, έχουν ιδιαίτερα σοβαρά προβλήματα όρασης, τυφλοί, κωφοί, βαρύκοοι, έχουν σοβαρά νευρολογικά ή ορθοπεδικά ελαττώματα ή προβλήματα υγείας και άλλες βιολογικές ανεπάρκειες. Αυτά τα άτομα δεν είναι δυνατόν να απομακρυνθούν από το οικείο περιβάλλον για τους γνωστούς αυτούς λόγους. 'Αρα, τα απομεμακρυσμένα πολυδύναμα ίσως είναι δυνατόν να αποβούν άκαρπα για την αδυναμία της πρόσβασης προς το κέντρο. Γι'αυτό εξετάστέ το και δείτε την αποτελεσματικότητά του.¶
Μιλήσατε για τα άλλα άρθρα και τις λοιπές διατάξεις, τις διατάξεις των εκκρεμών εκπαιδευτικών θεμάτων, τα οποία, είπατε, ότι εμείς στο
παρελθόν σε άλλο νομοθέτημα τα θέσαμε. Θα μπορούσατε να τα φέρετε σε ειδικό νομοσχέδιο να συζητηθούν με άνεση και σε βάθος αντιμετώπιση και όχι ως προεκλογικό σχεδίασμα άγρας ψήφων. Με τη βιαστική απόφασή σας για πρόωρες εκλογές εκβιάζετε και τη νομοθετική νομοτέλεια και επιδιώκετε καθαρά κομματικά οφέλη. Κινείσθε προκατειλημμένα να διατηρήσετε το καθεστώς των υμετέρων, ακόμα και στη βεβαία εκλογική σας αποτυχία.¶ 
'Οσον αφορά τα ΤΕΙ, που αναφερθήκατε, κύριε Υπουργέ, εισπράττετε τώρα
τις αποφάσεις του ποδαριού και της εκλογικής σκοπιμότητας με την οποία νομοθετούσατε στο παρελθόν. Αναφέρθηκε ο Κοινοβουλευτικός Εκπρόσωπός μας, ο κ. Βουλγαράκης, για τη θέση της Νέας Δημοκρατίας.¶
Κύριε Υπουργέ, το νομοθετικό σας συνονθύλευμα αν προχωρήσετε και το ψηφίσετε με την κομματική σας πλειοψηφία, θα επισωρεύσετε μεγάλες αδικίες σε άτομα και ομάδες ανθρώπων, ακόμα δε και σε ιδρύματα, που επί μακρά σειρά ετών έχουν προσφέρει τεράστιες υπηρεσίες στα άτομα με ειδικές ανάγκες και στο κοινωνικό σύνολο και την οικονομική προαγωγή των ατόμων με ειδικές ανάγκες.¶
Με τη δύναμη της καταναγκαστικής κομματικής σας πλειοψηφίας, αν δεν λάβετε υπόψη σοβαρές και εποικοδομητικές τροπολογίες που έχουν κατατεθεί, θα δημιουργήσετε τεράστιες αδικίες σε βάρος ατόμων και συντεχνιών που η ελλειπτικότητα και η κομματικοποιημένη σύνθεση του νομοσχεδίου δημιουργεί. Γι'αυτό καλείσθε, με ιδιαιτέρα προσοχή τουλάχιστον, να συμπεριλάβετε τις σωστές και δίκαιες τροπολογίες, στις οποίες στην 
κατ'άρθρο συζήτηση πρέπει να ενσκύψετε με προσοχή για αποφυγή αδικιών.              Ευχαριστώ.¶
ΠΡΟΕΔΡΕΥΩΝ (Παναγιώτης Ν. Κρητικός): Υπάρχει κανείς άλλος εκ των
κυρίων συναδέλφων που θέλει να δευτερολογήσει; ¶
Κανείς.¶
Κηρύσσεται περαιωμένη η συζήτηση επί της αρχής του νομοσχεδίου και
ερωτάται το Σώμα, εάν γίνεται δεκτό επί της αρχής.¶
ΠΟΛΛΟΙ ΒΟΥΛΕΥΤΕΣ: Δεκτό, δεκτό.¶
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.¶
ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία.¶
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Εθνικής Παιδείας και Θρησκευμάτων "Εκπαίδευση των ατόμων με ειδικές εκπαιδευτικές ανάγκες και άλλες διατάξεις" έγινε δεκτό επί της αρχής, κατά πλειοψηφία.¶
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;¶
 ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.¶
Με τη συναίνεση του Σώματος και ώρα 22.49' λύεται η συνεδρίαση για αύριο Τετάρτη 23 Φεβρουαρίου 2000 και ώρα 10.00' με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου αρμοδιότητος Υπουργείου Εθνικής Παιδείας και Θρησκευμάτων: "Εκπαίδευση των ατόμων με ειδικές εκπαιδευτικές ανάγκες και άλλες διατάξεις".¶
Ο ΠΡΟΕΔΡΟΣ                                            ΟΙ ΓΡΑΜΜΑΤΕΙΣ¶

