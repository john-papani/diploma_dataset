ΠΙΝΑNΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Γ΄
Πέμπτη 4 Ιουλίου 2002
ΘΕΜΑΤΑ
   Α΄ ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Δημόσιας Τάξης, σχετικά με τη λήψη των αναγκαίων μέτρων για τη λαθρομετανάστευση κλπ., σελ.
β) Προς τον Υπουργό Εργασίας και Κοινωνικών Ασφαλίσεων, σχετικά  με τη λήψη των αναγκαίων μέτρων για την εύρυθμη λειτουργία του Οργανισμού Γεωργικών Ασφαλίσεων, την ταχύτερη απονομή των συντάξεων κλπ.,. σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την κατασκευή σπιτιών στην περιοχή της Φαρκαδόνας του Νομού Τρικάλων, για τη φιλοξενία οικογενειών προσφύγων από τον Πόντο κλπ., σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1.΄Συζήτηση επί των τροπολογιών του σχεδίου νόμου του Υπουργείου Εθνικής Άμυνας: «Τροποποίηση διατάξεων στρατολογικής νομοθεσίας, ρύθμιση στρατιωτικών υποχρεώσεων ορισμένων κατηγοριών στρατευσίμων, ανυπότακτων και οπλιτών, θέματα επαγγελματιών οπλιτών και άλλες διατάξεις», σελ.
ΟΜΙΛΗΤΕΣ
Α. Επί των επικαίρων ερωτήσεων
ΜΠΕΝΟΣ Σ., σελ.
ΣΚΥΛΛΑΚΟΣ Α., σελ.
ΣΠΥΡΟΠΟΥΛΟΣ Ρ., σελ.
ΤΣΟΥΚΑΤΟΣ Θ., σελ.
ΦΟΥΝΤΟΥΚΙΔΟΥ Π., σελ.
ΧΡΥΣΟΧΟΪΔΗΣ Μ., σελ.
Β. Επί του σχεδίου νόμου του Υπουργείου Εθνικής Άμυνας.
ΓΙΑΝΝΑΚΟΠΟΥΛΟΣ Ι., σελ.
ΔΑΜΑΝΑΚΗ Μ., σελ.
ΚΑΡΑΤΖΑΦΕΡΗΣ Γ., σελ.
ΚΑΤΣΑΡΟΣ Ν., σελ.
ΚΟΥΡΟΥΜΠΛΗΣ Π., σελ.
ΚΩΝΣΤΑΝΤΙΝΟΥ Φ., σελ.
ΛΩΤΙΔΗΣ Λ., σελ.
ΠΑΠΑΛΗΓΟΥΡΑΣ Α., σελ.
ΠΑΥΛΙΔΗΣ Α., σελ.
ΣΚΟΠΕΛΙΤΗΣ Σ., σελ.
ΣΠΗΛΙΩΤΟΠΟΥΛΟΣ Σ., σελ
ΤΑΣΟΥΛΑΣ Κ., σελ.
ΦΟΥΝΤΟΥΚΙΔΟΥ Π., σελ.
ΠΡΑΚΤΙΚΑ  ΒΟΥΛΗΣ
Ι’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Β΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2002
ΣΥΝΕΔΡΙΑΣΗ  Γ΄
Πέμπτη 4 Ιουλίου 2002


	Αθήνα, σήμερα στις 4 Ιουλίου,  ημέρα Πέμπτη  και ώρα 10.47΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Θεόδωρο Τσουκάτο Βουλευτή Επικρατείας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί να ορισθεί άμεσα αντικαταστάτης ελεγκτού εσόδων στη Δ.Ο.Υ. Νάξου.
2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Κάτοικοι Αιγιάλης νήσου Αμοργού ζητούν την προσέγγιση περισσοτέρων πλοίων στο λιμάνι της Αιγιάλης κατά τη θερινή περίοδο.
3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί την προσέγγιση  περισσοτέρων πλοίων στο λιμάνι Αιγιάλης της Αμοργού κατά τη θερινή περίοδο.
4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί να παραταθεί η προθεσμία ρύθμισης των ανέλεγκτων φορολογικών υποθέσεων ετών 1993-98 για τις επιχειρήσεις του Νομού Κυκλάδων.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Ερμούπολης Σύρου ζητεί να παραταθεί η προθεσμία ισχύος του Δ/τος Πολεοδομίας της Ερμούπολης.
6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Δονούσας ζητεί την πύκνωση των ακτοπλοϊκών δρομολογίων από και προς τη νήσο Δονούσα.
7) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία Απόστρατοι Αξιωματικοί του Στρατού Ξηράς Νομού Καβάλας ζητούν την οικονομική προαγωγή και αποκατάστασή τους.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ανάκληση του πιλοτικού προγράμματος δασολογίου για το Νομό Λασιθίου.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα του εμπορικού κόσμου από το κλείσιμο των εκκρεμών φορολογικών υποθέσεων.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε εργασιακά και ασφαλιστικά προβλήματα των Σχολικών Φυλάκων.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ίδρυση εσπερινού λυκείου και ΤΕΕ στην Ιεράπετρα Κρήτης.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας  στο οποίο ζητείται η χρηματοδότηση για την απόκτηση ιδιόκτητου κτιρίου του Ρ/Σ Ηρακλείου.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός Σύλλογος Σφάκας – Σητείας – Λασιθίου ζητεί να μην εγκριθεί η εγκατάσταση κεραίας κινητής τηλεφωνίας σε κατοικημένη περιοχή του.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να του παραχωρηθεί η εκμετάλλευση του αιγιαλού στο Καλό Χωριό και στη νησίδα Σπιναλόγκα.
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Ιεράπετρας ζητεί να του παραχωρηθεί δημόσιο ακίνητο για τη στέγασή του.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία προτείνει την ίδρυση διεθνούς Κέντρου Ολυμπιακής Εκεχειρίας με έδρα το φρούριο της Σπιναλόγκας στην Ελούντα Κρήτης.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Επιτροπή Αθλητισμού της Νομαρχιακής Αυτοδιοίκησης Λασιθίου ζητεί την κατασκευή αθλητικών έργων στο Νομό Λασιθίου.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου αναφέρεται στα προβλήματα που έχουν προκύψει από τον τρόπο φορολόγησης των εμπόρων, βιοτεχνών και ελεύθερων επαγγελματιών για την εξαετία 1993-1998.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Βιοτεχνικό Πάρκο Αγίου Νικολάου ζητεί την κατασκευή έργων εξωτερικής υποδομής για την εύρυθμη λειτουργία του.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά  με την οποία ο Πολιτιστικός Σύλλογος Καστελλίου Μεραμπέλου Λασιθίου «Ο ΚΕΡΑΜΟΣ» ζητεί την ολοκλήρωση των εργασιών αναστήλωσης της Ιεράς Μονής στο Καστέλλι Φουρνής.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός Σύλλογος Καστελλιανών Μεραμπέλου Λασιθίου «Ο ΚΕΡΑΜΟΣ» ζητεί την αναπαλαίωση του κτιρίου που στέγαζε το πρώτο Σχολείο που λειτούργησε στη Φουρνή Κρήτης.
22) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Βουπρασίας Ηλείας ζητεί τον ηλεκτροφωτισμό της εθνικής οδού Πατρών – Πύργου στο ύψος της περιοχής του.
23) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Αρχαίας Ολυμπίας ζητεί την αύξηση του ποσού χρηματοδότησης για τη διοργάνωση εκδηλώσεων στο φεστιβάλ Αρχαίας Ολυμπίας.
24) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Επαγγελματιών Ιδιοκτητών Επιβατηγών Αυτοκινήτων ΤΑΞΙ Ηρακλείου, υποβάλλει προτάσεις του για το σχέδιο νόμου ρύθμισης θεμάτων επιβατικών Δ.Χ. αυτοκινήτων ΤΑΞΙ.
25) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Τεχνολογικό Εκπαιδευτικό ‘Ιδρυμα Κρήτης ζητεί να συμπεριληφθούν οι πτυχιούχοι του τμήματος συνεταιριστικών οργανώσεων και εκμεταλλεύσεων στο νόμο 2515/97 για την άσκηση του επαγγέλματος λογιστή – φοροτεχνικού.
26) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Επιμελητήριο Εύβοιας ζητεί την καταβολή δεδουλευμένων για την εκτέλεση των εργασιών διάνοιξης των δρόμων των Δήμων Εύβοιας στην περίοδο των χιονοπτώσεων.
27) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος των εν Αττική Κυμαίων ζητεί την ίδρυση και λειτουργία Πανεπιστημίου στην Κύμη Εύβοιας.
28) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Επιμελητήριο Εύβοιας ζητεί τη δημιουργία ενός Εμπορευματικού Σταθμού στην ευρύτερη περιοχή Χαλκίδας.
29) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η ΚΛΗΜΑ ΑΕ, Ξενοδοχειακές και Τουριστικές Επιχειρήσεις στα Πολιτικά Εύβοιας ζητεί τον επαναπροσδιορισμό οφειλών της βάσει του Ν. 2789/2000 από σύναψη δανείου με την ΕΤΒΑ.
30) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Τοπικό Συμβούλιο του Δημοτικού Διαμερίσματος Δίβρης του Δήμου Λαμιέων διαμαρτύρεται για τις παράνομες καταπατήσεις  δημοσίων δασικών εκτάσεων της περιοχής του από ιδιώτες.
31) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Κοινοπραξία Συνεταιρισμών Αμπελουργών Επαρχίας Θηβών ζητεί την επανεκτίμηση των ζημιών στην αμπελουργική παραγωγή στο οροπέδιο Δερβενοχωρίων από τον τελευταίο παγετό.
32) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Σύνδεσμος Επιχειρήσεων Τουρισμού Μαρμαρίου Εύβοιας διαμαρτύρεται για το κλείσιμο των δύο αρτοποιείων του Μαρμαρίου τις Κυριακές, εορτές και τις υπόλοιπες αργίες.
33) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Σύλλογος των εν Αττική Κυμαίων ζητεί την ίδρυση Πανεπιστημίου στην Κύμη Εύβοιας.
34) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Επαγγελματιών Λογιστών Κέρκυρας ζητεί η κατάθεση των δηλώσεων περαίωσης να ξεκινήσει στις 1/1/2002.
35) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας που αφορά στην επιτακτική ανάγκη προμήθειας πυροσβεστικού ελικοπτέρου στην Πυροσβεστική Υπηρεσία Κέρκυρας.
36) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η ’Ενωση Αστυνομικών Υπαλλήλων του Νομού Κέρκυρας αντιτίθεται στη μεταφορά της έδρας του αστυνομικού ελικοπτέρου από την Κέρκυρα στο αεροδρόμιο των Ιωαννίνων.
37) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί τη συνέχιση της λειτουργίας των Υγειονομικών Επιτροπών Επαγγελματικών Νόσων στο ΙΚΑ.
38) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Χίου ζητεί την έγκριση κατασκευών στις επισκευαστικές αντισεισμικές εργασίες  3ου – 8ου  Δημοτικών Σχολείων Χίου και 1ου ΤΕΕ που έχουν ενταχθεί στο Γ’ ΚΠΣ/ΠΕΠ Β.Αιγαίου.
39) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Αδελφότης Ψαριανών ζητεί χρηματοδότηση της Β’ Φάσης Λιμενικών Εγκαταστάσεων Ψαρών από το Γ’ ΚΠΣ.
40) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία οι Δικηγορικοί Σύλλογοι Ελλάδας ζητούν τη μη επιβολή ΦΠΑ στις δικηγορικές υπηρεσίες.
41) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η ΕΛΜΕ Καρδίτσας αντιτίθεται στην κατάργηση ειδικοτήτων στα ΤΕΕ Καρδίτσας.
42) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Σύλλογος Διατελεσάντων Προέδρων Κοινοτήτων του Νομού Δωδεκανήσου ζητεί τη χορήγηση των δώρων και των άλλων ευεργετημάτων των Πολιτικών Συνταξιούχων του Δημοσίου στα μέλη του.
43) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία το Επιμελητήριο Κιλκίς ζητεί τη μετάθεση της έναρξης της προθεσμίας υποβολής σημειωμάτων για τις εκκρεμείς φορολογικές υποθέσεις περιόδου 1993-1998  για την 1/10/2002.
44) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα προβλήματα του Δήμου  Ρίου Αχαίας σχετικά με την ταφή των απορριμμάτων.
45) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις αντιδράσεις των ιδιοκτητών εστιατορίων για τη δημιουργία χώρων για μη καπνιστές.
46) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις αυθαιρεσίες στο ΑΣΕΠ όπως οι μισθοί που εκκρεμούν για τους προσληφθέντες συμβασιούχους στο ΠΕΑΚ.
47) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην απόφαση του Κεντρικού Αρχαιολογικού Συμβουλίου για την οικοδόμηση του οικοπέδου απέναντι του Αρχαίου Ωδείου.
48) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο αίτημα της επιτάχυνσης της παράδοσης της Περιμετρικής Πατρών.
49) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την αποκομιδή και την ταφή απορριμμάτων κατόπιν εισαγγελικής εντολής στο Δήμο Αιγίου.
50) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις επικίνδυνες παραλείψεις για τη δημόσια υγεία στην εμποροπανήγυρη του Δήμου Παραλίας Αχαίας.
51) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο αίτημα του Δήμου Πατρέων για την αποκατάσταση του οδοστρώματος σε τμήματα του εθνικού δικτύου τα οποία διέρχονται από την Πάτρα.
52) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Επιμελητήριο Εύβοιας ζητεί να ληφθούν μέτρα για την αποκατάσταση των πληγέντων επιχειρηματιών του Νομού Εύβοιας από τα ακραία καιρικά φαινόμενα της φετινής περιόδου.
53) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η κυρία Φανή Ψαθά, καθηγήτρια Φυσικής Αγωγής και πρωταθλήτρια ελευθέρας πάλης γυναικών, ζητεί την επαγγελματική της αποκατάσταση στο δημόσιο.
54) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Χρήστος Μαραβέλης, κάτοικος Γιάλτρων Εύβοιας πολιτικός μηχανικός, ζητεί να προσληφθεί στο Δημόσιο.
55) Ο Βουλευτής Δωδεκανήσου κ.  ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Αγροτικός Συνεταιρισμός Κάσου ζητεί τη δωρεά ενός Ι.Χ. φορτηγού αυτοκινήτου ωφέλιμου φορτίου 20 τόνων για τη μεταφορά των εμπορευμάτων και οικονομική ενίσχυση για την επισκευή των κτιριακών του εγκαταστάσεων.
56) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας που αφορά σε καταγγελίες τοπικού φορέα της Καρυστίας για την καιροσκοπική διάθεση των διαχειριστών του προγράμματος Natura 2000.
57) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί τη λήψη μέτρων για τη βιωσιμότητα των ταμείων των μελών της.
58) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο βοηθός Νομάρχη Δωδεκανήσου, διαφωνεί με την πρόθεση ψήφισης νόμου για το «βασικό μέτοχο» αναφορικά με τη λειτουργία της τοπικής ραδιοφωνίας.
59) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο βοηθός Νομάρχη Δωδεκανήσου ζητεί την τροποποίηση του άρθρου 1 παρ. ζζ του π.δ. 86/98 που αφορά στην οστρακοκαλλιέργεια.
60) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο βοηθός Νομάρχη Δωδεκανήσου ζητεί την άμεση τροποποίηση του ν. 2912/2001.
61) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία πρώην μέλη του Δ.Σ. Νοσοκομείου Καλύμνου ζητούν την προμήθεια νέου θαλάμου αποσυμπίεσης για το νοσοκομείο Καλύμνου.
62) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Αγίου Γεωργίου Τυμφρηστού Φθιώτιδας ζητεί τη λειτουργία του αστυνομικού τμήματος της περιοχής του σε 24ωρη βάση.
63) Ο Βουλευτής Θεσσαλονίκης κ. ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Συμβασιούχων ΟΠΑΠ ΑΕ  ζητεί να μετατραπεί η σύμβαση τω μελών του σε σύμβαση εργασίας αορίστου χρόνου για όσους έχουν προσληφθεί στον ΟΠΑΠ και επί σειρά ετών εργάζονται χωρίς διακοπή.
64) Ο Βουλευτής Θεσσαλονίκης κ. ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να θεσμοθετηθεί η πρόσληψη των πολύτεκνων εκπαιδευτικών κατά 10% χωρίς την προηγούμενη συμμετοχή τους σε διαγωνισμό του ΑΣΕΠ.
65) Ο Βουλευτής Θεσσαλονίκης κ. ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Αποφοίτων Τμήματος Μουσικών Σπουδών Ιονίου Πανεπιστημίου «Μάριος Δ. Μαυροειδής» και ο Σύλλογος Αποφοίτων Τμήματος Μουσικών Σπουδών Πανεπιστημίου Αθηνών ζητούν την αναθεώρηση του νομοθετικού πλαισίου πρόσληψης εκπαιδευτικών του κλάδου Μουσικής στην Πρωτοβάθμια και Δευτεροβάθμια Εκπαίδευση.
66) Ο Βουλευτής Θεσσαλονίκης κ. ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Εργατοϋπαλλήλων Αθηναϊκής Χαρτοποιίας «SOFTEX» ζητεί την πολιτική παρέμβαση ώστε να αποφευχθεί το κλείσιμο της εταιρείας.
67) Ο Βουλευτής Θεσσαλονίκης κ. ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η ’Ενωση Συνεταιριστικών Τραπεζών Ελλάδος ζητεί την ευνοϊκή μεταρρύθμιση του συστήματος φορολόγησης των Συνεταιριστικών Τραπεζών.
68) Ο Βουλευτής Θεσσαλονίκης κ. ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η ’Ενωση Συνταξιούχων – Εφέδρων Παθόντων Ανδρών Σωμάτων Ασφαλείας ζητεί την επίλυση των προβλημάτων συνταξιοδότησης των Αποστράτων των Ενόπλων Δυνάμεων και των Σωμάτων Ασφαλείας.
69) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Ιερός Ενοριακός Ναός Κοιμήσεως Θεοτόκου Ρέντη Πειραιώς ζητεί οικονομική ενίσχυση για την αποπεράτωση των εργασιών του Ιερού Ναού.
70) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ με αναφορά του ζητεί τη χορήγηση επιδόματος σε συνταξιούχους του Δημοσίου που προσέφεραν διακεκριμένες υπηρεσίες στην ανάπτυξη των Γραμμάτων και των Τεχνών και τους απονεμήθηκε τιμητική σύνταξη.
71) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η ΠΡΟΧΑΡΤ ΑΒΕΕ επισημαίνει τις νομοθετικές διατάξεις από το νομοσχέδιο περί αποκρατικοποιήσεων, οι οποίες πλήττουν επιχειρήσεις της Πανελλήνιας Ένωσης Εμπόρων Χάρτου.
72) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία οι κάτοικοι της περιοχής Ντρένια Αμπελακίων Σαλαμίνας ζητούν τον αποχαρακτηρισμό της περιοχής τους από δασική έκταση και την ένταξή της στο πολεοδομικό σχέδιο της περιοχής Ντρένια.
73) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η κυρία Β. Αργύρη, κάτοικος Εύβοιας, ζητεί τη βελτίωση των όρων συνταξιοδότησής της.
74) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μεσσαπίων Εύβοιας ζητεί οικονομική ενίσχυση για την κάλυψη των δράσεων πυροπροστασίας καθώς και των δαπανών που προήλθαν από τις πλημμύρες και τις χιονοπτώσεις τον περασμένο χειμώνα.
75) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία οι κάτοικοι και καλλιεργητές του Δημοτικού Διαμερίσματος Χρυσοβίτσας Ιωαννίνων ζητούν τη χρήση και καλλιέργεια εκτάσεών τους που βρίσκονται πλησίον έργων της ΔΕΗ και δεν επηρεάζουν τη λειτουργία της.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1059/24-8-01 ερώτηση δόθηκε με το υπ’ αριθμ. 2171/22-10-01 έγγραφο από τον Υπουργό Εργασίας η ακόλουθη απάντηση:
      «Απαντώντας στην αριθμ. ΕΡΏΤΗΣΗ 1059/2001, που κατατέθηκε στη Βουλή από το Βουλευτή κ. Σ. Χατζηγάκη, για τα θιγόμενα σ’ αυτή θέματα αρμοδιότητάς μας σας πληροφορούμε τα εξής:
      Τα προγράμματα ολοκληρωμένων παρεμβάσεων εγκρίθηκαν για τους Νομούς Φθιώτιδας, Ιωαννίνων, Γρεβενών, Άρτας, Θεσπρωτίας, Πρέβεζας και Λάρισας, αφού λήφθηκαν υπόψη:
      α) τα στοιχεία του Ινστιτούτου Περιφερειακής Ανάπτυξης που φανερώνουν στη συγκεκριμένη περιοχή υψηλούς δείκτες βιομηχανικής παρακμής και
      β) η Έκθεση του Ινστιτούτου Εργασίας (ΙΝ.Ε.) για τους δείκτες ανεργίας της ως άνω περιοχής.
      Το ποσό επιχορήγησης που  καταβάλλεται στους νέους ελεύθερους επαγγελματίες διαφέρει έναντι αυτού που καταβάλλεται σε όσους εντάσσονται στα Προγράμματα Ολοκληρωμένων Παρεμβάσεων λόγω των ιδιαιτεροτήτων που παρουσιάζονται (περιοχές με βιομηχανική παρακμή, υψηλοί δείκτες ανεργίας).
      Έχουν ήδη ξεκινήσει να εφαρμόζονται σε όλη την Επικράτεια (συμπεριλαμβανομένου και του νομού Τρικάλων) από τον Οργανισμό Απασχόλησης Εργατικού Δυναμικού (ΟΑΕΔ) τα παρακάτω προγράμματα:
      α) Πρόγραμμα επιχορήγησης Νέων Ελεύθερων Επαγγελματιών (Ν.Ε.Ε.) 2001.
      β) Πρόγραμμα απόκτησης εργασιακής εμπειρίας 8.300 ανέργων, ηλικίας έως 30 ετών πτυχιούχων ΑΕΙ –ΤΕΙ, διπλωματούχων ΙΕΚ, αποφοίτων ΤΕΛ (με ειδικότητα), ΕΠΛ (με ειδικότητα) και ΤΕΕ Β΄ Κύκλου (STAGE 2001). Η προθεσμία υποβολής αιτήσεων για τα δύο ανωτέρω προγράμματα έληξε στις 14-9-2001 και ήδη εκδόθηκαν οι πίνακες μοριοδότησης του προγράμματος των Ν.Ε.Ε.
      Ο Υπουργός
      ΑΝΑΣΤΑΣΙΟΣ ΓΙΑΝΝΙΤΣΗΣ»
      2. Στην με αριθμό 1843/4-10-01 ερώτηση δόθηκε με το υπ’ αριθμ. 41076/22-10-01 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ερώτησης 1843/4.10.01 που κατέθεσε ο Βουλευτής κ. Φ. Κουβέλης για το αντικείμενο του θέματος και μετά από σχετικό έγγραφο της Νομαρχιακής Αυτοδιοίκησης Αρκαδίας, σας πληροφορούμε τα εξής:
      - Το υψομετρικό και τοπογραφικό διάγραμμα της περιοχής υποβλήθηκε θεωρημένο από τον Δήμο Τρίπολης και σ’ αυτό έγινε στις 25-9-2000 ο καθορισμός των οριογραμμών με βάση τα τοπογραφικά στοιχεία της περιοχής. Οι οριογραμμές του ρέματος καθόριζαν πλάτος κοίτης μεταβαλλόμενο λόγω της ιδιομορφίας της περιοχής.
      - Ο Δήμος Τρίπολης συμφώνησε με τον καθορισμό αυτόν με την 346/3-10-2000 απόφαση του Δ.Σ. του Δήμου.
      - Συντάχθηκε η επικυρωτική απόφαση της Ν.Α. Αρκαδίας και δεν υπογράφηκε  προκειμένου να συνεξετασθεί ο καθορισμός ενόψη και της από 19-3-2000 ένστασης του κ. Δ. Λεούση ιδιοκτήτη παρακείμενου οικοπέδου.
      - Έγινε στις 30-5-2001 επανακαθορισμός των οριογραμμών ώστε το ρέμα κατά το δυνατό να έχει ενιαίο πλάτος.
      - Ο Δήμος Τρίπολης με την 298/12-6-2001 απόφασή του, συμφώνησε και έτσι εκδόθηκε η 3636/10-7-2001 επικυρωτική απόφαση της Ν.Α. Αρκαδίας.
      Ο Υφυπουργός
      Κ. ΚΑΙΣΕΡΛΗΣ»
      3. Στην με αριθμό 1143/29-8-01 ερώτηση δόθηκε με το υπ΄ αριθμ. 2913/19-10-01 έγγραφο από τον Υπουργό Μεταφορών η ακόλουθη απάντηση:
      «Σε απάντηση της ερώτησης με αριθμό 1143/29-8-2001 που κατέθεσε στη Βουλή ο Βουλευτής κ. Σωτήρης Κούβελας, σας γνωρίζουμε τα παρακάτω:
      1. Οι εισπράξεις του Τέλους Εκσυγχρονισμού Ανάπτυξης Αεροδρομίων σε ό,τι αφορά το αεροδρόμιο Θεσσαλονίκης, από την αρχή της επιβολής του και μέχρι 31 τον Ιούνιο 2001, ανέρχονται σε 51.8 δις δρχ.  
      2. Σε πλήρη εξέλιξη βρίσκεται η υλοποίηση του προγράμματος Ανάπτυξης και Εκσυγχρονισμού του Κρατικού Αερολιμένα Θεσσαλονίκης «ΜΑΚΕΔΟΝΙΑ».
      Στόχος του προγράμματος είναι η αναβάθμιση του , σε ένα σύγχρονο ασφαλές και ανταγωνιστικό αεροδρόμιο στην ευρύτερη περιοχή της Νοτιοανατολικής Ευρώπης.  
      Πρόοδος -Χρονοδιάγραμμα υλοποίησης Προγράμματος.  
      - Έχουν κατασκευασθεί έργα αξίας 20 δις δρχ. με βασικότερα τα εξής:
      α. Εργασίες εκσυγχρονισμού και βελτίωσης της λειτουργικότητας και αισθητικής του Αεροσταθμού 
      β. Η ανατολική επέκταση του Αεροσταθμού 
      γ. Δάπεδα στάθμευσης αεροσκαφών 
      δ. Νέος αντιολισθηρός τάπητας στο διάδρομο 16/34 
      ε. Η αναβάθμιση της φωτοσήμανσης και του ILS του διαδρόμου 16/34 στην κατηγορία ΙΙ. 
      Αναφορικά με το σύστημα αυτό, σημειώνουμε ότι απαιτείται χρόνος (ανελαστικός)δύο μηνών για τη δημοσιοποίηση στον Διεθνή Οργανισμό Πολιτικής Αεροπορίας των νέων διαδικασιών .Μέσα στο διάστημα αυτό θα ολοκληρωθεί η εκπαίδευση του προσωπικού και θα γίνουν οι τελικοί έλεγχοι . Επομένως το ILS κατηγορίας ΙΙ του 16/34 θα τεθεί σε επιχειρησιακή εκμετάλλευση εντός της φετινής χειμερινής περιόδου.  
      ζ. Η εγκατάσταση του ΙLS κατηγορίας Ι στο διάδρομο 10/28, το οποίο στις 61912001 τέθηκε σε επιχειρησιακή εκμετάλλευση .  
      η. Η κατασκευή του πύργου RADΑR στην Περαία και η εγκατάσταση του ηλεκτρονικού εξοπλισμού. Λειτουργεί σε πλήρη επιχειρησιακή εκμετάλλευση εδώ και ένα χρόνο.  
      -Βρίσκονται σε εξέλιξη οι εργολαβίες:
α. Κατασκευή παράλληλου τροχόδρομου (χερσαίο τμήμα 10/28) 	9,0 δις δρχ. 
β. Δυτική επέκταση Αεροσταθμού . 					9,50 δις δρχ.  
γ. Κατασκευή οδού πρόσβασης προς RADΑR Περαίας 		0,25 δις δρχ.
Συνολικού Προϋπολογισμού 					         18,75 δις δρχ.
- Έχουν προκηρυχθεί και βρίσκονται σε φάσεις δημοπράτησης ή ανάθεσης τα έργα:
α. Ενοποίηση κεντρικών χώρων Αεροσταθμού 				2,65 δις δρχ. 
β. Εμπορευματικός σταθμός 						5,50 δις δρχ. 
γ. Επέκταση διαδρόμου  τροχόδρομου 10/28 			         75,00 δις δρχ. Συνολικού Προϋπολογισμού 					         83,15 δις δρχ.
-Εντός του Σεπτεμβρίου 2001 προκηρύσσεται το έργο της Νέας Κυκλοφοριακής Ρύθμισης προϋπολογισμού 8.00 δις δρχ.  
Η μελέτη του νέου υπερσύγχρονου Αεροσταθμού δυνατότητας εξυπηρέτησης 8,0 εκατομ. επιβατών ετησίως βρίσκεται στην φάση της εκπόνησης της μελέτης εφαρμογής με προβλεπόμενο χρόνο ολοκλήρωσης το 2002 ώστε μέχρι τέλους του ιδίου έτους να προχωρήσει η δημοπράτηση του έργου εκτιμώμενου προϋπολογισμού 100,00 δις δρχ.  
Οι πιστώσεις που απαιτούνται συνολικά για την ολοκλήρωση του προγράμματος ανάπτυξης ανέρχονται στο ποσό των 220.000 δις δρχ. και είναι εξασφαλισμένες.
α. Έχουν εγκριθεί 84,00 δις δρχ από το Γ΄ Κ.Π.Σ. που θα καλύψουν το κόστος της κατασκευής των έργων:
      - Επέκταση διαδρόμου  τροχόδρομου 10/28.
      - Κατασκευή παράλληλου τροχόδρομου (χερσαίο τμήμα 10/28) 
      β. Οι υπόλοιπες απαιτούμενες πιστώσεις των 136 δις δρχ θα καλυφθούν από το Τέλος Εκσυγχρονισμού και Ανάπτυξης Αεροδρομίων (Τ.Ε.Α.Α.). 
      Ο Υπουργός
      ΧΡΙΣΤΟΣ ΒΕΡΕΛΗΣ»
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 3/1.7.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Δημόσιας Τάξης, σχετικώς με τη λήψη των αναγκαίων μέτρων για τη λαθρομετανάστευση κ.λπ.
      Η επίκαιρη ερώτηση του κ. Τσουκάτου έχει ως εξής:
      «Τα τελευταία χρόνια η λαθρομετανάστευση  έχει γίνει ένα από τα σημαντικότερα ζητήματα της ελληνικής κοινωνίας και λαμβάνει πλέον ανησυχητικές διαστάσεις. Η αύξηση των λαθρομεταναστών, κυρίως μέσω Τουρκίας τόσο από τα θαλάσσια σύνορα όσο και από τη συνοριακή περιοχή του Έβρου προσλαμβάνει ανησυχητικές διαστάσεις. 
      Ο ελληνικός λαός χωρίς εντάσεις ξενοφοβίας και ρατσισμού ανησυχεί πραγματικά για τη δυνατότητα της χώρας και την αντοχή της ως προς τον αριθμό οικονομικών μεταναστών που μπορεί να αντέξει. Υπάρχει ανησυχία στους πολίτες σε σχέση με τον συνεχώς αυξανόμενο αριθμό οικονομικών μεταναστών τόσο για την ασφάλειά τους όσο και για τις θέσεις εργασίας, δύο ζητήματα που δεν αντιμετωπίζονται με ακραίες λαϊκιστικές θέσεις και ακραίες πολιτικές αντιλήψεις. 
      Ερωτάται ο κύριος Υπουργός:
      1. Πόσους οικονομικούς μετανάστες αντέχει η χώρα; Πόσοι νόμιμοι ζουν σήμερα στη χώρα;
      2. Ποιες θα είναι οι μακροπρόθεσμες πολιτικές της Κυβέρνησης με ορίζοντα εικοσαετίας και ένα πλαίσιο μέτρων για την αντιμετώπιση ενός προβλήματος που σήμερα οξύνεται και χρειάζεται να προσφέρουμε:
      Ασφάλεια στον Έλληνα πολίτη χωρίς εντάσεις, φαινόμενα ρατσισμού και ξενοφοβίας. 
      Συνεργασία με άλλες γειτονικές χώρες. Θωράκιση των συνόρων.
Σεβασμός των ανθρωπίνων δικαιωμάτων με ευαισθησία και κοινωνική δικαιοσύνη.»
Το λόγο έχει ο Υπουργός Δημόσιας Τάξης κ. Χρυσοχοϊδης.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ο κ. Τσουκάτος με την επίκαιρη ερώτηση, την οποία κατέθεσε, εκφράζει και αυτός την αγωνία του για ένα τεράστιο οικονομικό, κοινωνικό και πολιτικό πρόβλημα, που έχει ανακύψει στη χώρα μας τα τελευταία χρόνια. Αυτό το πρόβλημα απασχολεί όλες τις ευρωπαϊκές χώρες, εξαιτίας της μετακίνησης πληθυσμών από την Ανατολή προς το Νότο και προς το Βορρά. Οι άνθρωποι αυτοί αναζητούν καλύτερη τύχη.
       Η Ελλάδα μέσα σε δώδεκα χρόνια έχει δεχθεί περίπου επτακόσιες χιλιάδες μετανάστες, οι οποίοι ζουν πια νόμιμα στη χώρα. Η ελληνική πολιτεία ψήφισε τρεις νόμους στη δεκαετία του 1990, για την ενσωμάτωσή τους στη χώρα μας. Το αποτέλεσμα ήταν ότι μπορεί να πει κανείς ότι όλη αυτή η διαδικασία προχωράει ικανοποιητικά και κυρίως ότι οι μετανάστες απολαμβάνουν των κοινωνικών ατομικών, συνταγματικών και όποιων άλλων δικαιωμάτων δικαιούται και ο Έλληνας πολίτης.
	Το κρίσιμο πρόβλημα συνίσταται στο πώς θα αντιμετωπίσουμε αποφασιστικά αυτό το κύμα της λαθρομετανάστευσης και τους ανθρώπους αυτούς, οι οποίοι αναζητούν καλύτερη τύχη, δεδομένου μάλιστα ότι δυστυχώς η Ελλάδα αυτό το πρόβλημα δεν μπορεί να το λύσει μόνη της σήμερα. 
	Αντιλαμβανόμαστε όλοι ότι εάν το πρόβλημα συνεχιστεί θα έχουμε εκρηκτικά κοινωνικά και οικονομικά προβλήματα. Πριν από λίγες μέρες στην Αίθουσα αυτήν εξέφρασα την αγωνία μου για το ότι η Ελλάδα πλέον δεν μπορεί να δεχθεί άλλους οικονομικούς μετανάστες, διότι από εκεί και πέρα τα προβλήματα θα είναι ακριβώς όλα αυτά, τα οποία συναντούμε πολλές φορές στις ευρωπαϊκές χώρες και βεβαίως θα αναπτυχθούν ακροδεξιές και φασιστικές αντιλήψεις για την παρουσία των μεταναστών στη χώρα. 
	Γι’ αυτόν ακριβώς το λόγο, έχουν ληφθεί μια σειρά από μέτρα. Γνωρίζετε πολύ καλά ότι η Ελλάδα αυτήν τη στιγμή έχει πέντε χιλιάδες συνοριακούς φύλακες, οι οποίοι κάνουν μια εξαιρετική δουλειά, αντιμετωπίζοντας αποτελεσματικά και αποφασιστικά τη λαθρομετανάστευση. 
      Από την άλλη, όμως, πλευρά, είναι προφανές ότι η Ελλάδα, ως εξωτερικό σύνορο της Ευρώπης, δεν μπορεί από μόνη της να σηκώσει τα βάρη που συνεπάγεται η γεωγραφική της θέση. 
      Εμείς και κυρίως οι Ιταλοί που σηκώνουμε ένα πολύ μεγάλο οικονομικό και κοινωνικό βάρος από τη λαθρομετανάστευση, ζητήσαμε από την Ευρωπαϊκή Ένωση και λήφθηκαν σχετικές αποφάσεις, όπως ξέρετε πολύ καλά, στην τελευταία Σύνοδο Κορυφής της Σεβίλλης, προκειμένου να στηριχθούμε οικονομικά και επιχειρησιακά προκειμένου να αντιμετωπίσουμε αυτό το πρόβλημα. 
      Ακόμη, έχουμε ζητήσει, και ήδη βρίσκεται σε εξέλιξη, ένα επιχειρησιακό σχέδιο για την προστασία των συνόρων και ήδη αυτή η πρώτη φάση του σχεδίου εξελίσσεται αυτήν τη στιγμή. 
      Επιπλέον θέλω να σας πω με ικανοποίηση, κύριε συνάδελφε, επειδή το θέτετε στην ερώτησή σας, ότι τον τελευταίο καιρό καταπολεμάται αποφασιστικά η μαύρη εργασία στην Ελλάδα. Όπως ξέρετε, όσοι δουλεύουν στην Ελλάδα είναι νομιμοποιημένοι, έχουν την πράσινη κάρτα και το Υπουργείο Εργασίας και Κοινωνικών Ασφαλίσεων με τους επιθεωρητές του ασκεί συνεχώς ελέγχους για να αντιμετωπιστεί το πρόβλημα της μαύρης εργασίας. 
      Το κρίσιμο ζήτημα για μας, και θέλω να το τονίσω αυτό, είναι το θέμα της ασφάλειας του Έλληνα πολίτη. Δημοκρατία σημαίνει πρώτα ασφάλεια. Η ασφάλεια είναι προϋπόθεση της δημοκρατίας. Και, όπως ξέρετε, για την ασφάλεια έχουν ληφθεί μια σειρά από μέτρα και αυτά τα μέτρα επεκτείνονται σε όλη τη χώρα. Σε λίγους μήνες στην Αττική θα υπάρξουν νέες επιχειρησιακές δυνάμεις, οι οποίες θα αντιμετωπίσουν και το πρόβλημα της λαθρομετανάστευσης, αλλά θα εμπεδώσουν και την ασφάλεια στο Λεκανοπέδιο, μιας και εδώ είναι οι περισσότερες δυνάμεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
      Παραβίασα το χρόνο μου. Τελειώνω, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. Ολοκληρώστε τη φράση σας και θα συνεχίσετε στη δευτερολογία σας. 
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε. 
      Αυτήν τη στιγμή επιχειρούμε να εφαρμόσουμε και στην Αττική ένα νέο επιχειρησιακό σχέδιο με συχνή και πυκνή αστυνομική παρουσία, προκειμένου να εμπεδωθεί αποτελεσματικά το αίσθημα ασφάλειας. 
      Νομίζω ότι τα μέτρα αυτά έχουν αποδώσει, δεδομένου ότι πέρα από τη μείωση της εγκληματικότητας, είναι αισθητή η εικόνα της ασφάλειας της χώρας και όλη αυτή η πραγματικότητα καθιστά την Ελλάδα μια από τις πιο ασφαλείς χώρες στην Ευρώπη, όπως επανειλημμένα έχει διακηρυχθεί απ΄ όλους. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσουκάτος έχει το λόγο.
      ΘΕΟΔΩΡΟΣ ΤΣΟΥΚΑΤΟΣ: Κατ’ αρχάς, ευχαριστώ τον κύριο Υπουργό και θέλω δημόσια επειδή το θέμα της τρομοκρατίας είναι στην επικαιρότητα να συγχαρώ και τον Υπουργό και τις δυνάμεις της Αστυνομίας για τη σωστή αντιμετώπιση, στάση, χωρίς καμία διάθεση εκμετάλλευσης, γιατί είναι μια μεγάλη εθνική υπόθεση, που πρέπει να την αντιμετωπίσουμε όλοι μαζί.
      Κύριε Πρόεδρε, κύριοι συνάδελφοι, είναι δεδομένη η αγωνία των Ελλήνων πολιτών για τη συνεχιζόμενη αύξηση των οικονομικών μεταναστών στη χώρα μας. Πρέπει πολύ πειστικά να απαντήσουμε, γιατί αυτό αρχίζει και παίρνει διαστάσεις. Η Ελλάδα των δέκα εκατομμυρίων πόσους οικονομικούς μετανάστες αντέχει; Και το ρωτάω έτσι ώστε και με βάση αυτά που είπε ο κύριος Υπουργός, πρώτα απ’ όλα να παρέχει ασφάλεια στους πολίτες της και είναι το πρώτο κύριο και βασικό. Ένα δεύτερο, να μην υπάρχει μία αγωνία των Ελλήνων πολιτών σε σχέση με τις θέσεις εργασίας που αντικειμενικά καταλαμβάνουν οι οικονομικοί μετανάστες. Και ένα τρίτο βέβαια, να μη δημιουργούνται φαινόμενα ρατσισμού, ξενοφοβίας, αλλά να αντιμετωπίσουμε αυτούς τους κατατρεγμένους με ευαισθησία, κοινωνική δικαιοσύνη, σεβόμενοι τα ανθρώπινα δικαιώματα.
      Επειδή το φαινόμενο αυτό οξύνεται μέρα με τη μέρα, δεν πιστεύω ότι πρέπει να σταματήσουμε την αντιμετώπιση ή να πάμε με αργούς ρυθμούς. Θεωρώ ότι πρέπει να υλοποιήσουμε πολιτικές μακροπρόθεσμες με βάση κάποιες παραδοχές. Και χαίρομαι που ο κύριος Υπουργός βλέπει ότι η χώρα πλέον δεν αντέχει άλλους οικονομικούς μετανάστες. Πρέπει να είναι πλέον μια στάνταρ παραδοχή και από εκεί να ξεκινάνε όλα. 
      Πρέπει να στραφούμε στην Ευρωπαϊκή Ένωση, γιατί η αντιμετώπιση του φαινομένου δεν μπορεί να γίνει μόνο από μας και σε επίπεδο οικονομικής βοήθειας και σε επίπεδο κοινών πολιτικών. Πρέπει πριν οδηγηθούμε σε εντάσεις να ακολουθήσουμε με μεγαλύτερη ένταση πολιτικές ένταξης σε όσους ζουν νόμιμα στην Ελλάδα. Πολύ σωστά πρέπει να γίνει και πολύ σκληρός έλεγχος σε σχέση με τη μαύρη εργασία, όπως επίσης βέβαια να αποτρέψουμε να έλθουν άλλοι οικονομικοί μετανάστες. 
      Κλείνω πιστεύοντας ότι πραγματικά η χώρα δεν αντέχει άλλους οικονομικούς μετανάστες. Χρειάζονται πολιτικές με ορίζοντα εικοσαετίας, γιατί πραγματικά είναι ένα φαινόμενο που θα οξύνεται κάθε μέρα που περνάει. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Συμφωνώντας, κύριε Πρόεδρε, απόλυτα με το συνάδελφο, θέλω να προσθέσω ότι τον τελευταίο καιρό πράγματι έχουμε ένα αυξημένο κύμα λαθρομετανάστευσης από την πλευρά της Τουρκίας και προς την κατεύθυνση αυτήν πέρα από τη λήψη μέτρων στον εθνικό μας χώρο θέλω να πω ότι έχουμε υπογράψει μία συμφωνία επαναπροώθησης με την Τουρκία. Αυτήν τη στιγμή μετά την ψήφιση στο ελληνικό Κοινοβούλιο της συμφωνίας αυτής, πάμε πια στην υλοποίησή της, στην εφαρμογή της. Βρισκόμαστε ήδη στο στάδιο της συγκρότησης της μεικτής επιτροπής, προκειμένου να δοκιμάσουμε στην πράξη κατά πόσο η Τουρκία θα σεβαστεί την υπογραφή της. Ελπίζω ότι μέσα από τις διμερείς επαφές με την Τουρκία, αλλά και τις επαφές που γίνονται σε ενωσιακό επίπεδο, σε επίπεδο Ευρωπαϊκής Ένωσης να στηριχθεί και η ίδια η Τουρκία να αντιμετωπίσει τα δικά της προβλήματα, αλλά κυρίως να σεβαστεί τις συμφωνίες τις οποίες υπέγραψε.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η  με αριθμό 4/1-7-2002 επίκαιρη ερώτηση της Βουλευτού της Νέας Δημοκρατίας κας Παρθένας Φουντουκίδου προς τον Υπουργό Εργασίας και Κοινωνικών Ασφαλίσεων, σχετικώς με τη λήψη των αναγκαίων μέτρων για την εύρυθμη λειτουργία του Οργανισμού Γεωργικών Ασφαλίσεων, την ταχύτερη απονομή των συντάξεων κλπ.
      Η επίκαιρη ερώτηση της κας Φουντουκίδου έχει ως εξής:
      «Παρά τις επανειλημμένες οχλήσεις και ερωτήσεις στο Κοινοβούλιο, η ταλαιπωρία των ασφαλισμένων από τις καθυστερήσεις, παρά τις τεράστιες προσπάθειες των εργαζομένων λόγω των σημαντικών ελλείψεων προσωπικού είναι κανόνας, γιατί ο απαιτούμενος μέσος όρος για τη χορήγηση συντάξεων ξεπερνά τον ένα με ενάμιση χρόνο. Εάν δε, εμφανιστεί η παραμικρή εμπλοκή, ο χρόνος αυτός αγγίζει την τριετία. Η διεκπεραίωση των αιτήσεων της διαδοχικής ασφάλισης δεν προχωρά, παρ’ ότι έχει παρέλθει πενταετία από τη λειτουργία του αρμόδιου  τμήματος.
      Περίπου 295 κενά εξειδικευμένου προσωπικού, που θα κάλυπτε τις ανάγκες του Οργανισμού και θα εξυπηρετούσε τους ασφαλισμένους, εξακολουθούν να μένουν στην πλειονότητά τους ακάλυπτα.
      Επειδή η κατάσταση στον ΟΓΑ είναι εκρηκτική, οι εργαζόμενοι κατεβαίνουν σε απεργίες και οι ασφαλισμένοι μέχρι την έκδοση της σύνταξής τους αντιμετωπίζουν πρόβλημα επιβίωσης και υπερβολική ταλαιπωρία. Οι δε υποσχέσεις για ρύθμιση των εισφορών, που δεν έχουν καταβληθεί έγκαιρα από τους ασφαλισμένους προκειμένου να προχωρήσει η διαδικασία της σύνταξής τους, δεν υλοποιούνται.
      Γι’ αυτό ερωτάσθε, κύριε Υπουργέ:
      Γνωρίζετε την κατάσταση που επικρατεί στον ΟΓΑ, την ταλαιπωρία των ασφαλισμένων, τις καθυστερήσεις των συντάξεων, τη μη υλοποίηση εκκρεμών ρυθμίσεων καθώς και τα παράπονα των εργαζομένων;
      Τι μέτρα θα πάρετε για την εύρυθμη λειτουργία του συστήματος τόσο στα υπάρχοντα καταστήματα (Αθήνας, Θεσσαλονίκης) όσο και στα νέα που προτίθεσθε να ιδρύσετε, ώστε να εξασφαλίσετε όσο το δυνατό πιο σύντομο χρόνο χορήγησης συντάξεων;»
      Ο Υφυπουργός Εργασίας και Κοινωνικών Ασφαλίσεων, κ. Σπυρόπουλος, έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 
      Κύριοι συνάδελφοι, πιστεύω ότι το θέμα αυτό έχει απαντηθεί αρκετές φορές. Βέβαια έρχεται και επανέρχεται. Θέλω να επισημάνω, αξιοποιώντας και την ερώτηση της συναδέλφου, τα εξής: 
      Όπως είναι γνωστό σε όλους -και στην κα Φουντουκίδου-  με το ν. 2485/ 1987 ο Ο.Γ.Α. μετετράπη, ουσιαστικά για πρώτη φορά, σε κύριο φορέα ασφάλισης. Η προσαρμογή στη νέα λειτουργική πραγματικότητα δεν είναι μια εύκολη υπόθεση. Στο χρονικό διάστημα που μεσολάβησε από τότε μέχρι σήμερα έχουν γίνει μια σειρά ακόμη βελτιωτικές θεσμικές ρυθμίσεις, προκειμένου να κατοχυρώσουν και να εμπεδώσουν το ρόλο του φορέα κύριας ασφάλισης. 
      Σε σχέση με τις καθυστερήσεις των συντάξεων θέλω να πω τα εξής: Ένα τμήμα των καθυστερήσεων οφείλεται ακριβώς στην εμπειρία που θα έπρεπε το ίδιο προσωπικό να αποκτήσει, στην αλλαγή της λειτουργικής δομής, που θα έπρεπε εκ των πραγμάτων να συμβεί, και βέβαια στην έλλειψη προσωπικού. 
      Πώς έχουν τα πράγματα και τι γίνεται; Σε σχέση με την κύρια σύνταξη, με τη σύνταξη γήρατος, το χρονικό διάστημα απονομής, η καθυστέρηση δηλαδή, δεν υπερβαίνει τους εννέα μήνες. Γίνεται μεταξύ τεσσάρων και εννέα μηνών. Υπάρχει μια πρόσθετη καθυστέρηση για την απόδοση των συντάξεων αναπηρίας, δεδομένου ότι, όπως και στο Ι.Κ.Α., μεσολαβούν οι συνεδριάσεις δύο επιτροπών, της πρωτοβάθμιας και της δευτεροβάθμιας. Οι καθυστερήσεις είναι από οκτώ έως δώδεκα μήνες. 
      Έρχομαι τώρα στο επίμαχο θέμα που αφορά τον υπολογισμό της διαδοχικής ασφάλισης. Εδώ υπάρχουν δύο προβλήματα: 
      Το ένα πρόβλημα αφορά τη συνεργασία του Ο.Γ.Α. ειδικότερα με ασφαλιστικούς οργανισμούς, στους οποίους θα πρέπει να ανατρέξει ο Ο.Γ.Α. για το συνυπολογισμό της διαδοχικής ασφάλισης. Στη Γερμανία, στο Βέλγιο και αλλού υπάρχει σημαντική καθυστέρηση και από τη μεριά των ασφαλιστικών αυτών οργανισμών. Υπάρχει, όμως, αδυναμία. Το έχουμε ξαναπεί στη Βουλή. Δεν υπάρχει η αυτόνομη μηχανογραφική υποδομή στον Ο.Γ.Α. για την επεξεργασία αυτών των στοιχείων. Τα στοιχεία αυτά τα επεξεργάζεται το Κ.Η.Υ.Κ.Ι. και υπήρξε μια καθυστέρηση. 
      Θέλω να διαβεβαιώσω και την κυρία συνάδελφο, αλλά και το Τμήμα ότι όλες οι εκκρεμείς υποθέσεις σε σχέση με τη διαδοχική ασφάλιση θα έχουν ολοκληρωθεί στο τέλος του τρέχοντος έτους. 
      Θέλω να κλείσω μέσα στα περιθώρια το χρόνου που μου δίνεται. Στο τέλος του χρόνου γίνονται πάνω από ενενήντα προσλήψεις, με βάση διαδικασίες που έχουν προσδιοριστεί από το Α.Σ.Ε.Π. τον προηγούμενο χρόνο και εκτελούνται. Με τους υπαλλήλους αυτούς θα μπορούν να στελεχωθούν και τα δεκατρία περιφερειακά τμήματα. 
      Πέρα, όμως, από αυτό –θα αναφέρω συμπληρωματικά στοιχεία στη δευτερολογία μου- στο σχέδιο νόμου που έρχεται σε λίγες μέρες στη Βουλή –νομίζω στο Α΄ Τμήμα- και αφορά την Αγροτική Εστία υπάρχουν πρόσθετες προσλήψεις που θα εγκριθούν για τον Ο.Γ.Α.. Είναι θέμα οργάνωσης του μεγάλου αυτού οργανισμού σε φορέα κύριας ασφάλισης -οι καθυστερήσεις από εκεί προέρχονται- και κυρίως, βέβαια, υπάρχει έλλειψη προσωπικού. Και τα δύο αυτά μέχρι το τέλος του χρόνου θα έχουν καλυφθεί ουσιαστικά. Το 2003 δεν νομίζω ότι θα υπάρχουν καθυστερήσεις. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κα Φουντουκίδου. 
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, το πρόβλημα δεν είναι αν έχετε απαντήσει πολλές φορές στη Βουλή. Σας λέω ότι θα κληθείτε να απαντήσετε και πάλι και να απολογηθείτε και να λογοδοτήσετε, γιατί το αποτέλεσμα είναι καθυστερήσεις και ταλαιπωρία των ασφαλισμένων. Δεν μπορεί να μην το γνωρίζετε. 
      Αντίθετα, εσείς μου φανήκατε απόλυτα ικανοποιημένος από τις αποδόσεις σας. Εγώ έχω ακριβώς απέναντί μου τον ίδιο Υπουργό, ο οποίος στις 31/10/2002 διαβεβαίωνε σε αυτήν την Αίθουσα ότι σε σύντομο χρονικό διάστημα, που δεν θα ξεπεράσει το δεύτερο εξάμηνο του 2002, οι καθυστερήσεις και οι υπερβάσεις θα είναι λογικές, με στόχο να μην υπάρχει καμία καθυστέρηση. 
      Υποσχεθήκατε, επίσης, εκατό προσλήψεις πολύ σύντομα και ότι στο πρώτο νομοσχέδιο του Υπουργείου σας θα αντιμετωπίζατε το πρόβλημα.
      Συνεπώς εγώ θα ήθελα να δεχθώ και τις διαβεβαιώσεις σας, που αφορούν τους προσεχείς μήνες, αλλά δυστυχώς δεν με αφήνει η ανακολουθία που υπάρχει στους λόγους και στην πρακτική σας.
      Αυτή είναι η κατάσταση, όπως την περιγράφετε εσείς; Θα σας πω εγώ ποια είναι η κατάσταση: ο κ. Δημήτριος Πετρίδης περιμένει σύνταξη αναπηρίας και δεν του τη χορηγούνε, γιατί δεν είχε πληρώσει το 1997, που είχε πρόβλημα υγείας ο άνθρωπος. Τι θα κάνετε, δηλαδή; Θα τον δικαιώσετε μετά θάνατον; Θέλετε να σας πω σε ποιο στάδιο βρίσκονται οι πολυτεκνικές συντάξεις στη Θεσσαλονίκη; Εξετάζονται οι αιτήσεις του Νοεμβρίου. Οι συντάξεις αναπηρίας, που ζητείται επανάληψη και επανεξέταση, καθυστερούν επτά μήνες και στο ενδιάμεσο οι άνθρωποι είναι απλήρωτοι. Και οι καθυστερήσεις συνεχίζονται και όταν υπάρχει ένα παραμικρό πρόβλημα, η παραμικρή εμπλοκή, μπορεί να φτάσουν τα τρία χρόνια, κύριε Υπουργέ.
      Ξέρετε ποια είναι η στελέχωση του καταστήματος της Θεσσαλονίκης; Υποσχεθήκατε ότι θα ρυθμίσετε το θέμα. Το μόνο που καταφέρατε είναι να κάνετε το τηλεφωνικό κέντρο. Το αφήσατε όμως χωρίς τηλεφωνητές! Δώδεκα άτομα είναι κατ’ ουσίαν οι μόνιμοι εργαζόμενοι εκεί. Και έχετε μερικούς συμπληρωματικούς με σύμβαση. Οι άλλοι είναι γιατροί και φαρμακοποιοί και εξυπηρετούν το 21% των ασφαλισμένων. Τέτοια υποκαταστήματα σκέφτεστε να δημιουργήσετε και στις άλλες επαρχιακές πόλεις;
      Οι εργαζόμενοι στον ΟΓΑ κατέβηκαν σε απεργία και πρώτη φορά δεν είχαν συντεχνιακά προβλήματα, μόνο κατήγγειλαν ότι είναι ανεξέλεγκτες πλέον οι καθυστερήσεις, κύριε Υπουργέ. Είναι ανεξέλεγκτες και αυτό σημαίνει ταλαιπωρία για τον κόσμο.
      Είναι εμφανής η αδυναμία σας να δώσετε λύσεις. Ή, αν θέλετε, για να είμαι πιο ρεαλίστρια, θα πω ότι προφανώς δεν είναι στις προτεραιότητές σας. Αγνοείτε ένα σημαντικό κομμάτι του ελληνικού πληθυσμού, ίσως γιατί δεν έχει τη δύναμη να αντιδράσει, ίσως γιατί εύκολα τους τσακίζετε και τους βάζετε στο περιθώριο. Η αλήθεια είναι ότι έχουν πρόβλημα επιβίωσης και η αλήθεια είναι ότι ο ΟΓΑ πάσχει, κύριε Υπουργέ. Μην κωφεύετε ούτε στις εκκλήσεις των εργαζομένων ούτε στις προειδοποιήσεις των συναδέλφων σας σε αυτήν την Αίθουσα. Και φαντάζομαι ότι και οι δικοί σας οι ψηφοφόροι θα αντιμετωπίζουν κάποιο πρόβλημα.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κυρία Φουντουκίδου, σας απάντησα αρκετά ήπια και απολύτως ειλικρινά. Και βέβαια θέλω να επιβεβαιώσω και την προηγούμενη απάντησή μου, γιατί σας είπα τα ίδια πράγματα ακριβώς και δεν νομίζω ότι υπάρχει ουδεμία ανακολουθία. Σας είχα πει…
      ΠΑΡΘΕΝΑ ΦΟΥΝΤΟΥΚΙΔΟΥ: Ζητήσατε…
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σας παρακαλώ, μη με διακόπτετε.
      Σας είχα πει και τότε, σας λέω και σήμερα ότι το δεύτερο εξάμηνο του 2002 θα έχουν ολοκληρωθεί οι προσλήψεις –το Σεπτέμβριο ολοκληρώνονται- και οι ρυθμοί θα έχουν αλλάξει. Αυτό σας είπα τότε, αυτό σας είπα και σήμερα. Πού είναι η ανακολουθία; Σας είπα, λοιπόν, ότι και τότε δεν ήμασταν ικανοποιημένοι και τώρα δεν είμαστε. Σας είχα πει και τότε ακριβώς τα ίδια πράγματα, μόνο που εσείς δεν τα κατανοείτε. Και προσπαθείτε βέβαια να αποδείξετε πράγματα, τα οποία ο ελληνικός λαός και οι αγρότες ξέρουν.
      ΠΑΡΘΕΝΑ ΦΟΥΝΤΟΥΚΙΔΟΥ: Σας υπενθυμίζω απλά ότι πέρασαν οκτώ μήνες.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Οι αγρότες τα ξέρουν και ξέρουν πολύ καλά…
      ΠΡΟΕΔΡΕΥΩΝ (Κωνσταντίνος Γείτονας): Κυρία Φουντουκίδου, σας παρακαλώ.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Οι αγρότες ξέρουν ότι για το ΠΑ.ΣΟ.Κ. πάντα ήταν πρώτη πολιτική προτεραιότητα. Αν τώρα όψιμα εσείς θέλετε να μιλάτε για αγρότες, δικαίωμά σας. Δεν μπορείτε όμως σε καμία περίπτωση –ούτε πείθετε κανέναν- να ισχυριστείτε ότι το ΠΑ.ΣΟ.Κ. δεν είχε πάντα ως πρώτη πολιτική προτεραιότητα τα συμφέροντα των αγροτών. Μήπως εσείς ψηφίσατε το ν. 2485/1997; Δεν ήσασταν ούτε…
      ΠΑΡΘΕΝΑ ΦΟΥΝΤΟΥΚΙΔΟΥ: Τι λέτε, κύριε Υπουργέ;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Στην Βουλή δεν ψηφίσατε τη μετατροπή του ΟΓΑ σε κύριο φορέα ασφάλισης.
      ΠΑΡΘΕΝΑ ΦΟΥΝΤΟΥΚΙΔΟΥ: Τι λέτε τώρα;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Τι λέω; Μέσα στη Βουλή ήμουνα!
      ΠΑΡΘΕΝΑ ΦΟΥΝΤΟΥΚΙΔΟΥ: Κι εγώ ήμουν εισηγήτρια.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θέλω, λοιπόν, να επισημάνω…
      ΠΡΟΕΔΡΕΥΩΝ (Κωνσταντίνος Γείτονας): Θα σας παρακαλέσω να σταματήσουν οι διακοπές.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): … ότι αναγνωρίζουμε πράγματι ότι το εγχείρημα της μετατροπής του ΟΓΑ σε κύριο φορέα ασφάλισης δεν είναι εύκολο. Ξέρουμε πολύ καλά –και το ξέρετε κι εσείς πολύ καλά- ότι η διαδικασία προσλήψεων είναι χρονοβόρα διαδικασία. Ολοκληρώνεται ο βασικός σχεδιασμός των προσλήψεων το Σεπτέμβριο, από τον Οκτώβριο θα μπορούν να λειτουργούν σωστά στελεχωμένα τα περιφερειακά τμήματα και οι αποδόσεις της σύνταξης γήρατος, αλλά κυρίως της σύνταξης αναπηρίας, θα έχουν αποκατασταθεί.
      Υπάρχει το πρόβλημα της απόδοσης της διαδοχικής σύνταξης που είναι ένα δύσκολο πρόβλημα. 
      ΠΑΡΘΕΝΑ ΦΟΥΝΤΟΥΚΙΔΟΥ: Υπάρχουν εννέα χιλιάδες αιτήσεις. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ωστόσο θέλω να σας πω ότι σε συνεργασία με το ΚΗΥΚΙ θα εξομαλυνθεί. Όμως, θέλω να καταλάβετε ότι υπάρχουν περιπτώσεις που ό,τι και να κάνουμε δεν θα μπορούμε να επισπεύσουμε, γιατί πάρα πολλοί αγρότες δικαιούχοι διαδοχικής ασφάλισης και ιδιαίτερα από τη βόρεια Ελλάδα θα πρέπει να έχουν απαντήσεις από ασφαλιστικούς οργανισμούς του εξωτερικού. Και επειδή η συνεργασία ΟΓΑ με αυτούς τους οργανισμούς δεν έχει την εμπειρία του ΙΚΑ καθυστερεί. Άρα, λοιπόν, είναι αναπόφευκτες αυτές οι καθυστερήσεις. Δεν εξαρτώνται από μας και δεν μπορούν αυτά γρήγορα να βελτιωθούν. Πρέπει να πούμε την αλήθεια. 
      Συνοψίζοντας σας λέω ότι αυτά που σας είχα πει την προηγούμενη φορά, αυτά θα συμβούν μέσα στους χρόνους που είχαμε δεσμευτεί. Δεν έχουμε καμία αδυναμία, έχουμε απόλυτη συνέπεια, έχουμε απόλυτη προτεραιότητα για το θέμα αυτό και εν πάση περιπτώσει ό,τι και να λέτε, δεν πρόκειται ποτέ να πείσετε τους αγρότες ότι το ΠΑΣΟΚ και η Κυβέρνησή του δεν έχει ως πρώτη πολιτική προτεραιότητα τους αγρότες και τα συμφέροντά τους. 
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 5/1-7-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τους Υπουργούς Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, Περιβάλλοντος, Χωροταξίας και Δημοσίων Έργων, σχετικώς με την κατασκευή σπιτιών στην περιοχή της Φαρκαδόνας του Νομού Τρικάλων, για τη φιλοξενία οικογενειών προσφύγων από τον Πόντο κλπ. 
      Η ερώτηση του κ. Σκυλλάκου έχει ως εξής: 
      «Στη Φαρκαδόνα Τρικάλων ζουν εδώ και δέκα χρόνια 103 οικογένειες προσφύγων Ποντίων σε κοντέϊνερ. Οι συνθήκες διαβίωσης είναι άθλιες δεδομένου ότι το καλοκαίρι με τον καύσωνα δεν μπορούν να μπουν μέσα, ενώ το χειμώνα ξεπαγιάζουν από το κρύο. 
      Να σημειωθεί ότι κυβερνητικοί παράγοντες, αλλά και ο ίδιος ο Πρωθυπουργός είχαν δεσμευτεί για τη λύση του προβλήματος, αλλά μέχρι σήμερα δεν έχει γίνει τίποτα. 
      Οι άνθρωποι αυτοί συνεχίζουν να ζουν σε άθλιες συνθήκες και δικαιολογημένα η αγανάκτηση όλων είναι έντονη, γιατί είναι στην πλειοψηφία τους άνεργοι και δεν έχουν εισοδήματα. 
      Ερωτώνται οι κύριοι Υπουργοί εάν προτίθεται η κυβέρνηση να ικανοποιήσει το αίτημα των 103 οικογενειών να κατασκευαστούν καινούρια σπίτια και να τους δοθούν ώστε να σταματήσει επιτέλους η ταλαιπωρία τους».
     Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Σταύρος Μπένος. 
     ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
     Επιτέλους, αγαπητέ συνάδελφε, το προεδρικό διάταγμα για την πολεοδόμηση της περιοχής, που θα διατεθεί στις εκατόν τρεις οικογένειες είναι στο Συμβούλιο της Επικρατείας. Οφείλω απ’ αυτό το Βήμα να ζητήσω εκ μέρους της Κυβερνήσεως συγγνώμη για τις καθυστερήσεις και το εννοώ αυτό που λέω. Βεβαίως η γραφειοκρατική πλευρά ήταν πολύ επαχθής γιατί η περιοχή, όπως ξέρετε, κύριε συνάδελφε, ήταν έξω από το σχέδιο της πόλης και έξω μάλιστα από τις ρυθμίσεις του γενικού πολεοδομικού σχεδίου. Δεν ήταν απλώς η ρυμοτόμηση που έπρεπε να γίνει, έπρεπε να αλλάξει και το γενικό πολεοδομικό σχέδιο. Τέλος πάντων –επειδή ο περισσότερος κόσμος δεν καταλαβαίνει αυτές τις καθυστερήσεις- αυτά έληξαν. Το προεδρικό διάταγμα είναι στο Συμβούλιο της Επικρατείας και ελπίζω, αγαπητέ συνάδελφε, σε πολύ σύντομο πια χρονικό διάστημα να αρχίσει η κατασκευή των σπιτιών. Η κατασκευή θα γίνει σύμφωνα με το ν. 2790. Δηλαδή θα δοθούν στους ανθρώπους αυτούς δάνεια κατά μέσο όρο δεκαπέντε εκατομμύρια σε κάθε οικογένεια. Τα δάνεια αυτά θα έχουν δυο χρόνια περίοδο χάριτος, θα έχουν 80% επιδότηση του επιτοκίου, που έτσι και αλλιώς είναι πολύ χαμηλό, είναι στο 6%. Κατά βάση μιλάμε για άτοκα δάνεια ή για να το πούμε πολύ απλά το τοκοχρεολύσιο που θα κληθούν να δίνουν μετά τα δύο χρόνια της περιόδου χάριτος θα είναι περίπου εκατό χιλιάδες δραχμές το μήνα. Αυτό βγαίνει περίπου. Επίσης πρέπει να σας πω ότι η έκδοση της άδειας θα χορηγηθεί δωρεάν και η πολιτεία θα καλύψει, σε συνεργασία με τον τοπικό δήμο, όλα τα απαιτούμενα έργα υποδομής στην περιοχή, που θα τοποθετηθούν αυτές οι εκατόν τρεις οικογένειες. Ευχαριστώ. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ:  Άκουσα με προσοχή τον κύριο Υφυπουργό, ο οποίος είπε πως σύντομα θα τελειώσουμε με το προεδρικό διάταγμα. Αυτό βεβαίως είναι θετικό. Όμως αυτό δεν αναιρεί την ταλαιπωρία που για πολλά χρόνια έχουν υποστεί οι άνθρωποι αυτοί. 
      Φοβάμαι όμως ότι δεν αρκεί ακόμα και αν υλοποιηθεί η υπόσχεσή σας ότι σε λίγους μήνες θα τελειώσει αυτή η υπόθεση. Δηλαδή η ταλαιπωρία τους δεν θα τελειώσει για τον εξής λόγο: Τα 15 εκατομμύρια, αν υπολογίσουμε τα θεμέλια και το ρίξιμο ενός μπετού δεν φθάνουν σε τίποτα. Μια γκαρσονιέρα κάνει 15 εκατομμύρια. Είναι άνθρωποι φτωχοί, άνεργοι. Ακόμα και αν αξιοποιήσουν τις δυνατότητες του νόμου, θα φθάσουν σε ένα ορισμένο σημείο. Στην καλύτερη περίπτωση θα φτιάξουν ένα έως δύο δωμάτια, δηλαδή καραγιαπί. Ούτε στα τούβλα δεν θα μπορέσουν να φθάσουν. 
      Άρα δεν θα λυθεί το πρόβλημα της στέγασής τους, διότι ψηφίστηκε μεν αυτός ο νόμος, αλλά οι ρυθμίσεις του νόμου δεν οδηγούν με επάρκεια στο να αντιμετωπιστεί το πρόβλημα. Μόνο για τις περιπτώσεις εκείνων, οι οποίοι έχουν μαζέψει λεφτά θα μπορούσαν να συμπληρώσουν, αφού βάλουν βαθιά το χέρι στην τσέπη. Εάν υπάρχουν τέτοιες οικογένειες δεν θα κάθονται στα κοντέϊνερς. Θα νοικιάσουν κάποιο σπιτάκι. Δεν θα ζουν κάτω από συνθήκες καύσωνα ή κρύου. 
      Συνεπώς ποιο είναι το πρόβλημα; Να προχωρήσουν αυτές οι διαδικασίες. Η γνώμη μας είναι η Κυβέρνηση να επανεξετάσει το ζήτημα της χρηματοδότησης. Τα 15 εκατομμύρια δεν φθάνουν με τίποτα. Αυτό θα προκαλέσει παραπάνω παραμονή στα κοντέϊνερς. Ακόμα και αν ξεκινήσουν τα θεμέλια, μέχρι να τελειώσουν και να εγκατασταθούν μετά από πέντε ή δέκα χρόνια, ανάλογα με το τι έσοδα έχουν, θα μείνουν τουλάχιστον μια δεκαετία οι περισσότεροι εκεί, μπορεί και  μόνιμα. Πώς θα τελειώσουν τα σπίτια τους; Υπάρχουν μεγάλες δυσκολίες. 
      Τι σημαίνει αυτό; Σημαίνει ότι πέρα από την επανεξέταση της χρηματοδότησης, πρέπει να δείτε τι θα γίνει και με αυτά τα κοντέϊνερς. Εδώ στους σεισμόπληκτους, κάτω από τη γενική κατακραυγή, δόθηκαν αιρκοντίσιον και, αν δεν κάνω λάθος, κάποιο φθηνό ρεύμα. Εκεί δεν έχουν δοθεί ούτε αιρκοντίσιον. Βεβαίως το χειμώνα έχουν κάποιες ηλεκτρικές σόμπες. Αμφιβάλλω ακόμα αν έχουν τις ίδιες ευκολίες, όπως το να πληρώνουν φθηνότερα το ρεύμα, γιατί ξοδεύουν ρεύμα και το χειμώνα και το καλοκαίρι. Όλα αυτά θα πάρουν χρόνια, κύριε Υπουργέ. Πρέπει να τα εξετάσετε και από αυτήν τη σκοπιά. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ως προς το σκέλος του κόστους της κατασκευής, που έθεσε ο συνάδελφος, το ποσό αυτό είναι ρεαλιστικό, αγαπητέ συνάδελφε,. Σκεφθείτε δηλαδή μια μέση κατοικία, που είναι εκατό τετραγωνικά. Για μια πενταμελή οικογένεια είναι επαρκής μία τέτοια κατοικία. Το κόστος για τα εκατό τετραγωνικά είναι 150.000 το τετραγωνικό με τιμές αγοράς. 
      Αν λάβετε υπόψη σας ότι πάρα πολλοί από τους πολίτες της περιοχής εκείνης είναι και οικοδόμοι οι ίδιοι και θα συνεργαστούν μεταξύ τους για να φτιάξουν τα σπίτια, πιστεύω ότι θα είναι επαρκές το ποσό και δεν θα έχουμε αυτό το φαινόμενο να φτιάχνουν τα θεμέλια, όπως λέτε, και δύο δωμάτια και τα τούβλα και να σταματάνε εκεί. Ελπίζω ότι θα πάει καλά, αλλά πάντως σε κάθε περίπτωση εμείς είμαστε ανοικτοί να επανεξετάσουμε και το ύψος του δανείου, όπως άλλωστε έχει γίνει σε αλλεπάλληλες υπουργικές αποφάσεις. 
      Κατά τα άλλα σημειώνω και όλα τα άλλα που είπατε, προκειμένου στο μεταβατικό στάδιο να τους δώσουμε τις καλύτερες δυνατές συνθήκες. Θα μεταφέρω τις παρατηρήσεις σας, αγαπητέ συνάδελφε. Σας βεβαιώνω γι’ αυτό. Όπως επίσης και την πρότασή σας για τα κλιματιστικά, προκειμένου το διάστημα που θα μείνουν εκεί να είναι τουλάχιστον οι συνθήκες ανθρώπινες.
      Σας ευχαριστώ που μας δώσατε την ευκαιρία να αναπτύξουμε το θέμα με την ερώτησή σας.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης των άρθρων και του συνόλου του σχεδίου νόμου του Υπουργείου Εθνικής Άμυνας: «Τροποποίηση διατάξεων στρατολογικής νομοθεσίας, ρύθμιση στρατιωτικών υποχρεώσεων ορισμένων κατηγοριών στρατευσίμων, ανυποτάκτων και οπλιτών, θέματα επαγγελματιών οπλιτών και άλλες διατάξεις».
     Έχει ολοκληρωθεί η συζήτηση και η ψήφιση των άρθρων και εισερχόμαστε στην συζήτηση των τροπολογιών. 
     Θα συζητηθούν με τη σειρά, που έχουν κατατεθεί. 
     Την έχετε τη σειρά κύριοι συνάδελφοι;
     ΙΩΑΝΝΗΣ ΓΙΑΝΝΑΚΟΠΟΥΛΟΣ: Να συζητήσουμε πρώτα τις υπουργικές και μετά τις εμπρόθεσμες, κύριε Πρόεδρε. 
     ΠΡΟΕΔΡΕΥΩΝ (Κωνσταντίνος Γείτονας): Έχετε μπροστά σας όλοι τις τροπολογίες, είναι πέντε υπουργικές τροπολογίες και υπάρχουν και τροπολογίες Βουλευτών, δεκαπέντε εμπρόθεσμες και έξι εκπρόθεσμες. 
     Θέλετε να γίνει η συζήτηση όλων μαζί των υπουργικών τροπολογιών ή καλύτερα να συζητήσουμε μία προς μία;
     ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, θα ήταν καλύτερα μία προς μία. Είναι απλούστερο και συντομότερο. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Συμφωνώ, κύριε Πρόεδρε, επειδή είναι απλούστερο και συντομότερο, όπως είπε ο εισηγητής της Πλειοψηφίας.
      ΠΡΟΕΔΡΕΥΩΝ (Κωνσταντίνος Γείτονας): Καλώς. Είμαι όμως υποχρεωμένος να ρωτήσω τι θέλει το Τμήμα. 
      Προχωρούμε, λοιπόν, στη συζήτηση της πρώτης τροπολογίας με γενικό αριθμό 993 και ειδικό 111, της 18.6.2002. Είναι η τροπολογία που αφορά ρυθμίσεις για τους στρατευσίμους που είναι αθλητές στους Ολυμπιακούς Αγώνες του 2004 και υπογράφεται από τους Υπουργούς Εθνικής Άμυνας, Οικονομίας και Δικαιοσύνης. 
      Το λόγο έχει ο εισηγητής της Πλειοψηφίας, κ. Γιαννακόπουλος.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κύριοι συνάδελφοι, με την τροπολογία με γενικό αριθμό 993 και ειδικό 111 παρέχεται η δυνατότητα χορήγησης με απόφαση του Υπουργού Άμυνας τιμητικής άδειας μεγαλύτερης των δέκα ημερών στους υπηρετούντες στις Ένοπλες Δυνάμεις αθλητές. Επίσης, όπως αναφέρεται στην δεύτερη παράγραφο, παρέχονται διευκολύνσεις για τις μεταθέσεις των στρατευσίμων αθλητών, δηλαδή να μετατίθενται σε μονάδες και υπηρεσίες πλησίον αθλητικών κέντρων για όσο χρονικό διάστημα κρίνεται απαραίτητο, κατά περίπτωση.
      Επίσης, κύριε Πρόεδρε, παρέχεται η δυνατότητα ονομαστικής εισόδου στην Ελλάδα και παραμονής για όσο χρόνο χρειαστεί για την προετοιμασία, αλλά και κατά τους Ολυμπιακούς Αγώνες των αθλητών που συμμετέχουν στους Ολυμπιακούς Αγώνες, όπως είπα, καθ’ όλη τη διάρκεια της προετοιμασίας. Εδώ έχω να πω το εξής. Παρέχεται η δυνατότητα και στους ανυπότακτους αθλητές χωρίς στρατολογικές κυρώσεις. Οι ανυπότακτοι για όσο διάστημα είναι στη χώρα μας δεν θα έχουν κυρώσεις και συνέπειες. Αυτό δεν σημαίνει ότι απαλλάσσονται από την υποχρέωσή τους για στράτευση και είναι υποχρεωμένοι να φύγουν μόλις τελειώσει ο χρόνος αυτός.
      Πιστεύω πως η τροπολογία είναι προς τη σωστή κατεύθυνση. Όμως, κύριε Υπουργέ, ο νόμος και εδώ βάλλεται. Χθες όλες οι πλευρές ζητήσαμε να δοθεί άδεια στους ανυπότακτους του εξωτερικού να έρχονται μία φορά το χρόνο για ένα μήνα, μια εβδομάδα, δέκα μέρες να βλέπουν τις οικογένειές τους. Είπατε ότι ύψιστο καθήκον είναι η εφαρμογή και η υλοποίηση των νόμων. Σωστά. Και εμείς το σεβόμαστε. Αλλά εδώ, χωρίς να εξομοιώνω τις δύο περιπτώσεις, δίνουμε την άδεια.  Αλλά ανεξάρτητα από το ποιος είναι ο λόγος βάλλεται ο νόμος. Έτσι και αλλιώς υπάρχει η εξαίρεση. Δεν θέλω να σας φέρω σε δύσκολη θέση, αλλά είναι μια σημαντική εξέλιξη. Δηλαδή την εξαίρεση την κάνουμε. Δεν τις εξομοιώνω, σε καμία περίπτωση. Έρχονται για άλλους λόγους. Όμως, η εξαίρεση υπάρχει. Μήπως είναι καιρός να δείτε και την άλλη περίπτωση, δηλαδή να επιτρέψουμε ονομαστικά για ένα διάστημα και για εξαιρετικές περιπτώσεις και σε άλλους να μπορούν να έρχονται στη χώρα, χωρίς ποινικές και στρατολογικές κυρώσεις; Δείτε το. Νομίζω ότι είναι προς τη σωστή κατεύθυνση. Πρόκειται για ένα κοινωνικό ζήτημα που, όπως είπα χθες, δεν ευθύνονται μόνο οι ανυπότακτοι. Το νομοθετικό καθεστώς που υπήρχε μέχρι πρότινος κάποιους από αυτούς τους εξανάγκασε. Εγώ δεν λέω ότι όλοι είναι ανυποψίαστοι και αθώοι αλλά δείτε το, κύριε Υπουργέ. Πιθανόν, να είναι μία ευκαιρία ακόμα.
      Νομίζω ότι πρέπει να ψηφιστεί η τροπολογία αυτή. Υπάρχει και μία άλλη παράγραφος, η τέταρτη, όπου δίνεται η δυνατότητα αναβολής κατάταξης για ένα ακόμη χρόνο σε όσους λήγει η νόμιμη παραμονή τους εκτός Ενόπλων Δυνάμεων το 2003. Πάει μέχρι το 2004. 
      Ψηφίζουμε και προτείνουμε να ψηφιστεί αυτή η τροπολογία αλλά, κύριε Υπουργέ, και πάλι σας παρακαλώ να δείτε την επανάληψη της επισήμανσης που σας έκανα και για τους άλλους ανυπότακτους. Για κοινωνικούς λόγους, έστω για λίγες μέρες, μία φορά το χρόνο να τους δοθεί η δυνατότητα να επισκέπτονται τις οικογένειές τους και έτσι να μην αποξενώνονται από την πατρίδα και από τις οικογένειές τους. Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιωτόπουλος έχει το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, συμφωνούμε με τη συγκεκριμένη τροπολογία. Δύο παρατηρήσεις έχω να κάνω, κύριε Υπουργέ.
      Η πρώτη είναι σχετικά με αυτά που είπε ο συνάδελφος εισηγητής του ΠΑΣΟΚ και που έχουμε γίνει κουραστικοί. Στο πνεύμα της ολυμπιακής εκεχειρίας μπορείτε να δεχθείτε τουλάχιστον στους Ολυμπιακούς Αγώνες να έρθουν όλοι στην Ελλάδα. 
      ΜΑΡΙΑ ΔΑΜΑΝΑΚΗ: Συμφωνούμε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Μπορεί να γίνουν Ολυμπιακοί Αγώνες και να λείπουν οι Έλληνες ανυπότακτοι του εξωτερικού, που θα ήθελαν να τους παρακολουθήσουν; 
      ΓΕΩΡΓΙΟΣ ΚΑΡΑΣΜΑΝΗΣ: Είναι πολύ σημαντικό αυτό, κύριε Πρόεδρε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Είναι ορισμένα θέματα, τα οποία πρέπει η Κυβέρνηση να τα αντιληφθεί επιτέλους. 
      ΜΑΡΙΑ ΔΑΜΑΝΑΚΗ: Συμφωνούμε.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ησυχία. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Ζητάμε να σταματήσουν οι πόλεμοι και δεν επιτρέπουμε στους ανυπότακτους να έρθουν να δουν τις οικογένειές τους! 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Βλέπω εκεχειρία μεταξύ υμών και ημών. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ κύριε Υφυπουργέ. 
      Κύριοι συνάδελφοι, ο καθένας μπορεί να πάρει το λόγο. Αφήστε τον εισηγητή της Νέας Δημοκρατίας να πει την άποψή του και αν θέλετε να προσθέσετε στην άποψη του εισηγητή…
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Οι θετικές παρεμβάσεις που έχω δεν με ενοχλούν κύριε Πρόεδρε. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Υπάρχουν και αρνητικές. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Αυτές ενοχλούν, αλλά τις σέβομαι. 
      ΠΡΟΕΔΡΕΥΩΝ (Κωνσταντίνος Γείτονας): Ο Κανονισμός δεν κάνει διάκριση μεταξύ θετικών ή αρνητικών παρεμβάσεων. 
      ΓΕΩΡΓΙΟΣ ΚΑΡΑΣΜΑΝΗΣ: Είναι σημαντικό αυτό που είπε.
      ΠΡΟΕΔΡΕΥΩΝ (Κωνσταντίνος Γείτονας): Καλά, κύριε συνάδελφε, να το επαναλάβετε και σεις. Έχετε δικαίωμα να πάρετε το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Συνεχίζω, κύριε Πρόεδρε. Στην τροπολογία αυτήν υπάρχει η διάταξη για τις άδειες απουσίας. Σκέφτομαι ότι εάν συμπέσει στο πρόσωπο ενός στρατευσίμου να πάρει όλες αυτές τις άδειες, δεν θα υπηρετήσει ποτέ. Αν αθροίσετε θα δείτε ότι η μισή θητεία θα είναι σε άδειες. Και γιατί το λέω αυτό; Δεν λέω φυσικά να κόψουμε τις άδειες των στρατευσίμων. Μην παρεξηγηθούμε. Το λέω γιατί χρειάζεται μια εκλογίκευση της υποθέσεως και κάποια επισήμανση στους διοικητές των μονάδων, όπως επίσης και κάποιος έλεγχος σ’ αυτήν την υπόθεση, διότι γνωρίζουμε πάρα πολύ καλά τι γίνεται στις μονάδες. Κάποιοι κάνουν κατάχρηση των αδειών –όχι μόνοι τους βέβαια, η υπηρεσία τους δίνει τη δυνατότητα αυτή- και κάποιοι άλλοι παίρνουν τηλέφωνο τα πολιτικά γραφεία και ζητάνε να μεσολαβήσουμε για να πάρουν άδειες. Αυτά είναι θέματα, τα οποία πρέπει να κοιτάξετε, κύριε Υφυπουργέ, και να δώσετε οδηγίες προς τους αρχηγούς και προς τους διοικητές των μονάδων, ειδικά στα κέντρα εκπαιδεύσεως, να προσέχουν και να είναι αντικειμενικοί προς πάσα κατεύθυνση.
      Υπερψηφίζουμε αυτήν την τροπολογία, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης έχει το λόγο εκ μέρους του Κομμουνιστικού Κόμματος Ελλάδας.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, συμφωνούμε και εμείς ότι πρέπει να έχουν διευκολύνσεις οι αθλητές των εθνικών ολυμπιακών ομάδων είτε υπηρετούν είτε πρόκειται να υπηρετήσουν τη θητεία τους και όσοι τελούν βέβαια σε ανυποταξία. Οι όποιες αντιρρήσεις οι οποίες μας οδηγούν στο να μην καταψηφίσουμε βέβαια, αλλά να δηλώσουμε «παρών» στη συγκεκριμένη τροπολογία αφορά το σκέλος εκείνων των εξουσιοδοτήσεων που δίνονται στον Υπουργό Εθνικής ΄Αμυνας να χειρίζεται τα θέματα. Γι’ αυτό το λόγο, λοιπόν, εμείς θα ψηφίσουμε «παρών». 
       Βέβαια και εγώ είμαι υποχρεωμένος μια και στήριξα χθες αυτήν την πλευρά του ζητήματος, ακόμη περισσότερο και γι’ αυτό το θέμα που αναφέρθηκε να πω ότι πρέπει να δοθεί η δυνατότητα στους ανυπότακτους του εξωτερικού –αυτό που είχαμε ζητήσει όλες οι πτέρυγες της Βουλής- πέρα από το να έρχονται να υπηρετήσουν, αλλά και για τους λόγους που αναφέρθηκα και χθες, να τους παρέχεται αυτή η δυνατότητα να επισκέπτονται τη χώρα μας. 
      ΠΡΟΕΔΡΕΥΩΝ (Κωνσταντίνος Γείτονας): Η κα Μαρία Δαμανάκη έχει το λόγο εκ μέρους του Συνασπισμού της Αριστεράς και της Προόδου.
      ΜΑΡΙΑ ΔΑΜΑΝΑΚΗ: Κύριε Πρόεδρε, συμφωνούμε με την τροπολογία.
      Τώρα για το άλλο θέμα δεν ξέρω αν υπάρχουν περιθώρια επανεξέτασης, αλλά πράγματι, έστω και στα πλαίσια της ολυμπιακής εκεχειρίας, θα έπρεπε το Υπουργείο να δει το θέμα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Φλώρος Κωνσταντίνου ως Κοινοβουλευτικός Εκπρόσωπος του ΠΑΣΟΚ έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, έχω τη γνώμη ότι αυτή η τροπολογία πάει πολύ μακριά είναι πολύ σοβαρή, έχει σχέση με το τι σημαίνουν Ολυμπιακοί Αγώνες, αν οι Ολυμπιακοί Αγώνες γίνονται στο όνομα αρχών, ιδεών ή και οι αθλητές μετατρέπονται σε ένα εμπορεύσιμο είδος.
      Είμαστε μάρτυρες, γνωρίζουμε πια -και το πιο φωτεινό παράδειγμα είναι ιδιαίτερα μετά τη διάλυση της Σοβιετικής Ένωσης- αθλητές που πολιτογραφήθηκαν με διάφορες εθνικότητες, που κατέκτησαν και ολυμπιακά μετάλλια στην Ολυμπιάδα της Μελβούρνης.
      Υποθέτω ότι κι εκεί οι Αυστραλοί έκαναν κάποιες ανάλογες ή αντίστοιχες ρυθμίσεις και δεν ζήτησαν στρατολογικές υποχρεώσεις όλων αυτών των αθλητών. Παρακολουθούμε τώρα σε διεθνείς συναντήσεις ονόματα αθλητών κάποιας καταγωγής –που φαίνεται από τα ονόματά τους- που επιτυγχάνουν νίκες με σημαίες άλλων κρατών. 
      Φαίνεται ότι είναι τέτοια η εποχή που ίσως θα πρέπει να προσαρμοστούμε σε τέτοιες νοοτροπίες. Η εποχή μας συνδέεται άμεσα μ’ αυτήν την τροπολογία όχι μόνο για τους ανυπότακτους Έλληνες που βρίσκονται εκτός Ελλάδας και σαφώς περιγράφονται εδώ. Εγώ φοβούμαι και για κάποιον που θα θελήσει να πάρει την ελληνική υπηκοότητα και που μέχρι τους Ολυμπιακούς Αγώνες δεν θα έχει εκπληρώσει όλα αυτά που ο νόμος απαιτεί για τις στρατολογικές υποχρεώσεις. 
      Εάν πράγματι, κύριε Υπουργέ, η σκέψη μου είναι σωστή, το πράγμα πηγαίνει μακριά. Και όχι μόνο πηγαίνει μακριά, αλλά θα είμαστε μάρτυρες αφ΄ ενός Ελλήνων ανυποτάκτων του εξωτερικού που τους δίνουμε τη δυνατότητα να συμμετέχουν στους Ολυμπιακούς Αγώνες χωρίς καμία επίπτωση και αφ΄ ετέρου μη Ελλήνων σήμερα που λίγο πριν ή μέχρι τους Ολυμπιακούς Αγώνες θα γίνουν Έλληνες και δεν θα έχουν καμία στρατολογική υποχρέωση.
      Εδώ, κύριε Πρόεδρε, θα φθάσουμε σ’ ένα οξύμωρο σχήμα. Και ποιο θα είναι αυτό το οξύμωρο σχήμα; Να έλθουν Έλληνες ανυπότακτοι -διότι θα είναι αθλητές και θα συμμετέχουν είτε στην προετοιμασία είτε στους Ολυμπιακούς Αγώνες- και μη Έλληνες σήμερα –που όμως θα είναι Έλληνες μέχρι να γίνουν οι Ολυμπιακοί Αγώνες-  που θα έλθουν και θα τιμήσουν και τα χρώματα της σημαίας μας, αφού θα έχουν γίνει Έλληνες πολίτες.
      Γι’ αυτό, κύριε Πρόεδρε, πιστεύω ότι η σκέψη που εξέφρασε ο εισηγητής της Νέας Δημοκρατίας, η σκέψη που εξέφρασε ο εισηγητής του ΠΑΣΟΚ και η συμφωνία που ήδη από την κα Δαμανάκη εκδηλώθηκε –και νομίζω ότι και το ΚΚΕ δεν θα έχει καμία αντίρρηση- είναι σωστή και τουλάχιστον κατά το τελευταίο τρίμηνο των Ολυμπιακών Αγώνων πρέπει με νόμο να δώσουμε τη δυνατότητα σε όλους τους ανυπότακτους –και όχι μόνο σε κάποιους που θα συμμετέχουν- να παρακολουθήσουν τους Ολυμπιακούς Αγώνες.
      Ξέρετε, κύριε Υπουργέ, πώς συμμετέχουν στους Ολυμπιακούς Αγώνες και πώς γίνεται…
      ΚΑΡΟΛΟΣ ΠΑΠΟΥΛΙΑΣ: Να βοηθήσουν.
      ΦΛΩΡΟΣ ΚΩΝΣΤΑΝΤΙΝΟΥ: Να βοηθήσουν! Έχει δίκιο ένας πρώην βαλκανιονίκης αθλητής που με διορθώνει!
      Ξέρετε πώς συμμετέχουν κάποιοι αθλητές στην προετοιμασία, ποιοι τους επιλέγουν για να τους βάλουν στην προετοιμασία και τι γίνεται εκεί πέρα; Επειδή στην Ελλάδα ζούμε και γνωρίζουμε τι γίνεται, να μην αρχίσουμε κι εκεί τα ρουσφέτια διαφόρων, για να τους ονομάσουν μέλη της ολυμπιακής ομάδας προετοιμασίας κ.ο.κ.
      Καταλήγω, κύριε Πρόεδρε, επαναλαμβάνοντας ότι αφού υπάρχει αυτή η σκέψη απ’ όλες τις πτέρυγες, τουλάχιστον για το τελευταίο τρίμηνο των Ολυμπιακών Αγώνων για όλους τους ανυπότακτους -και χωρίς κάτι επιπλέον- να νομοθετήσει σήμερα η Βουλή, ώστε να όλοι αυτοί τότε να είναι εδώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Παπαληγούρα, θα προηγηθείτε του κυρίου Υπουργού ή να αφήσουμε τον κύριο Υπουργό να μιλήσει;
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Μία φράση μόνο θα πω, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Πολύ καλά. Ορίστε, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Μία φράση μόνο θα ήθελα να πω, κύριε Πρόεδρε, για να συνταχθώ κι εγώ με την άποψη, που φαίνεται ότι συμμερίζονται όλες οι πτέρυγες της Βουλής. 
      Θέλω με έμφαση να σημειώσω ότι και η Νέα Δημοκρατία –κυρίως μετά την άρνηση του κυρίου Υπουργού να υπάρξει κάποια νομοθετική ρύθμιση, που θα επιτρέπει την ετήσια επίσκεψη των ανυπότακτων στον τόπο- αισθάνεται πως πρέπει τουλάχιστον κατά τη διάρκεια των Ολυμπιακών Αγώνων να δοθεί αυτή η δυνατότητα σ’ όλους όσους ζουν στο εξωτερικό και έχουν το γνωστό πρόβλημα. 
      Με έμφαση, λοιπόν, θέλουμε κι εμείς να συνταχθούμε μ’ αυτήν την άποψη και να επιτραπεί κατά τη διάρκεια της διεξαγωγής των Ολυμπιακών Αγώνων η επίσκεψη όλων των ανυπότακτων στον τόπο μας.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, όπως είδατε υπάρχει ομοφωνία πάνω σ’ αυτό το ζήτημα. 
      Ορίστε, έχετε το λόγο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Αγαπητοί συνάδελφοι, άκουσα με προσοχή τις παρατηρήσεις σας και θα προσπαθήσω να απαντήσω αν και πολλές από τις παρατηρήσεις έχουν απαντηθεί χθες και προχθές στη διαδικασία της συζήτησης και επί της αρχής και επί των άρθρων.
      Η συγκεκριμένη τροπολογία στην οποία αναφερόμαστε και συζητάμε, δεν προήλθε αίφνης από κάποιους συμβούλους δικούς μου ή του Υπουργείου ή γιατί έτσι εκτιμήσαμε ή γιατί μας το ζήτησαν πολλοί, οι οποίοι ήθελαν να βρουν τρόπο να παρακάμψουν τις διαδικασίες οι οποίες υπάρχουν μέχρι τώρα, αλλά προήλθε μέσα από μία σοβαρή συζήτηση με τη Γενική Γραμματεία Αθλητισμού, τις αθλητικές ομοσπονδίες και την Εθνική Ολυμπιακή Επιτροπή όπου υπάρχουν σαφείς και συγκεκριμένες διαδικασίες μέσα από τις οποίες ορίζονται τα μέλη της προλυμπιακής ομάδας. Αυτό γίνεται στις αρχές του κάθε έτους και ως εκ τούτου φέτος γνωρίζουμε ότι είναι περίπου εξακόσια είκοσι πέντε τα μέλη της προλυμπιακής ομάδας. Δηλαδή αθλητές οι οποίοι επελέγησαν για όλα τα αθλήματα, που θα προπονούνται για να συμμετέχουν στους Ολυμπιακούς Αγώνες και έχουν τις ανάλογες επιδόσεις οι οποίες τέθηκαν ως όριο διεθνώς.
      Έτσι η πρόβλεψή τους είναι ότι θα υπάρξουν προβλήματα με αθλητές, οι οποίοι σήμερα δεν υπηρετούν, αλλά μέχρι την ημερομηνία διεξαγωγής των Ολυμπιακών Αγώνων στη χώρα μας θα κληθούν να υπηρετήσουν τη θητεία τους στις Ένοπλες Δυνάμεις –και υπολογίζουν ή όσο μπορούν να υπολογίσουν με όποια στοιχεία έχουν, ότι αυτοί οι οποίοι θα υπηρετήσουν από σήμερα και λίγο πριν τους Ολυμπιακούς Αγώνες θα είναι περί τους πενήντα ή εξήντα αθλητές- και ως εκ τούτου αυτοί θα πρέπει να τύχουν διαφορετικής μεταχείρισης για να προπονούνται, να προετοιμάζονται δηλαδή, με τον καλύτερο δυνατό τρόπο να φέρουν επιδόσεις τέτοιες που να τιμούν τα χρώματα της πατρίδας μας. 
      Έτσι προληπτικά, αν θέλετε, προβλέποντας με βάση τα στοιχεία τα οποία μας έδωσαν, φέρνουμε τη συγκεκριμένη τροπολογία όπου, πέραν των ισχυουσών διατάξεων για τις άδειες και όλα τα υπόλοιπα, κάνουμε μία παράκαμψη για την οποία νομίζω –όπως πολύ σωστά τοποθετήθηκαν όλοι οι συνάδελφοι από όλες τις πτέρυγες- δεν μπορεί να υπάρξει αντίρρηση.
      Τώρα βεβαίως για τους ανυπότακτους το θέμα επανέρχεται. Νομίζω πως δεν χρειάζεται να επαναλάβω αυτό το οποίο είπα χθες αναλυτικά. Δεν ανοίγει το θέμα με τη συγκεκριμένη διάταξη που αναφέρεται στους αθλητές οι οποίοι, κύριοι συνάδελφοι, μπορεί να είναι δύο, τρεις, πέντε ή δεν ξέρω πόσοι μπορεί να είναι. Η Ελλάδα ως διοργανώτρια χώρα, όπως και όλες οι διοργανώτριες χώρες, μετέχει στους τελικούς σε όλα τα αθλήματα πολλές φορές χωρίς οι αθλητές να περάσουν τα όρια, τα οποία τίθενται διεθνώς από τους αρμόδιους αθλητικούς οργανισμούς. Υπάρχουν αθλήματα για τα οποία εμείς δεν έχουμε…
      ΦΛΩΡΟΣ ΚΩΝΣΤΑΝΤΙΝΟΥ: Είμαστε υποχρεωμένοι να έχουμε ομάδες για όλα τα αθλήματα.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Ναι, για όλα τα αθλήματα. 
      Λοιπόν, για το λόγο αυτό και επειδή ζητήθηκε, τέθηκε η συγκεκριμένη ρύθμιση προβλέποντας ότι σε κάποιες των περιπτώσεων θα υπάρξει αυτή η ανάγκη. Πιστεύω ότι η ανάγκη αυτή θα προκύψει για πολύ λίγες περιπτώσεις. 
      Όμως δεν είναι δυστυχώς, δυνατόν να γίνει αποδεκτό αυτό –παρά την ομόθυμη στήριξη από όλες τις πτέρυγες και παρά το ότι φαντάζει λογικό να τίθεται- επ’ ευκαιρία μιας ρύθμισης, η οποία δεν ανοίγει τους ασκούς του Αιόλου, ούτε καν χαραμάδα ανοίγει στη γενική αρχή του ότι όλοι οι Έλληνες υποχρεούνται να υπηρετήσουν την θητεία τους και δεν υπάρχει καμία διαφοροποίηση για κανέναν. Δεν μπορούμε, λοιπόν, επ’ ευκαιρία αυτής της ρύθμισης που αφορά αθλητές, οι οποίοι θα τιμήσουν τα ελληνικά χρώματα και θα προσφέρουν υπηρεσία στην πατρίδα μας, να βάζουμε το θέμα συνολικά. 
      Στα πλαίσια της Ολυμπιακής εκεχειρίας, που είπε ο κ. Σπηλιωτόπουλος, αυτό είναι ένα άλλο θέμα. Εκεχειρία ούτως ή άλλως υπάρχει και θα υπάρχει. Δεν νομίζω να εννοούσε μεταξύ ημών και των ανυποτάκτων. Βεβαίως δεν αντιδικούμε, δεν βρισκόμαστε σε αντιπαλότητα με τους…
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Μεταφορικά.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Μεταφορικά.
      Είναι ένα θέμα πάντως για την Ολυμπιάδα το οποίο κάτω από κάποιες προϋποθέσεις μπορούμε να δούμε, αλλά δεν είναι του παρόντος. Βεβαίως με πολύ αυστηρές προϋποθέσεις και μέσα σε συγκεκριμένο πλαίσιο μπορούμε να το μελετήσουμε, αλλά –επαναλαμβάνω- δεν είναι του παρόντος να αντιμετωπίσουμε το συγκεκριμένο πρόβλημα.
      ΠΡΟΕΔΡΕΥΩΝ (Κωνσταντίνος Γείτονας): Δεν είναι κάποιος άλλος να μιλήσει. 
      Επομένως, κηρύσσεται περαιωμένη η συζήτηση επί της τροπολογίας με γενικό αριθμό 993 και ειδικό 111.
      Ερωτάται το Τμήμα: Η τροπολογία με γενικό αριθμό 933 και ειδικό 111 γίνεται δεκτή ως έχει;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Η τροπολογία με γενικό αριθμό 993 και ειδικό 111 έγινε δεκτή ως έχει κατά πλειοψηφία και εντάσσεται στο νομοσχέδιο ως ίδιον άρθρο.
      Εισερχόμεθα στη συζήτηση της τροπολογίας με γενικό αριθμό 994 και ειδικό 112 για τη σύσταση θέσεων ειδικών συνεργατών στη Διεύθυνση Ενημέρωσης του ΥΠ.ΕΘ.Α. Υπογράφεται από τους κυρίους Παπαντωνίου, Σκανδαλίδη και Χριστοδουλάκη.
      Το λόγο έχει ο κ. Γιαννακόπουλος ως εισηγητής του ΠΑ.ΣΟ.Κ.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, η συγκεκριμένη τροπολογία με γενικό αριθμό 994 και ειδικό 112 είναι διευκρινιστική του άρθρου 12 του πρόσφατου ν. 2984/2002. Κατ’ εφαρμογή αυτού του νόμου και επειδή δεν υπήρξε η λέξη «συνεργάτες», προέκυψαν αμφιβολίες ως προς το εάν οι αναφερόμενοι σ’ αυτήν την παράγραφο είναι ειδικοί συνεργάτες σε θέματα εκδόσεων και παραγωγής τηλεοπτικών προγραμμάτων.
      Πιστεύω ότι γίνεται η συγκεκριμένη διευκρίνιση και έτσι παρέχεται η εξουσιοδότηση έκδοσης κοινής απόφασης των Υπουργών Οικονομίας, Οικονομικών και Εθνικής Άμυνας για τον καθορισμό των αποδοχών τους. Διαβάζοντας την έκθεση του Γενικού Λογιστηρίου του Κράτους, είδα ότι προσδίδεται και αναδρομική ισχύ στις προτεινόμενες διατάξεις.
      Νομίζω ότι και αυτή η τροπολογία θα πρέπει να ψηφιστεί. Όπως εξήγησα, πρόκειται για μία διευκρινιστική τροπολογία που τακτοποιεί, εν πάση περιπτώσει, τις αμφιβολίες, οι οποίες προέκυψαν κατά την εφαρμογή αυτού του νόμου και αναφέρει ότι οι δέκα συγκεκριμένοι άνθρωποι που προβλέπονται στο συγκεκριμένο άρθρο θεωρούνται ειδικοί συνεργάτες.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιωτόπουλος έχει το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, έχουμε κάποιες ενστάσεις, όσον αφορά σ’ αυτήν την τροπολογία, και θα θέλαμε κάποια διευκρίνιση από τον Υπουργό.
      Κατ’ αρχήν, κύριε Υπουργέ, θέλετε να διορίσετε δέκα ειδικούς συνεργάτες στα θέματα εκδόσεων και παραγωγής τηλεοπτικών προγραμμάτων. Πολύ ωραία! Ο τρόπος, όμως, με τον οποίο γίνεται αυτή η πρόσληψη –να εισαχθεί δηλαδή στις εξαιρέσεις του ν. 2190- δεν αποτελεί παρά άλλο ένα ρήγμα στο ν. 2190. Θέλει, δηλαδή, ο Υπουργός να πάρει δέκα συνεργάτες, συγκεκριμένα πρόσωπα -έχει κάθε δικαίωμα να το κάνει αυτό- και εισάγει εξαίρεση στο ν. 2190 γι’ αυτά τα δέκα άτομα! Αν αύριο, δηλαδή, κάποιος άλλος Υπουργός θελήσει να διορίσει άλλα δέκα άτομα, τότε θα υπάρξει άλλη εξαίρεση στο ν. 2190;
      Για παράδειγμα, τι θα πούμε στους επίτακτους; Θα μου πείτε πως αυτοί είναι διακόσιοι και είναι ποσοτικό το κριτήριο, όμως το ποιοτικό -πολιτικό κριτήριο είναι το ίδιο!
      Νομίζω ότι στο σημείο αυτό θα πρέπει να μας διευκρινίσετε αυτό το θέμα.
      Ένα δεύτερο σημείο που θα ήθελα να θίξω και να το καταθέσω ως ένσταση είναι το εξής: Βλέπω στην έκθεση του Γενικού Λογιστηρίου του Κράτους, αλλά και στην ειδική έκθεση των Υπουργών, ότι η δαπάνη είναι άγνωστη. Μάλιστα, παρόλο που ζητείται η αναδρομικότητα αυτής της διατάξεως να ψηφιστεί από 01-02-2002, σκεφτόμαστε αν είναι δυνατόν να έχουμε κάποιους από το Φεβρουάριο να εργάζονται σ’ αυτήν την υπόθεση και να μην έχουν ακόμα καθοριστεί οι αποδοχές τους, ώστε να ξέρουμε και εμείς ποιες είναι αυτές!
      Πώς, λοιπόν, ψηφίζουμε εδώ εν λευκώ κάποιες αποδοχές, οι οποίες δεν είναι για θέσεις που θα συσταθούν τώρα αλλά έχουν ήδη προσληφθεί κάποιοι; Απ’ ό,τι αντιλαμβάνομαι –όπως φαίνεται άλλωστε- κάποιοι έχουν προσληφθεί ή ξέρουμε ποιοι θα προσληφθούν και αναδρομικά από την 1η Φεβρουαρίου θα πληρωθούν. Ποια είναι η δαπάνη γι’ αυτούς τους δέκα ειδικούς συνεργάτες;
      Κύριε Υπουργέ, περιμένοντας αυτήν τη διευκρίνιση, θα καθορίσουμε και την ψήφο μας.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
      Η συγκεκριμένη τροπολογία επιδιώκει να εξαιρέσει αυτούς τους δέκα ειδικούς συνεργάτες, όπως τους αποκαλεί, που υπηρετούν ήδη στη Διεύθυνση Ενημέρωσης του Υπουργείου Εθνικής Άμυνας και η υπηρεσία των οποίων υπάγεται απευθείας στον Υπουργό Εθνικής Άμυνας. 
      Επιδιώκει να τους εξαιρέσει, όπως αναφέρθηκε, από το σύστημα προσλήψεων με βάση τα κριτήρια και τη διαδικασία του ΑΣΕΠ και μάλιστα αναδρομικά από 1/1/2002. Για μας πρόκειται για μια ρουσφετολογική σαφώς διάταξη για την εκ των υστέρων νομιμοποίηση της πρόσληψης υμετέρων κατά παράβαση του νόμου 2190/94. Η ρουσφετολογική αυτή διάταξη επεκτείνεται ακόμη περισσότερο, καθώς προβλέπεται ότι η αμοιβή και οι αποδοχές αυτών των συνεργατών θα καθορίζονται με κοινή υπουργική απόφαση.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ) 
     Σύμφωνα με την έκθεση του Γενικού Λογιστηρίου του Κράτους που ακολουθεί την τροπολογία, θα υπερβαίνουν προφανώς τις αποδοχές των δημοσιογράφων, που υπηρετούν στο δημόσιο με σχέση εργασίας ιδιωτικού δικαίου.  Η υπηρεσία αυτή, όπου υπηρετούν οι παραπάνω συνεργάτες, έχει σαν στόχο να προβάλει την κυβερνητική πολιτική και βέβαια και τον τομέα της εθνικής άμυνας. 
     Εμείς, κύριε Πρόεδρε, καταψηφίζουμε αυτήν την τροπολογία. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Δαμανάκη έχει το λόγο.
     ΜΑΡΙΑ ΔΑΜΑΝΑΚΗ: Κυρία Πρόεδρε, δεν συμφωνούμε μ’ αυτήν την τροπολογία. Είχαμε καταψηφίσει και το σχετικό άρθρο, όταν είχε έλθει και η επανάληψη της υπόθεσης μας πείθει ακόμα περισσότερο ότι δεν υπάρχει λόγος να ψηφιστεί η τροπολογία αυτή. Νομίζω ότι ο κύριος Υπουργός οφείλει να δώσει εξηγήσεις. 
     Κατ’ αρχήν, δεν αντιλαμβάνομαι για ποιο λόγο πρέπει το Υπουργείο να προσλάβει με έκτακτες διαδικασίες συνεργάτες για να του κάνουν τηλεοπτικά προγράμματα. Δεν μπορείτε να βρείτε μέσα από τις νόμιμες διαδικασίες ανθρώπους να κάνουν τα τηλεοπτικά προγράμματα; 
     Δεύτερον, δεν αντιλαμβάνομαι για ποιο λόγο πρέπει να υπάρχουν αυτές οι αμοιβές, οι οποίες είναι εκτός παντός ελέγχου. Δεν το καταλαβαίνω. Πόσες είναι δηλαδή; 
     Τρίτον, είναι σαφές ότι οι άνθρωποι αυτοί ήδη υπηρετούν. Δεν αντιλαμβάνομαι και την έκθεση του Γενικού Λογιστηρίου, η οποία λέει ότι η αμοιβή δεν μπορεί να προσδιοριστεί. Τι θα πει δεν μπορεί να προσδιοριστεί; Πόσο τους πληρώνετε τώρα, αφού λέμε ότι θα νομιμοποιήσουμε αναδρομικά από 1ης Φεβρουαρίου την πληρωμή τους; 
     Απορώ δε που ο κ. Χριστοδουλάκης, που είναι κατά τα άλλα φειδωλός, όταν πρόκειται για τους ναυτεργάτες -και επιτρέψτε μου να κάνω τον παραλληλισμό, γιατί η υπόθεση αυτή είναι προκλητική- εδώ υπογράφει, χωρίς να ξέρουμε περί τίνος πρόκειται. 
     Εμείς δεν λέμε ότι οι Υπουργοί δεν πρέπει να έχουν τους συνεργάτες τους κλπ., αλλά έχοντας  το προηγούμενο, όπου ο προηγούμενος Υπουργός Εθνικής Άμυνας είχε ένα επιτελείο που κόστιζε 1 δισεκατομμυρίων το χρόνο, σύμφωνα με στοιχεία που μας έχει φέρει εδώ, δεν μπορούμε να τα δεχθούμε αυτά. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παπαληγούρας έχει το λόγο.
     ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρία  Πρόεδρε, επιτρέψτε μου να κάνω μια βασική παρατήρηση σε σχέση με την εφαρμογή του ν. 2190. Θέλω να σημειώσω μια αμφιθυμική διάθεση της Κυβέρνησης σε σχέση με την εφαρμογή αυτού του κρίσιμου νομοθετήματος. 
     Από τη μια μεριά υπάρχουν στελέχη της Κυβέρνησης που διαρρηγνύουν τα ιμάτιά τους για την ανάγκη να διαφυλαχθεί η φιλοσοφία, αλλά και η εφαρμογή του ν. 2190 ως κόρη οφθαλμού. Από την άλλη μεριά βλέπουμε Υπουργούς, οι οποίοι συστηματικά επιχειρούν να αμβλύνουν το καθεστώς, το οποίο μετά την επιψήφιση του ν. 2190 ισχύει. 
     Θέλω να θυμίσω στους αγαπητούς συναδέλφους ότι κατά τη διάρκεια των τελευταίων χρόνων είδαμε σταδιακά να αποδυναμώνεται ο 2190, καθώς σε πρώτη φάση εξαιρέθηκε ο μη στενός δημόσιος τομέας από την εφαρμογή του. Μετά, είχαμε μια εξαίρεση από τον 2190 της Τοπικής Αυτοδιοίκησης και όσων προσλήψεων γίνονται απ΄ αυτήν.
      Μετά είχαμε μια παρέλαση νόμων, πολλών κατά τη διάρκεια των τελευταίων χρόνων που ad hoc πια, συγκεκριμένα, εισήγαγαν εξαιρέσεις από τον κανόνα του ν. 2190. Αποφασίστε επιτέλους. Ούτως ή άλλως οι διαδικασίες αυτές, έτσι όπως εφαρμόζονται δεν ικανοποιούν την Αξιωματική Αντιπολίτευση, δεν ικανοποιούν την κοινωνία, διότι δεν εξασφαλίζεται η αντικειμενική και αξιοκρατική επιλογή των προσλαμβανομένων. Αλλά τουλάχιστον υπάρχει ένα συγκεκριμένο πλαίσιο. 
      Θέλω να σημειώσω ότι πιστεύουμε, παρά επαναλαμβάνω τη μη ικανοποιητική εφαρμογή του, ότι οφείλετε ως Κυβέρνηση  με κάθε σας ενέργεια να στηρίζεται την αυστηροποίηση αυτού του καθεστώτος και όχι να επιχειρείτε κάθε φορά την κατά το δυνατόν ελαστικότερη εφαρμογή του.  Αυτό πιστεύω ότι είναι αυτονόητη, στοιχειώδης υποχρέωσή σας, όταν εσείς είσθε αυτοί οι οποίοι διακηρύσσετε την ανάγκη ισχύος ενός τέτοιου νόμου. 
      Δεν βλέπω καμία ειδική περίπτωση, η οποία να δικαιολογεί εξαίρεση από το ν.2190. Έχετε τη δυνατότητα, τις όποιες προσλήψεις κρίνετε πράγματι ως αναγκαίες, να τις επιχειρήσετε με βάση το ισχύον καθεστώς. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Ειλικρινά, κύριοι συνάδελφοι, δεν κατανοώ τις αντιδράσεις και τις αντιρρήσεις, ακόμα και τις απλές επιφυλάξεις, οι οποίες υπάρχουν για τη συγκεκριμένη ρύθμιση. Ίσως δεν έγινε κατανοητό, τι ακριβώς γίνεται με τη συγκεκριμένη διάταξη και θα προσπαθήσω να το αποσαφηνίσω και να το ξεκαθαρίσω. 
      Κατ’ αρχήν όπως πολύ καλά ξέρετε –και κάποιοι στην Αίθουσα αυτή γνωρίζουν πολύ περισσότερο, σε σχέση με το Υπουργείο Εθνικής Άμυνας- πάγια υπήρχε και υπάρχει μια διεύθυνση ενημέρωσης στο Υπουργείο που στελεχώνεται από διάφορους δημοσιογράφους, στελέχη των διαφόρων εφημερίδων ραδιοφωνικών και τηλεοπτικών σταθμών. Αυτή, λοιπόν, η διεύθυνση ενημέρωσης, η οποία ήταν άτυπη εν πολλοίς και στην οποία υπηρετούσαν διάφοροι –και δεν θέλω να κάνω καμία άλλη αναφορά πέραν τούτου- με τον προηγούμενο νόμο, δηλαδή πριν από πέντε-έξι μήνες, συστάθηκε ως διεύθυνση και προέβλεπε ένα συγκεκριμένο τρόπο και συγκεκριμένο μάλιστα προϋπολογισμό, με τον οποίο θα λειτουργήσει και θα καλύψει σε ετήσια βάση τις ανάγκες της. 
      Δημιουργήθηκε, λοιπόν, το θέμα που δημιουργήθηκε, όπως λέει στην αιτιολογική της έκθεση η τροπολογία και σήμερα με τη συγκεκριμένη διάταξη  αποσαφηνίζεται το νομικό καθεστώς των δημοσιογράφων, δηλαδή των δέκα που προβλέπονται από τότε, οι οποίοι θα προσληφθούν, θα δουλέψουν στην αντίστοιχη διεύθυνση. Από κακή διατύπωση των υπηρεσιών - δεν προσέχθηκε δηλαδή το πώς ακριβώς θα διατυπωθεί- δεν υπήρξε όλο αυτό το διάστημα δυνατότητα να ξεκαθαρίσει απόλυτα το καθεστώς και χρειάστηκε, κατά πώς λένε οι νομικές υπηρεσίες του Υπουργείου, να έρθει αυτή η συγκεκριμένη ρύθμιση. 
      Δε θέλουμε να προσλάβουμε μόνιμο προσωπικό στο Υπουργείο Εθνικής Άμυνας για να στελεχώσουνε τη διεύθυνση ενημέρωσης. Όχι. Αν θέλαμε κάτι τέτοιο, τότε θα μας κατηγορούσατε. Θέλουμε δημοσιογράφους και οι δημοσιογράφοι ξέρετε ότι δεν είναι μόνιμοι σχεδόν πουθενά. Δεν ξέρω αν είναι στην ΕΡΤ ή αλλού, αλλά εν πάση περιπτώσει έχουν συμβάσεις, αυτές οι οποίες προβλέπονται από την ΕΣΗΕΑ για το λειτούργημά τους. 
      Εν προκειμένω λοιπόν, αποσαφηνίζεται απλά το εργασιακό καθεστώς. Δεν παραβιάζεται ο ν.2190. Ο ν.2190 είναι για πρόσληψη μόνιμου προσωπικού. Εμείς μιλάμε για συνεργάτες, για δημοσιογράφους, οι οποίοι δεν ξέρω πού αλλού προσλαμβάνονται με τον ν.2190, είτε για οκτάμηνα, είτε για δωδεκάμηνα, είτε σε μόνιμη βάση. Αξιοποιεί, λοιπόν, δυνατότητα η οποία προβλέπεται από το ν. 2190 για τη συγκεκριμένη διαδικασία και μάλιστα προβλέπεται από την παράγραφο 2 του άρθρου 14 του ν. 2190 για τους ειδικούς συνεργάτες. Τίποτα πέραν τούτου. Δεν καταλαβαίνω λοιπόν, πώς πλήττεται, κάμπτεται η βούληση και η πολιτική της Κυβέρνησης για απόλυτη εφαρμογή σε όλο το δημόσιο τομέα, ευρύτερο και στενό, του ν. 2190.
      Σε καμία περίπτωση δεν συμβαίνει κάτι τέτοιο. Είναι τόσο απλά και λογικά τα πράγματα, που νομίζω ότι όλοι το καταλαβαίνουμε. Δεν θέλω τώρα επ’ ευκαιρία της διάταξης αυτής και όλων όσων ειπώθηκαν περί του ν.2190 και της βούλησης της Κυβέρνησης να κάνω αναφορά και αντιπαράθεση για το συγκεκριμένο θέμα. Είναι άλλωστε γνωστή η πολιτεία όλων σ’ αυτήν την Αίθουσα, κομμάτων και προσώπων, που εν πάση περιπτώσει όλα τα προηγούμενα χρόνια από τη μία ή την άλλη θέση υπηρέτησαν τα συμφέροντα αυτού του τόπου και μέσα στο Κοινοβούλιο και έξω απ’ αυτό.
      Ευχαριστώ.
      ΑΡΙΣΤΟΤΕΛΗΣ  ΠΑΥΛΙΔΗΣ: Κυρία Πρόεδρε, θα ήθελα το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει για προτασσόμενη δευτερολογία ο κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ : Κυρία Πρόεδρε, καθυστέρησα σήμερα λόγω κοινοβουλευτικών υποχρεώσεων. 
      Κύριε Υφυπουργέ, ήμουν προπαρασκευασμένος να μετάσχω στη συζήτηση των τροπολογιών. Τώρα όμως μου τα μπερδέψατε τόσο πολύ που θα παρακαλούσα πάρα πολύ να μου δώσετε ορισμένες απαντήσεις, γιατί προτίθεμαι να ψηφίσω την τροπολογία σας.
      Αφού όλα, λοιπόν, είναι τακτοποιημένα από το ν.2190, που επιτρέπει να κάμετε τούτο, να κάνετε το άλλο, τότε τι την θέλετε την τροπολογία; Τώρα μας είπατε ότι όλα αυτά προβλέπονται από το ν.2190. Αφού προβλέπονται, τι την θέλετε την τροπολογία; Κάντε τη δουλειά σας, όπως λέει και ο λαός, στα «μουλωχτά».
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Κυρία Πρόεδρε, θα ήθελα το λόγο τώρα, για να απαντήσω. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θα απαντήσετε κανονικά και όχι με διάλογο.
      Κύριε Παυλίδη, συνεχίστε και ολοκληρώστε.
      ΑΡΙΣΤΟΤΕΛΗΣ ΠΑΥΛΙΔΗΣ: Έτσι θα έχει και ουσία η συζήτηση. Δεν θέλω να κάνω κανένα λάθος, αλλά δεν είπατε ότι ο ν.2190 το προβλέπει; Τι την θέλετε λοιπόν την τροπολογία;
      Θέλω να σας ερωτήσω –επειδή περάσαμε και εμείς από Υπουργεία- σε τι χρειάζεται όλον αυτόν τον κόσμο των δημοσιογράφων το Υπουργείο Εθνικής Αμύνης; Το μόνο Υπουργείο, που δεν θέλει δημοσιογράφους, είναι, κατά τη γνώμη μου, το Υπουργείο Εθνικής Αμύνης. 
      Εσείς έχετε στις τάξεις χιλιάδες χιλιάδων εξ αυτών των νέων που έχουν βγάλει διάφορες σχολές δημοσιογραφίας και ανά πάσα στιγμή μπορείτε να πάρετε όχι τους δέκα, είκοσι που θέλετε, αλλά πεντακόσιους. Μπορείτε να πληρώσετε όλες τις θέσεις, που δεν είναι οργανικές, αλλά θέσεις διαταγών από τηλεφώνου. Διατάσσει δηλαδή ο διοικητής και λέει «θα πας στο Γραφείο Τύπου, της μεραρχίας, της ταξιαρχίας, του συντάγματος -αν έχει το σύνταγμα- και κατά μείζονα λόγο στο γραφείο του κυρίου Υπουργού Εθνικής Αμύνης». Βέβαια ο Υπουργός Αμύνης μπορεί πλέον να έχει γραφείο δημοσίων σχέσεων, που δεν έχει το Foreing Office. 
      Τι είναι αυτά που μας φέρνετε εδώ; Έχετε εσείς ανάγκη δημοσιογράφων μονίμων ή συμβασιούχων, της οποιασδήποτε μορφής συμβάσεως; Εσείς έχετε φαντάρους, χιλιάδες φαντάρους. Διαλέξτε τους καταλληλότερους και βάλτε τους στις θέσεις, που θέλετε να πληρώσετε τώρα μ΄ αυτήν την τροπολογία. Κάτι άλλο έχετε στο μυαλό σας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κύριε Παυλίδη. Αφήστε τώρα να σας απαντήσει ο κύριος Υφυπουργός.
      Ορίστε, κύριε Υφυπουργέ, έχετε το λόγο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Θα ήθελα απευθυνόμενος στον αγαπητό συνάδελφο, κ. Παυλίδη, για αυτά τα οποία είπε, να του πω να συνεννοηθεί με τον εισηγητή της παράταξής του.
      ΑΡΙΣΤΟΤΕΛΗΣ ΠΑΥΛΙΔΗΣ: Έχουμε συνεννοηθεί, κύριε συνάδελφε. Δεν περιμέναμε εσάς.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Όχι, κύριε συνάδελφε, δεν σας κάνω σύσταση. Όταν όμως ρωτούσατε «τι χρειάζεται δημοσιογράφους η Διεύθυνση Ενημέρωσης στο Υπουργείο Εθνικής Άμυνας;» ο κ. Σπηλιωτόπουλος έλεγε «βεβαίως και χρειάζονται». 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Μη δημιουργείτε ρήγμα σε εμάς.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δεν το λέω, για να σας βάλω να αντιδικήσετε ή να μαλώσετε με τον κ. Σπηλιωτόπουλο. Σε καμία περίπτωση δεν το λέω γι’ αυτό. 
      Είναι λογικό ότι, όπως δεν μπορώ να ξέρω εγώ, για παράδειγμα, κάποια πράγματα για το Υπουργείο Εμπορικής Ναυτιλίας, από το οποίο περάσατε εσείς…
      ΑΡΙΣΤΟΤΕΛΗΣ ΠΑΥΛΙΔΗΣ: Δεν γνωρίζετε τι συμβαίνει στα Υπουργεία;
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δεν μπορώ να τα ξέρω όλα. Αν εσείς τα ξέρατε, τότε εντάξει, μπράβο σας!
      ΑΡΙΣΤΟΤΕΛΗΣ ΠΑΥΛΙΔΗΣ: Σοβαρά τα λέτε αυτά; Βουλευτής είστε και δεν γνωρίζετε τι συμβαίνει στα Υπουργεία;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, σας παρακαλώ πολύ να αφήσετε τον Υφυπουργό να ολοκληρώσει, για να συνεχίσουμε τη συζήτηση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Υφυπουργέ.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Λέτε ότι τα ξέρετε όλα και ότι ξέρετε τι συμβαίνει σε κάθε Υπουργείο. Εγώ λοιπόν εδώ, ενώπιον σας, δηλώνω ότι δεν γνωρίζω το τι συμβαίνει στο Υπουργείο Εμπορικής Ναυτιλίας σε μία σειρά από πράγματα ή στη Διεύθυνση Ενημέρωσης. Δεν διεκδικώ το «αλάθητο του Πάπα, ούτε «ξερόλας» είμαι.
      Λέω λοιπόν ότι, αν διαβάσετε με προσοχή την αιτιολογική έκθεση…
      ΑΡΙΣΤΟΤΕΛΗΣ ΠΑΥΛΙΔΗΣ: Τη διαβάσαμε πολύ καλά. Δεν κάναμε τίποτα άλλο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Είπατε επί λέξει «αφού προβλέπεται στο ν. 2190 η συγκεκριμένη ρύθμιση ή παράκαμψη, για ποιο λόγο να έρχεται η διάταξη αυτή;»
      Σας λέω, λοιπόν, ότι από λάθος διατύπωση δεν ανεγράφη στη διάταξη η οποία πέρασε πριν από πέντε, έξι μήνες η λέξη «συνεργατών» που μιλούσε για προγράμματα τηλεοπτικά και εκδόσεις του Υπουργείου Εθνικής Άμυνας. Οι νομικοί είπαν ότι χρήζει αυτής της διευκρινήσεως. Τίποτε άλλο πέραν τούτου. Βεβαίως, έχει το δικαίωμα να έχει τις επιφυλάξεις και τις ενστάσεις, αλλά μιας και μας λέτε ποια είναι τα έντυπα, σας λέω ότι υπάρχουν δύο, τρία έντυπα τα οποία εκδίδονται –σε μόνιμη βάση- και κάποιες τηλεοπτικές εκπομπές σε εβδομαδιαία βάση από το Υπουργείο Εθνικής Άμυνας. Παλαιότερα ήταν πολύ περισσότεροι ίσως αυτοί που υπηρετούσαν με τον έναν ή με τον άλλον τρόπο. Τώρα απόλυτα αποσαφηνίζεται και μιλάμε για συγκεκριμένο αριθμό –δέκα- συνεργατών δημοσιογράφων. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της τροπολογίας με γενικό αριθμό 994 και ειδικό 112. 
      Ερωτάται το Τμήμα: Γίνεται δεκτή η τροπολογία, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η τροπολογία με γενικό αριθμό 994 και ειδικό 112 έγινε δεκτή κατά πλειοψηφία, ως έχει.
      Εισερχόμαστε στη συζήτηση της τροπολογίας με γενικό αριθμό 1003 και ειδικό 120, «Αναπροσαρμογή του ανωτάτου ορίου εσόδων των αναπήρων πολέμου για την παραχώρηση δικαιώματος εκμετάλλευσης περιπτέρων».
      Ο εισηγητής της Πλειοψηφίας κ. Γιαννακόπουλος έχει το λόγο.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κατ’ αρχάς δεν κατανοώ και δεν αντιλαμβάνομαι, γιατί η με γενικό αριθμό 1003 τροπολογία δεν είναι κοινή με τη 1005, αφού ασχολούνται με το ίδιο σχεδόν αντικείμενο. Ο κύριος Υπουργός αντελήφθη ότι είναι σχετικές και από ό,τι αντιλαμβάνομαι και αυτός θέλει να συζητηθούν μαζί. Επομένως, αν και οι άλλοι συνάδελφοι το θέλουν αυτό να κάνουμε κοινή συζήτηση των δύο τροπολογιών, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Υπάρχει καμία αντίρρηση να συζητηθούν από κοινού οι δύο τροπολογίες;
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Δεν υπάρχει πρόβλημα, κυρία Πρόεδρε. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν είναι ίδιες αλλά είναι σχετικές.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Γιαννακόπουλε, έχετε το λόγο.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Με τη με γενικό αριθμό 1003 τροπολογία αναπροσαρμόζεται το ανώτατο όριο των ετήσιων εσόδων που πρέπει να έχουν οι ανάπηροι και τα θύματα πολέμου, προκειμένου να καταστεί δυνατή η παραχώρηση σε αυτούς δικαιώματος εκμετάλλευσης περιπτέρου, επί του εκάστοτε αφορολογήτου ποσού του επίσης εισοδήματος από συντάξεις. 
      Η πολιτεία δίνει το προνόμιο στις κατηγορίες που αναφέρονται στο νόμο στα θύματα ανάπηρων πολέμου αντιδικτατορικού αγώνα και ειρηνικής περιόδου, να εκμεταλλεύονται περίπτερα σε πλατείες κλπ.
      Μέχρι τώρα μία από τις προϋποθέσεις για να τύχει κάποιος αυτού του προνομίου είναι να έχει εισόδημα μέχρι 800.000 δραχμές. Αυτό ισχύει μέχρι τώρα. Από εκεί και κάτω δεν έχει υποχρέωση από τις υπηρεσίες να κάνει δήλωση. Η τροπολογία αυτή τι λέει; Ότι επειδή άλλαξαν τα αφορολόγητα ποσά και θα αλλάξουν, επειδή είναι πολύ μικρό το ποσό αυτό, προτείνουν να τριπλασιαστεί και από 800.000 δραχμές να γίνει 2.400.000. 
      Εντάξει, αλλά πρέπει, όμως, να αντιληφθούμε ότι στο ποσό αυτό δεν περιλαμβάνεται η πολεμική σύνταξη η οποία είναι μικρή ή μεγάλη -εγώ απλώς θέλω να σας καταστήσω κοινωνούς σε όσους δεν το έχουν αντιληφθεί- ούτε το δικαίωμα ιδιοκατοίκησης. Δηλαδή 2.400.000 συν την πολεμική σύνταξη συν το δικαίωμα ιδιοκατοίκησης. Εγώ αντιλαμβάνομαι ότι οι άνθρωποι αυτοί χρήζουν ειδικής μεταχείρισης, αλλά ήθελα απλώς να το επισημάνω. 
      Επίσης, ήθελα να σας πω ότι σε σχέση με τη δεύτερη τροπολογία τη 1005, με την οποία τροποποιούνται οι διατάξεις του άρθρου 13 του ν. 1044/71 και προστίθενται και άλλες κατηγορίες αναπήρων και θυμάτων πολέμου ή ειρηνικής περιόδου στους δικαιούχους, επειδή υπάρχουν πολλά σχολάζοντα ή αδιάθετα περίπτερα, δίνεται η δυνατότητα σε περισσότερους να έχουν αυτό το προνόμιο.
Ούτε και σ’ αυτό θα είχαμε αντίρρηση. 
      Επίσης, τακτοποιούνται και τροποποιούνται οι διατάξεις της κοινής απόφασης των Υπουργών Εθνικής Άμυνας, Οικονομικών και Δικαιοσύνης και ρυθμίζονται θέματα σχετικά με τη διάρκεια της πίστωσης αδειών περιπτέρων. 
      Κύριε Υπουργέ, θα ήθελα να σταθώ εδώ. Θέλω να παρατηρήσω στους συναδέλφους και σε όλους μας ότι ορισμένα από τα περίπτερα, που παρέχει η πολιτεία στους αναπήρους, όπως προβλέπεται από το νόμο, καθώς και στα θύματα πολέμου κλπ., είναι στην πραγματικότητα «χρηματιστήρια» στην καλή τους εποχή. Κερδίζουν πολλά χρήματα. Και γιατί όχι; Εγώ δεν θα είχα καμία αντίρρηση. 
      Όμως οι ενοικιαστές, κύριε Υπουργέ, αυτών των περιπτέρων, οι οποίοι δίνουν άμισθα πληροφορίες σε όλο τον κόσμο, που φθάνει στο περίπτερο να πάρει την άλφα ή τη βήτα πληροφορία, δεν έχουν επαγγελματική στέγη, δεν καλύπτονται από τις διατάξεις της επαγγελματικής στέγης και πολλές φορές υφίστανται φοβερούς εκβιασμούς. Σήμερα η μίσθωση είναι τριετής και την κάνετε τετραετή. Δείτε τι δουλειά κάνουν αυτοί οι άνθρωποι. Είναι φοροεισπράκτορες του κράτους. Το 73% των τσιγάρων είναι φόρος του κράτους και τον εισπράττουν εκείνοι, είναι περίπου 1,2 τρισεκατομμύρια το χρόνο. Τι ζητούν οι άνθρωποι; Χωρίς να έχουν ισχυρές αντιρρήσεις οι περιπτερούχοι, ζητούν να γίνει τουλάχιστον πενταετής, η διάρκεια της μίσθωσης για να μπορούν να προγραμματίσουν για πέντε έστω χρόνια, δηλαδή τα τέσσερα χρόνια να γίνουν πέντε. Όσοι είμαστε δικηγόροι ξέρουμε τι είναι οι επαγγελματικές μισθώσεις. 
      Νομίζω ότι δεν είναι φοβερό το ζήτημα, κύριε Πρόεδρε. Επιτέλους, δεχθείτε, κύριε Υπουργέ, και μία τροπολογία ή κάποια παρατήρηση κάποιων Βουλευτών. Μη στέκεστε άκαμπτοι στις απόψεις της υπηρεσίας. Η άποψή μου είναι ότι καλά κάνετε και ακούτε τις υπηρεσίες, αλλά οι υπηρεσίες δεν διοικούν τα Υπουργεία. Τα διοικεί η πολιτική ηγεσία. Θέλω ειλικρινά να το δείτε αυτό το θέμα. Δεν είναι κάτι πολύ σημαντικό τα τέσσερα χρόνια να γίνουν πέντε, για να μην υπόκεινται σε εκβιασμούς. Οι μισθωτές των περιπτέρων. Οι περιπτερούχοι, όπως λένε οι ίδιοι στο υπόμνημά τους, είναι χρήσιμοι στην κοινωνία. Όπως είπα, δίνουν πληροφορίες και μέσα σε ένα τετραγωνικό μέτρο προσπαθούν να βγάλουν το ψωμί τους. 
      Η άλλη διάταξη, κύριε Υπουργέ, που είναι προς τη θετική κατεύθυνση, είναι πως όταν πεθάνει ο έχων το δικαίωμα εκμετάλλευσης, μπορεί ο ενοικιαστής να παραμείνει μέχρι το τέλος της μίσθωσης. Βεβαίως, είναι θετική η διάταξη. Αλίμονο, αν πέθαινε ο έχων την εκμετάλλευση του περιπτέρου, να πεταγόταν έξω και ο μισθωτής του περιπτέρου. Νομίζω ότι σωστά ρυθμίζεται αυτό. 
      Κατά τα άλλα, συμφωνώ να γίνουν δεκτές αυτές οι τροπολογίες, γιατί νομίζω ότι είναι συμπαθέστατη η τάξη των αναπήρων, αλλά εξίσου συμπαθές είναι και το κοινωνικό στρώμα των περιπτερούχων, των μισθωτών των περιπτέρων, οι οποίοι δεν ζητούν τίποτα άλλο, παρά να μπουν στο μισό του ελαχίστου της επαγγελματικής στέγης, κύριε Υπουργέ.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σπηλιωτόπουλος και θα ακολουθήσει ο κ. Κουρουμπλής, αφού μιλήσουν οι εισηγητές.
      Ορίστε, κύριε Σπηλιωτόπουλε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κυρία Πρόεδρε, για τις τροπολογίες 1003 και 1005 έχουμε να παρατηρήσουμε τα εξής: 
      Κατ’ αρχήν συμφωνούμε με τη ρύθμιση για το αφορολόγητο, ώστε να ευθυγραμμιστεί και με τους υπόλοιπους φορολογούμενους. Όσον αφορά στην τετραετία, πρέπει, κύριε Υπουργέ, να γίνει οπωσδήποτε πενταετής η μίσθωση, για να διασφαλιστεί ένα ελάχιστο δικαιωμάτων επαγγελματικής στέγης στους ενοικιαστές των περιπτέρων. 
      Όσον αφορά στις υπόλοιπες διατάξεις της τροπολογίας 1005, η Νέα Δημοκρατία, συνεπής στο χρέος της απέναντι στον ελληνικό λαό για την ανάγκη της συμφιλίωσης, της ομοψυχίας και της ενότητας, θα συμφωνήσει να δοθούν περίπτερα στους αναπήρους αγωνιστές του δημοκρατικού στρατού και στα θύματά τους.
      Όμως, κύριε Υπουργέ, χθες και προχθές η Νέα Δημοκρατία κατέθεσε μια σειρά υποχρεώσεων της Κυβέρνησης προς τα, εν ενεργεία και εν αποστρατεία, στελέχη των Ενόπλων Δυνάμεων και των Σωμάτων Ασφαλείας. Και θα πρέπει να το λάβετε σοβαρά αυτό υπόψη. 
      Τα τελευταία χρόνια η Νέα Δημοκρατία έχει αποδυθεί σε έναν αγώνα - εμείς δεν συμμεριζόμαστε την αντίληψη και τη νοοτροπία της συμφωνίας των Δολιανών- για να είναι  ο ελληνικός λαός ενωμένος. Ο Πρόεδρος της Νέας Δημοκρατίας ο Κώστας Καραμανλής, έχει αποδυθεί σε έναν αγώνα για να εκλείψουν αυτές οι νοοτροπίες. Και είναι πάρα πολλές οι φορές που από το Βήμα της Βουλής έχει απευθυνθεί στον Πρωθυπουργό, όταν ο ίδιος ο Πρωθυπουργός ακολουθεί διχαστικές πολιτικές. 
      Συμφωνούμε, λοιπόν, ότι πρέπει αυτά να τελειώσουν, αλλά από την άλλη πλευρά δεν μπορεί να αφήνετε έτσι εκτεθειμένα τα στελέχη των Ενόπλων Δυνάμεων και των Σωμάτων Ασφαλείας με τέτοια προβλήματα τα οποία δημιουργούν τις γνωστές δυσλειτουργίες στο στράτευμα και στα Σώματα Ασφαλείας. 
      Συμφωνούμε, λοιπόν, με την τροπολογία και σας υπενθυμίζουμε το χρέος που έχετε και σεις απέναντι στις Ένοπλες Δυνάμεις και τα Σώματα Ασφαλείας. Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Σκοπελίτης έχει το λόγο. 
      ΣΤΑΥΡΟΣ ΣΚΟΠΕΛΙΤΗΣ: Συμφωνούμε με την 1003 τροπολογία. Έχουμε καταθέσει και εμείς σχετική τροπολογία. Βέβαια ζητούσαμε το όριο αυτό να ανέλθει στα 2.800.000. Επίσης και με την άλλη τροπολογία συμφωνούμε. Όμως πρέπει να επισημάνω ότι και οι δύο τροπολογίες έρχονται αποσπασματικά και υπηρετούν συγκεκριμένους στόχους κατά την άποψή μας. Εν όψει και των δημοτικών εκλογών. 
      Λέω αποσπασματικά γιατί υπάρχουν σοβαρά προβλήματα που παραμένουν άλυτα και που πρέπει επιτέλους να αντιμετωπιστούν. Τέτοια προβλήματα είναι αυτά που έχουν σχέση με το ζήτημα των αποζημιώσεων του ελληνικού λαού από τα όσα έπαθε και έχασε, σε ανθρώπινες ζωές, περιουσίες κλπ. από τα ναζιστικά στρατεύματα κατοχής. Δηλαδή το ζήτημα των πολεμικών επανορθώσεων του οποίου η μεταχείριση αποτελεί όνειδος και για την πολιτική των μεταπολεμικών κυβερνήσεων και μεταπολιτευτικών κυβερνήσεων, αλλά και για την έννοια του νομικού κράτους δικαίου. Επίσης και για το σκέλος του αναγκαστικού δανείου το ύψος του οποίου ανέρχεται στα 17 δισεκατομμύρια δολάρια και η Κυβέρνηση μέχρι σήμερα δεν το ζητάει από τη γερμανική κυβέρνηση. Την ίδια ώρα χιλιάδες αγωνιστές του δημοκρατικού στρατού Ελλάδος είναι καταδικασμένοι στην παραμονή σε χώρες που παρείχαν τότε φιλοξενία αφού το αδύναμο τότε πολιτικό πλαίσιο των νομοθετημάτων  δεν τους έδωσε τη δυνατότητα από πλευράς χρονικών πλαισίων για να επιστρέψουν στη χώρα μας. 
      Το ίδιο θέμα είναι και το θέμα της απόδοσης των περιουσιών που καταπατήθηκαν και χάθηκαν. Παρά τη ρητή υπόσχεση πρόσφατα της Κυβέρνησης ότι θα δώσει λύση και μάλιστα με σχετική τροπολογία που θα έδινε στο νομοσχέδιο  την εταιρική διακυβέρνηση που πρόσφατα ψηφίστηκε, η Κυβέρνηση δεν έφερε την τροπολογία αυτή και αφήνει ξεκρέμαστους αυτούς τους ανθρώπους. Πρέπει, λοιπόν, άμεσα η Βουλή να φέρει ένα τέτοιο θέμα για ψήφιση. 
      Επίσης η Κυβέρνηση πρέπει άμεσα να δώσει λύση στην αποκατάσταση των επαναπατρισθέντων, ακόμα για λόγους κοινωνικούς, οικογενειακούς, εργασιακούς δίνοντας παράταση μέχρι το 2006 για να επιστρέψουν και να υπαχθούν στην ασφάλιση των αναπήρων που μέχρι σήμερα δεν έχει αναγνωριστεί η αναπηρία τους και στερούνται οποιασδήποτε ασφάλισης περίθαλψης και σύνταξης. 
      Εμείς παρ΄ όλες αυτές τις παρατηρήσεις που κάναμε και παρ΄ όλη την αποσπασματικότητα της συγκεκριμένης τροπολογίας θα την ψηφίσουμε. Όμως, θα ήθελα να ρωτήσω αν αυτό που λέει μέσα σε σχέση με το ποσοστό αναπηρίας ισχύει και για τους αγωνιστές του δημοκρατικού στρατού και τους άλλους, δηλαδή αν θα τύχουν αυτού του ευεργετήματος ανεξάρτητα από το ποσοστό αναπηρίας που ισχύει για τους αναπήρους της ειρηνικής περιόδου. Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Δαμανάκη έχει το λόγο. 
      ΜΑΡΙΑ ΔΑΜΑΝΑΚΗ: Εμείς συμφωνούμε και με τις δύο αυτές τροπολογίες. Τα αιτήματα αυτά τα είχαμε υποστηρίξει και κατά τη συζήτηση του προηγουμένου νομοσχεδίου στη Διαρκή Επιτροπή και νομίζω ότι η Κυβέρνηση σωστά επιτέλους λύνει αυτά τα ζητήματα. Ιδιαίτερα συμφωνούμε με την επέκταση του δικαιώματος αυτής της ιδιοκτησίας περιπτέρου και στους αναπήρους ειρηνικής περιόδου και στους αγωνιστές του δημοκρατικού στρατού και στους αναπήρους πολέμου του αμάχου πληθυσμού. 
      Βεβαίως, όλα τα ζητήματα δεν λύνονται, αλλά είναι θετικό ότι η Κυβέρνηση επιτέλους ικανοποιεί ορισμένα αιτήματα που είναι ώριμα από καιρό. 
      Συμφωνούμε επίσης με την πρόταση που ήδη έγινε, είναι μια πρόταση που έχει υποβληθεί και σε μας με το σχετικό υπόμνημα των ενοικιαστών των περιπτέρων να αυξηθεί το διάστημα και να γίνει από τέσσερα, πέντε χρόνια, βάσει του οποίου έχουν μια ορισμένη προστασία στη χρήση του περιπτέρου τους και νομίζω ότι είναι λογικό από τη στιγμή που οι υπόλοιποι επαγγελματίες έχουν πολύ μεγαλύτερη προστασία. Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κουρουμπλής έχει το λόγο. 
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κυρία Πρόεδρε, νομίζω ότι με τις διατάξεις των δύο τροπολογιών η Κυβέρνηση έρχεται να αποκαταστήσει ένα δίκαιο αίτημα κοινωνικών ομάδων όπως είναι οι αγωνιστές της Εθνικής Αντίστασης, του δημοκρατικού στρατού και των θυμάτων ειρηνικής περιόδου. Είναι ένα αίτημα που χρόνια διεκδικούσαν οι φορείς τους και που δημιουργούσε μια ανισότητα της ελληνικής πολιτείας απέναντι σ’ αυτούς τους ανθρώπους. 
      Πρέπει ειλικρινά να εκφράσω από τη μεριά μου τα συγχαρητήρια στην πολιτική ηγεσία του Υπουργείου Εθνικής Άμυνας γιατί πραγματικά αποκαθίσταται ένα δίκαιο αίτημα και ουσιαστικά αναβαθμίζεται αυτό που λέμε ποιότητα της δημοκρατίας. Γιατί αυτοί οι άνθρωποι ενώ εδικαιούντο αυτές τις παροχές, μέχρι σήμερα το πρόβλημα αυτό δεν είχε λυθεί. 
      Ωστόσο, όμως, παράλληλα με αυτό το θέμα, κύριε Υπουργέ, υπάρχει και το ζήτημα των ανθρώπων που δουλεύουν στην ουσία αυτές τις άδειες. Δουλεύουν ώρες αμέτρητες για να ζήσουν τις οικογένειές τους και θα πρέπει και σ’ αυτούς να υπάρξει μια ανάλογη συμπεριφορά. Το δικαίωμα μέχρι τώρα αυτών των ανθρώπων ήταν συμβόλαιο τριών ετών. Μέσα στην ελληνική κοινωνία ζούμε και ξέρουμε ότι πολλές φορές υπάρχουν οι πιέσεις και ενδεχομένως οι εκβιασμοί. Βέβαια, δεν φθάνει να διεκδικηθεί η επαγγελματική στέγη για πολλούς και διαφόρους λόγους. Θα μπορούσε όμως να ζητηθούν τα μισά, τα έξι χρόνια, δηλαδή, της επαγγελματικής στέγης. Το ότι ζητούν αυτήν τη στιγμή πέντε χρόνια είναι ένα γενικότερο αίτημα που ακούστηκε από πολλούς συναδέλφους. Νομίζω ότι μπορείτε να πάρετε την πρωτοβουλία αυτή. Στο κάτω-κάτω ικανοποιείτε και ένα αίτημα της Αίθουσας. Δε νομίζω ότι είναι δύσκολο να δεχθείτε τα τέσσερα χρόνια να γίνουν πέντε. Είναι άλλωστε όπως είπα και μια ικανοποίηση και για τη δική μας λειτουργία, των Βουλευτών. 
      Ένα δεύτερο θέμα που ήθελα να θίξω και είναι πάρα πολύ σημαντικό, είναι ότι ενώ επί πάρα πολλά χρόνια υπήρχε ένα όριο 800.000 για να εδικαιούτο κάποιος, τώρα αυτό το όριο πάει στα 2.000.000-2.500.000. Επειδή όμως η νομοθεσία μας κάποτε πρέπει να αποκτήσει λειτουργικότητα και να απαλλαγεί από τη στατικότητα και επειδή μετά από δύο-τρία χρόνια θα υπάρχει πάλι αίτημα να αυξηθεί αυτό το όριο, εγώ νομίζω ότι θα έπρεπε να συνδεθεί με κάποια εξέλιξη, παραδείγματος χάρη με το εκάστοτε ελάχιστο κατώτερο αφορολόγητο όριο. Αυτό θα έδιδε μια λειτουργικότητα στη νομοθεσία ώστε να μη χρειάζεται κάθε φορά να ερχόμαστε εδώ και να ζητάμε νέες ρυθμίσεις γι’ αυτά τα ζητήματα.
      Κλείνοντας θέλω να πω και εγώ, κύριε Υπουργέ, ότι υπάρχουν και άλλα αιτήματα ανεπίλυτα, όπως είναι κάποια ζητήματα που αφορούν τα θύματα ειρηνικής περιόδου από υλικά πολέμου που παίρνουν πολεμικές συντάξεις και που πρέπει σε μια επόμενη ρύθμιση να υπάρξουν διατάξεις που να βελτιώνουν και να αποκαθιστούν τέτοιου είδους ανισότητες σε σχέση με το ελληνικό Σύνταγμα.
      Και πάλι θέλω να τονίσω ότι αυτές οι διατάξεις είναι πάρα πολύ θετικές, λύνουν ουσιαστικά ζητήματα και βεβαίως θα επιμείνω στο ότι θα πρέπει να υπάρξει μία καλύτερη ρύθμιση σε ό,τι αφορά το συμβόλαιο ώστε να δοθεί αυτός ο χρόνος στους ανθρώπους αυτούς γιατί πραγματικά συνεισφέρουν πάρα πολλά και στην εθνική οικονομία αλλά και διότι δουλεύουν πάρα πολλές ώρες στα περίπτερα, μια και πρόκειται για δουλειά στην οποία απασχολείται ολόκληρη η οικογένεια.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, θα ήθελα και εγώ να συμπληρώσω στα όσα είπαν  οι συνάδελφοι και ιδιαίτερα ο εκ Μεσσηνίας συνάδελφος κ. Γιαννακόπουλος, αναφορικά με την τροπολογία που φέρει τον αριθμό 1005 και ειδικότερα το άρθρο 2 αυτής όπου γίνεται μία κίνηση να αλλάξει το καθεστώς της καθηλώσεως της μισθωτικής περιόδου στην τριετία όπως είναι από το 1984 αν δεν απατώμαι. Γίνεται μία κίνηση σωστή προς τα πάνω, αλλά γίνεται κατά πολύ δειλό και διστακτικό τρόπο.
      Είναι περιττό να προσθέσω οτιδήποτε στα όσα ελέχθησαν για τη σημασία, το ρόλο, την προσπάθεια και την κοινωνική  διάσταση της υπάρξεως του περιπτέρου. Είναι κατ’ εξοχήν το περίπτερο ένα ελληνικό φαινόμενο. Συμβάλλει πάρα πολύ όχι μόνο στην ευκολία μας ως καταναλωτών, αλλά συμβάλλει ακόμη και σε θέματα κοινωνικότητας που λείπει σήμερα στις μεγάλες πόλεις. Είναι το περίπτερο μοναδικό σημείο κοινωνικότητας. Και προσθέτω με κάποια δόση υπερβολής ότι αν στην οδό Πάτμου, όπου λένε ότι βρήκαν τη γιάφκα της «17 Νοέμβρη» υπήρχε περίπτερο, μπορεί αυτό που συνέβη χθες να είχε συμβεί πολύ νωρίτερα.
      Αυτό, λοιπόν, το στοιχείο του περιπτέρου, αυτήν την εποποιία ανθρώπων οι οποίοι μέσα σε χώρο λιγότερο από δύο τετραγωνικά μέτρα υπηρετούν το κοινωνικό σύνολο, υποκαθιστούν το Υπουργείο Οικονομικών και συνεισφέρουν στην εθνική οικονομία, πρέπει να τη βοηθήσουμε και πρέπει να είμαστε περισσότερο γενναίοι προς αυτήν την κατεύθυνση. Και φυσικά κύριε Υπουργέ, δεν εισάγω εδώ μία διαδικασία κολοκυθιάς γιατί τέσσερα και όχι πέντε, γιατί πέντε και όχι έξι, διότι θα μπορούσε κανείς να το αντιμετωπίσει και έτσι. Δεν είναι κολοκυθιά αυτό που ζητάμε. Είναι μία επιθυμία που πηγάζει από την επαφή που έχουμε με τους μισθωτές περιπτέρων. Δεν είναι Αλβανοί όπως λένε. Το 70% ή 80% των μισθωτών περιπτέρων τουλάχιστον στην Αθήνα είναι Ηπειρώτες, άνθρωποι φτωχοί που ξεκίνησαν σε δύσκολες δεκαετίες και τακτοποίησαν τη ζωή τους μέσα σ’ αυτά τα ελάχιστα τετραγωνικά. 
      Νομίζω, λοιπόν, ότι θα ήταν πολύ πιο ισορροπημένο να δικαιούνται την πενταετία ως ελάχιστο μισθωτικής περιόδου, διότι έτσι ισορροπούμε και το όλο σύστημα και δεν δημιουργούμε μια πλασματική αξία της αδείας. Σήμερα με την τριετία δημιουργείται μία δυσβάστακτη κατάσταση εις βάρος των ενοικιαστών. Με την πενταετία, χωρίς να αποξενώνουμε τους ιδιοκτήτες από τα δικαιώματά τους που είναι σεβαστά, ισορροπούμε την κατάσταση. 
      Έτσι μπορούν και επενδύσεις να κάνουν οι μισθωτές και να έχουν ένα προβλέψιμο χρόνο μπροστά τους, ώστε να κάνουν περισσότερο κουμάντο στη ζωή τους.
      Νομίζω, λοιπόν, ότι δεν πρέπει να στηριχθείτε στις εισηγήσεις της υπηρεσίας. Πρέπει να στηριχθείτε στις προτάσεις της Βουλής, η οποία σας ζητά τη σωστή κίνηση που κάνατε να την ολοκληρώσετε με περισσότερη πρακτικότητα και αυτό θα ήταν σαφώς να θεσπίσετε την πενταετία. Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κα Φουντουκίδου.
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, χθες κιόλας διάβαζα στον ημερήσιο Τύπο για την απόφαση της Κυβέρνησης να περικόψει κάποιες κοινωνικές δαπάνες, επιδόματα μητρότητος, τη δυνατότητα μεταφοράς από ΕΚΑΒ κλπ. 
      Εύλογα, λοιπόν, μέσα σε αυτό το σκηνικό προκύπτουν ερωτήματα που έχουν να κάνουν με το γιατί αυτή η επιλεκτική ευαισθησία της Κυβέρνησής σας απέναντι σε αιτήματα κάποιας κατηγορίας πολιτών. Κανένας σ΄ αυτήν την Αίθουσα δεν έχει αυταπάτες για τη σκοπιμότητα αυτής της ρύθμισης. «Κανακεύετε», όμως, μονομερώς κάποιες τάξεις και νομίζω ότι κλείνετε τα αυτιά στα αιτήματα κάποιων άλλων που έχουν το ίδιο επιτακτικά, ίσως και επιτακτικότερα αιτήματα. 
      Η απόφαση της Νέας Δημοκρατίας να ψηφίσει την τροπολογία έχει να κάνει με την εθνική ομοψυχία για τη λήθη και γιατί ο τόπος πρέπει να τραβήξει μπροστά και γιατί δεν πρέπει να καπηλεύεστε πια στο μέλλον κάποιες σελίδες της ιστορίας. Για μένα προσωπικά, σε καμιά περίπτωση δεν σημαίνει και ιστορική δικαίωση. 
      Όμως, κύριε Υπουργέ, σας υπενθυμίζω τη δέσμευση της Κυβέρνησής σας απέναντι και στους νεφροπαθείς, να τους παραχωρήσει το δικαίωμα μελλοντικά ή ότι μελετάτε τέλος πάντων το αίτημά τους να τους χορηγήσουν άδεια λειτουργίας περιπτέρου. Υπάρχουν και άλλες κατηγορίες αναπήρων που έχουν πραγματικά πολύ μεγάλη ανάγκη και ζητούν και αυτοί να δείξετε την ίδια ευαισθησία.
      Θα πρότεινα, λοιπόν, να θέλετε να εμφανίσετε ότι αυτό είναι το κίνητρό σας και δεν υπηρετείτε κάποιες άλλες σκοπιμότητες, να προχωρήσετε γενναία λίγο περισσότερο και να δώσετε το ίδιο δικαίωμα σε κατηγορίες αναξιοπαθούντων πολιτών μας που πραγματικά, κύριε Υπουργέ, το έχουν πολύ μεγάλη ανάγκη. Για σας δεν κοστίζει τίποτα, γι’ αυτούς όμως είναι θέμα επιβίωσης. 
      Ως προς την τροπολογία που αφορά την αύξηση του χρόνου μίσθωσης των περιπτέρων την πενταετία, την ψηφίζω.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κυρία Πρόεδρε.
      Πράγματι η τροπολογία αυτή είναι θετική, την ψηφίζω και ιδιαίτερα που επεκτείνετε στα άτομα που είναι ανάπηροι ειρηνικής περιόδου. Είναι ένα αίτημα το οποίο έχουμε ζητήσει εδώ και πολλά χρόνια.
      Όμως θα ήθελα να σας ρωτήσω, κύριε Υπουργέ, αν επεκτείνετε και στους αναπήρους του 1974 στην Κύπρο. Δεν ξέρω, δεν βγαίνει το νόημα απ΄ αυτήν την τροπολογία. Και επιπλέον θα πρέπει, επειδή υπάρχουν πάρα πολλά σχολάζοντα περίπτερα, να επεκταθεί και στα άτομα με ειδικές ανάγκες, όπως νεφροπαθείς και άλλοι αναξιοπαθούντες πολίτες. 
      Η μίσθωση είναι ένα αίτημα που έχει υποβληθεί από όλες τις πτέρυγες της Βουλής, να επεκταθεί στα πέντε χρόνια. Θα πρέπει να το δείτε αυτό, κύριε Υπουργέ, και να δείξετε την ευαισθησία σας.
      Θα έλθω σε ένα άλλο σημαντικό θέμα που αφορά τους αγωνιστές της Εθνικής Αντίστασης. Υπάρχει ένας μικρός αριθμός αγροτών, οι οποίοι έχουν αναγνωρισθεί ως αγωνιστές της Εθνικής Αντίστασης. Έχουν όλες τις προϋποθέσεις, έχουν συμπληρώσει το όριο ηλικίας, αλλά από κάποια λάθη των διαφόρων υπηρεσιών δεν έχουν κατατεθεί οι αιτήσεις για τη χορήγηση της σύνταξης.
      Επίσης, υπάρχουν και οι γεννηθέντες το 1926 οι οποίοι έχουν θεμελιώσει το δικαίωμα της σύνταξης του ΟΓΑ, όπως προβλέπει ο νόμος, αλλά με τη διαφορά ότι τη συνταξιοδοτική πράξη δεν την είχαν πάρει, όπως έλεγε ο νόμος, το 1991 αλλά την πήραν αναδρομικά το 1992. Και αυτήν την κατηγορία, κύριε Υπουργέ, θα πρέπει να τη δείτε.
      Ακόμη, υπάρχει ένας πολύ μικρός αριθμός συνταξιούχων οι οποίοι έχουν καταθέσει τα δικαιολογητικά της αναγνώρισης στις νομαρχίες και από καθυστέρηση των νομαρχιών δεν έχουν δοθεί αυτοί οι τίτλοι της αναγνώρισης. Πολύ καθυστερημένα, μέχρι και σήμερα ακόμη, δίδονται οι τίτλοι με αποτέλεσμα αυτοί οι άνθρωποι να αποστερηθούν το δικαίωμα της σύνταξης της Εθνικής Αντίστασης.
      Επίσης, υπάρχουν και πρόεδροι κοινοτήτων οι οποίοι επειδή παίρνουν τη σύνταξη του προέδρου στερούνται του δικαιώματος της εθνικής σύνταξης. Και είναι πολύ μικρός αυτός ο αριθμός των προέδρων. Μάλιστα οι άνθρωποι αυτοί έχουν προσφέρει σημαντικές υπηρεσίες στην πατρίδα.
      Υπάρχουν επίσης και πολύτεκνες μητέρες οι οποίες στερούνται του δικαιώματος της εθνικής σύνταξης επειδή παίρνουν την πολύτεκνη σύνταξη, η οποία, κύριε Υπουργέ, σημειωτέον θεωρείται τιμητική σύνταξη. Από τη στιγμή που η πολιτεία καταργεί μάλιστα και το πλαφόν του εισοδήματος νομίζω ότι θα πρέπει σε αυτήν την κατηγορία των πολύτεκνων μητέρων να το επεκτείνετε.
      Κύριε Υπουργέ, εμείς πραγματικά έχουμε απλώσει χέρι φιλίας και συνεργασίας και θέλουμε να κάνουμε πράξη την εθνική συμφιλίωση, γιατί πιστεύουμε ότι στη ζωή των εθνών υπάρχουν κρίσεις οι οποίες μπορούν να μεταβληθούν σε αφετηρία εθνικής αναγέννησης.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Παυλίδης.
     ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, για να αποφύγω παρεξηγήσεις πάλι από τον κύριο Υφυπουργό Αμύνης δηλώνω ότι είμαι υπέρ των περιπτεράδων. Σαφές; Ψηφίζουμε και την τροπολογία όπως την περιέγραψε ο εισηγητής μας.
     Ελάτε όμως τώρα να μιλήσουμε για τα περίπτερα και τους περιπτεράδες.
     Τα περίπτερα μου λένε ότι είναι ελληνική εφεύρεση. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ: Ποιοι;
     ΑΡΙΣΤΟΤΕΛΗΣ ΠΑΥΛΙΔΗΣ: Μου το λένε διάφοροι συμβουλάτορες, περιπτερούδες συνήθως. 
     Αυτή η εφεύρεση πότε ήλθε στην επιφάνεια; Όταν, κύριοι συνάδελφοι, η Ελλάς ήταν πτωχή, πάμπτωχος και είχαμε πρόβλημα προσκτήσεως εισοδήματος. Κάποιοι, λοιπόν,  τότε, εις εκείνη την εποχή κατά το πενία τέχνας κατεργάζεται, είπαν: μαγαζί δεν μπορεί να έχει ο Παυλίδης, ενοίκιο δεν μπορεί να καταβάλει, τι θα κάνουμε; Του δίνουμε το δικαίωμα να στήσει μία «παραγκούλα». Μην την μπερδεύετε με τις σύγχρονες, τις πολυτελείς παράγκες εσείς οι περί τα αθλητικά ασχολούμενοι. Μία παραγκούλα. Έβαζε διάφορα είδη μέσα ανεξέλεγκτα και έτσι εστήνετο το περίπτερο σε διάφορες γωνίτσες. Ακόμη τότε το εμπόριο δεν ήταν το πλήρως οργανωμένο και έτσι δεν υπήρχε και θέμα ανταγωνισμού.
     Τώρα, όμως τι κάνει η Κυβέρνηση σας, κύριε Υπουργέ. Δίδει νέες άδειες περιπτέρων διά της διαδικασίας του Υπουργείου σας. Αναγνωρίζετε, δηλαδή, ότι κάποιοι δεν μπορούν να αποκτήσουν κατ’ άλλο τρόπο εισόδημα, άρα μόνο διά του περιπτέρου. Διότι αν αναφέρεσθε στα θύματα και αναπήρους πολέμου, όσα ακόμα είναι εν ζωή, δεν μπορούν να εργασθούν. Αν αναφέρεσθε –που αναφέρεσθε- στους «μαχητές» του ΕΛΑΣ, όσοι απέμειναν και αυτοί δεν μπορούν να έχουν περίπτερα, λόγω ηλικίας. Θα το νοικιάσουν σε κάποιους άλλους για να βρουν απασχόληση.
     Τώρα, κυρία Πρόεδρε, έχουμε θέμα στο εμπόριο. Εγώ ψηφίζω την τροπολογία, να εξηγούμεθα! Να ξέρουμε, όμως, γιατί μιλάμε. Βουλή είμαστε εδώ. Μιλάμε για ένα εμπόριο το οποίο δεν μπορεί να είναι νόμιμο. Μαστίζεται. Ελάτε στις διάφορες τουριστικές περιοχές να δείτε τα περίπτερα τι έχουν. Έχω φίλους περιπτεράδες. Το μόνο που λείπει από εκεί μέσα πιθανώς να είναι καμία συσκευή CD, κανένα super electronic σύστημα. Έχουν τα πάντα μέσα. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Είναι μίνι σούπερ μάρκετ.
     ΑΡΙΣΤΟΤΕΛΗΣ ΠΑΥΛΙΔΗΣ: Αυτά είναι μίνι σούπερ μάρκετ. 
     Ξεσηκώνεται ο εμπορικός κόσμος. Έχουμε ενοίκια εκατομμυρίων. Και με το νόμο περί αναμορφώσεως των ενοικίων που ανεβάζει επί παραδείγματι στη Ρόδο, που ξέρετε εσείς, κυρία Πρόεδρε, ενοίκιο στην αγορά ένα εκατομμύριο το μήνα. Τι γίνεται; 
     Μετέπειτα, πώς δουλεύει ο μηχανισμός. Την άδεια, κύριοι συνάδελφοι, βάσει των προδιαγραφών και αυτού του νόμου, θα τη δώσει ο νομάρχης. Ο νομάρχης, λοιπόν, υπογράφει ότι στο δήμο μου θα δοθούν ακόμη δέκα άδειες. Και έρχεται ο δήμαρχος να εκτελέσει την εντολή του κυρίου νομάρχου και να στριμώξει στον περιορισμένο χώρο του δήμου του, κυρία Πρόεδρε, δέκα άδειες τις οποίες υπέγραψε ο νομάρχης χωρίς καμία συνεννόηση με κανένα δήμαρχο. Ανάγκη.
Αν υποθέσουμε ότι υπό την παρούσα τραγική οικονομική κατάσταση πρέπει κάποιοι να έχουν εισόδημα διά των περιπτέρων, τουλάχιστον να ξέρουμε σε κάθε δήμο ανά πόσους χιλιάδες κατοίκους δικαιολογείται ένα περίπτερο. 
      Θα πάω σε ένα άλλο θέμα, για να κλείσω τα των περιπτέρων. Αφού τώρα τους αναγνωρίσαμε, τους φορολογούμε τους περιπτεράδες. Διότι πλέον είναι  business. Ξέρετε ότι το περίπτερο εδώ εις τας Αθήνας είναι, κυρία Πρόεδρε, επικερδέστατη επιχείρηση. Τα ενοίκιά τους δε, είναι ασύλληπτα. 
      Ο κ. Γιαννακόπουλος ο οποίος γνωρίζω και θέλω να το πω, για να το πληροφορηθούν και οι συνάδελφοι, εργάσθηκε σε περίπτερο και εσπούδασε κατά την εποχή τάδε. Θέλω να μου το συγχωρήσει που κάνω αναφορά στο πρόσωπό του. Η άνεση της συνεργασίας τόσα χρόνια εντός του Κοινοβουλίου νομίζω ότι μου το επιτρέπει. Θα γνωρίζει τι γίνεται με την εκμετάλλευση των περιπτέρων εδώ. Business! Υπάρχει κανένα όριο;
      Υπάρχει όμως και μια άλλη πλευρά των περιπτέρων και να το μεταβιβάσετε στο Υπουργείο σας τώρα με τα ασφαλιστικά που τους ξεχάσατε όλους. Έχει κάποιος, κυρία Πρόεδρε, ένα περιπτεράκι σε μια γωνιά μιας τουριστικής περιοχής που δουλεύει δυο μήνες το χρόνο. Υποχρεώνουν τώρα οι σοφοί των Αθηνών αυτόν το δύσμοιρο περιπτερά να ασφαλίζεται στο ΤΕΒΕ. Ξέρετε τι σημαίνει αυτό; Όχι το ακαθάριστο έσοδο της τουριστικής περιόδου, αλλά και όλη η δούλεψή του πρέπει να πάει στις εισφορές του ΤΕΒΕ. Αφύσικα πράγματα.
      Υπάρχει ανταγωνισμός στο εμπόριο με την ακατάσχετη έκδοση αδειών χωρίς να ληφθεί υπόψιν τι χωρά ένας τόπος περιπτέρου και κακή συμπεριφορά σε ορισμένες περιπτώσεις έναντι αυτών που νομίζουν πως μπορούν να ζήσουν  με ένα περίπτερο. Και πάνω απ΄ όλα έχετε το νου σας τώρα παραμονές των εκλογών πώς θα αξιοποιηθεί αυτός ο νόμος. Αυτό ισχύει και για εσάς και για εμάς.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κυρία Πρόεδρε, τις ενστάσεις μου τις είπα και προχθές. Θέλω επιτέλους εδώ σ’ αυτήν την Αίθουσα να ξεκαθαρίσουμε ένα πράγμα. Τι σημαίνει «στους ανάπηρους αγωνιστές του δημοκρατικού στρατού 1863-89 και τα θύματα αυτών»; Να το ξεκαθαρίσουμε. Τι σημαίνει, κύριε Υπουργέ; Γράφουμε ιστορία σήμερα εδώ. 
      Μιλάμε για υλικό παράσημο. Δίνουμε, δηλαδή, παράσημο σήμερα σ’ εκείνους οι οποίοι κινήθηκαν εναντίον των νομίμων κυβερνήσεων της χώρας; Εκτός αν μου πει ο Υπουργός ότι δεν ήταν νόμιμες οι κυβερνήσεις. Ερωτώ λοιπόν ευθέως: Ήταν νόμιμη η κυβέρνηση του Γεωργίου Παπανδρέου; Ήταν νόμιμες οι κυβερνήσεις του Θεμιστοκλή Σοφούλη; Ή ήταν παράνομες και καλώς έπραξαν και σήκωσαν τα όπλα εναντίον τους ή ήταν νόμιμες οι κυβερνήσεις, οπότε κακώς σήκωσαν τα όπλα εναντίον τους. Όλα τα άλλα, κύριε Υπουργέ, είναι κατασκευάσματα. 
      Υποχρεούστε να απαντήσετε και όχι για κομματικές και πολιτικές ανάγκες στο Κοινοβούλιο. Να απαντήσετε στην ιστορία. Σήμερα γίνεται εθνική παραχάραξη και δεν μπορώ να καταλάβω πώς νομιμοποιείται η Νέα Δημοκρατία να αποσιωπά αυτό το τεράστιο γεγονός. Έχει φτάσει πια σε ένα καθολικό ιδεολογικό ευνουχισμό και δεν αντιλαμβάνεται τι γίνεται στην Αίθουσα αυτή. 
      Σκότωσαν τόσο κόσμο. Είπαμε να υπάρξει λήθη, αλλά με μια προϋπόθεση. Να υπάρξει μια αναγκαία συγγνώμη. Να πουν «κάναμε λάθος». Δεν έκαναν λάθος; Έπραξαν σωστά; Να πούμε «πράξατε σωστά που κινηθήκατε εναντίον της πατρίδος». Εάν έπραξαν λάθος, βεβαίως να τους δώσουμε τη συγχώρεση, αλλά να ξέρω ποιος έπραξε το λάθος και ποιος υπερασπίστηκε τα δίκαια της πατρίδος τότε. Έχουν τώρα αντικατασταθεί τα πράγματα. Και έρχονται οι θύτες να είναι τα θύματα. 
      Και έρχεστε τώρα εσείς να τους δώσετε παράσημο, κύριε Υπουργέ. Πρόκειται περί υλικού παράσημου αυτό το οποίο κάνετε με τα περίπτερα. Εγώ δεν ξέρω αν κερδίζουν μια ή δυο ή πέντε δραχμές ή πενήντα εκατομμύρια δραχμές τα περίπτερα. Όσα θέλετε ας κερδίζουν. Η ουσία είναι μία. Χρειάζονται υλικό παράσημο για τις πράξεις εκείνες; Ήταν νόμιμες οι πράξεις;
      Και είπα και χθες: Μέχρι τον Οκτώβριο του 1944, από όποιο μετερίζι και αν πολεμήθηκε ο κατακτητής, καλώς να δοθεί το υλικό παράσημο, από όπου και αν πολέμησαν. Βεβαίως. Από κει και μετά, όταν η Ελλάδα είχε νόμιμη κυβέρνηση και μάλιστα Οικουμενική, σήκωσαν τα όπλα εναντίον της νομίμου κυβερνήσεως. Δεν μπορούμε σήμερα να το επιβραβεύσουμε αυτό γιατί μ’ αυτήν τη λογική, κύριε Υπουργέ, δεν αποκλείεται σε τριάντα χρόνια να δω και σε άλλους κοινωνικούς αγωνιστές σαν κι αυτούς που είναι σήμερα στην Εντατική Μονάδα του Ευαγγελισμού, να παίρνουν περίπτερα ως ανάπηροι του δικού τους αγώνα εναντίον της κοινωνικής καταπίεσης.
      Αυτή είναι η πραγματικότητα, για την οποία νομοθετείτε. Και δεν μπορείτε παρά να κοιτάξετε κατάματα την ιστορία. Τι συνέβη τότε; Όχι σ΄ αυτήν την παραχάραξη, όπου βλέπουμε να γράφονται διάφορα βιβλία και αμέσως οι προύχοντες της Νέας Δημοκρατίας να τρέχουν να νομιμοποιούν αυτήν την ατραπό και από την άλλη πλευρά να μην μπορεί κανείς να υπερασπιστεί το αίμα εκείνων. 
      Σας ερωτώ, κύριε Υπουργέ. Έχω τρεις της οικογενείας μου –Καρατζαφέρης- στην Πηγάδα του Μελιγαλά. Να μου πείτε γιατί είναι στην Πηγάδα; Τι έκαναν; Τι έπραξαν εναντίον της πατρίδας και είναι στην Πηγάδα; Και οι φονιάδες και οι κληρονόμοι τους ίσως να παίρνουν αυτήν τη στιγμή περίπτερα. Είναι άδικο, κύριε Υπουργέ. Δεν είναι δυνατόν οι άλλοι να είναι μέσα στην Πηγάδα, σφαγμένοι. Τι έκαναν; Τι έπραξαν εναντίον της πατρίδας και ήρθαν κάποιοι κατσαπλιάδες και τους σκότωσαν; 
      Κι έρχεστε εσείς σήμερα και αναγνωρίζετε  σ΄ αυτούς το δικαίωμα της σφαγής. Τους λέτε: «Μπράβο που σφάξατε την Ελλάδα. Μπράβο που τεμαχίσατε την Ελλάδα. Μπράβο που δολοφονήσατε τόσο κόσμο. Ελάτε να σας δώσουμε κι ένα περίπτερο». Αυτό είναι ντροπή, κύριε Υπουργέ, και πρέπει να απολογηθείτε έναντι της ιστορίας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, συζητούμε μαζί δύο τροπολογίες, τη 1003 και τη 1005, αλλά πραγματικά δεν πήγαινε το μυαλό μου ότι μ’ αυτές τις τροπολογίες για τα περίπτερα γράφουμε ιστορία. Ακούσαμε για κατσαπλιάδες, ακούσαμε και χθες για σιδηρούν παραπέτασμα. Δεν πήγαινε το μυαλό μου ότι πράγματι γίνεται εθνική παραχάραξη για τα περίπτερα. Μήπως και τη λέξη «έθνος» την ευτελίζουμε όταν την οδηγούμε στο να σχετίζεται ή να συγκρίνεται ή να συναποτελείται από περίπτερα και τέτοια πράγματα; 
      Γι΄ αυτό έχω την αίσθηση, κυρία Πρόεδρε, ότι δεν γράφουμε ιστορία σήμερα. Η ιστορία γράφεται στις κρίσιμες στιγμές από εκείνους που βρίσκονται…
      ΓΕΩΡΓΙΟΣ ΚΑΡΑΤΖΑΦΕΡΗΣ: Παραγράφεται.
      ΦΛΩΡΟΣ ΚΩΝΣΤΑΝΤΙΝΟΥ: Εσείς το είπατε, κύριε συνάδελφε. Εσείς τα είπατε αυτά και σε σας κυρίως απαντώ και σε έναν, δύο συναδέλφους. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Κι εσείς παραχαράζετε.
      ΦΛΩΡΟΣ ΚΩΝΣΤΑΝΤΙΝΟΥ: Διακόπτετε γιατί φαίνεται ότι αντιλαμβάνεσθε ότι η οξύτητα, την οποίαν επιχειρείτε εσείς αλλά κι ένας-δύο συνάδελφοι της Νέας Δημοκρατίας, που χθες μας είπαν ανάλογα μ’ αυτά που λέτε εσείς σήμερα, δεν έχει κανένα νόημα. Δεν πρόκειται, λοιπόν, να ασχοληθώ ή να απαντήσω ή να παρασυρθώ με τέτοιες εκφράσεις.
      Έρχομαι στις τροπολογίες για να πω ότι είναι πάρα πολύ σωστές και βεβαίως όλοι τις στηρίζουμε με τις παρατηρήσεις που ήδη έκανε ιδίως ο συνάδελφος του ΠΑΣΟΚ, ο κ. Γιαννακόπουλος. Θέλω να πω σε ορισμένους συναδέλφους που προηγήθηκαν του κ. Καρατζαφέρη ότι εδώ δεν γίνεται καμία καπηλεία ορισμένων ιστορικών περιόδων -άλλοι καπηλεύτηκαν ιστορικές περιόδους και μάλιστα κατά τρόπο οξύ, τραχύ, ευτελιστικό για την αξία του ανθρώπου- και ότι αυτά που επινοήθηκαν ως επιτακτικότερα αιτήματα δεν είναι καθόλου επιτακτικότερα από την επίλυση τέτοιων εκκρεμοτήτων. 
      Επίσης, να προχωρήσω λέγοντας ότι το περίπτερο σαν λειτουργία δεν είναι ελληνική εφεύρεση. Ξέρουμε ότι υπάρχουν και έξω. Έχουμε βρεθεί έξω. Το «κιοσκ» είναι γνωστό τι κάνει, πώς λειτουργεί, τι επιτελεί. Αυτό όμως που είναι ελληνική εφεύρεση -και συμφωνώ σ’ αυτό με τον κ. Παυλίδη- είναι το ότι δεν ελέγχουμε και δεν ξέρουμε ούτε τι ποσό του προϊόντος διακινείται ούτε τι ποσό του εθνικού πλούτου φεύγει από κει.
Γι’ αυτό η Κυβέρνηση έχει ευθύνη. Να μη βάζει αναγκαστικά για όλους και να τους λέει: «Εσείς ασφαλιστείτε στο ΤΕΒΕ», διότι άλλο είναι να έχει κάποιος ένα περίπτερο στη Ρόδο και άλλο να έχει ένα περίπτερο στο Νευροκόπι ή στη Δράμα, από όπου, όπως γνωρίζετε, κατάγομαι. Οι ίδιοι μάλιστα είναι υποχρεωμένοι να πληρώνουν για την ασφάλισή τους.
      Στηρίζουμε, λοιπόν, την τροπολογία, γιατί είναι σωστή και την ψηφίζουμε, αλλά θα ήθελα να πω στον κύριο Υπουργό ότι εν όψει της Ολυμπιάδας, η Κυβέρνηση, πέραν της σημερινής τροπολογίας, έχει μια υποχρέωση για το συγκεκριμένο θέμα, γιατί και χρήματα φοροδιαφεύγουν, αλλά και πολλοί που έχουν αυτές τις άδειες αποκτούν παράνομα υπερμεγέθη πλούτο. Πρέπει αυτά τα πράγματα να τα βάλουμε σε μια σειρά. Εγώ συμφωνώ με τη σκέψη ότι άδειες περιπτέρων δεν πρέπει να παίρνουν μόνο αυτές οι κατηγορίες, έστω και διευρυμένες, όπως γίνεται σήμερα με τις ρυθμίσεις. Θα πρέπει να δούμε εάν άτομα με κινητικά προβλήματα δικαιούνται να παίρνουν τέτοιες άδειες, αλλά με κάποια ρύθμιση συνολική. Πώς διαμορφώνονται οι χώροι; Πρέπει να υπάρχουν κάποιοι κανόνες. Έρχονται Ολυμπιακοί Αγώνες και αυτά θα πρέπει να έχουν και μια παρουσία όσο το δυνατόν καλύτερη που να αποτελεί όχι μόνο για την Αττική, αλλά για όλη την Ελλάδα, σωστή προβολή της χώρας.
      Θα πρότεινα, λοιπόν, στην Κυβέρνηση και στον κύριο Υπουργό να κάνουν κατ’ αρχάς μια προσπάθεια κωδικοποίησης όλης αυτής της νομοθεσίας, να μην υπάρχουν αυθαιρεσίες σε επίπεδο νομαρχιών. Πώς δίνουν άδεια πώλησης καπνοβιομηχανικών προϊόντων διάφοροι νομάρχες σε μια κοινότητα, σε ένα δημοτικό διαμέρισμα διακοσίων ή τριακοσίων κατοίκων στους ημετέρους; Αυτά γίνονται σήμερα που μιλάμε. 
      Θα πρέπει, λοιπόν, να γίνει μια κωδικοποίηση όλης αυτής της νομοθεσίας, να γίνει απολύτως σαφής, να διευρυνθεί ο αριθμός των ατόμων που έχουν δυνατότητα αίτησης. Μίλησα για άτομα με κινητικά προβλήματα και ειπώθηκε και για κάποιες άλλες κατηγορίες που πρέπει να τις δούμε.
      Για να γίνουν αυτά, κύριε Υπουργέ, θα σας πρότεινα να καλέσετε τα κόμματα στο Υπουργείο και να συζητήσετε γι’ αυτό το θέμα. Να βγάλετε μια συνολική, διακομματική αν θα μπορούσε να υπάρξει, συναίνεση και να έχετε ένα ενιαίο νομικό κείμενο, απαράβατο, αλλά  και υποχρεωτικό για τις νομαρχιακές αυτοδιοικήσεις που αυθαιρετούν για αυτό το θέμα, ακόμα και τώρα που μιλάμε, έτσι ώστε να υπάρχει ένας εκσυγχρονισμός τέτοιος που ο αιώνας που ξεκίνησε επιβάλλει.
      Η τροπολογία σας είναι σωστή, χρειάζεται όμως να γίνουν πιο συγκροτημένα, πιο σωστά και με προοπτική βήματα.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρία Πρόεδρε, όπως ανέφερε ήδη ο Εισηγητής μας, θα επιψηφίσουμε την τροπολογία. Τη θέση μας αυτή θέλω να σημειώσω ότι την επιβάλλει η ανάγκη ανταπόκρισης στο αίτημα της υπηρέτησης της εθνικής ομοψυχίας, στο αίτημα της υπηρέτησης της λήθης, στο αίτημα της υπηρέτησης της ενότητας του ελληνικού λαού, στο αίτημα της προβολής των πολλών που μας ενώνουν και όχι αυτών που μας χώρισαν, ακόμα στο αίτημα να κοιτάξουμε μπροστά, να κοιτάξουμε το μέλλον και όχι να αναχθούμε στο παρελθόν.
      Όμως, επιθυμώ, κυρία Πρόεδρε, να σημειώσω ότι την ώρα που κουβεντιάζουμε για την εκχώρηση αδειών περιπτέρων στις κατηγορίες αυτές, παραμένουν κρίσιμα για την ίδια την επιβίωση τους τα προβλήματα των απόστρατων αξιωματικών και των Ενόπλων Δυνάμεων και των Σωμάτων Ασφαλείας στα οποία είχε υποσχεθεί η Κυβέρνηση ότι θα ανταποκριθεί θετικά. Αλλά τα προβλήματά τους παραμένουν ακόμα σήμερα άλυτα.
     
	Επιθυμώ τα κυριότερα από αυτά τυπικά να τα αναφέρω πανηγυρικά, εκπροσωπώντας σήμερα την Αξιωματική Αντιπολίτευση.
	Το πρώτο είναι η επέκταση της εφαρμογής του νόμου 2838/2000 και οι ρυθμίσεις του 2002 για όλους ανεξαιρέτως τους απόστρατους των Ενόπλων Δυνάμεων και των Σωμάτων Ασφαλείας. Είναι απαράδεκτη η διάκριση σε τέσσερις κατηγορίες αποστράτων ανάλογα με το συμπτωματικό χρόνο αποστρατείας ενός εκάστου. 
      Το δεύτερο είναι η αύξηση –πρόδηλα δεν μπορεί να γίνει σε μια νύχτα- του βασικού μισθού του ανθυπολοχαγού στο ποσό των διακοσίων εξήντα χιλιάδων δραχμών με αντίστοιχη εξομάλυνση των συντελεστών 1 προς 5 ανθυπολογαχού -αντιστρατήγου, ώστε να βελτιωθούν οι συντάξεις των αποστράτων που σήμερα αγγίζουν τα όρια της φτώχειας.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Το τρίτο είναι η ενσωμάτωση στο βασικό μισθό μέρους των επιδομάτων των εν ενεργεία αξιωματικών ώστε το  ποσοστό της σύνταξης να αυξηθεί στο 60% των παροχών των εν ενεργεία αξιωματικών -από 38% που είναι σήμερα.
      Το τέταρτο είναι η χορήγηση στα μετοχικά ταμεία στρατού, ναυτικού και αεροπορίας ποσού από τον προϋπολογισμό -υπάρχει συγκεκριμένη σχετική δέσμευση της κυβέρνησης- ανάλογο των καταργηθέντων κοινωνικών πόρων του 4%. 
      Το πέμπτο είναι δέσμευση της Κυβέρνησης ότι θα αποδέχεται χωρίς εξαιρέσεις αυτό που κανονικά θα έπρεπε αυτονοήτως, ούτως ή άλλως να ισχύει, τις αποφάσεις των διοικητικών δικαστηρίων και του Συμβουλίου της Επικρατείας που αφορούν στη δικαίωση των αξιωματικών των Ενόπλων Δυνάμεων και των Σωμάτων Ασφαλείας. 
      Το έκτο είναι η μη αλλαγή του καθεστώτος λειτουργίας των στρατιωτικών νοσοκομείων και η απόδοση του ΝΜΤΣ στο φυσικό του φορέα. 
      Το έβδομο είναι η επέκταση της ισχύος του νόμου για τη μισθολογική προαγωγή του επόμενου βαθμού σε όλους τους απόστρατους που δεν λαμβάνουν τη σύνταξη του επόμενου βαθμού.
      Το όγδοο είναι η χορήγηση επιδόματος-βοηθήματος στις ορφανικές οικογένειες που δεν πήραν καμια αύξηση με το νέο μισθολόγιο.
      Τέλος το ένατο είναι η εφαρμογή των διατάξεων του Ν..2592/2001 για τους χειριστές της πολεμικής αεροπορίας και σε όλες τις κατηγορίες που εξαιρέθηκαν σχετικά, δηλαδή την πολεμική αεροπορία, την αεροπορία στρατού, τους αλεξιπτωτιστές, τους βατραχανθρώπους.
      Αυτά είναι μερικά από τα πιεστικά κρίσιμα αιτήματα, τα οποία δίκαια προβάλουν σήμερα οι απόστρατοι αξιωματικοί των Ενόπλων Δυνάμεων και των Σωμάτων Ασφαλείας. Είναι αιτήματα στα οποία επιμένει να κωφεύει η κυβέρνηση. 
      Τι θα γίνει μ’ αυτά κύριε Υπουργέ; Καλά είναι τα περίπτερα αλλά δεν αισθάνεσθε ότι θα έπρεπε να προτάξετε την επίλυση αυτών των αιτημάτων;
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Κύριε Πρόεδρε, ειλικρινά δεν περίμενα ότι μια τροπολογία αθώα πάσης πολιτικής σκοπιμότητας, και πάσης υστεροβουλίας  μακριά και έξω από τη συγκυρία την επικαιρότητα και τους συνειρμούς που μπορεί να κάνει κάποιος, ο οιοσδήποτε καλόπιστος τε και κακόπιστος, θα έφθανε να γίνει σήριαλ στη Βουλή και να ακούσω διάφορες από ευθείες έως έμμεσες τοποθετήσεις αμφισβήτησης της ορθότητας μιας τέτοιας ρύθμισης. Αναφέρομαι κύρια στη διάταξη που παραχωρεί δικαίωμα περιπτέρου στους ανάπηρους του Δημοκρατικού Στρατού. 
      Κοιτάξτε, δεν ξέρω αν το είπε κάποιος, εδώ περίπτερα δίνουμε, δεν κάνουμε ιστορία.  Βεβαίως την ιστορία οφείλουμε να τη λαμβάνουμε υπόψη μας και οφείλουμε να τη σεβόμαστε.
      Και βεβαίως το τι έγινε την περίοδο εκείνη το γνωρίζουμε όλοι, το έγραψε η ιστορία και θα το γράψουν πιθανά και οι μελλοντικοί ιστορικοί. Αλλά όταν υπάρχει η σχετική διάταξη η οποία έτυχε της ομόθυμης υποστήριξης όλων των πτερύγων της Βουλής περί άρσης των συνεπειών του Εμφυλίου Πολέμου, των όποιων συνεπειών, ποινικών, διοικητικών, οικονομικών και πάσης μορφής, είναι απορίας άξιο πως εμμέσως ή από το παράθυρο τίθεται εν αμφιβόλω ή λένε εξ ανάγκης για την εθνική συμφιλίωση. Μα σαφώς και δεν μπορεί κάποιοι να επαίρονται και να λένε αυτά που λένε. Σήμερα τελειώνουμε το νομοσχέδιο και βλέπετε ότι δεν ήθελα να πολιτικολογήσω ή δεν έκανα προσπάθεια να πολιτικολογήσω στο τέλος-τέλος με διάφορους τρόπους ή να απαντήσω και να αντιδικήσω γιατί οι διατάξεις που περνάνε αναφέρονται σε ευαίσθητες και ευπαθείς ομάδες του ελληνικού πληθυσμού και ως εκ τούτου, αξίζουν συγχαρητήρια προς όλες τις πτέρυγες για την αποδοχή όλων.
      Αγαπητοί συνάδελφοι, το να λέμε ότι εξ ανάγκης για τη συμφιλίωση σήμερα εμείς υποχρεωνόμαστε να το κάνουμε, μήπως λίγο-πολύ αίρουμε ή αμφισβητούμε τη στάση μας σε άλλες εποχές για την υποστήριξη των διατάξεων περί άρσης των συνεπειών του Εμφυλίου Πολέμου; Σε κάθε περίπτωση, αγαπητοί συνάδελφοι, είναι αιτήματα μαζί με τα άλλα της ειρηνικής περιόδου και του αμάχου πληθυσμού, τα οποία ετίθεντο επί σειρά ετών και χωρίς  καμία σκοπιμότητα η Κυβέρνηση έρχεται σήμερα και τα αποδέχεται και τα κάνει πράξη. Είναι ανάπηροι οι οποίοι έχουν σχέση με το Υπουργείο Εθνικής ‘Αμυνας. Και απαντάω στις αναφορές που έγιναν από κάποιους συναδέλφους σε σχέση με άλλες μορφές ευπαθών και ευαίσθητων ομάδων, για τα άτομα με ειδικές ανάγκες, για τους νεφροπαθείς κλπ. οι οποίοι δεν έχουν καμία σχέση με το Υπουργείο Άμυνας. 
      Ως εκ τούτου λοιπόν, σήμερα εκπροσωπώντας το Υπουργείο Εθνικής ‘Αμυνας, δεν έχω τη δυνατότητα και αν ακόμα το ήθελα να νομοθετήσω ή να κάνω επέκταση και για τις κατηγορίες αυτές ή όποιες άλλες κατηγορίες πιθανόν να έχουν το ίδιο ή και μεγαλύτερο πρόβλημα. Δεν μπορεί με την ευκαιρία της συζήτησης της συγκεκριμένης διάταξης με τα όποια ευφυολογήματα και λογοπαίγνια τα οποία έγιναν από κάποιους συναδέλφους περί αντιμετώπισης του προβλήματος της ανεργίας και της δυστυχίας που υπάρχει στον ελληνικό λαό, να λέγεται ότι αντιμετωπίζονται με τα περίπτερα. Όχι βέβαια. Καλά είναι βέβαια ως ευφυολογήματα και ως λογοπαίγνια να λέγονται κάπου αλλού, αλλά εν πάση περιπτώσει, εδώ νομοθετούμε και αναφερόμαστε σε συγκεκριμένα πράγματα. Υπάρχουν πολλοί χώροι στους οποίους μπορούμε να κάνουμε αντιπολίτευση και να πούμε πολλά περισσότερα απ’ όσα λέμε σήμερα συζητώντας τις συγκεκριμένες διατάξεις. 
      Σε κάθε περίπτωση αυτό που θέλω να πω αγαπητοί συνάδελφοι, είναι ότι προσπαθούμε να αντιμετωπίσουμε με τον καλύτερο δυνατό τρόπο τα αιτήματα και να ικανοποιήσουμε απαιτήσεις και πλευρές όλων των ιστορικών περιόδων της χώρας μας που με τον ένα ή τον άλλο τρόπο, ο καθένας κατά την άποψή του μετείχε στην προσπάθεια του έθνους, να διώξει τον κατακτητή. Έτσι το αντιλαμβανόταν, έτσι έπραττε. Και αυτό απαιτούν οι πράξεις επί της ουσίας και όχι στα λόγια μόνο για πραγματική εθνική συμφιλίωση και άρση των συνεπειών του εμφυλίου πολέμου. 
      Απαντώντας στο ερώτημα για τους αγωνιστές του 1974 σας λέω ότι με τον 2641/98 η Κυβέρνηση -επιτρέψτε μου να το πω, γιατί δεν το χρησιμοποίησα ποτέ- του ΠΑΣΟΚ αναγνώρισε τα γεγονότα της Κύπρου ως πολεμικά γεγονότα και άρα, δεν υφίσταται πρόβλημα για τους αγωνιστές και τους ανάπηρους της περιόδου εκείνης. 
      Τώρα, όσον αφορά τα διάφορα άλλα θέματα τα οποία ετέθησαν, επιτρέψτε μου να αναφερθώ σ’ αυτά ένα προς ένα, γιατί έχω και διάσπαρτα τα χαρτιά μου. 
      Για το ποσό των 2.400.000 που ειπώθηκε ως αφορολόγητο όριο για να έχουν δικαίωμα , γιατί αυξάνεται το όριο αυτών που έχουν δικαίωμα από τις 800.000 έως το 2.400.000, είναι το κατώτερο αφορολόγητο όριο και ως εκ τούτου, αυτό λάβαμε υπόψη και δεν βάλαμε συγκεκριμένο ποσό που θα μπορούσε κάποιος να ζητήσει 2.800.000 ή 3.000.000 που θα χρειαζόταν και θα ήταν δεσμευτικό και κάθε φορά θα πρέπει να φέρναμε καινούργια τροπολογία.
      Το ότι δεν συμπεριλαμβάνεται στα 2.400.000 η πολεμική σύνταξη και το δικαίωμα ιδιοκατοίκησης, αυτό ναι. Όμως αυτό προκύπτει από το φορολογικό νόμο.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν το αρνήθηκα. Απλώς το επεσήμανα.
      ΛΑΖΑΡΟΣ ΛΩΤΙΔΗΣ: Σας επισημαίνω και εγώ ότι ευθέως εκ του Συντάγματος από το άρθρο 20 νομίζω ότι προστατεύονται οι ανάπηροι πολεμικής περιόδου ξεχωριστά. Το ίδιο βεβαίως ποσοστό ισχύει και για τους ανάπηρους του δημοκρατικού στρατού ανεξαρτήτως ποσοστού αναπηρίας.
      Όσον αφορά την κωδικοποίηση είναι διάσπαρτες οι διατάξεις. Επιπλέον εμπλέκονται και διάφορα Υπουργεία σε σχέση με τις άδειες περιπτέρων, δηλαδή ποιος δίνει την άδεια, οι νομάρχες, το Υπουργείο Εσωτερικών. Ίσως εδώ πρέπει να πάρουμε μία πρωτοβουλία για να διαμορφωθεί ένα πλαίσιο σαφές ώστε να μην υπάρχουν επικαλύψεις και αμφισβητήσεις από κανέναν. 
      Όσον αφορά τα θέματα που ετέθησαν για τους μισθούς των αξιωματικών και τις συντάξεις προσπαθώντας να κρατήσω χαμηλά τους τόνους, θέλω να πω ότι η Κυβέρνηση του ΠΑ.ΣΟ.Κ. τα τελευταία χρόνια ψήφισε πέντε μισθολογικά νομοσχέδια για τις Ένοπλες Δυνάμεις, ενώ η Νέα Δημοκρατία την τριετία που ήταν στην κυβέρνηση δεν ψήφισε κανένα μισθολογικό νομοσχέδιο. Βεβαίως, υπάρχει και το θέμα των αποστράτων στο οποίο τοποθετήθηκα χθες. Υπάρχει ερώτημα προς το Ελεγκτικό Συνέδριο του οποίου την απάντηση αναμένουμε. 
      Σε σχέση τώρα με το όριο των τεσσάρων ετών πρέπει να σας πω ότι η σύμβαση η οποία συνάπτετο μεταξύ του ενοικιαστή του περιπτέρου και του αναπήρου του έχοντος την άδεια εδώ και πολλά χρόνια ήταν τριετής. Αρχικά βέβαια ήταν διετής. Σήμερα, με αυτή τη διάταξη κάνουμε τα τρία χρόνια, τέσσερα. Όντας και δικηγόρος κατανοώ τα προβλήματα τα οποία υπάρχουν μεταξύ των εκμισθωτών των περιπτέρων και των μισθωτών. Επειδή υπάρχει η ομόθυμος συμφωνία όλων των πτερύγων της Βουλής συμφωνώ τα τέσσερα έτη να γίνουν πέντε.
      ΠΡΟΕΔΡΕΥΩΝ (Κωνσταντίνος Βρεττός): Νομίζω ότι ο κύριος Υπουργός έδωσε απαντήσεις σε όλα τα θέματα τα οποία ετέθησαν.
      Το λόγο έχει ο κ. Γιαννακόπουλος για να δευτερολογήσει. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, οφείλω να σας ευχαριστήσω διότι κάνατε δεκτό το αίτημα όλων των πτερύγων της Αίθουσας για τους μισθωτές των περιπτέρων. Επίσης, ευχαριστώ τον κ. Παυλίδη για τα καλά λόγια τα οποία χρησιμοποίησε για μένα. Αυτό σημαίνει όπως ήδη είπε ο κ. Κουρουμπλής ότι οι Υπουργοί της Κυβέρνησης του ΠΑ.ΣΟ.Κ. ακούνε όταν οι αποφάσεις της Αίθουσας είναι ομόθυμες. 
      Κύριε Πρόεδρε, κύριοι συνάδελφοι, είμαι πολιτικός χαμηλών τόνων. Όταν είμαι εισηγητής ποτέ δεν πετώ κορώνες, δεν θίγω κανέναν ούτε προσωπικά ούτε κομματικά.
      Δεν μπορώ όμως να συνεχίσω αυτό που έκανα χθες, να αντιπαρέλθω τα όσα άκουσα περί σιδηρούν παραπετάσματος κλπ. από διάφορους συναδέλφους της Αξιωματικής Αντιπολίτευσης.
      Σήμερα ακούστηκαν λέξεις όπως παραχάραξη της ιστορίας, κατσαπλιάδες, δολοφόνοι κ.ο.κ. και ότι έρχεται η Κυβέρνηση του ΠΑΣΟΚ να τους δώσει περίπτερα και να τους επιβραβεύσει. 
      Αγαπητοί συνάδελφοι της συντηρητικής παράταξης, με όλο το σεβασμό που έχω στον καθένα από σας ξεχωριστά και σε όλους μαζί, έχω να σας πω ότι αν έγινε παραχάραξη –που έγινε παραχάραξη της ιστορίας μετά την επικράτηση των πολιτικών δικαιοπαρόχων σας- η παραχάραξη έγινε από σας. Γιατί μη μου πείτε ότι δεν γνωρίζει ο ελληνικός λαός ποίοι επιβραβεύθηκαν εκτός των θυμάτων πολέμου και πήραν περίπτερα ή όποιες άλλες παροχές. Με κάθε ταπεινότητα και ευθύνη λέω ότι οι άνθρωποι που συνεργάστηκαν με τους κατακτητές –για να μην εκφραστώ όπως πρέπει πραγματικά- που δεν είχαν καμία σχέση με πολέμους, πήραν όχι μόνο περίπτερα αλλά οτιδήποτε άλλο, γιατί όλοι οι άλλοι πήγαν στα ξερονήσια ή οπουδήποτε αλλού. Μη μιλάτε λοιπόν εσείς για παραχάραξη της ιστορίας. 
      Διερωτώμαι αν η Νέα Δημοκρατία ενστερνίζεται αυτή την τακτική, αυτή την πολιτική. Βεβαίως θα μου πείτε, και είναι στο πανελλήνιο γνωστό, ότι στη Νέα Δημοκρατία υπάρχουν και βρίσκουν πολιτική στέγη άνθρωποι της Μεταξικής δικτατορίας, της χουντικής δικτατορίας του ’67 και άλλοι. Με γειά σας με χαρά σας αν έχετε αυτή την άποψη. Είμαι όμως υποχρεωμένος να πω ότι η Νέα Δημοκρατία σήμερα είναι ένα δημοκρατικό κόμμα και έχει και πολλούς δημοκρατικούς όχι μόνο πολίτες αλλά και πολιτικούς.
      Εμείς αγαπητοί συνάδελφοι, αναγνωρίσαμε την εθνική αντίσταση και είναι μια ιστορική στιγμή για τη χώρα η αναγνώριση της εθνικής αντίστασης. Ήρθε το ΠΑΣΟΚ το ’81 –που και αυτό άργησε να την αναγνωρίσει- και έδωσε και στην άλλη παράταξη  ίσα δικαιώματα, έδωσε λήθη. Αλλά δεν μπορείτε σήμερα να έρχεστε και να ξύνετε πληγές και να μιλάτε για κατσαπλιάδες και δολοφόνους. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, πρέπει νηφάλια και ήρεμα, χωρίς κραυγές και αν θέλετε κρεσέντο να δούμε κατάματα την ιστορία. Αντίσταση υπήρχε μέχρι τον Οκτώβριο του ΄44 όταν υπήρχε κατακτητής. Μετά τι αντίσταση υπήρξε; Έναντι ποίου αντίσταση; 
      Επειδή άκουσα για ξερονήσια από τον συνήθως ήρεμο κύριο συνάδελφο εκ Μεσσηνίας, να του θυμίσω ότι τα ξερονήσια τα άνοιξαν οι κυβερνήσεις που ήταν πρόγονοι του δικού του κόμματος, ο Σοφούλης και ο Γεώργιος Παπανδρέου. Δεν υπήρξε σε εκείνο το μεσοδιάστημα κυβέρνηση της δικής μου, αν θέλετε, ιδεολογικής τοποθετήσεως. Εκείνοι άνοιξαν τα ξερονήσια. Αλλά δεν υπάρχει λόγος να κάνουμε αυτή την κουβέντα, ούτε νομιμοποιούμεθα να μας χωρίζει τίποτα. 
      Κύριε Υπουργέ, εν πάση περιπτώσει να σας δώσω ένα στοιχείο. Στη δούλεψή μου αυτή τη στιγμή έχω πάρα πολλούς κομμουνιστές, πάρα πολλούς από το ΠΑΣΟΚ και δεν έκανα καμία διάκριση. Αυτοί οι άνθρωποι δουλεύουν και έχουν και προβολή. Δεν έχω τίποτα με κανέναν απ’ αυτούς. Έχω όμως πρόβλημα με την παραχάραξη της ιστορίας. Πρέπει να το τακτοποιήσουμε αυτό. Δεν μπορεί να υπάρχει ομοψυχία για την οποία όλοι ενδιαφερόμαστε αν δεν υπάρχει τακτοποίηση. Θέλω να μου πείτε το εξής: Αγωνιστές του δημοκρατικού Στρατού έναντι τίνος; Τίποτε άλλο δεν ζητάω. Μπράβο αγωνιστές είναι. Έναντι τίνος όμως; Πολύ απλά μέχρι το ’44 είχαμε κατακτητή και μπράβο στο ΕΑΜ ΕΛΑΣ. Χίλια μπράβο και δημόσια. Και στο ΕΔΕΣ και στον Ψαρρό και σε όλους.
      Έναντι τίνος είναι αγωνιστές; Να το κατανοήσω για να βοηθήσω και εγώ με την ψήφο μου. Αμέσως γίνεται κουβέντα για μίση, για πάθη κλπ. Δεν υπάρχει κανένα μίσος και πάθος για κανέναν. Όμως, έχουμε μίσος για την παραχάραξη της ιστορίας. Να ακούσω, αγωνιστές έναντι τίνος; Τίποτα άλλο δεν θέλω. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Αν απαντήσω, κύριε Πρόεδρε, θα ανοίξει μία διελκυστίνδα. Γι΄ αυτό αντιπαρέρχομαι την όποια απάντηση αρμόζει. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο. 
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, προβληματίστηκα αρκετά για το αν πρέπει να απαντήσω στα όσα εμπαθή και ανιστόρητα ακούστηκαν μέσα σ’ αυτήν την Αίθουσα. Και προβληματίστηκα για το αν αξίζει τον κόπο να απαντήσω, δεδομένου του γεγονότος ότι ενώ σήμερα μ’ αυτό το νομοσχέδιο δίνονται σ’ αυτούς τους ανθρώπους ορισμένα πράγματα, ωστόσο θα έπρεπε να τους δοθούν πολύ περισσότερα, γιατί είναι οι ίδιοι οι άνθρωποι που με την δράση τους την περίοδο της κατοχής έγραψαν μια από τις λαμπρότερες σελίδες της νεότερης ιστορίας της χώρας μας. Είναι οι ίδιοι αυτοί άνθρωποι. Και τώρα μην μου λέτε ότι πήραν τα όπλα εναντίον της κυβέρνησης. Ποιες κυβερνήσεις; Ανδρείκελα των ξένων ήταν αυτές οι κυβερνήσεις, οι οποίες επέβαλαν κατοχή ενάντια στη συντριπτική πλειοψηφία του ελληνικού λαού.  
      Η πατρίδα οφείλει να δώσει περισσότερα σ’ αυτούς τους ανθρώπους. Μια πατρίδα, μια χώρα, ένα κράτος που για χρόνια ολόκληρα εξακολουθούσε να επιβραβεύει και να δίνει αρνητικά παραδείγματα μ’ αυτούς τους ανθρώπους που την περίοδο της κατοχής όχι μόνο έβαλαν την ουρά μέσα στα σκέλια, αλλά συνεργάστηκαν και με τον κατακτητή. Αυτή είναι η αλήθεια. 
      Γι’ αυτό, κύριε Πρόεδρε, λέω αυτά τα πράγματα. Για να μην πω και περισσότερα πάνω σ’ αυτό το ζήτημα, σταματάω εδώ. 
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός): Η κα Δαμανάκη έχει το λόγο. 
      ΜΑΡΙΑ ΔΑΜΑΝΑΚΗ: Κύριε Πρόεδρε, ειλικρινά δεν ξέρω αν έχει νόημα αυτή η συζήτηση. Νομίζω ότι υπάρχουν δύο συγκεκριμένες τροπολογίες του κυρίου Υπουργού και έχω αντιληφθεί ότι όλα τα Κόμματα στη Βουλή ψηφίζουν αυτές τις τροπολογίες. Κύριε Πρόεδρε, είμαστε στο 2002. Θα έλεγα να προχωρήσουμε παρακάτω, γιατί έχουμε και άλλες τροπολογίες να συζητήσουμε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπηλιωτόπουλος έχει το λόγο. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, θα ήθελα να απαντήσω στον κύριο Υπουργό σε ένα μόνο σημείο. 
      Κύριε Υπουργέ, η Κυβέρνησή σας συχνά επικαλείται τα λάθη της διακυβέρνησης της Νέας Δημοκρατίας για να δικαιολογήσει δικές της πολιτικές. Βεβαίως, η Νέα Δημοκρατία δεν έκανε μισθολόγιο. Αυτό όμως δεν σημαίνει ότι επειδή έκανε το λάθος η Νέα Δημοκρατία, νομιμοποιείστε και εσείς να κάνετε το λάθος, γιατί ο λαός σας εξέλεξε για να μην κάνετε τα λάθη που έκανε η Νέα Δημοκρατία. Μην επικαλείστε, λοιπόν, το γεγονός ότι επειδή έκανε λάθος η Νέα Δημοκρατία, νομιμοποιείστε και εσείς να κάνετε οποιοδήποτε λάθος, όπως αυτό που κάνετε με τα πέντε μισθολόγια. Εάν ήσασταν σωστοί θα κάνατε ένα μισθολόγιο και θα είχε λυθεί το θέμα. 
      Αντί αυτού τί κάνατε; Κάθε χρόνο κάνετε κάποιες «εμβαλωματικές» παρεμβάσεις στα μισθολόγια, με αποτέλεσμα να δημιουργείτε κατηγορίες συνταξιούχων και εν ενεργεία στελεχών, τους οποίους αδικούσατε. Και αναγκαζόσασταν τον επόμενο χρόνο να φέρετε άλλο νομοσχέδιο για να ρυθμίσετε τις προηγούμενες αδικίες, δημιουργώντας άλλες αδικίες. Δηλαδή, κάθε φορά που φέρνατε νομοσχέδιο ή τροπολογία στη Βουλή κάποιους αδικούσατε. Γι’ αυτό συσσωρεύτηκαν τα αιτήματα που σας ανέγνωσε ο Κοινοβουλευτικός Εκπρόσωπος, ο κ. Παπαληγούρας. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Άρα, να μη φέρνουμε κανένα νομοσχέδιο ή τροπολογία. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Προσέξτε, κύριε Υπουργέ. Έχουν δημιουργηθεί αδικίες στα μισθολόγια και τα συνταξιολόγια των στρατιωτικών από τις δικές σας μέχρι τώρα επανειλημμένες παρεμβάσεις. 
      Η Νέα Δημοκρατία προτείνει ένα πράγμα. Μία γενναία και οριστική ρύθμιση για να τελειώνουμε οριστικά. Αυτή είναι η πρόταση που σας κάνουμε. Μην δικαιολογείστε ότι φέρατε πέντε μισθολόγια. Πρέπει να το αποφεύγετε αυτό. Είναι εις βάρος σας αυτή η δικαιολογία, διότι αυτά τα μισθολόγια δημιούργησαν τα τεράστια προβλήματα του σήμερα. 
      Αυτά είχα να πω, κύριε Πρόεδρε. 
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει άλλος ομιλητής. 
      Συνεπώς κηρύσσεται περαιωμένη η συζήτηση επί των τροπολογιών με γενικό αριθμό 1003/120 και 1005/122 και θα γίνει η ψήφισή τους χωριστά.
      Ερωτάται το Τμήμα: Η τροπολογία με γενικό αριθμό 1003/120 γίνεται δεκτή, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.   
      ΓΙΩΡΓΟΣ ΚΑΡΑΤΖΑΦΕΡΗΣ: Κατά πλειοψηφία. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 1003/120 έγινε δεκτή, ως έχει, κατά πλειοψηφία και εντάσσεται στο νομοσχέδιο ως ίδιο άρθρο. 
      Ερωτάται το Τμήμα: Η τροπολογία με γενικό αριθμό 1005/122 γίνεται δεκτή, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.   
      ΓΙΩΡΓΟΣ ΚΑΡΑΤΖΑΦΕΡΗΣ: Κατά πλειοψηφία. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 1005/122 έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιο άρθρο.
      Εισερχόμαστε στη συζήτηση της τροπολογίας 1004/121 «Ρύθμιση θεμάτων επιλογής των μελών του Αναθεωρητικού Δικαστηρίου». 
      Το λόγο έχει ο κ. Γιαννακόπουλος.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η Κυβέρνηση του ΠΑΣΟΚ, η Κυβέρνηση του Κώστα Σημίτη και το Υπουργείο Εθνικής Άμυνας (η πολιτική του ηγεσίας) μετά την πρόσφατη συνταγματική ρύθμιση με την τροπολογία αυτή εναρμονίζει τη διεύρυνση ποιοτική και ποσοτική της ανεξαρτησίας της δικαστικής εξουσίας, υιοθετώντας τα αναγκαία μέτρα, ώστε η μεταρρύθμιση αυτή να μεταγγιστεί και στο χώρο της στρατιωτικής δικαιοσύνης, διασφαλίζοντας έτσι το αίσθημα δικαίου του ένστολου Έλληνα πολίτη στο φυσικό του δικαστή. 
      Ειδικότερα με την τροπολογία καθιερώνεται τετραετής θητεία για τον Πρόεδρο και τον Εισαγγελέα του Αναθεωρητικού Δικαστηρίου κατ’ αναλογία με τη διάταξη του άρθρου 90, παράγραφος 5 του Συντάγματος, ο οποίος πλέον –εννοείται ο Εισαγγελέας- θα είναι ισόβαθμος με τον Πρόεδρο και ρυθμίζεται το θέμα αναπλήρωσης του Προέδρου του Αναθεωρητικού Δικαστηρίου στο Ανώτατο Δικαστικό Συμβούλιο του δικαστικού σώματος των Ενόπλων Δυνάμεων. Νομίζω ότι έρχεται να εκπληρώσει συνταγματική επιταγή και πιστεύω πως είναι πραγματικά προς τη σωστή κατεύθυνση μ’ αυτά τα λίγα που ανέφερα. Προτείνω να ψηφιστεί και ψηφίζω βεβαίως εγώ τη συγκεκριμένη τροπολογία. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπηλιωτόπουλος έχει το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Συμφωνούμε, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Εμείς, το Κομμουνιστικό Κόμμα της Ελλάδας, όπως είναι γνωστό, κατά την πρόσφατη συζήτηση της Αναθεώρησης του Συντάγματος όσο και κατά τη συζήτηση για τον Κώδικα του Δικαστικού Σώματος των Ενόπλων Δυνάμεων είχαμε υποστηρίξει -και επιμένουμε στη θέση μας αυτή- την κατάργηση της στρατιωτικής δικαιοσύνης ή έστω ως ηπιότερη εναλλακτική λύση, οι δικαστές που ασχολούνται με ποινικά αδικήματα να περάσουν στο Υπουργείο Δικαιοσύνης. Κάτι τέτοιο δεν έγινε δεκτό από τα δύο μεγάλα κόμματα και από το ΠΑΣΟΚ και από τη Νέα Δημοκρατία. 
      Επίσης, είχαμε υποστηρίξει τόσο για την τακτική όσο και για τη στρατιωτική δικαιοσύνη, η ηγεσία των τακτικών δικαστηρίων και της στρατιωτικής δικαιοσύνης να πάψει να διορίζεται από την εκάστοτε κυβέρνηση. Επίσης, και αυτό δεν έγινε δεκτό. Ειδικότερα για την ηγεσία της στρατιωτικής δικαιοσύνης Πρόεδρος, Εισαγγελέας και Αντιπρόεδρος του Αναθεωρητικού Δικαστηρίου αποφασίστηκε η επιλογή να γίνεται με απόφαση του ΚΥΣΕΑ ύστερα από εισήγηση και του Υπουργού Εθνικής Άμυνας. Αυτός ο διορισμός της ηγεσίας της στρατιωτικής δικαιοσύνης από την Κυβέρνηση μέσω του ΚΥΣΕΑ δεν προβλέπεται από το ελληνικό Σύνταγμα, όπως προβλέπεται για το διορισμό παραδείγματος χάρη της ηγεσίας της τακτικής δικαιοσύνης. Θα μπορούσε, λοιπόν, να οριστεί διαφορετικά, όμως η Κυβέρνηση, για να ελέγξει, κατά τη δική μας γνώμη, και τη στρατιωτική δικαιοσύνη, επιμένει στον διορισμό της από την ίδια. Η ίδια, λοιπόν, λογική παραμένει και στην προτεινόμενη τροπολογία. Μάλιστα προτείνεται επιπλέον η αύξηση κατά μία στις θέσεις των Αντιπροέδρων του Αναθεωρητικού Δικαστηρίου. Δηλαδή, ένας επιπλέον διορισμένος από την Κυβέρνηση ανώτατος στρατιωτικός δικαστής. Αυτό γίνεται βέβαια από την Κυβέρνηση με την επίκληση ενός προβλήματος που δημιουργείται στις συνθέσεις των Τμημάτων του Αναθεωρητικού Δικαστηρίου σε περιπτώσεις άσκησης ενδίκων μέσων. 
      Για λόγους αρχής, τους οποίους προαναφέραμε, δεν μπορούμε να στηρίξουμε την τροπολογία. Θα θέλαμε όμως να ρωτήσουμε γιατί αυξάνονται κατά μία οι θέσεις των Αναθεωρητών Γ΄ θέσεων του Αναθεωρητικού Δικαστηρίου με την επίκληση του ίδιου προβλήματος. Οι προτάσεις για αύξηση των θέσεων των παραπάνω ανωτέρων στρατιωτικών δικαστών, προέρχονται από το ίδιο το στρατιωτικό δικαστικό σώμα ή είναι πρωτοβουλία της Κυβέρνησης; 
      Επιπλέον έχουμε υποστηρίξει τη μη υποχρεωτική «ex officio» συμμετοχή και μάλιστα προεδρία του Προέδρου του Ανωτάτου Δικαστηρίου τακτικής και στρατιωτικής δικαιοσύνης στο Ανώτερο Δικαστικό Συμβούλιο. Με την τροπολογία επιμένετε στην ίδια λογική και προτείνετε, αν κωλύεται ο Πρόεδρος του Αναθεωρητικού στο Ανώτατο Δικαστήριο, να προεδρεύει ο Εισαγγελέας αυτού. Για τους ίδιους λόγους αρχής που αφορούν και την «ex officio» συμμετοχή του Προέδρου, δεν θα δεχθούμε την ίδια συμμετοχή και του Εισαγγελέα.
      Επιπλέον, έχουμε διαφωνίες σχετικά με την Αναθεώρηση του Συντάγματος στη τετραετή θητεία του Προέδρου του Ανωτάτου Δικαστηρίου. Θέλουμε μικρότερη θητεία και κάτω από τα τρία χρόνια. 
      Εσείς τώρα ουσιαστικά αυξάνετε τη θητεία του Προέδρου και του Εισαγγελέα του Αναθεωρητικού Δικαστηρίου από τα τρία στα τέσσερα χρόνια. Εμείς δεν μπορούμε να ψηφίσουμε αυτή την τροπολογία. Το μόνο στο οποίο θα συμφωνήσουμε είναι η ρύθμιση για την αναβάθμιση του Εισαγγελέα του Αναθεωρητικού Δικαστηρίου, δηλαδή την προαγωγή του σε βαθμό Αναθεωρητή Α΄. 
      Ευχαριστώ κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσαρός έχει το λόγο. 
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, είναι πράγματι αναγκαία η προσαρμογή την οποία επιχειρεί η συζητούμενη τροπολογία. Πιστεύω ότι οι ίδιοι λόγοι που συνέτρεχαν για την τετραετία των Προέδρων των Ανωτάτων Δικαστηρίων συντρέχουν και στην περίπτωση της στρατιωτικής δικαιοσύνης. 
      Δεν νομίζω ότι έχει δίκιο ο συνάδελφος του Κ.Κ.Ε., ο οποίος ζητεί την κατάργηση της στρατιωτικής δικαιοσύνης. Η στρατιωτική δικαιοσύνη δεν είναι φαινόμενο που παρατηρείται μόνον στην Ελλάδα. Υπάρχει σε όλο τον κόσμο. Παντού υπάρχει ιεραρχία στην στρατιωτική δικαιοσύνη, ακριβώς γιατί τα αδικήματα τα οποία διαπράττονται από στρατιωτικούς έχουν ορισμένες ιδιαιτερότητες και οπωσδήποτε βρίσκονται πολύ περισσότερο μέσα στα πράγματα συνάδελφοί τους στρατιωτικοί. Σε τελευταία ανάλυση πιστεύω ότι είναι περισσότερο σύμφωνες με την πραγματικότητα οι εκδιδόμενες αποφάσεις. Δεν νομίζω ότι συντρέχει κανένας λόγος να αλλάξει αυτό το σύστημα. 
      Βεβαίως, μπορεί να υπάρχουν κάποιες εμπειρίες από το παρελθόν, όπου μπορεί η στρατιωτική δικαιοσύνη κάτω από ανώμαλες συνθήκες να ενήργησε κατά τρόπο που δημιούργησε προβλήματα. Αυτό, όμως, δεν σημαίνει ότι τώρα πλέον, στη διάρκεια αυτής της περιόδου την οποία βιώνουμε και στην πατρίδα μας, αλλά βιώνει και όλος ο κόσμος, μπορούμε να ανατρέψουμε θεσμούς επιτυχημένους στην πράξη, έστω και αν κάποτε παρεξέκλιναν αναγκασθέντες από τις συνθήκες που επικρατούσαν. 
      ΠΡΟΕΔΡΕΥΩΝ (Κωνσταντίνος Βρεττός): Η κα Δαμανάκη έχει το λόγο. 
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Εμείς τις απόψεις μας για τα θέματα της στρατιωτικής δικαιοσύνης τις είχαμε αναπτύξει κατά τη συζήτηση της Αναθεώρησης του Συντάγματος. Οι απόψεις παραμένουν. Ωστόσο, υπάρχει ένα Σύνταγμα το οποίο ισχύει και είναι γεγονός ότι στα πλαίσια αυτού του Συντάγματος χρειάζονται αυτές οι διατάξεις, ώστε να υπάρξει διευκόλυνση για την έκδοση των αποφάσεων οι οποίες καθυστερούν. 
      Με αυτή την έννοια, κύριε Πρόεδρε, και χωρίς να απομακρυνόμαστε από τις θέσεις που είχαμε αναπτύξει κατά την Αναθεώρηση του Συντάγματος εμείς ψηφίζουμε την τροπολογία. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δεν έχω να κάνω καμιά παρέμβαση, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της τροπολογίας με γενικό αριθμό 1004 και ειδικό 121.
       Ερωτάται το Τμήμα: Γίνεται δεκτή η τροπολογία αυτή ως έχει;
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 1004 και ειδικό 121 γίνεται δεκτή, κατά πλειοψηφία.
      Εισερχόμαστε στη συζήτηση των εμπρόθεσμων τροπολογιών των κυρίων συναδέλφων. 
      Κύριε Υπουργέ, εάν δεν έχετε αντίρρηση…
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Να συζητηθούν όλες μαζί. 
      ΜΑΡΙΑ ΔΑΜΑΝΑΚΗ: Κύριε Πρόεδρε…
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κυρία Δαμανάκη, επί της διαδικασίας. 
      ΜΑΡΙΑ ΔΑΜΑΝΑΚΗ: Κύριε Πρόεδρε, δεν υπάρχει αυτό ακριβώς στον Κανονισμό, αλλά το λέω, για να διευκολύνω. Εγώ έχω καταθέσει ορισμένες τροπολογίες, οι οποίες όμως αναφέρονται στα άρθρα. Μόνο μία τροπολογία είναι εμπρόθεσμη και είναι προσθήκη και ζητώ το λόγο επ’ αυτής. Οι άλλες έχουν συζητηθεί κατά τη συζήτηση των άρθρων. Δεν υπάρχει λόγος να τις συζητήσουμε. Αν υπάρχουν, όμως, συνάδελφοι, που έχουν καταθέσει εμπρόθεσμες τροπολογίες, οι οποίες είναι εκτός των άρθρων …
      ΠΡΟΕΔΡΕΥΩΝ (Κωνσταντίνος Βρεττός): Αυτό που λέτε, κυρία Δαμανάκη, είναι λογικό. 
      Έχετε κάτι να πείτε πάνω σε αυτό; Ορίστε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, κατ’ αρχή, συμφωνούμε να συζητηθούν όλες μαζί.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Συμφωνούμε, κύριε Πρόεδρε, να περιοριστούμε σε αυτές που δεν συζητήθηκαν στη συζήτηση των άρθρων.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Συμφωνούμε, κύριε Πρόεδρε, και να συζητηθούν όλες μαζί.
      ΠΡΟΕΔΡΕΥΩΝ (Κωνσταντίνος Βρεττός): Μάλιστα. Νομίζω ότι αυτό μας καλύπτει όλους.
      Να ξεκινήσουμε από την κα Φουντουκίδου, αν δεν έχετε αντίρρηση, γιατί έχει κάποια επείγουσα δουλειά και με έχει παρακαλέσει να προηγηθεί.
      Ορίστε, κυρία Φουντουκίδου.
      ΠΑΡΘΕΝΑ ΦΟΥΝΤΟΥΚΙΔΟΥ: Ακούστε τουλάχιστον, κύριε Υπουργέ, τις προτάσεις μας. Πρόκειται για την τροπολογία 1001 με ειδικό αριθμό 118.
      Με την τροπολογία αυτή, που υπογράφω εγώ και άλλοι συνάδελφοι, προσπαθούμε να άρουμε μία αδικία σε βάρος των μονίμων αξιωματικών κοινών σωμάτων και αφορά την ιεραρχική τους εξέλιξη. Αυτή η αδικία επήλθε, γιατί με την εφαρμογή της παραγράφου 12 του άρθρου 11 του ν. 2439/1996 η προαγωγή των αξιωματικών των κοινών σωμάτων συσχετίζεται και εξαρτάται απόλυτα από την έναρξη προαγωγής των αξιωματικών των όπλων του Στρατού Ξηράς που ονομάστηκαν το ίδιο έτος αξιωματικοί.
      Είναι γεγονός, κύριε Υπουργέ, ότι αυτό φέρνει στασιμότητα και καθυστερεί την προαγωγή στο σύνολο των αξιωματικών της κατηγορίας αυτής. Οι αξιωματικοί αυτοί, όπως ξέρετε, προέρχονται από την τετραετή σχολή των Ενόπλων Δυνάμεων και μετά από τετραετή φοίτηση και λήψη πτυχίου Νομικής του Αριστοτελείου Πανεπιστημίου Θεσσαλονίκης ονομάζονται ανθυπολοχαγοί.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )
      Μέχρι πρότινος προάγονταν κανονικά εφόσον συγκέντρωναν τα προβλεπόμενα τυπικά και ουσιαστικά προσόντα για την κάλυψη κενής οργανικής θέσης, χωρίς να επηρεάζονται από την εξέλιξη των ομοιοβάθμων κατά τάξη αξιωματικών των όπλων του Στρατού Ξηράς. Με την αλλαγή του νόμου όμως επήλθε αυτή η δυσμενής διάκριση, με αποτέλεσμα το φρενάρισμα της εξέλιξής τους τουλάχιστον κατά τέσσερα χρόνια, κύριε Υπουργέ.
      Και θα σας φέρω συγκεκριμένο παράδειγμα, για να κατανοήσετε καλύτερα το πρόβλημα που προκύπτει. Έχουμε το παράδειγμα ενός αξιωματικού του Στρατολογικού της τάξης –ενδεικτικά σας λέω- του 1976, που σήμερα ενδεχομένως έχει το βαθμό του συνταγματάρχη. Προκειμένου να προαχθεί στον αμέσως επόμενο βαθμό του ταξίαρχου, είναι αναγκασμένος, εφόσον βέβαια δεν αποστρατευθεί στο ενδιάμεσο, να περιμένει την προαγωγή της αντίστοιχης τάξης των όπλων του Στρατού Ξηράς, η οποία κατά λογική εκτίμηση θα πραγματοποιηθεί το 2004 ή το 2005. Αξίζει δε να σημειωθεί ότι οι συμμαθητές του ιδίου επωφελήθηκαν από τις προηγούμενες ρυθμίσεις και έχουν ήδη προαχθεί στις ανώτερες βαθμίδες ιεραρχίας.
      Αυτή, λοιπόν, η κατάσταση είναι άδικη, αφού πρώτα απ’ όλα αποβαίνει εις όφελος αυτών που ήδη έχουν προαχθεί και κατέχουν ανώτερες θέσεις και παρέχει συγχρόνως τη δυνατότητα στον εκάστοτε υποστράτηγο, που είναι και εισηγητής στο συμβούλιο των ετήσιων κρίσεων και προαγωγών, για να διασφαλίσει τη θέση του να προτείνει την παραμονή του στην ενεργό υπηρεσία και φυσικά να απεργάζεται δυσμενείς βαθμολογίες στις εκθέσεις ικανότητας των άλλων αξιωματικών που πλησιάζουν και αγγίζουν με την πάροδο του χρόνου τις προϋποθέσεις ώστε να πάνε στην ανώτερη βαθμίδα.
      Κύριε Υπουργέ, με την προτεινόμενη ρύθμιση νομίζω ότι απελευθερώνεται η επετηρίδα και αίρεται η αδικία αυτή. Εξασφαλίζεται η ευελιξία της στρατιωτικής υπηρεσίας, για ευχερέστερη και αξιοκρατική επιλογή αξιωματικών, προκειμένου να καλύψουν τις κενούμενες οργανικές θέσεις, ομαλοποιείται η εξέλιξη των αξιωματικών του Στρατολογικού Σώματος και εναρμονίζεται σταδιακά με την προαγωγή των κατά τάξη ομοιοβάθμων τους στα όπλα του Στρατού Ξηράς.
      Λάβετε δε υπόψη σας ότι η προτεινόμενη ρύθμιση, κύριε Υπουργέ, δεν επιφέρει καμία απολύτως επιβάρυνση στον προϋπολογισμό του Υπουργείου Εθνικής Άμυνας, αφού κατ’ ουσίαν επαναφέρει το προηγούμενο καθεστώς.
      ΠΡΟΕΔΡΕΥΩΝ (Παναγιώτης Σγουρίδης): Έχετε να πείτε κάτι επί της τροπολογίας, κύριε Υπουργέ;
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Είπαμε να συζητηθούν όλες μαζί, κύριε Πρόεδρε, αλλά, αν θέλετε, θα λέω δυο λόγια για την κάθε μία.
      ΠΡΟΕΔΡΕΥΩΝ (Παναγιώτης Σγουρίδης): Είναι λογικό να γίνει έτσι.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Ναι, το καταλαβαίνω.
      ΠΡΟΕΔΡΕΥΩΝ (Παναγιώτης Σγουρίδης): Κατ’ αρχάς, όμως, εκ των προτέρων κάνατε δήλωση ότι δεν θα δεχθείτε καμία τροπολογία.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Είπα ότι δεν θα δεχθώ καμία τροπολογία. 
      ΠΡΟΕΔΡΕΥΩΝ (Παναγιώτης Σγουρίδης): Επομένως όσοι θέλουν να αναπτύξουν τις τροπολογίες που έχουν, ας πάρουν το λόγο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Η αποδοχή μίας τέτοιας τροπολογίας θα δημιουργήσει τεράστια προβλήματα από αυτά που θα λύσει, δεδομένου ότι θα ανατραπεί η αρχαιότητα μεταξύ των αξιωματικών των Ενόπλων Δυνάμεων. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννακόπουλος έχει το λόγο.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, θα αναπτύξω την τροπολογία με γενικό αριθμό 997 και ειδικό 114, που είναι εμπρόθεσμη και θα πω και λίγα λόγια για την τροπολογία με γενικό αριθμό 909 που είναι εκπρόθεσμη.
      Θα αναπτύξω την τροπολογία με γενικό αριθμό 997 και ειδικό 114.
      Στις Ένοπλες Δυνάμεις και ιδιαίτερα στις παραγωγικές σχολές υπήρχε ένας κανονισμός που έλεγε: «Όποιος χάνει ένα ή δύο έτη διαγράφεται από τη σχολή». Και ενώ είχε τροποποιηθεί ο κανονισμός αυτός στην Αεροπορία και στο Στρατό, στο Πολεμικό Ναυτικό στη Σχολή Ναυτικών Δοκίμων ίσχυε. Έτσι, λοιπόν, δύο ή τρία άτομα έχασαν ένα ή δύο έτη, διαγράφηκαν με απόφαση του αρχηγού από τη σχολή, προσέφυγαν στα ακυρωτικά δικαστήρια, έκαναν αίτηση ακυρώσεως και συγχρόνως αίτηση ασφαλιστικών μέτρων, «κέρδισαν» την αίτηση ασφαλιστικών μέτρων, παραμένουν στη σχολή, τελειώνουν τη σχολή τους κανονικά, δίνουν το νενομισμένο όρκο, υπηρετούν ευδόκιμα στο Πολεμικό Ναυτικό, έχουν προαχθεί και ερχόμαστε τώρα και λέμε τι θα κάνουμε τους δύο-τρεις ανθρώπους. Θα τους διώξουμε από το Ναυτικό; Το Ναυτικό τους θέλει. Ο δε νομικός σύμβουλος του ΓΕΝ έχει γνωμοδοτήσει ότι η υπόθεση ως δικαστική εκκρεμότητα πρέπει να λήξει, διότι δεν υπάρχει ουσιαστικό αντικείμενο πλέον. Βεβαίως θα μπορούσε να πει κανείς «τι να κάνουμε, υπάρχει η προσφυγή στα δικαστήρια». 
      Κύριε Υπουργέ και κύριοι συνάδελφοι, πόσες φορές σε αυτήν την Αίθουσα στα εννέα χρόνια που έχω την τιμή να είμαι Βουλευτής δεν έχουμε καταργήσει δίκες και λέμε «οι δίκες από εδώ και πέρα καταργούνται»;
      Ο αριθμός είναι ελάχιστος, δύο ή τρεις. Δεύτερον, υπηρετούν ευδόκιμα στις Ένοπλες Δυνάμεις και δεν μπορούμε, για όνομα του Θεού, να  διώξουμε σήμερα αυτούς τους αξιωματικούς.
      Κύριε Υπουργέ, θα σας παρακαλέσω ειλικρινά να το δείτε με κάθε κατανόηση και επιείκεια. Πρόκειται για ένα δίκαιο αίτημα και πρέπει να το κάνετε δεκτό.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Θα πω δύο κουβέντες μόνο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Συμφωνήσαμε να συζητήσουμε όλες μαζί τις τροπολογίες. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Ναι, αλλά μετά θα τα μπερδέψω εγώ. 
      ΠΡΟΕΔΡΕΥΩΝ (Παναγιώτης Σγουρίδης): Επιτρέψτε μου να διευθύνω τη συζήτηση για να έχουμε ένα αποτέλεσμα. Τι θα πει όλες μαζί;
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Μου λένε, κύριε Γιαννακόπουλε, ότι δεν απαιτείται νομοθετική ρύθμιση για την αντιμετώπιση του συγκεκριμένου ζητήματος. Υπάρχει δέσμευση μετά από συνεννόηση με την ηγεσία του Πολεμικού Ναυτικού ότι όποια και αν είναι η εξέλιξη της υπόθεσης στο Συμβούλιο της Επικρατείας, θα αντιμετωπισθεί διοικητικά και θα λυθεί το θέμα.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Αν δεσμεύεστε, κύριε Υπουργέ, το δέχομαι και δεν επιμένω. Είναι ικανοποίηση ενός δίκαιου αιτήματος. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπηλιωτόπουλε. Ποιες τροπολογίες θέλετε να αναπτύξετε;
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Δύο τροπολογίες θέλω να αναπτύξω σύντομα. Την τροπολογία με γενικό αριθμό 998 και ειδικό 115 και την με γενικό αριθμό 999 και ειδικό 116, δηλαδή την αμέσως επόμενη.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπηλιωτόπουλε σας δίνω δύο λεπτά. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Η πρώτη τροπολογία δεν έχει και οικονομική επιβάρυνση, κύριε Υπουργέ. 
      Υπάρχουν εξήντα οργανικές θέσεις ειδικού επιστημονικού προσωπικού στα ερευνητικά κέντρα του Υπουργείου Εθνικής Άμυνας. Κατά το παρελθόν, με σειρά νόμων, έχουν κωδικοποιηθεί όλες οι κατηγορίες προσωπικού του ευρύτερου δημόσιου τομέα, όπως καθηγητές, ερευνητές, ειδικό επιστημονικό προσωπικό κλπ, που ρυθμίζουν νομοθετικά την υπηρεσιακή, μισθολογική και ασφαλιστική κατάστασή τους. Εξαίρεση αποτελεί το επιστημονικό προσωπικό των ερευνητικών κέντρων του Υπουργείου Εθνικής Άμυνας. 
      Ποιο είναι το αίτημα με αυτή την τροπολογία; Να συμπεριληφθούν σε αυτή την κωδικοποίηση και οι ερευνητές, οι επιστήμονες των ερευνητικών κέντρων του Υπουργείου Εθνικής Άμυνας, όταν μάλιστα πρόσφατα ψηφίσαμε την ίδρυση του Κέντρου Έρευνας-Τεχνολογίας Εθνικής Άμυνας, το ΚΕΤΕΘΑ. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Κωδικοποίηση η οποία θα γίνει ή έγινε; 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Όχι, όχι έχει γίνει και απ’ όλους τους ειδικούς επιστήμονες και ερευνητές όλων των κέντρων στο δημόσιο τομέα και του ευρύτερου, έχουν μείνει απέξω μόνο οι ερευνητές των κέντρων του Υπουργείου Εθνικής Άμυνας. Το θέμα αφορά καθαρά το ασφαλιστικό και μισθολογικό, που δεν έχει καμία επίδραση. Δεν αλλάζουν οι μισθοί τους. Εδώ και πολλά χρόνια, από δωδεκαετία και πλέον, έχουν ρυθμιστεί αυτά και παίρνουν το μισθό των καθηγητών ΑΕΙ, σύμφωνα με αποφάσεις του αρμόδιου συμβουλίου που ήθελαν τότε να προσελκύσουν ειδικούς επιστήμονες και τους έχουν δώσει τον ανώτατο μισθό. Δεν υπάρχει εδώ οικονομική επιβάρυνση και νομίζω ότι μπορείτε να το αποδεχθείτε. 
      ΠΡΟΕΔΡΕΥΩΝ (Παναγιώτης Σγουρίδης): Καλώς. Η επόμενη; 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Η επόμενη είναι η με αριθμό 999 και ειδικό αριθμό 116. 
	Πρόσφατα ψηφίσαμε εδώ στην Βουλή ένα νόμο βάσει του οποίου οι προερχόμενοι εξ υπαξιωματικών συνταγματάρχες Σωμάτων Ταχυδρομικού, γραμματείς, διερμηνείς κλπ, εφόσον έχουν πτυχίο ανωτάτου εκπαιδευτικού ιδρύματος, όταν κρίνονται ευδοκίμως τερματίσαντες την σταδιοδρομία τους, προάγονται στο βαθμό του ταξιάρχου και μετά αποστρατεύονται. Γίνονται μίνι- ταξίαρχοι, όπως λέμε. 
      Στο παρελθόν με την ίδια διάταξη για τους διαχειριστές Υγειονομικού, κατόχους ΑΕΙ, είχαν συμπεριληφθεί και οι εν αποστρατεία. Υπάρχουν λοιπόν πέντε όλοι κι όλοι οι απόστρατοι των Σωμάτων αυτών, οι οποίοι δεν μπήκαν στην ρύθμιση αυτή γιατί απλούστατα δεν προέβλεψε ο πρόσφατος νόμος που ψηφίσαμε ότι εκεί υπάγονται και οι απόστρατοι, όπως είχε γίνει και με τους υγειονομικούς. 
      Το δίκαιο αίτημα πλέον των πέντε αυτών αποστράτων είναι να εφαρμοστεί, βάσει της αρχής της ισότητας, και σε αυτούς το μέτρο. Βεβαίως είναι συνταξιοδοτικό το θέμα και θα θέλατε…
      ΠΡΟΕΔΡΕΥΩΝ (Παναγιώτης Σγουρίδης): Και μόνο αυτό πρέπει να περάσει σε Ολομέλεια για να ψηφιστεί. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Νομίζω ότι αυτό, κύριε Υπουργέ, πρέπει να το δείτε. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. 
      ΜΑΡΙΑ ΔΑΜΑΝΑΚΗ: Κύριε Πρόεδρε, μπορώ να μιλήσω για ένα λεπτό;
      ΠΡΟΕΔΡΕΥΩΝ (Παναγιώτης Σγουρίδης): Για την ίδια ακριβώς θέλετε να μιλήσετε; Ορίστε, κυρία Δαμανάκη.  
      ΜΑΡΙΑ ΔΑΜΑΝΑΚΗ: Δύο λόγια θα πω, κύριε Πρόεδρε. 
      Θέλω να πω ότι πράγματι υπάρχει μία ορισμένη οικονομική επιβάρυνση, αλλά δεν είναι μεγάλη. Έχω την εντύπωση ότι οι άνθρωποι αυτοί έχουν παραλειφθεί εκ παραδρομής, κύριε Πρόεδρε. Δεν είναι ότι υπήρχε κάποιος λόγος. Απλώς ξεχάστηκαν να αναφερθούν στο συγκεκριμένο νόμο τα συγκεκριμένα σώματα. Ενώ δηλαδή για τα άλλα σώματα ίσχυσε αυτή η μεταχείριση, για τους ταχυδρομικούς δεν ίσχυσε. Αντιλαμβάνομαι τα προβλήματα, αλλά θα μπορούσε ο κύριος Υπουργός να δεσμευτεί ότι θα δει το θέμα και να έχουμε μία ευνοϊκή ρύθμιση.
      ΠΡΟΕΔΡΕΥΩΝ (Παναγιώτης Σγουρίδης): Και νομίζω ότι αυτό θα κάνει άλλωστε ο κύριος Υπουργός. 
      Κύριε Υπουργέ, σας δίνω δύο λεπτά να απαντήσετε.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δύο λεπτά είναι πολλά, κύριε Πρόεδρε. Ένα λεπτό θα χρειαστώ.
      Δεν μπορώ να δεχτώ δυστυχώς ούτε τη μία ούτε την άλλη τροπολογία για τους τυπικούς λόγους που είπαν και οι αναπτύξαντες τις δύο τροπολογίες. Η μεν δεύτερη που αναπτύχθηκε και από τον κ. Σπηλιωτόπουλο και από την κα Δαμανάκη γιατί είναι συνταξιοδοτικό και απαιτεί συνυπογραφή και η πρώτη …
      ΠΡΟΕΔΡΕΥΩΝ (Παναγιώτης Σγουρίδης): Πρέπει να έλθει στην Ολομέλεια για να περάσει.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Ναι, στην Ολομέλεια. Πέραν τούτου, η πρώτη δεν μπορεί να γίνει αποδεκτή γιατί έχει να κάνει και με το εργασιακό και με το υπηρεσιακό, μισθολογικό, ασφαλιστικό καθεστώς και απαιτεί συνυπογραφή όλων και του Υπουργείου Οικονομικών και του Υπουργείου Ανάπτυξης γιατί είναι στα ερευνητικά κέντρα και του Υπουργείου Κοινωνικών Ασφαλίσεων. Ως εκ τούτου, δεν μπορεί να γίνει δεκτή.
      Δεν μπορώ να πω με βεβαιότητα ότι μπορεί να τη δεχθεί κάποιος αλλά η πρώτη ακούγεται πιο λογική -το λέω έτσι  απλά όπως το καταλαβαίνω. Αλλά και η δεύτερη φαντάζει λογική. Θα τη δούμε για να δούμε αν μπορεί να αντιμετωπιστεί στα πλαίσια της προσπάθειας που γίνεται.
      Ευχαριστώ.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκοπελίτη. Απ’ ό,τι βλέπω έχετε δύο τροπολογίες: Τη με γενικό αριθμό 929 και ειδικό 109 και την με γενικό αριθμό 930 και ειδικό 110.
      ΣΤΑΥΡΟΣ ΣΚΟΠΕΛΙΤΗΣ: Όσον αφορά την 929, έχουμε συζητήσει ήδη και αποδεχτεί ομόφωνα μία τροπολογία διυπουργική και επομένως δεν χρειάζεται να τη συζητήσουμε. 
      ΠΡΟΕΔΡΕΥΩΝ (Παναγιώτης Σγουρίδης): Μισό λεπτό. Αυτές τις δύο τροπολογίες δεν έχετε να αναπτύξετε;
      ΣΤΑΥΡΟΣ ΣΚΟΠΕΛΙΤΗΣ: Συζητάω μόνο για την 930 τώρα, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Άρα λοιπόν συζητούμε την τροπολογία με γενικό 930 και ειδικό 110. 
      ΣΤΑΥΡΟΣ ΣΚΟΠΕΛΙΤΗΣ: Έγινε αρκετή συζήτηση. Αφορά το θέμα των επιτάκτων. Έγινε αρκετή συζήτηση και επί της αρχής και επί των άρθρων συζήτηση εδώ στη Βουλή. Εμείς επιμένουμε. Τονίζουμε κύριε Υπουργέ, ότι κάνετε καλά που καταργείτε αυτό το θεσμό, όμως δεν κάνετε καθόλου καλά κύριε Υπουργέ που αρνείσθε να δώσετε λύση στην κατεύθυνση αυτή που έχουμε συζητήσει. Να αποκατασταθούν αυτοί οι άνθρωποι που είναι γύρω στους διακόσιους με θέσεις αορίστου χρόνου, να διατηρήσουν τις ειδικότητες που έχουν και να μην υποβιβαστούν. Είναι ένα δίκαιο αίτημα πέρα για πέρα, κύριε Υπουργέ και πρέπει να ικανοποιηθεί. Πρέπει, λοιπόν, να το δείτε και να μην  αφήσετε ξεκρέμαστους αυτούς τους ανθρώπους.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Έχουμε τοποθετηθεί πολλές φορές και στην Επιτροπή και στην Ολομέλεια για τους λόγους για τους οποίους δεν μπορούμε να την κάνουμε σήμερα δεκτή. Βεβαίως αναγνωρίζουμε και πρώτοι εμείς είδαμε το δίκαιο του αιτήματος και θα αντιμετωπιστεί με τον τρόπο που είπαμε και εκθέσαμε χθες. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, εκπροθέσμως αν μπορώ να πω μια λέξη μόνο.
      ΠΡΟΕΔΡΕΥΩΝ (Παναγιώτης Σγουρίδης): Επειδή το ζητάτε πολύ κοινοβουλευτικά, σας δίνω το λόγο!
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Εκπροθέσμως, κύριε Υπουργέ, θα ήθελα να πω, επειδή δεν πρόλαβα να είμαι στη συζήτηση των εμπροθέσμων συζητηθεισών τροπολογιών των Υπουργών, ότι η τροπολογία με γενικό αριθμό 1005 και ειδικό 122 ας σας απασχολήσει ιδιαιτέρως κάποτε. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Υπουργέ, έχετε το λόγο, αν θέλετε να πείτε κάτι επ’ αυτού. Για ποια τροπολογία μιλάτε, κύριε Γιαννόπουλε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι η με γενικό αριθμό 1005 και ειδικό 122 για την εκμίσθωση περιπτέρων κλπ.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Εν τω μέλλοντι λέει ο κύριος συνάδελφος, αφού είναι και εκπρόθεσμη.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Ξέρω ότι τις πέρασε. Εγώ όμως έχω μια ένσταση. Δείτε τη γιατί υπάρχει ένα τεράστιο πρόβλημα και οφείλετε να δώσετε ως Υπουργείο Εθνικής Άμυνας μια απάντηση. Θέλει ανάπτυξη. Εγώ ήμουν εκπρόθεσμος και δεν μπορώ να μιλήσω.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, επ’ αυτής της τροπολογίας δεν θέλετε να απαντήσετε κάτι; 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Έχει κλείσει αυτή κύριε Πρόεδρε, έχει αναπτυχθεί το θέμα.
      ΠΡΟΕΔΡΕΥΩΝ (Παναγιώτης Σγουρίδης): Το έχετε συζητήσει.
      Το λόγο έχει ο κ. Γιαννακόπουλος.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, θέλω να σας απασχολήσω με μία τροπολογία, την με γενικό αριθμό 909 και ειδικό 102. Είναι εκπρόθεσμη. Θα πω όμως δύο κουβέντες.
      Υπάρχει ένα αίτημα, κύριε Υπουργέ. Η θητεία για τους προστάτες πολυτέκνων οικογενειών μειώνεται στους έξι μήνες. Είχε θεσμοθετηθεί ένας από την πολύτεκνη οικογένεια  να υπηρετήσει το μισό της θητείας.
      Έχω την εντύπωση ότι είναι μία, ας την πω, ευνοϊκή μεταχείριση στα τέκνα πολυτέκνων οικογενειών –και εδώ πρέπει να δώσουμε και βάρος και σημασία- που πιστεύω με μία επιείκεια θα έλεγα θα μπορούσε να γίνει δεκτή αυτή η τροπολογία και να υπηρετούν όσοι είναι προστάτες πολυτέκνων οικογενειών έξι μήνες.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Θα το δούμε.
      ΠΡΟΕΔΡΕΥΩΝ (Παναγιώτης Σγουρίδης): Καλά. Απλώς, θα μελετήσετε όλες αυτές τις τροπολογίες τις υπόλοιπες για να τις δείτε σε ένα άλλο νομοσχέδιο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Είναι εκπρόθεσμες κύριε Πρόεδρε, οπότε δεν μπορούμε τώρα να κάνουμε τίποτα.
      ΜΑΡΙΑ ΔΑΜΑΝΑΚΗ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης):  Πείτε μας αν θέλετε το λόγο για κάποια τροπολογία.
      ΜΑΡΙΑ ΔΑΜΑΝΑΚΗ: Ναι, αναφέρομαι σε μία τροπολογία. Είδα ότι μπήκαμε και σε συζήτηση εκπροθέσμων τροπολογιών. Νόμιζα ότι δεν θα μπούμε σ’ αυτή τη διαδικασία. Υπάρχει μία εκπρόθεσμη τροπολογία του κ. Κουβέλη. Μήπως έχει απάντηση ο κύριος Υπουργός; Είναι η τροπολογία με γενικό αριθμό 1006 και ειδικό 123. Αφορά την περίπτωση των ανθρώπων που είχαν πάρει μέρος στο «σαμποτάζ» του Έβρου. Αναφέρομαι στην περίοδο του 1965 που οδήγησε στη δικτατορία του Παπαδόπουλου κλπ. και προτείνεται να μετρήσει ο χρόνος της κράτησής τους ως χρόνος συνταξιοδοτικός. Αντιλαμβανόμαστε όλα τα προβλήματα…
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Με έχει ενημερώσει και ο κ. Κουβέλης. Θα τη δούμε αλλά τώρα δεν μπορούμε να κάνουμε τίποτε. Είναι εκπρόθεσμη. 
      ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος ομιλητής.
      Κηρύσσεται περαιωμένη η συζήτηση επί των τροπολογιών του νομοσχεδίου.
      Εισερχόμαστε στην ψήφιση του ακροτελευτίου άρθρου.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Εθνικής ‘Αμυνας «τροποποίηση διατάξεων στρατολογικής νομοθεσίας, ρύθμιση στρατιωτικών υποχρεώσεων ορισμένων κατηγοριών στρατευσίμων, ανυποτάκτων και οπλιτών, θέματα επαγγελματιών οπλιτών και άλλες διατάξεις» έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Τμήματος  και ώρα 13.50΄, λύεται η συνεδρίαση για αύριο ημέρα Παρασκευή 5 Ιουλίου 2002  και ώρα 10.30΄, με αντικείμενο εργασιών του Τμήματος:  κοινοβουλευτικό έλεγχο, συζήτηση επίκαιρης επερώτησης Βουλευτών της Νέας Δημοκρατίας προς τον Υπουργό Γεωργίας,  σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 4-7-2002-07-09	σελ. –1-

