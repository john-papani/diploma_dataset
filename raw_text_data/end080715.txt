      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ A΄ 
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ Ε΄
      Τρίτη 15 Ιουλίου 2008
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ο Υπουργός Δικαιοσύνης διεβίβασε στη Βουλή μηνυτήρια αναφορά περί «Ποινικής ευθύνης των Υπουργών» κατά του Υπουργού Πολιτισμού και των πρώην Υπουργών Πολιτισμού, σελ.
      3. Ανακοινώνεται ότι με το υπ’ αριθμ. 2895/7/7/2008 έγγραφο του Προέδρου της Βουλής κ. Δ. Σιούφα προς τον Πρόεδρο του Επιστημονικού Συμβουλίου της Βουλής, κ. Κ. Μαυριά, ζητήθηκε γνωμοδότηση επί του αναφερομένου σ’ αυτό ερωτήματος και έλαβε ομόφωνη γνωμοδότησή του, σελ.
      
       Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων.
      Προς τον Υπουργό Ανάπτυξης, σχετικά με την ενέργεια της Διοίκησης της Δ.Ε.Η. να απαλλάξει τη SIEMENS από ποινικές ρήτρες ύψους 3,3 εκατομμυρίων ευρώ κ.λπ., σελ. 
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί του συνόλου του σχεδίου νόμου του Υπουργείου Εσωτερικών: «Ρύθμιση θεμάτων προσωπικού της Ελληνικής Αστυνομίας», σελ.
      2. Συζήτηση επί της αρχής του σχεδίου νόμου του Υπουργείου Εθνικής Παιδείας και Θρησκευμάτων: «Θέματα προσωπικού Υπουργείου Εθνικής Παιδείας και Θρησκευμάτων και άλλες διατάξεις», σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΒΕΛΟΠΟΥΛΟΣ Κ., σελ.
      ΚΑΛΑΦΑΤΗΣ Σ., σελ.
      
      Β. Επί του σχεδίου νόμου του Υπουργείου Εθνικής Παιδείας και Θρησκευμάτων:
      ΑΓΟΡΑΣΤΟΣ Κ., σελ.
      ΒΑΡΒΑΡΙΓΟΣ Δ., σελ.
      ΒΕΛΟΠΟΥΛΟΣ Κ., σελ.
      ΔΙΑΜΑΝΤΟΠΟΥΛΟΥ Α., σελ.
      ΖΙΩΓΑΣ Ι., σελ.
      ΚΟΡΟΒΕΣΗΣ Π., σελ.
      ΛΥΚΟΥΡΕΝΤΖΟΣ Α., σελ.
      ΜΠΟΛΑΡΗΣ Μ., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΠΑΔΟΠΟΥΛΟΣ Μ., σελ.
      ΠΑΠΟΥΤΣΗΣ Χ., σελ.
      ΠΑΥΛΙΔΗΣ Α., σελ.
      ΠΕΤΣΑΛΝΙΚΟΣ Φ., σελ.
      ΠΟΛΑΤΙΔΗΣ Η., σελ.
      ΣΑΛΜΑΣ Μ., σελ.
      ΣΓΟΥΡΙΔΗΣ Π., σελ.
      ΣΚΟΥΛΑΣ Ι., σελ.
      ΣΟΥΡΛΑΣ Γ., σελ.
      ΣΤΥΛΙΑΝΙΔΗΣ Ε., σελ.
      ΧΑΡΑΚΟΠΟΥΛΟΣ Μ., σελ.
      
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ Ε΄
      Τρίτη 15 Ιουλίου 2008
      Αθήνα, σήμερα στις 15 Ιουλίου 2008, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.                 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον κ. Κυριάκο Βελόπουλο, Βουλευτή Β΄ Θεσσαλονίκης τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  η Ανεξάρτητη Κίνηση Οικονομολόγων Ελλάδας ζητεί να παραμείνει το Οκονομικό Επιμελητήριο Ελλάδας ο επίσημος φορέας άσκησης εξουσίας στον ελεγκτικό κλάδο.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  ο Σύλλογος Αποφοίτων του Τμήματος Μουσικών Σπουδών Σχολής Καλών Τεχνών Αριστοτελείου Πανεπιστημίου Θεσσαλονίκης ζητεί να αποσυρθεί ρύθμιση που θίγει τα επαγγελματικά δικαιώματα των μουσικών πανεπιστημιακής εκπαίδευσης.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  η Π.Α.Σ.Κ. Γεωπόνων Νομού Λάρισας διαμαρτύρεται για το χαμηλό ποσοστό των γεωπόνων εκπαιδευτικών σε σεμινάρια του Ι.Δ.ΕΚ.Ε., σε θέματα που έχουν άμεση σχέση με το γνωστικό τους αντικείμενο.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να μην καταργηθεί το υπέρ των Ο.Τ.Α. τέλος παρεπιδημούντων.
      5) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία  ο Δήμος Ωλενίας Αχαΐας ζητεί τη στέγαση του καταστήματος πωλήσεων και εμπορίας ηλεκτρικού ρεύματος της Δ.Ε.Η., σε κτήριο της περιοχής του.
      6) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ ΚΟΥΒΕΛΗΣ κατέθεσε αναφορά με την οποία  εκπαιδευτικοί της Πρωτοβάθμιας Εκπαίδευσης ζητούν να υλοποιηθεί στο ακέραιο η Υπουργική Απόφαση έτους 2007,σχετικά με την απόσπαση δεκαπέντε εκπαιδευτικών σε σχολεία της Ευρωπαϊκής Ένωσης.
      7) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία  η Πανελλήνια Ένωση Τεχνολόγων Ιατρικών Εργαστηρίων ζητεί να προχωρήσει η διαδικασία της παροχής άδειας ασκήσεως επαγγέλματος στον κλάδο της.
      8) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  το Σωματείο Εργαζομένων του Γενικού Νοσοκομείου Δράμας ζητεί την άμεση πρόσληψη προσωπικού για την απρόσκοπτη λειτουργία του πιο πάνω νοσοκομείου κ.λπ..
      9) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο κ. Μανώλης Καλλιγέρης, επίτιμος πρόεδρος Κ.Ο.Κ. και διατήρησης άγριας ζωής ζητεί τη λήψη μέτρων κατά της ρύπανσης που έχει προκληθεί στη θαλάσσια περιοχή Καλαθά Ακρωτηρίου Χανίων, λόγω άντλησης και εναπόθεσης λάσπης.
      10) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Δήμος Μόβρης Νομού Αχαΐας ζητεί την αποζημίωση των ιδιοκτητών που θίγησαν από το έργο της νέας οδικής σύνδεσης Πύργου-Τσακώνας.
      11) Οι Βουλευτές, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  η κ. Ελισάβετ Χανδή, κάτοικος Μεσολογγίου ζητεί τη χορήγηση του επιδόματος του τρίτου παιδιού και της εφάπαξ παροχής.
      12) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  ο Σύλλογος Υπαλλήλων Υ.ΕΘ.Α./ΓΕΣ/Νομού Αχαϊας καταγγέλλει τη Διοίκηση του Κ.Ε.ΤΧ. Πατρών για παρεμπόδιση των συνδικαλιστικών δραστηριοτήτων του.
      13) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία ο Δήμος Δύμης Νομού Αχαΐας ζητεί επί πλέον χρηματοδότηση, για την αποκατάσταση των ζημιών από το σεισμό του Ιουνίου.
      14) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία  η Εθνική Συνομοσπονδία Ατόμων με αναπηρία  διαμαρτύρεται για την καθυστέρηση της έκδοσης καρτών μετακίνησης των ατόμων με αναπηρία στα μέσα μαζικής μεταφοράς για το έτος 2008.
      15) Οι Βουλευτές, Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ, Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο Δήμαρχος Αγρινίου ζητεί την κατασκευή  δύο κτηρίων για τη στέγαση τμημάτων  του Πανεπιστημίου Αγρινίου.
      16) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Αλιευτικός Σύλλογος Πολιτικών Δήμου Μεσσαπίων Εύβοιας Αγ. Νικόλαος ζητεί την επέκταση του αλιευτικού καταφυγίου Ψαχνών – Καστέλλας, Εύβοιας.
      17) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Τμήμα Δυτικής Ελλάδας του Τεχνικού Επιμελητηρίου της Ελλάδας ζητεί την αντισεισμική ενίσχυση και την επισκευή του κτηρίου του Νοσοκομείου Άγιος Ανδρέας στην Πάτρα. 
      18) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Εμπορικός Σύλλογος Στυλίδας  Φθιώτιδας ζητεί τη λήψη μέτρων για την επίλυση του κυκλοφοριακού προβλήματος που έχει προκύψει στην πόλη, από την ανακάλυψη αρχαιοτήτων κατά την εκτέλεση  έργων αποχέτευσης.
      19) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Τμήμα Δυτικής Ελλάδας του Τεχνικού Επιμελητηρίου της Ελλάδας ζητεί την άμεση έκδοση της Υπουργικής Απόφασης που θα εγκρίνει το τιμολόγιο για την επισκευή όλων των κτισμάτων που υπέστησαν ζημιές από το σεισμό του Ιουνίου, στις περιοχές των Νομών Αχαίας,Ηλείας και Αιτωλοακαρνανίας.
      20) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και η κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  το Σωματείο Αστυνομικών Υπαλλήλων Νομού Σερρών ζητεί την κάλυψη των κενών οργανικών θέσεων , τη λειτουργία Δικαστικών Φυλακών στη Νιγρίτα κ.λπ..
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  ο Δήμος Ιτανού Λασιθίου ζητεί τη χρηματοδότηση της βελτίωσης του δρόμου Παλαιόκαστρο - Ξηρολίμνη Λασιθίου.
      22) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ, Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο Νομάρχης Αιτωλοακαρνανίας ζητεί την επισκευή και αποκατάσταση σχολικών μονάδων του Νομού Αιτωλοακαρνανίας που επλήγησαν από το σεισμό της 10ης Απριλίου 2007 .
      23) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία καταγγέλλει παράνομη εμπλοκή της εταιρείας «Top Plan», στα έργα αφαλάτωσης νησιωτικών δήμων του Αιγαίου.
      24) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Σύλλογος Προστασίας Περιβάλλοντος παραλίας Ακράτας Νομού Αχαίας ζητεί την εκ νέου οριοθέτηση του ποταμού Κράθι στο Δήμο Ακράτας και τον καθαρισμό των παράχθιων περιοχών του.
      25) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  τα Εργατικά Κέντρα Πύργου και Αμαλιάδας και το Σωματείο Συμβασιούχων Δασεργατών Νομού Ηλείας ζητούν την ικανοποίηση αιτημάτων των δασεργατών του Νομού Ηλείας.
      26) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  Ταξιδιωτικοί Πράκτορες Θήρας ζητούν την επανεξέταση του τρόπου λειτουργίας του πλοηγικού σταθμού στη Σαντορίνη.
      27) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Επιτροπή Φορέων Νομού Λάρισας για την υγεία διαμαρτύρεται για την υποβάθμιση και απαξίωση του δημόσιου συστήματος υγείας.
      28) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Επιτροπή Ιατρών για την αναβάθμιση του Εθνικού Κέντρου Αποκατάστασης Αναπήρων ζητεί την ένταξη του Κέντρου στο ΕΣΥ, σαν ειδικό νοσηλευτικό ίδρυμα.
      29) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Δήμος Ωλενίας Νομού Αχαίας διαμαρτύρεται για τη μεταφορά του καταστήματος Πωλήσεων και Εμπορίας Ηλεκτρικού Ρεύματος της Δ.Ε.Η. Κάτω Αχαΐας, στην Πάτρα.
      30) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  το Εργατοϋπαλληλικό Κέντρο Εύβοιας ζητεί τη λήψη μέτρων για την απρόσκοπτη συνέχιση της λειτουργίας της Ηλεκτρομηχανικής Κύμης Εύβοιας.
      31) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την ελεύθερη διακίνηση των οχημάτων των μελών της σε όλη τη χώρα κ.λπ..
      32) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  η Ομοσπονδία Συλλόγων Νοσηλευτικών Ιδρυμάτων Ελλάδας διαμαρτύρεται γιατί συγκεκριμένες επιχειρήσεις υγείας στην Πάτρα δεν εφαρμόζουν την κλαδική Σ.Σ.Ε..
      33) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Ιδιοκτητών Σκαφών Δημοτών Δήμου Μαρκόπουλου Αττικής ζητεί την αντικατάσταση της ξύλινης εξέδρας ελλιμενισμού στο λιμένα του Πόρτο Ράφτη Αττικής.
      34) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο κ. Αλέξανδρος Πατεράκης ζητεί να αναγνωρισθεί η Κρητική Λύρα,σαν παραδοσιακό μουσικό όργανο.
      35) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  ο κ. Σπυρίδωνας Μαυροζούμης, κάτοικος Κέρκυρας ζητεί την αποκατάσταση  βλάβης που έχει υποστεί το αγρόκτημά του από τη Δ.Ε.Η..
      36) Ο Βουλευτής Νόμου Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Ανωτάτη Συνομοσπονδία Γονέων Μαθητών Ελλάδας ζητεί την άμεση επίλυση του στεγαστικού προβλήματος των Σχολείων της Αττικής.
      37) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και και κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  το Σωματείο Συμβασιούχων Χειριστών Ανυψωτικών Μηχανημάτων Ολυμπιακής Αεροπορίας ζητεί την καταβολή δεδουλευμένων αποδοχών  σε μέλη του που έχουν λήξει οι συμβάσεις τους.
      38) Ο Βουλευτής Αιτωλοακαρνανίας κ. ΧΡΗΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμαρχος Αγρινίου Αιτωλ/νίας διαμαρτύρεται για τον αποκλεισμό της Τοπικής Αυτοδιοίκησης από τα προγράμματα κοινωνικών δομών.
      39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  η Ένωση Αξιωματικών Πυροσβεστκού Σώματος διαμαρτύρεται για τη μη εφαρμογή του κανονισμού μεταθέσεων,στις τακτικές μεταθέσεις Αξιωματικών του έτους 2008.
      40) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  η Χριστιανική Εστία Πατρών Αχαϊας ζητεί την κατάργηση της φορολογίας στα ιδρύματα μη κερδοσκοπικού χαρακτήρα.
      41) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  η Κοινότητα Αχλαδοκάμπου Αργολίδας ζητεί να μην επιλεγεί χώρος εντός των διοικητικών της ορίων για την εναπόθεση απορριμμάτων.
      42) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Εκπολιτιστικός - Μορφωτικός - Εξωραϊστικός Σύλλογος Τολού Αργολίδας ζητεί την επίλυση των προβλημάτων λειτουργίας της μονάδας βιολογικού καθαρισμού Τολού.
      43) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  η Ένωση Αξιωματικών Πυροσβεστικού Σώματος ζητεί την αύξηση του δασικού επιδόματος και της αποζημίωσης για υπερεργασία του πυροσβεστικού προσωπικού, καθώς και την έγκαιρη καταβολή τους.
      44) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Σωματείο Ιδιωτικών Υπαλλήλων Κορινθίας καταγγέλλει ότι η εργολάβος καθαριότητας στο Νοσοκομείο Κορίνθου αρνείται να καταβάλλει δεδουλευμένες αποδοχές στην αντιπρόεδρο του Σωματείου.
      45) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  η Νομαρχιακή Αυτοδιοίκηση Λασιθίου ζητεί την απορρόφηση υπαλλήλου των Κ.Ε.Κ. Λασιθίου, σε θέση του δημόσιου τομέα.
      46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το  οποίο αναφέρεται στην παύση των εργασιών στη Μονή Κουφής Πέτρας λόγω έλλειψης χρημάτων.
      47) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με τις ζωοκλοπές στην περιοχή Κριτσάς Λασιθίου Κρήτης.
      48) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  ο Σύλλογος «ΚΟΜΑΝΤΟΣ 74» ζητεί την ηθική και υλική αποκατάσταση και στήριξη των μελών του.
      49) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  ο Νομάρχης Λασιθίου ζητεί την εγκατάσταση της έδρας της Γραμματείας της Ευρωμεσογειακής ΄Ενωσης στην Κρήτη.
      50) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί να του παραχωρηθεί ο χώρος του τελωνείου και των γύρω κτισμάτων,για τη στέγαση της πολιτιστικής του δραστηριότητας.
      51) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  η Δημοτική Επιτροπή Παιδείας  του Δήμου Αγίου Νικολάου Κρήτης ζητεί την εγκατάσταση προκατασκευασμένων αιθουσών σε οικόπεδο του Δήμου του για τη στέγαση σχολείων.
      52) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με την έλλειψη προσωπικού  από τα Αστυνομικά Τμήματα Ηρακλείου Κρήτης.
      53) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  το Σώμα Επιλέκτων Μεταφραστών - Διερμηνέων ζητεί την άμεση ψήφιση νόμου για την αναγνώριση του επαγγέλματος των μεταφραστών - διερμηνέων.
      54) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με την έλλειψη τουριστικών υποδομών στο Δήμο Αγίου Νικολάου Κρήτης.
      55) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στα προβλήματα από τη λήξη των κοινωνικών προγραμμάτων.
      56) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με τη βελτίωση των τουριστικών υποδομών στην Κρήτη.
      57) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος «ΚΟΜΑΝΤΟ ΄74» ζητεί την αναβάθμιση της συμμετοχής των μελών του στα μνημόσυνα της ΕΛΔΥΚ στην Κύπρο.
      58) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Πανελλήνιος Σύλλογος Χημικών Μηχανικών ζητεί την αναμόρφωση της Βασικής Νομοθεσίας Άσκησης του Επαγγέλματος του Μηχανικού. 
      59) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη καταβολής των εφημεριών σε γιατρούς του Νοσοκομείου Αγίου Νικολάου.
      60) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας σχεικά με την απομάκρυνση λαθρομεταφορικού πλοίου που ρυπαίνει την παραλία της Κάτω Ζάκρου.
      61) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην καθυστέρηση του έργου, για την κατασκευή της παράκαμψης του Σχίσματος Ελούντας.
      62) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Δήμος Ιτανού Λασιθίου ζητεί την άμεση απομάκρυνση του λαθρομεταφορικού πλοίου «SILVER WAVE» από την παραλία της Κάτω Ζάκρου Λασιθίου.
      63) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην ανάγκη καταβολής αποζημίωσης σε επιχειρηματίες του Νομού Ηλείας που επλήγησαν από τις περυσινές πυρκαγιές.
      64) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο στεγαστικό πρόβλημα του 5ου Δημοτικού Σχολείου Αγίου Νικολάου, Νομού Λασιθίου Κρήτης.
      65) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας σχετικά με διαμαρτυρία των θηροφυλάκων  για το πρόβλημα της λειτουργίας των ιδιωτικών φυλάκων θήρας.
      66) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας σχετικά με την επίλυση προβλημάτων των κτηνοτρόφων του Νομού Ηλείας.
      67) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο κ. Νικόλαος Μανωλίτσης, ιδιοκτήτης πρατηρίου καταγγέλλει το Δήμο Γεροποτάμου Λασιθίου για παράνομη κατασκευή διαχωριστικής νησίδας στην παλαιά εθνική οδό Ηρακλείου - Ρεθύμνου.
      68) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας σχετικά με καταγγελία πολίτη από το Ανδρώνι  Λασιώνος.
      63) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  η Π.Α.Σ.Κ. Γεωπόνων Νομού Λάρισας ζητεί τη μείωση του Φ.Π.Α. για όλα τα βιολογικά προϊόντα και υπηρεσίες.
      70) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  η Ένωση Υπαλλήλων Πυροσβεστικού Σώματος Νομού Ηλείας ζητεί την επίλυση του στεγαστικού προβλήματος της Πυροσβεστικής Υπηρεσίας Λεχαινών.
      71) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  η Εθνική Συνομοσπονδία Ατόμων με Αναπηρία ζητεί τη θέσπιση ειδικού τιμολογίου της Δ.Ε.Η. για τα άτομα με αναπηρία.
      72) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Πανελλήνιος Σύλλογος Χημικών - Μηχανικών αναφέρεται στη βασική νομοθεσία της άσκησης του επαγγέλματος του Μηχανικού.
      73) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο κ. Ζαχαρίας Καψαλάκης, Αιρετός Α.Π.Υ.Σ.Π.Ε. Κρήτης διαμαρτύρεται για τον αποκλεισμό αποφοίτων των Ελληνικών Πανεπιστημίων,από το Εωρωπαϊκό Σχολείο. 
      74) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Υπαλλήλων Υπηρεσίας Πολιτικής Αεροπορίας Κρατικού Αερολιμένα Χανίων «Ι.ΔΑΣΚΑΛΟΓΙΑΝΝΗΣ» διαμαρτύρεται για τα προβλήματα διοίκησης ,από τον αερολιμενάρχη Χανίων κ. Ξηρουχάκη.
      75) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Δήμος Σητείας Νομού Λασιθίου Κρήτης ζητεί την άμεση έγκριση της Πολεοδομικής Μελέτης του Σχεδίου Πόλης περιοχής «ΚΟΛΟΝΕΛΟ».
      76) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί την άμεση κάλυψη των κενών οργανικών θέσεων της Αστυνομικής Διεύθυνσης Λασιθίου.
      77) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί να του παραχωρηθεί η πλήρης κυριότητα του Κινηματογράφου «ΧΡΙΣΤΙΝΑ», για την ανέγερση κέντρου πολιτιστικών εκδηλώσεων.
      78) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  η Ναυταθλητική Ένωση Πατρών διαμαρτύρεται για τη μη καταβολή των τακτικών επιχορηγήσεων των ετών 2001, 2002 και ζητεί την οικονομική της ενίσχυση.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9523/2-4-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. Β-1288/23-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9523/2-4-2008 που κατατέθηκε στη Βουλή από τον Βουλευτή κ. Ντ. Βρεττό, και αφορά την προμήθεια υλικών για το σιδηροδρομικό δίκτυο του Ο.Σ.Ε., σας διαβιβάζουμε το με αριθμό 132066/14-4-2008 έγγραφο της εταιρείας «ΕΡΓΟΣΕ» Α.Ε., με το οποίο παρέχονται πληροφορίες για το θέμα αυτό και αποστέλλονται τα σχετικά έγγραφα στοιχεία.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 9342/31-3-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Β-1205/23-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9342/31-3-2008 που κατατέθηκε στη Βουλή από τον Βουλευτή κ. Γ. Σκουλά και αφορά την προμήθεια υλικών για το σιδηροδρομικό δίκτυο του Ο.Σ:Ε., κ.λπ.. κατά το μέτρο των αρμοδιοτήτων του ΥΠ.Μ.Ε, σας διαβιβάζουμε τα με αριθμό 131569/8-4-2008 και 131847/10-4-2008 έγγραφα της εταιρείας «ΕΡΓΟΣΕ» Α.Ε. , με τα οποία παρέχονται πληροφορίες για το θέμα αυτό και αποστέλλονται τα σχετικά έγγραφα στοιχεία.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 9940/9-4-2008 ερώτηση των Βουλευτών κυρίων Κυριάκου Βελόπουλου και Βαΐτση Αποστολάτου δόθηκε με το υπ’ αριθμ. Β-1332/23-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9940/9-4-2008 που κατατέθηκε στη Βουλή από τους Βουλευτές κυρίους Κυριάκο Βελόπουλο και Βαΐτση Αποστολάτο, και αφορά την προμήθεια υλικών για το σιδηροδρομικό δίκτυο του Ο.Σ.Ε., σας διαβιβάζουμε το με αριθμό 132338/16-4-2008 έγγραφο της εταιρείας «ΕΡΓΟΣΕ» Α.Ε. , με το οποίο παρέχονται πληροφορίες για το θέμα αυτό και αποστέλλονται τα σχετικά έγγραφα στοιχεία.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 11229/5-5-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. Β΄/7/122292/2093/21-5-2008 έγγραφο από την Υπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της αριθ.11229/05-05-2008 ερώτησης, που κατατέθηκε στη Βουλή από το Βουλευτή κ. Ντίνο Βρεττό, σχετικά με την καθυστέρηση δημοσιοποίησης της περιουσίας των Φορέων Κοινωνικής Ασφάλισης (Φ.Κ.Α.), σας γνωρίζουμε τα εξής:
      1. Η δημοσιοποίηση των περιουσιακών στοιχείων των Φ.Κ.Α., αποτελεί Βασικό μέλημα και άμεση προτεραιότητα του Υπουργείου, καθότι υπηρετεί, κατά τον καλύτερο δυνατό τρόπο τη διαφάνεια στα οικονομικά των Φ.Κ.Α..
      Για το λόγο αυτό, η Υπηρεσία μας προέβη, για πρώτη φορά το 2005 και περαιτέρω το 2006, στην έκδοση του Βιβλίου κινητής και ακίνητης περιουσίας των Φ.Κ.Α., το οποίο επιπροσθέτως αποτελεί χρήσιμο και χρηστικό Βοήθημα, για κάθε νομικό ή φυσικό πρόσωπο, που θα ήθελε να αξιοποιήσει τα περιεχόμενα σ' αυτό στοιχεία.
      Ωστόσο, στο πλαίσιο της προσπάθειας για διεύρυνση των δυνατοτήτων δημοσιοποίησης των στοιχείων, το Υπουργείο και πάλι για πρώτη φορά, προχώρησε εντός του 2007 και στην ηλεκτρονική καταγραφή της περιουσίας και την δημοσιοποίησή της στο διαδίκτυο. Σημειώνουμε μάλιστα ότι, στα πλαίσια της διαφάνειας και της συγκρισιμότητας των στοιχείων, έγινε συνειδητά η επιλογή της εισαγωγής και εμφάνισης στο διαδίκτυο τόσο των στοιχείων του 2006, όσο και του 2005.
      Όπως ήταν φυσικό, η εργασία αυτή απαίτησε αρκετό χρόνο μέχρι την ολοκλήρωσή της, λόγω της καινοτομικής της φύσης, της πληθώρας και διαφορετικότητας των στοιχείων καθώς και της αναγκαίας προμήθειας και προσαρμογής των κατάλληλων μηχανογραφικών προγραμμάτων, με συνέπεια να προκύψει η σημειωθείσα σχετική καθυστέρηση.
      Ήδη, η περιουσία των Φ.Κ.Α. με ημερομηνία 31-12-2006 έχει αναρτηθεί στο διαδίκτυο και συνεχώς εμπλουτίζονται οι συνδυαστικοί πίνακες που εμφανίζονται.
      Όσον αφορά στη δημοσίευση των στοιχείων του 2007, θεωρούμε ότι δεν μπορεί να τίθεται θέμα καθυστέρησης, καθώς ποτέ στον παρελθόν δεν είχε καταστεί δυνατό, να γίνει δημοσίευσή τους πριν το Β' εξάμηνο του επόμενου έτους.
      2. Σχετικά με την εξέλιξη της αξίας των περιουσιακών στοιχείων των Φ.Κ.Α., σημειώνουμε ότι το 2005 ανερχόταν σε 28.981.308.230,44 ευρώ ενώ το 2006 σημειώνει αύξηση 0,80%, ανερχόμενη σε 29.213.933.099,14 ευρώ.
      Σε ότι αφορά τις επί μέρους αυξομειώσεις στις αξίες και στις ποσότητες των περιουσιακών στοιχείων που παρατηρούνται, σας γνωρίζουμε ότι το όλο θέμα ανάγεται στα πλαίσια της διαχείρισης και αξιοποίησης των αποθεματικών και εν γένει της περιουσίας των Φ.Κ.Α., που ανήκει στην αποκλειστική ευθύνη των Διοικητικών τους Συμβουλίων (Δ.Σ.), τα οποία είναι αυτοτελείς, αυτόνομοι και αυτοδιοικούμενοι Οργανισμοί.
      Άλλωστε, οι επενδύσεις αλλά και οι ρευστοποιήσεις περιουσιακών στοιχείων, ενεργούνται με αποφάσεις του Δ.Σ., οι οποίες λαμβάνονται μέσα στο πλαίσιο των δυνατοτήτων που παρέχει η ισχύουσα νομοθεσία και ανάλογα με την οικονομική κατάσταση του Οργανισμού, την επενδυτική πολιτική και τους στόχους που χαράσσει το Δ.Σ.. Βάσει του ισχύοντος νομοθετικού πλαισίου, δεν απαιτείται η έγκριση του Υπουργείου, τόσο για τις επενδύσεις όσο και τις εκποιήσεις περιουσιακών στοιχείων των Φ.Κ.Α..
      Πάντως, το Υπουργείο, στο πλαίσιο της προσπάθειας για Βελτίωση των οικονομικών των Φ.Κ.Α., με τον τελευταίο Ν.3586/2007, προέβη στη θέσπιση του νέου θεσμικού πλαισίου επενδύσεων και αξιοποίησης της περιουσίας των Φ.Κ.Α., με σκοπό την επίτευξη. αποτελεσματικότερης διαχείρισης των αποθεματικών, την αύξηση της ευελιξίας στη λήψη επενδυτικών αποφάσεων και κυρίως, την προώθηση της διαφάνειας και του πληρέστερου ελέγχου της νομιμότητας των επενδύσεων που πραγματοποιούνται.
      Με το νόμο αυτό και συγκεκριμένα με τις διατάξεις των άρθρων 18 και 19, παρέχεται, πλέον, η εναλλακτική δυνατότητα στα Δ.Σ. των Φ.Κ.Α., να προσλαμβάνουν, μετά από πρόσκληση ενδιαφέροντος, συμβούλους επενδύσεων και διαχειριστές, με εξειδικευμένες επαγγελματικές γνώσεις, με σκοπό την υποβοήθηση του έργου διαχείρισης και αξιοποίησης της περιουσίας τους, και βεβαίως την εξασφάλιση της μεγαλύτερης δυνατής απόδοσης των αποθεματικών και της εν γένει περιουσίας τους.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      5. Στην με αριθμό 12528/21-5-2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 1062527/1445/9-6-2008 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση της με αριθ. πρωτ. 12528/21.5.08 ερώτησης που κατέθεσε η Βουλευτής κ. Σ. Μερεντίτη, σχετικά με το ανωτέρω θέμα, σας γνωρίζουμε τα εξής
      Η αύξηση του χρέους της Κεντρικής Κυβέρνησης την 31.3.2008 κατά 7,8 δισεκ. ευρώ σε σχέση με την 31.12.2007, οφείλεται αποκλειστικά στην επιτάχυνση της εκτέλεσης του δανειακού προγράμματος του έτους 2008, η οποία πέρα των αναγκών αναχρηματοδότησης του χρέους, κρίθηκε απαραίτητη λόγω της παρατεινόμενης αναταραχής στις χρηματοπιστωτικές αγορές και τους φόβους για περαιτέρω πιθανή επιδείνωση.
      Με αυτόν τον τρόπο και μέσω της αξιοποίησης συγκυριακών ευκαιριών για εκδόσεις ομολόγων μεγάλης διάρκειας, πραγματοποιήθηκε δανεισμός με σχετικά χαμηλότερο κόστος, ενώ παράλληλα επιτεύχθηκε η συγκέντρωση υψηλών διαθεσίμων, ύψους 4,96 δισεκ. ευρώ, για την κάλυψη των μεγάλων υποχρεώσεων αναχρηματοδότησης του χρέους κατά το μήνα Απρίλιο του 2008.
      Σχετικά με το ύψος των εγγυήσεων του Δημοσίου σας γνωρίζουμε τα παρακάτω:
      i) τα ποσά που αναφέρονται στην ερώτηση αφορούν το ανεξόφλητο υπόλοιπο των εγγυημένων από το Δημόσιο δανείων, το οποίο για το έτος 2007 ήταν 19,39 δις ευρώ περίπου, ενώ την 31.3.2008 ήταν 19,98 δις ευρώ περίπου (εκτιμήσεις).
      ii) το παραπάνω ανεξόφλητο υπόλοιπο δεν αφορά μόνο δάνεια ΔΕΚΟ και ΝΠΔΔ που εποπτεύονται από το Ελληνικό Δημόσιο, όπως αναφέρεται στην ερώτηση, αλλά το σημερινό ανεξόφλητο υπόλοιπο όλων των δανείων που έχουν συνάψει με την εγγύηση του Ελληνικού Δημοσίου οι ΔΕΚΟ, ΟΤΑ, ΝΠΔΔ, ΝΠΙΔ, Ασφαλιστικοί φορείς, ιδιώτες που έχουν πληγεί από θεομηνίες ή άλλα έκτακτα γεγονότα (πυροπαθείς, σεισμοπαθείς, πλημμυροπαθείς κλπ.) καθώς και συγκεκριμένες ομάδες του πληθυσμού στα πλαίσια της εκάστοτε κοινωνικής πολιτικής (τσιγγάνοι, παλιννοστούντες κ.λπ.).
      iii) Το ανεξόφλητο υπόλοιπο των δανείων που έχουν ληφθεί με την εγγύηση του Ελληνικού Δημοσίου δεν αποτελεί από μόνο του αντιπροσωπευτικό δείκτη για την εξαγωγή συμπερασμάτων σχετικά με την πολιτική των εγγυήσεων, αλλά πρέπει να εξετάζεται παράλληλα με α) την πορεία των καταπτώσεων β) την παροχή νέων εγγυήσεων καθώς και γ) τη σύνθεση των παρεχομένων εγγυήσεων.
      Αναλυτικότερα:
      - Το κόστος των εγγυήσεων έχει μειωθεί τα τελευταία χρόνια, δεδομένου ότι από το σύνολο των δανείων που έχουν συναφθεί με την εγγύηση του Ελληνικού Δημοσίου ένα μικρό μέρος αυτών καταπίπτει. Συγκεκριμένα, για το έτος 2007 οι καταπτώσεις των εγγυημένων από το Ελληνικό Δημόσιο δανείων ήταν 42,4 εκατ. ευρώ περίπου, ποσό που εκπροσωπεί το 0,22% του ανεξόφλητου υπολοίπου των εγγυημένων από το Δημόσιο δανείων.
      - Υπάρχει μια σταθεροποίηση στις παρεχόμενες εγγυήσεις ως ποσοστό του ΑΕΠ κατά την τελευταία τριετία (0,8% - 0,7% του ΑΕΠ).
      - Παρατηρείται ποιοτική βελτίωση των παρεχομένων εγγυήσεων οι οποίες στην πλειοψηφία τους αφορούν δάνεια με επενδυτικούς ή κοινωνικούς σκοπούς.
      Ο Υφυπουργός
      Ν. ΛΕΓΚΑΣ»
      6. Στην με αριθμό 3857/8.1.08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Φ.21/17/ΑΣ 84δις/1.2.08 έγγραφο από την Υπουργό Εξωτερικών η ακόλουθη απάντηση:
      «Για την υποχρεωτική εννιάχρονη φοίτηση ο αριθμός των ελληνικών μειονοτικών σχολείων, που λειτουργούν σήμερα στην Αλβανία, ανέρχεται σε 33 και ο συνολικός αριθμός των εγγεγραμμένων για το σχολικό έτος 2007-2008 μαθητών είναι 708. Στον αριθμό αυτό πρέπει να προσθέσουμε και τα τέσσερα δημόσια μειονοτικά Λύκεια (Δερβιτσάνης, Βουλιαρατιού, Λειβαδιάς και Μέση Παιδαγωγική Ακαδημία Αργυροκάστρου), που συνολικά διαθέτουν 321 μαθητές. Συνεπώς έχουμε 37 σχολικές μονάδες (δημοτικά και λύκεια) με 1.029 μαθητές. Στους αριθμούς αυτούς δεν υπολογίζουμε το Εκκλησιαστικό Λύκειο Αργυροκάστρου και το Μέσο Τεχνικό Λύκειο Μεσοποτάμου, που διαθέτουν περίπου 600 και 100 μαθητές αντίστοιχα (δεν είναι όλοι ελληνομειονοτικής καταγωγής).
      Για να μπορεί να γίνει σύγκριση με τα αριθμητικά δεδομένα του σχολικού έτους 2003-2004 σημειώνουμε ότι, τότε, το σύνολο των μαθητών ήταν περίπου 1.069, ενώ ο αριθμός των σχολικών μονάδων ήταν περίπου ο ίδιος. Ήδη όμως το 2003 είμαστε πολύ μακριά από τους αριθμούς των αρχών της δεκαετίας του 1990, πριν από τη μαζική έξοδο των ομογενών προς την Ελλάδα, όταν οι μαθητές των ελληνομειονοτικών σχολείων ήταν περίπου 9.000 και λειτουργούσαν σχολεία (τετράχρονα και οκτάχρονα) σε όλα τα χωριά (περίπου 100) της ελληνικής μειονότητας.
      Η αλήθεια είναι ότι ο αριθμός των ελληνομειονοτικών μαθητών και των δημόσιων ελληνικών μειονοτικών σχολείων στην Αλβανία βαίνει μειούμενος από το 1991, λόγω της μαζικής μετανάστευσης των Ελλήνων ομογενών από τα ιστορικά εδάφη της καταγωγής τους προς την χώρα μας. Οι δύσκολες συνθήκες διαβιώσεως στην Αλβανία και ο "οικονομικός παράδεισος" που αντιπροσωπεύει η χώρα μας, όχι μόνο για τους ομογενείς μας αλλά και για το σύνολο του αλβανικού πληθυσμού, αποτέλεσαν τη βασική αιτία μετανάστευσης προς την Ελλάδα.
      Πέρα από την ευγλωττία των στατιστικών και την απαισιόδοξη ανάγνωση των αριθμών, ας υπογραμμισθεί ότι η χώρα μας καταβάλλει διαρκείς προσπάθειες να συγκρατήσει τους ελληνικούς πληθυσμούς στον τόπο καταγωγής τους, χωρίς όμως οι προσπάθειες αυτές να στέφονται πάντα από επιτυχία, λόγω της θεαματικής διαφοράς επιπέδου ζωής ανάμεσα στην Ελλάδα και την Αλβανία. Ειδικότερα για την ελληνική μειονοτική εκπαίδευση, η χώρα μας προσπαθεί να ενισχύσει τους ελληνομειονοτικούς δασκάλους (μετεκπαίδευση, σεμινάρια επιμόρφωσης, σχεδιασμός καταβολής επιμισθίου ως κινήτρου για την παραμονή στις πατρογονικές εστίες), να βελτιώσει τις υποδομές και τους χώρους διδασκαλίας και να μεταφέρει τη θετική πείρα της ελλαδικής δημόσιας εκπαίδευσης στην εκπαίδευση της μειονότητας, στελεχώνοντας και με Ελλαδίτες εκπαιδευτικούς την ελληνική εκπαίδευση στην Αλβανία, καθώς επίσης και ιδρύοντας, κατόπιν αδείας, ιδιωτικά εκπαιδευτικά κέντρα (Κορυτσά και Χιμάρα), εκεί όπου δεν υπάρχει δημόσια μειονοτική εκπαίδευση.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      7. Στην με αριθμό 3958/8.1.08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. ΥΠΠΟ/Γρ.Υπ./Κ.Ε./279/1.2.08 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3958/8.1.08 ερώτησης του Βουλευτή κ. Κωστή Αϊβαλιώτη, σας γνωρίζουμε τα εξής:
      Η μελέτη των προβλημάτων των μνημείων της Ακρόπολης ξεκίνησε το 1975 με την ίδρυση της Επιτροπής Συντηρήσεως Μνημείων Ακροπόλεως (ΕΣΜΑ). Η επέμβαση στα κλασικά μνημεία της αρχαιότητας κρίθηκε απαραίτητη, προκειμένου να αντιμετωπισθούν οι εκτεταμένες ρηγματώσεις των μαρμάρων από την οξείδωση των σιδερένιων ενισχύσεων που είχαν ενσωματωθεί σε αυτά κατά τις παλαιότερες αναστηλώσεις αλλά και από τις ποικίλες καταστροφές, που είχαν υποστεί τα μνημεία μας στα 2.500 χρόνια της ιστορίας τους. Επίσης έπρεπε να αντιμετωπισθεί η αλλοίωση της επιφάνειάς τους από την ατμοσφαιρική προσβολή που επέβαλε την απομάκρυνση των γλυπτών τους και τη φύλαξή τους στο Μουσείο. Όλα αυτά τα χρόνια οι προτεραιότητες των επεμβάσεων στις περιοχές των μνημείων καθορίζονταν από τις ανάγκες των μνημείων αλλά και από τις δυνατότητες της πολιτείας να τις χρηματοδοτεί. Έτσι, μέχρι το 2000 είχαν ολοκληρωθεί η αναστήλωση του Ερεχθείου, η στερέωση του βράχου της Ακρόπολης καθώς και επιμέρους επεμβάσεις.
      Το 2000, ιδρύθηκε η Υπηρεσία Συντήρησης Μνημείων Ακρόπολης (ΥΣΜΑ), ειδική περιφερειακή Υπηρεσία του Υπουργείου Πολιτισμού η οποία ανέλαβε την εκτέλεση των έργων, προσλήφθηκε επιπλέον εξειδικευμένο προσωπικό, ενώ τα έργα της Ακρόπολης χρηματοδοτήθηκαν από το Γ΄ ΚΠΣ. Οι ρυθμίσεις αυτές έδωσαν τη δυνατότητα στην ΥΣΜΑ να επεκτείνει τις επεμβάσεις σε όλα τα μνημεία της Ακρόπολης, ενώ οι ρυθμοί τους αυξήθηκαν εντυπωσιακά. Από το 2001 εκτελούνται μεγάλα αναστηλωτικά προγράμματα στον Παρθενώνα, τα Προπύλαια και το ναό Αθηνάς Νίκης, μελέτες και επεμβάσεις σε άλλα μνημεία της Ακρόπολης και στα περιμετρικά τείχη και το βράχο. Το έργο της Ακρόπολης είναι σήμερα το μεγαλύτερο αναστηλωτικό έργο διεθνώς. Πολλά από τα προγράμματα που ξεκίνησαν το 2001 έχουν ήδη ολοκληρωθεί και παραδοθεί, ενώ μέσα στο 2008 θα ολοκληρωθούν όλες οι επεμβάσεις που ξεκίνησαν το 2001 και ύστερα.
      Είναι επομένως φανερό ότι δεν υφίσταται ζήτημα αργής προόδου, αλλά αντίθετα εντατικών ρυθμών, που σε συνδυασμό με την ανάπτυξη πρωτότυπης μεθοδολογίας και στην υψηλή ποιότητα των εργασιών έχουν οδηγήσει στην αναγνώριση του έργου της Ακρόπολης ως οδηγού για τις αναστηλώσεις διεθνώς.
      Πρέπει εδώ να επισημανθεί ότι τα αναστηλωτικά έργα της Ακρόπολης, εκτελούμενα στα σημαντικότερα μνημεία της παγκόσμιας πολιτιστικής κληρονομιάς, είναι ειδικής φύσης τεχνικά έργα, στενά συνδεδεμένα με την έρευνα, την ανάπτυξη πρωτότυπης επιστημονικής γνώσης και καινοτόμων τεχνολογικών εφαρμογών και δεν θα πρέπει σε καμία περίπτωση να συγκρίνονται με τα σύγχρονα κατασκευαστικά έργα. Η εικόνα του έργου της Ακρόπολης σήμερα είναι εκείνη ενός προτύπου διεθνώς αναστηλωτικού έργου, από κάθε πλευρά, ερευνητική/μελετητική, θεωρητικών αρχών, τεχνολογικών εφαρμογών αλλά και διαφάνειας όσον αφορά την εκτέλεση του. Ένα έργο που αποκαθιστά με τον καλύτερο δυνατό τρόπο όχι μόνο τα μνημεία μας ως διαχρονικά σύμβολα του κλασικού Ελληνικού πνεύματος, αλλά και ως μαρτυρίες της επιστημονικής και τεχνικής γνώσης της σύγχρονης Ελλάδας.
      Για να ολοκληρωθούν τα έργα στα μνημεία της Ακρόπολης απαιτούνται και άλλες επεμβάσεις σε περιοχές των μνημείων που παρουσιάζουν προβλήματα. Για τις επεμβάσεις αυτές υπάρχουν ήδη ολοκληρωμένες μελέτες ή άλλες σε εξέλιξη. Η έναρξη των επεμβάσεων αυτών θα πραγματοποιηθεί με την ένταξη των έργων της Ακρόπολης στο Δ΄ ΚΠΣ.
      Ο Υπουργός
      ΜΙΧΑΛΗΣ ΛΙΑΠΗΣ»
      8. Στην με αριθμό 4342/14.1.08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Κ.290/25/29.1.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμ.πρωτ.4342/14-01-2008 ερώτηση του Βουλευτή κ. Αϊβαλιώτη, η οποία διαβιβάστηκε στην υπηρεσία μας, με το αριθμ.πρωτ.581/17-01-2008 υπηρεσιακό σημείωμα του Αυτοτελές Γραφείου Κοινοβουλευτικού Ελέγχου, αναφορικά με τη μείωση των συντελεστών τέλους ταξινόμησης των επιβατικών αυτοκινήτων με κινητήρα 1800 κυβικών εκατοστών για να γίνουν πιο προσιτά στους Έλληνες, σας γνωρίζουμε τα εξής:
      1. Σύμφωνα με τις διατάξεις της παραγράφου 3 του άρθρου 3 της κοινοτικής οδηγίας 92/12 Ε.Κ., παρέχεται η δυνατότητα στα κράτη - μέλη της Ευρωπαϊκής Ένωσης να επιβάλλουν φόρους και σε άλλα προϊόντα εκτός από εκείνα (ενεργειακά, καπνικά και αλκοολούχα) που υπάγονται σε εναρμονισμένους σε κοινοτικό επίπεδο ειδικούς φόρους κατανάλωσης. Στα πλαίσια της παραπάνω ευχέρειας η χώρας μας έχει διατηρήσει το τέλος ταξινόμησης στα επιβατικά, φορτηγά οχήματα και μοτοσικλέτες.
      2. Με το σημερινό φορολογικό καθεστώς τα επιβατικά αυτοκίνητα επιβαρύνονται με τέλος ταξινόμησης, το οποίο συναρτάται από την αντιρρυπαντική τεχνολογία (εκπομπές ρύπων) των οχημάτων αυτών και τον κυλινδρισμό του κινητήρα τους. Με βάση το καθεστώς αυτό, στους χαμηλούς συντελεστές τέλους ταξινόμησης υπάγονται τα λιγότερα ρυπογόνα αυτοκίνητα.
      3. Επίσης, με σκοπό. να περιορισθούν ΟΙ δυσμενείς επιπτώσεις για το περιβάλλον από την αθρόα και ανεξέλεγκτη εισαγωγή μεταχειρισμένων επιβατικών αυτοκινήτων μεγάλης ηλικίας, δόθηκαν κίνητρα με τη μορφή διαδοχικών μειώσεων των συντελεστών τέλους ταξινόμησης των επιβατικών αυτοκινήτων από το έτος 1998 μέχρι σήμερα.
      Ο Υφυπουργός
      ΑΝΤΩΝΙΟΣ ΜΠΕΖΑΣ»)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Βελόπουλο. 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Η με αριθμό 17/10-7-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Αγροτικής Ανάπτυξης και Τροφίμων, σχετικά με την μετατροπή του εργοστασίου ζάχαρης της Ελληνικής Βιομηχανίας Ζάχαρης στη Λάρισα σε μονάδα βιοαιθανόλης κ.λπ. δεν συζητείται λόγω κωλύματος Υπουργού. 
      Επίσης, για τον αυτό λόγο δεν συζητείται και η με αριθμό 20/10-7-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τον Υπουργό Οικονομίας και Οικονομικών, σχετικά με την επίλυση των προβλημάτων των εργαζομένων στον Όμιλο Λαναρά κ.λπ.. 
      Εισερχόμαστε τώρα στη συζήτηση της με αριθμό 18/10-7-2008 επίκαιρης ερώτησης του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Ανάπτυξης, σχετικά με την ενέργεια της Διοίκησης της Δ.Ε.Η. να απαλλάξει τη «SIEMENS» από ποινικές ρήτρες ύψους 3,3, εκατομμυρίων ευρώ κ.λπ..
      Το κείμενο της επίκαιρης ερώτησης του κ. Βελόπουλου έχει ως εξής: 
      «Η ενέργεια του Διοικητικού Συμβουλίου της Δ.Ε.Η. να απαλλάξει τη «SIEMENS» από ποινικές ρήτρες ύψους 3,3 εκατομμυρίων ευρώ, λόγω μη εμπρόθεσμης παράδοσης έργων, την ίδια ώρα που ανεβάζει αδικαιολόγητα τα τιμολόγια κατανάλωσης σε βάρος των καταναλωτών, είναι εξόφθαλμα ύποπτη!
      Ερωτάσθε:
      1. Ανέχεστε τέτοιες ενέργειες που ζημιώνουν τη Δ.Ε.Η. και επιβαρύνουν τον ελληνικό λαό με το κόστος των «δώρων υπέρ τρίτων»; 
      2. Μετά την «αναγκαστική παραίτηση» του κ. Παλαιοκρασσά σχεδιάζετε και την «καρατόμηση» του κ. Π. Αθανασόπουλου ή θα αναλάβετε προσωπικά τις ευθύνες των ενεργειών του;»
      Στην επίκαιρη ερώτηση του συναδέλφου μας κ. Βελόπουλου θα απαντήσει ο Υφυπουργός Ανάπτυξης κ. Σταύρος Καλαφάτης. 
      Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε. 
      Κύριε Πρόεδρε, κυρίες και κύριοι συνάδελφοι, πριν απαντήσω στη συγκεκριμένη ερώτηση, θα ήθελα να κάνω μία γενικότερη παρατήρηση, που αφορά το κλίμα των ημερών. 
      Θα πρέπει όλοι μας όσοι κινούμαστε στον πολιτικό κόσμο, όσοι αποτελούμε μέλη του πολιτικού συστήματος και ιδιαίτερα συνάδελφοι Βουλευτές να αρθούμε στο ύψος των περιστάσεων. Σε μία εποχή που είναι εύκολο κάποιος να μιλήσει πολιτικά επί παντός υπευθύνου, να εκτοξεύσει κατηγορίες, να παρασυρθεί από το κλίμα των ημερών, νομίζω ότι είναι μία ευκαιρία για όλους μας να αποδείξουμε ότι μπορούμε να σταθούμε στα πραγματικά περιστατικά που αφορούν και δημιουργούν τη συγκεκριμένη πολιτική πραγματικότητα. 
      Από την πλευρά της η Κυβέρνηση να συνεχίσει να προωθεί μέτρα για τη διασφάλιση της ομαλότητας της πολιτικής και βεβαίως, με τη συνεισφορά όλων των Κομμάτων και των Βουλευτών να συνεχιστεί αυτή η προσπάθεια και να προασπιστεί το έργο της δικαιοσύνης, που είναι βασικός πυλώνας της θωράκισης της δημοκρατίας μας. 
      Θα έρθω τώρα στην ερώτηση. Η Δ.Ε.Η. Α.Ε. με τη σύμβαση που υπέγραψε στις 11 Σεπτεμβρίου 2006, ανέθεσε σε γερμανορωσική κοινοπραξία εταιρειών της «SIEMENS» και της «POWER MACHINES» την αναβάθμιση των ατμοστροβίλων των μονάδων III και ΙV του Ατμοηλεκτρικού Σταθμού του Αγίου Δημητρίου.  Το συμβατικό τίμημα ανερχόταν στα 42.817.000 ευρώ, ενώ ποσό 35.840.000 ευρώ εντάχθηκε στο Γ΄ Κοινοτικό Πλαίσιο Στήριξης. 
      Οι εργασίες αναβάθμισης προβλέπεται να γίνουν κατά τις προγραμματισμένες τρίμηνες διακοπές λειτουργίας των μονάδων τον Αύγουστο του 2007 και το Φεβρουάριο του 2008. Θα πρέπει εδώ να σημειώσω ότι οι εργασίες αυτές συνδυάζονται από πλευράς χρονοδιαγράμματος και με άλλα έργα στις μονάδες, όπως αναβάθμιση ηλεκτροστατικών φίλτρων και αναβάθμιση των πύργων ψύξης. 
      Πέρυσι το καλοκαίρι η κοινοπραξία των δυο εταιρειών πληροφόρησε τη Δ.Ε.Η. ότι κατά το στάδιο της βιομηχανοποίησης του εξοπλισμού, διαπιστώθηκαν προβλήματα ποιότητας και αστοχίες υλικού, που οδήγησαν σε σοβαρή καθυστέρηση παράδοσης του εξοπλισμού. Η καθυστέρηση αυτή θα είχε ως συνέπεια να πρέπει να τεθεί εκτός λειτουργίας η μονάδα 3 το καλοκαίρι του 2008 που γνωρίζουμε όλοι ότι δεν είναι και η πλέον κατάλληλη εποχή από πλευράς επάρκειας ρεύματος. 
      Το Διοικητικό Συμβούλιο μπροστά στο πρόβλημα που ανέκυψε έπρεπε να λάβει μια απόφαση. Ή να καταγγείλει τη σύμβαση, να καρπωθεί τα 3,3 εκατομμύρια ευρώ των εγγυητικών επιστολών, να διακινδυνεύσει την ομαλή ηλεκτροδότηση της χώρας και να επαναπροκηρύξει το έργο, χάνοντας όμως με αυτόν τον τρόπο 14,4 εκατομμύρια ευρώ από το Γ΄ Κοινοτικό Πλαίσιο Στήριξης ή να συνεχίσει το  έργο στα πλαίσια της ίδιας σύμβασης. 
      Το Διοικητικό Συμβούλιο της Δ.Ε.Η. Α.Ε. δεχόμενο την εισήγηση των αρμοδίων υπηρεσιών αποφάσισε το δεύτερο και συμπλήρωσε τη σχετική σύμβαση με πρόσθετες υποχρεώσεις που η κοινοπραξία αποδέχθηκε.
      Κατά συνέπεια, κύριε συνάδελφε, τίποτε εξόφθαλμα ύποπτο δεν έχει συμβεί, ούτε έχει αποδοθεί δώρο υπέρ τρίτων. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Βελόπουλε, έχετε το λόγο για δυο λεπτά.
      ΚΥΡΙΑΚΟΣ ΒΕΛΟΠΟΥΛΟΣ: Αν και θα περίμενα, κύριε Υφυπουργέ, να είναι εδώ ο κ. Φώλιας, θα ήθελα απλά να σας πω το εξής: Δεν κατάλαβα την εισαγωγή σας. Πιστέψτε με, αν και τα ελληνικά μου είναι καλά, δεν κατάλαβα για ποιο λόγο είπατε τα όσα είπατε για ένα λεπτό. Αλλά εμένα με προβληματίζει το γεγονός ότι δεν απαντάτε στην ουσία. Δηλαδή χαρίσατε 7,5 εκατομμύρια ευρώ περίπου για να μη χάσετε 14.000.000 όπως μας είπατε. Έτσι δεν μας είπατε; Γιατί δεν είναι μόνο τα 3,5 εκατομμύρια της καλής εκτελέσεως του έργου, είναι όλα μαζί, γιατί είχαμε και εγγυητικές επιστολές για την καλή εκτέλεση του έργου. Άρα, έχουμε 4,5 συν τα 3,5 εκατομμύρια που χαρίσατε. 
      Θα σας αναφέρω και μερικά στοιχεία που φαντάζομαι ότι δεν γνωρίζει ούτε ο ελληνικός λαός. Δηλαδή τι ακριβώς συνέβη. Διότι εάν επικαλείστε το γεγονός ότι θα χάναμε την επιδότηση, δεν μας λέτε όλη την αλήθεια. Και θα σας πω γιατί. Το σημαντικό αυτό επιχείρημα δεν εμφανίζεται έστω και υπαινικτικά στην εισήγηση της αρμόδιας υπηρεσίας προς το Διοικητικό Συμβούλιο της Δ.Ε.Η.. Πουθενά δεν αναφέρεται αυτό, ότι θα χάσουμε την επιδότηση. 
      Δεύτερον, σε κάθε περίπτωση εάν ίσχυε, θα υπήρχε σχετική γνωμοδότηση από τις υπηρεσίες που εγκρίνουν τα κοινοτικά κονδύλια. Δεν υπάρχει. Άρα, από πού θα χάσουμε την επιδότηση; 
      Τρίτον, στις 28 Μαρτίου του 2008 όταν το Διοικητικό Συμβούλιο της Δ.Ε.Η. αποφάσισε τη χαριστική ρύθμιση υπέρ της «SIEMENS» δεν ήταν καθόλου βέβαιο ότι οι κοινοτικές επιδοτήσεις είναι εξασφαλισμένες. Και ξέρετε γιατί; Γιατί στις 13 και 14 Απριλίου με δύο έγγραφά της η διοίκηση της Δ.Ε.Η. προς τον Υπουργό Ανάπτυξης, προς εσάς δηλαδή, στον κ. Φώλια και τον ενδιάμεσο φορέα Κ.Ε.Π.Α.-Α.Ν.Ε.Μ. υπογράφουν Αθανασόπουλος και Μιζάν, καταθέτει αίτημα για παράταση υλοποίησης του έργου μέχρι τον Σεπτέμβριο του 2009 και για αλλαγή του συνολικού σχεδιασμού. 
      Δεν ισχύει, λοιπόν, το επιχείρημα της διοίκησης της Δ.Ε.Η., καθώς η υλοποίηση του έργου έχει ξεκινήσει και άρα, τυπικά δεν θα υπήρχε πρόβλημα. Κύριε Υπουργέ, παίζουμε με τις ημερομηνίες. Αλλά με τη ρύθμιση που επιλέξατε δεν είναι καθόλου βέβαιο ότι θα εισπραχθεί τελικά η επιδότηση, από τη στιγμή που το μισό έργο, δηλαδή η αναβάθμιση της δεύτερης μονάδας δεν υλοποιείται και θα αποφασίσει το 2009 και βλέπουμε. Και θα σας φέρω βέβαια και το κυριότερο επιχείρημά μου ότι δεν ήταν ομόφωνη απόφαση του Διοικητικού Συμβουλίου. Έλλειπαν τα δύο μέλη του Διοικητικού Συμβουλίου, ο Γιάννης Τσαρούχας και ο Γιώργος Μαρινίδης και ο Γιάννης Παναγόπουλος που εκπροσωπεί την Ο.Κ.Ε. Απλά πράγματα. 
      Άρα, μη μου λέτε εμένα ότι όλα έγιναν «καλώς καμωμένα», γιατί την ώρα που υπάρχει το σκάνδαλο της «SIEMENS» δεν μπορείς να χαρίζεις, κύριε Υπουργέ, εκατομμύρια ευρώ. Δεν γίνεται, όσο κατεπείγον και να είναι το θέμα και όταν επαναλαμβάνω, έχετε την επιδότηση ως σημαία. Που επιδότηση, δεν είναι βέβαιο ότι θα πάρετε. Γιατί αν δεν πάρετε, κύριε Υπουργέ, τι θα μου πείτε; 
      Σας λέω ότι επιδότηση δεν θα πάρετε τελικά. Εάν δεν πάρετε, θα πείτε: «Συγγνώμη, κάναμε λάθος και χαρίσαμε τα χρέη ή χαρίσαμε αυτά που έπρεπε να πάρουμε;» Και αν είστε τόσο εύκολοι στο να χαρίζετε χρέη, χαρίστε και στους καταναλωτές της Δ.Ε.Η. τα χρήματα, κύριε Υπουργέ, που δεν έχουν να πληρώσουν. Αφού ξεκινήσαμε να χαρίζουμε στη Δ.Ε.Η. ή στη «SIEMENS» χρήματα, ας χαρίσει και η Δ.Ε.Η. χρήματα στους καταναλωτές και όχι να αυξάνει  ο κ. Αθανασόπουλος με 5.000, με 20.000 ευρώ το μήνα τα τιμολόγια συνεχώς.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ.
      Ο κύριος Υφυπουργός έχει το λόγο για να δευτερολογήσει.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, θα ήθελα να γίνω περισσότερο σαφής, γιατί ενδεχομένως δεν έγινα αντιληπτός.
      Σας είπα και στην πρωτολογία μου ποιο είναι το πραγματικό δίλημμα που υπήρξε. Ή θα γινόταν καταγγελία της σύμβασης και θα λάμβανε η Δ.Ε.Η. 3,3 εκατομμύρια ευρώ, χάνοντας επιδοτήσεις, άρα, θα είχε μία απώλεια πραγματικά παραπάνω από 11.000.000 ευρώ ή θα συνεχιζόταν η εκτέλεση του έργου, χωρίς να καταπέσει η ρήτρα για τη συγκεκριμένη καθυστέρηση.
      Το διοικητικό συμβούλιο της Δ.Ε.Η. ΑΕ –και το διατυπώνω και είμαι σαφής- έκρινε ως περισσότερο συμφέρον για την εταιρεία αυτό που αποφάσισε, δηλαδή να συνεχίσει την εκτέλεση χωρίς την κατάπτωση των εγγυητικών επιστολών για το συγκεκριμένο θέμα και όχι γενικά όπως θέλετε να το εμφανίζετε. Επιπλέον, συμπλήρωσε τη σύμβαση με πρόσθετους όρους που μεταξύ άλλων προβλέπουν: Η ημερομηνία παράδοσης για τη μονάδα 3 να μετατοπιστεί στις 15 Φεβρουαρίου 2008 και για τη μονάδα 4 στις 30 Ιουνίου 2008. Ο προγραμματισμός αναβάθμισης της μονάδας 3 να παραμείνει ως έχει. Αντί της μονάδας 4 που δεν μπόρεσε να αναβαθμιστεί κατά την κράτηση του 2007 να αναβαθμιστεί είτε η ίδια είτε άλλη μονάδα σε επόμενη κράτηση. Ο σχετικός εξοπλισμός –και είναι σημαντικό αυτό- να αποθηκευτεί προσωρινά και η πληρωμή του να γίνει με σημαντικά μειωμένο τίμημα σε ποσοστό 35% αντί 60% που είχε η αρχική σύμβαση. 
      Οι ποινικές ρήτρες, λοιπόν, διατηρούνται σε ισχύ για τις νέες ημερομηνίες υλοποίησης του έργου. Επιπλέον, η κοινοπραξία αναλαμβάνει όλα τα πρόσθετα έξοδα, όπως η διατήρηση των εγγυητικών επιστολών, η ασφάλιση, οι εγγυήσεις και γενικότερα τα έξοδα παράτασης της σύμβασης.
      Κύριε συνάδελφε, η Κυβέρνηση δεν χρησιμοποιεί ως σημαία ευκαιρίας το θέμα της κάθαρσης, της διαφάνειας, της διαφθοράς. Η προσπάθεια αυτή πέφτει στο κενό.
      Πιστεύω ότι μέσα από συγκεκριμένες νομοθετικές πρωτοβουλίες, τις οποίες έχει αναλάβει στο πρόσφατο και στο απώτερο παρελθόν, στο μακρινότερο παρελθόν η Κυβέρνηση σε συνδυασμό με τα μέτρα που λαμβάνει τώρα και σε συνδυασμό με τη συμβολή όλων των πολιτικών σχηματισμών, μπορούμε όλοι μαζί να κάνουμε μία προσπάθεια που θα αναγάγει το μέσο Βουλευτή, το μέσο μέλος του πολιτικού συστήματος στη θέση που του αρμόζει.
      Ευχαριστώ πάρα πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ.
      Από το Λαϊκό Ορθόδοξο Συναγερμό μας απεστάλη επιστολή, με την οποία μας γνωστοποιείται ότι κατά τη διάρκεια του Α΄ Θερινού Τμήματος από Τρίτη 8.7.2008 μέχρι Παρασκευή 25.7.2008 ορίζεται ως Κοινοβουλευτικός Εκπρόσωπος ο Βουλευτής κ. Κωνσταντίνος Αϊβαλιώτης.
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εσωτερικών
      Ψήφιση στο σύνολο του σχεδίου νόμου: «Ρύθμιση θεμάτων προσωπικού της Ελληνικής Αστυνομίας».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Εθνικής Παιδείας και Θρησκευμάτων
      Μόνη συζήτηση επί της αρχής, των άρθρων και του συνόλου του σχεδίου νόμου: «Θέματα προσωπικού Υπουργείου Εθνικής Παιδείας και Θρησκευμάτων και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εσωτερικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Πολιτιστικό Κέντρο Ελληνικής Αστυνομίας και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Αναστάσιος Νεράντζης): Το νομοσχέδιο κρατήθηκε και θα συζητηθεί κατά τη συνήθη διαδικασία.
       Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Εσωτερικών 
      Ψήφιση στο σύνολο του σχεδίου νόμου: «Ρύθμιση θεμάτων προσωπικού της Ελληνικής Αστυνομίας».
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΖΙΩΓΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς, το νομοσχέδιο του Υπουργείου Εσωτερικών: «Ρύθμιση θεμάτων προσωπικού της Ελληνικής Αστυνομίας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Το Τμήμα παρέσχε τη ζητηθείσα εξουσιοδότηση.
       Κυρίες και κύριοι συνάδελφοι, πριν επανέλθουμε στη συζήτηση του νομοσχεδίου του Υπουργείου Εθνικής Παιδείας και Θρησκευμάτων, θα διακόψουμε για δέκα λεπτά.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      	ΠΡΟΕΔΡΕΥΩΝ (Αναστάσιος Νεράντζης): Ο Υπουργός αφίχθη επιτέλους και επομένως είναι δυνατό να συνεχιστεί η διακοπείσα, για το λόγο τούτο, συνεδρίαση.
      	Με την ευκαιρία αυτή επαναλαμβάνω ότι οι απογευματινές συνεδριάσεις αρχίζουν στις 18.00΄ ακριβώς και οφείλουμε όλοι μας, πλην ανωτέρας βίας, να είμαστε εδώ αυτήν την ώρα, για να μην παρατηρείται το φαινόμενο που είδαμε σήμερα.
      	Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων «Θέματα προσωπικού Υπουργείου Εθνικής Παιδείας και Θρησκευμάτων και άλλες διατάξεις».
      	Η Διάσκεψη των Προέδρων αποφάσισε στη συνεδρίασή της στις 10 Ιουλίου 2008 τη συζήτηση του νομοσχεδίου αυτού σε δύο συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής.
      	Πριν προχωρήσουμε στη συζήτηση επί της αρχής, θα ανακοινώσω επιστολές που λάβαμε από τις κοινοβουλευτικές ομάδες των κομμάτων.
      	Από το Κομμουνιστικό Κόμμα Ελλάδας μας δηλώθηκε δι’ επιστολής ότι ειδικός αγορητής στο παρόν νομοσχέδιο θα είναι ο Βουλευτής κ. Ζιώγας.
      	Από το Συνασπισμό Ριζοσπαστικής Αριστεράς ειδικός αγορητής θα είναι ο συνάδελφος κ. Κοροβέσης.
      	Από το Λαϊκό Ορθόδοξο Συναγερμό Κοινοβουλευτικός Εκπρόσωπος θα είναι στο συγκεκριμένο σχέδιο νόμου ο συνάδελφος κ. Βελόπουλος.
      	Επίσης από το Λαϊκό Ορθόδοξο Συναγερμό ανακοινώνεται ότι ως ειδικός αγορητής γι’ αυτό το νομοσχέδιο ορίζεται ο συνάδελφος κ. Πολατίδης.
      	Το λόγο έχει ο εισηγητής της Πλειοψηφίας κ. Σαλμάς.
      	ΜΑΡΙΟΣ ΣΑΛΜΑΣ: Κυρίες και κύριοι συνάδελφοι, κάθε φορά που έρχεται για συζήτηση και ψήφιση στην Εθνική Αντιπροσωπεία ένα σχέδιο με νομοθετικές ρυθμίσεις οι οποίες αφορούν εκπαιδευτικά θέματα αισθάνομαι ότι εκπληρώνουμε ένα ακόμη χρέος στη νέα γενιά της χώρας μας, αμβλύνουμε την αγωνία εκατοντάδων χιλιάδων οικογενειών που έχουν τα παιδιά τους στα σχολεία και υπηρετούμε την επένδυση της πατρίδας μας στη γνώση, η οποία καθορίζει στη σύγχρονη εποχή μας τη θέση των λαών στο αύριο. Ένα αύριο που δεν μπορεί να περιμένει. Κάθε φορά που έχουμε τη δυνατότητα σ’ αυτήν εδώ την Αίθουσα να πάρουμε θέσεις στα μεγάλα, αλλά και στα μικρά θέματα παιδείας, δεν πρέπει να χάνουμε την ευκαιρία να συμβάλλουμε με συγκεκριμένες προτάσεις.
      	Κύριο χαρακτηριστικό της πολιτικής μας ζωής είναι η συχνή στείρα άρνηση της Αντιπολίτευσης να συμμαχήσει με την Κυβέρνηση σε βασικά θέματα, διασφαλίζοντας έτσι ένα ελάχιστο συνεννόησης που οδηγεί στην πρόοδο. 
      	Την ίδια ώρα που γίνεται διάλογος είτε βρίσκει τα κόμματα της Αντιπολίτευσης απόντα, είτε χωρίς να έχουν τη δυνατότητα να συνεισφέρουν συγκεκριμένες προτάσεις. Η στάση αυτή, ιδιαίτερα από την Αξιωματική Αντιπολίτευση, ανατροφοδοτεί την απογοήτευση στην κοινωνία, με αποτέλεσμα να παρατηρείται το ιστορικά παράδοξο να μειώνεται η δυναμική της στο Εκλογικό Σώμα, όπως αυτό αποτυπώνεται απ’ όλες τις πρόσφατες δημοσκοπήσεις. Γεγονός, που ανατροφοδοτεί με τη σειρά του την εσωκομματική αστάθεια της Αξιωματικής Αντιπολίτευσης, οδηγώντας τη σε κινήσεις πόλωσης του πολιτικού κλίματος, αδικώντας στην ουσία μία εκ των βασικών μας αποστολών, που είναι η θέσπιση νόμων.
      	Πίστευα και πιστεύω, πως το παρόν νομοσχέδιο είναι μία ευκαιρία να συμφωνήσουμε, αφού συζητήσουμε διεξοδικά τις προτάσεις των κομμάτων για τα θέματα που επιλύει. Το πιστεύω αυτό, γιατί τα θέματα παιδείας πρέπει να μας ενώνουν και όχι να θυσιάζονται στο «βωμό» των εφήμερων εντυπώσεων.
      	Θέλω να καλέσω τα κόμματα της Αντιπολίτευσης, εκτός του Λαϊκού Ορθόδοξου Συναγερμού που συμφώνησε επί της αρχής, να αλλάξουν τη θέση που εξέφρασαν στην επιτροπή.
      Διότι, κυρίες και κύριοι συνάδελφοι, πώς είναι δυνατόν να διαφωνείς με ένα σχέδιο νόμου για το οποίο συμφωνεί η πλειοψηφία των φορέων που προσκλήθηκαν για ακρόαση στην Επιτροπή Μορφωτικών Υποθέσεων την περασμένη εβδομάδα! Ακόμη και οι φορείς που δεν συμφώνησαν πλήρως, όπως η Ο.Λ.Μ.Ε., δήλωσαν δια του εκπροσώπου της ότι το παρόν νομοσχέδιο βρίσκεται στη σωστή κατεύθυνση. Και πολύ περισσότερο, πώς είναι δυνατόν να διαφωνείς και η κριτική να εξαντλείται στο αν οι διατάξεις του συγκεκριμένου νομοσχεδίου δεν έχουν τίτλο, δεν έχουν σχέση μεταξύ τους, δεν έχει καλή επικεφαλίδα, έρχεται στο Θερινό Τμήμα και άλλα τέτοια! Πώς είναι δυνατόν να διαφωνείτε, αλλά την ίδια στιγμή να μην καταθέτετε την πρότασή σας επί των συγκεκριμένων θέσεων που η Κυβέρνηση διατυπώνει μέσω του νομοσχεδίου; Ακόμη και τώρα, σε αυτήν τη συζήτηση, έχετε θεσμική υποχρέωση να καταθέσετε συγκεκριμένες προτάσεις. Η Κυβέρνηση, έχω την αίσθηση, είναι έτοιμη να ακούσει και να συνθέσει τις απόψεις. Αυτή, εξάλλου, η σύνθεση απόψεων χαρακτηρίζει τόσο τον παριστάμενο Υπουργό Παιδείας, όσο και τον παριστάμενο Υφυπουργό Παιδείας, που  -και με την ευκαιρία να δανειστώ μία φράση του από την Επιτροπή Μορφωτικών Υποθέσεων- είπε: «Δεν είναι δυνατόν στην εποχή μας, των γρήγορων εξελίξεων και παγκόσμιων ανακατατάξεων να επιφυλάσσουμε για τους πολίτες της χώρας μας μία συμπεριφορά και νοοτροπία οπισθοφυλακής». 
      Επομένως, κύριε Πρόεδρε, οι πολίτες της χώρας θα παρακολουθήσουν με πολύ ενδιαφέρον την τοποθέτηση των εισηγητών των κομμάτων της Αντιπολίτευσης, για να μάθουν τι προτείνουν κάθε φορά που διαφωνούν. 
      Το συγκεκριμένο σχέδιο νόμου ρυθμίζει μία σειρά θεμάτων προσωπικού του Υπουργείου Εθνικής Παιδείας και Θρησκευμάτων, θέματα που αφορούν την αναβάθμιση των ανθρώπων που παράγουν την εκπαίδευση. Καθηγητές και δάσκαλοι είναι ο κύριος πυλώνας μιας εκπαιδευτικής διαδικασίας που πρέπει το κράτος να φροντίζει με τον καλύτερο δυνατό τρόπο, μιας και οι απαιτήσεις της εποχής για μέτρηση του παραγόμενου  έργου και αξιολόγηση του εκπαιδευτικού δυναμικού δημιουργεί και ανάλογες υποχρεώσεις του συντεταγμένου κράτους. 
      Κυρίες και κύριοι συνάδελφοι, το παρόν σχέδιο νόμου που σήμερα συζητούμε είναι μία σύνθεση διατάξεων που σκοπό έχουν να δώσουν με τον πιο δίκαιο και άμεσο τρόπο τέλος σε σοβαρές εκκρεμότητες και ρευστές καταστάσεις που δημιουργούσαν αβεβαιότητα, ανασφάλεια και πολλές φορές ομηρία στους εκπαιδευτικούς της πρωτοβάθμιας και δευτεροβάθμιας εκπαίδευσης. Και όλα αυτά ήταν απόρροια είτε των συχνών νομοθετικών αλλαγών στο εκπαιδευτικό πρωτοβάθμιο και δευτεροβάθμιο σύστημα είτε συγκεκριμένων νοοτροπιών που είχαν όφελος πολιτικό από αυτήν τη σύγχυση και εξάρτηση από το Υπουργείο Παιδείας. 
      Με τις συγκεκριμένες ρυθμίσεις σε μία σειρά εκκρεμοτήτων δίδεται οριστική λύση χωρίς αδικία, με δίκαιο τρόπο και προς το συμφέρον τόσο της εκπαιδευτικής κοινότητας,  αλλά και πάνω από όλα της ελληνικής οικογένειας που έχει τα παιδιά της στα σχολεία και που είναι αυτή που τελικά θα εισπράξει το τελικό προϊόν της τάξης που επιχειρείται να μπει με το παρόν  νομοσχέδιο. Διότι όταν ρυθμίζουμε θέματα λειτουργίας των σχολείων, μειώνουμε την πιθανότητα να εμφανίζονται φαινόμενα που κάθε χρόνο συναντούμε στην έναρξη ή στα μέσα της σχολικής χρονιάς, καθυστέρησης στην πλήρωση των κενών θέσεων των εκπαιδευτικών ή αναίτιες ακυρώσεις αποσπάσεων, ή αιφνίδιων παραιτήσεων, ακόμα και αποχωρήσεις λόγω συνταξιοδότησης των εκπαιδευτικών. Οι λιγότερες δυσλειτουργίες που παρουσιάζονται αιφνίδια, λόγω κενών του νομοθετικού μας πλαισίου, σημαίνει αυτόματα περισσότερη συγκέντρωση των δασκάλων και καθηγητών στο εκπαιδευτικό τους αντικείμενο και καλύτερη παρεχόμενη παιδεία. Άρα, είναι ένα νομοθέτημα στοχευμένο στην ουσία της εκπαίδευσης που λύνει  σημαντικά θέματα διαδικαστικά. 
      Πιο συγκεκριμένα: Το παρόν σχέδιο νόμου έχει τριάντα ένα άρθρα κατανεμημένα σε τέσσερα κεφάλαια- ενότητες. Η πρώτη ενότητα επικεντρώνεται σε θέματα προσωπικού της πρωτοβάθμιας και δευτεροβάθμιας εκπαίδευσης, όπως είναι η με βάση την πρόσφατη αναγνώριση των επαγγελματικών δικαιωμάτων πτυχιούχων συγκεκριμένων νέων κλάδων, η ένταξή τους και  η ενσωμάτωσή τους στο εκπαιδευτικό σύστημα. 
      Με άλλα λόγια, η τακτική των πολιτικών ηγεσιών στο παρελθόν που δημιουργούσαν καινούργια τμήματα χωρίς να έχουν τη δυνατότητα την ίδια ώρα να εξασφαλίσουν τα επαγγελματικά δικαιώματα των αποφοίτων από αυτά τα τμήματα, παίρνει ένα τέλος. Γενναία το Υπουργείο Εθνικής Παιδείας και Θρησκευμάτων και η ηγεσία του επιχειρεί να ενσωματώσει στους εκπαιδευτικούς κλάδους τις αποφάσεις που λαμβάνει το Συμβούλιο Ανώτατης Πανεπιστημιακής Εκπαίδευσης –που θα ακολουθήσουν και άλλες στην πορεία– για τα επαγγελματικά δικαιώματα των αποφοίτων των νέων τμημάτων.
      Επίσης, στο παρόν σχέδιο νόμου ρυθμίζονται θέματα παιδαγωγικής επάρκειας και ένταξης σε καθηγητικές σχολές πτυχιούχων, καθώς επίσης ανακαλούνται φωτογραφικές ευνοϊκές υφιστάμενες ρυθμίσεις.
      Αποσαφηνίζονται θέματα προϋπηρεσίας των αναπληρωτών και ωρομίσθιων καθηγητών. Αποκαθίστανται ανισότητες σε βάρος των εκπαιδευτικών που υπηρετούν σε σχολεία δεύτερης ευκαιρίας. Βελτιώνεται το νομοθετικό πλαίσιο που διέπει τις παραιτήσεις των εκπαιδευτικών πρωτοβάθμιας και δευτεροβάθμιας εκπαίδευσης. Αναγνωρίζει τη σημαντική αποκομισθείσα διδακτική εμπειρία των αναπληρωτών και ωρομίσθιων και τους μονιμοποιεί. Αναβαθμίζει τα εκπαιδευτικά χαρακτηριστικά της Α.Σ.ΠΑΙ.Τ.Ε..
      Διασφαλίζει την ίση μεταχείριση των αρρένων και θήλεων εκπαιδευτικών στους διαγωνισμούς του Α.Σ.Ε.Π., χωρίς η υποχρέωση της στρατιωτικής θητείας να αποτελεί λόγο απώλειας της επιτυχίας για έναν υποψήφιο. Καλύπτει ένα νομοθετικό κενό που αφορά τις περιπτώσεις εκπαιδευτικών κλάδων που υπηρετούν στην πρωτοβάθμια και δευτεροβάθμια εκπαίδευση.
      Η δεύτερη ενότητα αναβαθμίζει τη δια βίου μάθηση. Κατ’ αρχάς ρυθμίζει τις διαδικασίες εκπαίδευσης και επιμόρφωσης των εκπαιδευτών ενηλίκων, των φορέων παροχής υπηρεσιών δια βίου μάθησης του Υπουργείου Εθνικής Παιδείας και Θρησκευμάτων ή του ευρύτερου δημόσιου τομέα και των εποπτευόμενων φορέων του ιδιωτικού τομέα. Αντικειμενικοποιεί το σύστημα στην επιλογή εκπαιδευτών ενηλίκων – πολύ σημαντική διάταξη – με ταυτόχρονη εξισορρόπηση και παράλληλο εξορθολογισμό των ωριαίων αποζημιώσεων των εκπαιδευτών ενηλίκων.
      Επίσης, προβλέπει την τροποποίηση του κανονιστικού πλαισίου λειτουργίας του Ι.Δ.Ε.Κ.Ε., προκειμένου να ανταποκριθεί στις απαιτήσεις που καθορίζονται με την υπουργική απόφαση 1258 του Υφυπουργού Οικονομίας και Οικονομικών, ούτως ώστε το Ι.Δ.Ε.Κ.Ε. να καταστεί τελικός δικαιούχος έργων κατά την προγραμματική περίοδο 2008-2013, καθώς επίσης αναβαθμίζει τη διοίκηση του Ι.Δ.Ε.Κ.Ε. τοποθετώντας στην κορυφή της διοικητικής πυραμίδας διευθύνοντα σύμβουλο.
      Η τρίτη ενότητα αντιμετωπίζει ζητήματα για την εύρυθμη λειτουργία των εκκλησιαστικών σχολών και ακαδημιών, όπως η εισαγωγή φοιτητών, θέματα προσωπικού, καθώς και η ένταξη των καθηγητών των ανώτερων εκκλησιαστικών σχολών στις ανώτατες εκκλησιαστικές ακαδημίες.
      Στην τέταρτη ενότητα ρυθμίζεται το θέμα της παραμονής των εκπαιδευτικών που αποσπώνται στα ευρωπαϊκά σχολεία, σύμφωνα με τα δεδομένα των ίδιων των ευρωπαϊκών σχολείων. Έτσι, ενώ σήμερα είκοσι έξι από τις είκοσι επτά χώρες της Ευρωπαϊκής Ένωσης αποσπούν εκπαιδευτικούς στα ευρωπαϊκά σχολεία επί εννέα έτη, μόνο η χώρα μας αποσπά εκπαιδευτικούς στα ίδια σχολεία για πέντε έτη. Με τη νέα ρύθμιση προβλέπεται η παραμονή των αποσπασμένων εκπαιδευτικών επί επτά συνολικά έτη, μετά τη δοκιμαστική περίοδο των δύο ετών.
      Ουσιαστικά με τη ρύθμιση αυτή δίνεται η δυνατότητα στους Έλληνες εκπαιδευτικούς που είναι αποσπασμένοι στα ευρωπαϊκά σχολεία να μπορούν να καταλάβουν διευθυντικές θέσεις, πράγμα το οποίο μέχρι σήμερα δεν μπορούσαν να επιτύχουν, διότι περιοριζόταν η απόσπασή τους μόνο στα πέντε χρόνια.
      Γίνεται προσπάθεια αύξησης της αξιοπιστίας των ανακλήσεων των αποσπάσεων, που δημιουργούν σημαντικό πρόβλημα τα ευρωπαϊκά σχολεία, θέτοντας την ατομική ευθύνη κυρίαρχη.
      Έχει, επίσης, στην ίδια ενότητα διάταξη με ανθρώπινη ευαισθησία, που προβλέπει τη δυνατότητα παράτασης της απόσπασης των εκπαιδευτικών στο εξωτερικό, όταν προκύπτει ένα πρόβλημα υγείας σε μέλος της οικογένειάς του, το οποίο δεν αντιμετωπίζεται στη χώρα μας.
      Τέλος, ρυθμίζονται θέματα διαφόρων εποπτευόμενων φορέων του Υπουργείου Εθνικής Παιδείας και Θρησκευμάτων, όπως είναι ο Ο.Ε.Κ., η Αναργύρειος και Κοργιαλένειος Σχολή Σπετσών, ο Οργανισμός Σχολικών Κτηρίων, ο Οργανισμός Επιμόρφωσης Εκπαιδευτικών, καθώς επίσης απλοποιούνται οι διαδικασίες για τη φοίτηση στα σχολεία που λειτουργούν στα ειδικά καταστήματα κράτησης νέων και επεκτείνεται η μυστικότητα των εξεταστικών επιτροπών και γι’ αυτές τις επιτροπές που διεξάγουν τις εξετάσεις πιστοποίησης ξένων γλωσσών.
      Κλείνοντας, κυρίες και κύριοι συνάδελφοι, ήθελα να τελειώσω από εκεί που ξεκίνησα. Η συζήτηση που έγινε στην αρμόδια επιτροπή την περασμένη εβδομάδα άφησε μία πίκρα. Δεν βρήκατε ως Αντιπολίτευση μία διάταξη που να είναι θετική. Δεν βρήκατε θετικό να επισημάνετε το ότι αναγνωρίζονται τα επαγγελματικά δικαιώματα και στους αποφοίτους των σχολών από τα νεοϊδρυθέντα τμήματα τους ενσωματώνουμε στο εκπαιδευτικό μας σύστημα, δεν βρήκατε μία διάταξη να πείτε ότι είναι θετική, γεγονός που ακυρώνει πραγματικά την πρόθεσή σας να κάνετε ουσιαστική και εποικοδομητική αντιπολίτευση.
      Τελειώνοντας, θα ήθελα να σας πω ότι θα περιμένουμε στις εισηγήσεις των εισηγητών, να ακούσουμε δηλαδή τις συγκεκριμένες προτάσεις, για κάθε τι που διαφωνείτε. Έλλειψη προτάσεών σας σε οτιδήποτε κριτικάρετε σημαίνει αδυναμία της Αντιπολίτευσης να συνεισφέρει στο νομοθετικό έργο που προσπαθεί να κάνει η Κυβέρνηση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω στο Τμήμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν.3126/2003 «Ποινική ευθύνη των Υπουργών», αναφορά κατά του Υπουργού Πολιτισμού και των πρώην Υπουργών Πολιτισμού.
      Σειρά έχει τώρα ο εισηγητής της Αξιωματικής Αντιπολίτευσης, ο συνάδελφός μας κ. Μάρκος Μπόλαρης.
      Ορίστε, κύριε Μπόλαρη, έχετε το λόγο.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, διαβάζοντας το νομοσχέδιο το οποίο συζητείται σήμερα στη Βουλή, διαπιστώνουμε ότι το Υπουργείο Παιδείας  χάνει μία μεγάλη ευκαιρία, όπως χάνουν μία μεγάλη ευκαιρία και η Κυβέρνηση και ο Πρωθυπουργός αντιστοίχως, αφού δίνεται η ευκαιρία στην Κυβέρνηση να παρέμβει σε ένα μεγάλο ζήτημα για το οποίο συζητάει η ελληνική κοινωνία, συζητούν οι Έλληνες πολίτες, δηλαδή για τα θέματα της διαφάνειας στη δημόσια ζωή. Έτσι, δίνεται η ευκαιρία στον Πρωθυπουργό και στην Κυβέρνηση να υιοθετήσουν προτάσεις της Αντιπολίτευσης, ώστε να βγει το ελληνικό πολιτικό σύστημα, οι Έλληνες πολιτικοί, το πολιτικό προσωπικό της χώρας με καθαρό το μέτωπο στην ελληνική κοινωνία, εκτός από αυτούς οι οποίοι είναι εκτεθειμένοι, για να μπορέσει να γίνει ουσιαστική πολιτική δουλειά. Όμως ο κύριος Πρωθυπουργός, κρυπτόμενος, απεμπολεί αυτήν την ευκαιρία.
      Θεωρώ αντίστοιχα ότι η ηγεσία του Υπουργείου Παιδείας η οποία είχε την πρόκληση να φέρει ένα σοβαρό, ένα ουσιαστικό, ένα φιλόδοξο νομοσχέδιο, για να λύσει υπαρκτά προβλήματα στο χώρο του προσωπικού του Υπουργείου Παιδείας, απώλεσε αυτήν την ευκαιρία.
      Γιατί, κύριοι συνάδελφοι, πράγματι υπάρχει ανάγκη παρέμβασης στα θέματα που αφορούν το προσωπικό του Υπουργείου Παιδείας. Πράγματι, υπάρχει μία σειρά από ερωτήματα τα οποία απασχολούν την ελληνική κοινωνία. Όμως, αυτά τα ζητήματα δυστυχώς δεν λύνονται, αλλά απεναντίας, διαπιστώνουμε μία αποσπασματική προσέγγιση, προσέγγιση ρουσφετιού, προσέγγιση προσωπικών διευθετήσεων, προσέγγιση εξανδραποδισμού του εκπαιδευτικού προσωπικού του Υπουργείου Παιδείας σε σημείο το οποίο πραγματικά να μην τιμά την ηγεσία του Υπουργείου Παιδείας, η οποία ορθώς επέλεξε σήμερα στις 17.00’, με μία συνέντευξη Τύπου, να αλλάξει τη μπάλα, να περάσει σε άλλο γήπεδο, να βάλει άλλα θέματα, προκειμένου να σκεπάσει αυτά τα οποία θα συζητηθούν σήμερα στη Βουλή.
      Γιατί αύριο το ρεπορτάζ του Υπουργείου Παιδείας θα αφορά τη σημερινή σύσκεψη που έγινε στην κυβερνητική επιτροπή, θα αφορά τη συνέντευξη την οποία έδωσε η πολιτική ηγεσία και όχι βέβαια αυτά τα οποία θα συζητηθούν εδώ. Ορθή επικοινωνιακή πολιτική, η οποία δείχνει και την αυτοκριτική που κάνει σιωπηρώς η ηγεσία του Υπουργείου Παιδείας, αντί να απαντήσει σε μία σειρά από ερωτήματα, όπως: Ποιες είναι οι ανάγκες της παιδείας σε εκπαιδευτικό προσωπικό, ιδιαίτερα στη δευτεροβάθμια εκπαίδευση; Τι θα γίνει με τους δεκαεπτά χιλιάδες εκπαιδευτικούς που είναι εκτός των αιθουσών διδασκαλίας; Πώς θα καλυφθούν τα κενά που υπάρχουν με ποιες διαδικασίες θα καλυφθούν και με ποια κριτήρια θα γίνουν αυτές οι διαδικασίες; Τι κριτήρια θα βάλουμε; Θα είναι κριτήρια αξιολόγησης, θα είναι κριτήρια αξιοκρατικά ή θα είναι κριτήρια κοινωνικά; Ποιοι διορισμοί θα γίνουν; Πόσοι διορισμοί θα γίνουν; Είναι αλήθεια αυτό που είπε η Ο.Λ.Μ.Ε. ότι θα γίνουν λιγότεροι διορισμοί στα επόμενα χρόνια, μετά τις εφαρμογές που θα γίνουν από αυτό το νομοσχέδιο; 
      Σ' αυτή, λοιπόν, τη σειρά των αμείλικτων ερωτημάτων τα οποία αφορούν την ποιότητα της παρεχόμενης εκπαίδευσης, η Κυβέρνηση σιωπά. Προτίμησε τις προσωπικές διευθετήσεις. Γιατί όπως έχουν την ευκαιρία οι συνάδελφοι οι οποίοι μελέτησαν το νομοσχέδιο να διαπιστώσουν, μιλάμε για μία σειρά άρθρων, τα οποία έχουν φωτογραφικό περιεχόμενο.
      Κυρίες και κύριοι συνάδελφοι, το άρθρο 8 είναι αυτό το οποίο αναδεικνύει τις ανάγκες. Το υπογραμμίζω. Λέει το άρθρο 8: Με απόφαση του Υπουργού Εθνικής Παιδείας ρυθμίζονται θέματα που αφορούν στη διαδικασία πρόσληψης προσωρινών αναπληρωτών και ωρομισθίων εκπαιδευτικών. Αυτή ήταν η ανάγκη. Αυτό είναι το περιεχόμενο του νομοσχεδίου που έπρεπε να συζητά σήμερα η Βουλή. Ποια διαδικασία; Πώς θα ρυθμιστεί το θέμα των αναπληρωτών; Πώς θα ρυθμιστεί το θέμα των ωρομισθίων; Διαδικασίες, κριτήρια, αξιοκρατία. Αυτό είναι το ζήτημα το οποίο απέφυγε επιμελώς να κάνει η Κυβέρνηση.
      Όσον αφορά τις θέσεις του ΠΑ.ΣΟ.Κ., είναι ξεκάθαρες. Τις έχουμε πει επανειλημμένα, κύριε συνάδελφε. Δεν σας μέμφομαι, διότι δεν μας παρακολουθείτε, αλλά επειδή η κοινωνία τις ακούει και ξέρει, νομίζω ότι  στα μάτια αυτών που ξέρουν, εκτίθεστε. Αυτό, λοιπόν, περιμέναμε. Διαδικασία επιλογής. Οι εκπαιδευτικοί, οι οποίοι προσέρχονται στην αίθουσα -και το ξέρετε πολύ καλά, κύριε Υπουργέ- για να μπορούν να είναι αποδοτικοί, για να μπορούν να παράσχουν την ποιοτική παιδεία την οποία αξιώνει η ελληνική οικογένεια, για να μην λέμε μόνο θεωρητικά πράγματα στα παράθυρα και στις συνεντεύξεις μας,  πρέπει να ξέρουν ότι προσλαμβάνονται με ένα σύστημα αντικειμενικό, αξιοκρατικό, ότι δηλαδή υπάρχει σεβασμός της πολιτείας προς αυτούς οι οποίοι ετοιμάζονται να αναλάβουν τη διαπαιδαγώγηση των παιδιών. Δεν είναι οι καλύτερες προϋποθέσεις για την παιδεία, για το επίπεδο της παιδείας, για την ποιότητα η πρόσληψη με διαδικασίες ρουσφετιού. Όταν τους σέρνουμε τους εκπαιδευτικούς να εκλιπαρούν στα κομματικά βουλευτικά και υπουργικά γραφεία για να πετύχουν ένα διορισμό στον Άγιο Ευστράτιο, να ξέρετε ότι όταν θα μπουν στην τάξη δεν θα έχουν τα καλύτερα εχέγγυα. Και φυσικά ξέρετε πολύ καλά ότι δεν αρκεί μόνο αυτό, αλλά χρειάζεται ένας εκπαιδευτικός, ο οποίος αμείβεται σωστά και η Κυβέρνηση επί πέντε χρόνια τώρα δεν λέει τίποτα γι’ αυτό, ούτε βεβαίως  μπορεί να προσφέρει τα καλύτερα, εάν δεν έχει σωστή επιμόρφωση. 
      Η αξιολόγηση, λοιπόν, για την οποία κομπάζει η Κυβέρνηση ότι νομοθέτησε, αλλά δεν την εφαρμόζει και την αποφεύγει και πάλι, η σωστή ικανοποίηση των αιτημάτων, η σωστή αμοιβή και η επιμόρφωση είναι ζητήματα τα οποία δεν τα συζητά το νομοσχέδιο. Έτσι, αντί να έχουμε μία συνολική προσέγγιση του ζητήματος, αντί να έχουμε μία προσέγγιση, η οποία ορίζει κανόνες -για να ξέρει ο εκπαιδευτικός στο τέλος, όταν πάει για να αναλάβει  αναπληρωτής ή ωρομίσθιος ότι πηγαίνει μέσα από μία αντικειμενική διαδικασία- να ξέρει ότι μπαίνοντας σ' αυτήν τη διαδικασία, θα ακολουθήσουν ένα, δύο, τρία ζητήματα,  βήματα.   
      Αντί, λοιπόν, να ξέρει όλα αυτά, τι του λέμε εμείς; Θέλουμε μία διάταξη, η οποία επαναλαμβάνει τις διατάξεις του Ιουλίου του 2004 που είχαν ψηφιστεί πάλι από την Κυβέρνηση της Νέας Δημοκρατίας με άλλη Υπουργό, ρυθμίζουμε αυτούς οι οποίοι κάνανε τα τριαντάμηνα ή τα εικοσιτετράμηνα με ή χωρίς Α.Σ.Ε.Π. -απαξιώνουμε δηλαδή το Α.Σ.Ε.Π.- και τι κάνουμε; Την ώρα που θα έχουμε ψηφίσει το νομοσχέδιο και θα βγούμε απ’ αυτήν την Αίθουσα, θα έχει ανοίξει ένας καινούργιος, αέναος, αδιέξοδος κύκλος παραγωγής νέων ωρομισθίων, νέων αναπληρωτών, νέων εκπαιδευτικών, οι οποίοι θα σέρνονται γύρω από τα βουλευτικά γραφεία και τα κομματικά και θα εκλιπαρούν για καινούργια ρύθμιση. 
      Αν αυτό το πράγμα είναι κάτι για το οποίο πρέπει να επαίρεται η Κυβέρνηση, αν αυτό το πράγμα ονομάζεται μεταρρύθμιση, νομίζω ότι χάνουν οι λέξεις το νόημά τους. 
      Άλλωστε, κύριε Υπουργέ, ξέρετε τα δημοσιεύματα, ξέρετε τι είπε ο Τύπος για την επιχείρηση «ρουσφέτι» εν μέσω του θέρους. Είδατε με ποιον τρόπο έγινε η κριτική και είναι κρίμα πραγματικά, γιατί εδώ και μήνες, από την ώρα που ανέλαβε η νέα πολιτική ηγεσία είχε τις προκλήσεις για να ανταποκριθεί και σ' αυτό το ζήτημα, για να υπάρξει μία ουσιαστική, αντικειμενική και συναινετική προσέγγιση για το θέμα του προσωπικού του Υπουργείου Παιδείας, τόσο του εκπαιδευτικού, όσο και του διοικητικού. Δυστυχώς, δεν υπήρξε ανταπόκριση. Επιλέξατε τη στρατηγική του ρουσφετιού. 
      Και εάν αυτό ισχύει για τους ωρομίσθιους και τους αναπληρωτές, θα πρέπει να σας επισημάνω, αγαπητοί κυρίες και κύριοι συνάδελφοι, ότι το ίδιο ισχύει για τους μουσικούς. Υπάρχει μία εκκρεμότητα. Έρχονται μουσικοί στα μουσικά σχολεία από τότε που ιδρύθηκαν. Όταν ιδρύθηκαν τα μουσικά σχολεία δεν είχαμε στην Ελλάδα αποφοίτους ανωτάτου επιπέδου. Δεν είχαμε πανεπιστημιακές σχολές ούτε σχολές Τ.Ε.Ι.. Σήμερα, υπάρχουν απόφοιτοι. Τρεις πανεπιστημιακές σχολές και τέσσερις σχολές Τ.Ε.Ι.. Αυτούς, αντί να τους στηρίξουμε, αντί να βάλουμε ουσιαστικά ζητήματα, αντί δηλαδή να απαντήσουμε στα ερωτήματα: «Χρειάζεται μουσικούς το Ελληνικό Λύκειο, το Ελληνικό Γυμνάσιο, το Ελληνικό Δημοτικό; Χρειάζεται; Ποιες είναι οι ανάγκες; Ποιους θα πάρουμε; Με τι εξετάσεις θα τους πάρουμε;», ερχόμαστε και φέρνουμε εδώ μίζερες διατάξεις, όπου βάζουμε αποφοίτους των ωδείων ή εμπειροτέχνες μουσικούς να διαπληκτίζονται και να μαλώνουν ενώπιον της κοινωνίας, ενώπιον της Επιτροπής Μορφωτικών Υποθέσεων με τους πανεπιστημιακούς όχι για την πίτα, αλλά για τα τρίμματα της πίτας. Δηλαδή, για το πόσοι θα διοριστούνε στα μουσικά γυμνάσια, ως εάν το πρόβλημα της μουσικής παιδείας στην Ελλάδα, ως εάν το αίτημα της ελληνικής κοινωνίας για μουσική παιδεία είναι μόνο τα μουσικά γυμνάσια και δεν χρειάζεται οι απόφοιτοι των άλλων σχολών να υπηρετήσουν στα λύκεια, στα γυμνάσια και στα δημοτικά γενικής παιδείας. 
      Δυστυχώς, αυτή η μίζερη αντιμετώπιση κορυφώνεται στο κεφάλαιο δεύτερο του νομοσχεδίου, όπου πάλι υπάρχει αυτή η διαδικασία ποδηγέτησης, η διαδικασία ελέγχου, η διαδικασία ρουσφετιού, η διαδικασία κομματικοποίησης. 
      Σας παρακαλώ, δείτε το άρθρο 8 με το οποίο ξεκινά το κεφάλαιο β΄, το κεφάλαιο 10. Νομοθετεί η Βουλή ότι με απόφαση του Υπουργού Παιδείας θα καταρτιστεί το ενιαίο μητρώο των εκπαιδευτικών ενηλίκων, των εκπαιδευτικών των σχολείων δεύτερης ευκαιρίας. Όχι με διαδικασίες αντικειμενικές. Δεν καλείται η Βουλή να ψηφίσει ένα νόμο, ο οποίος εφαρμόζει το νόμο περί αξιολόγησης, περί αξιοκρατίας. Απεναντίας, καλείται η Βουλή να ψηφίσει ένα νόμο με τον οποίο δίνουμε ξανά το αποκλειστικό, το ανεξέλεγκτο, το αδιαφανές δικαίωμα στον Υπουργό Εθνικής Παιδείας, να καταρτίσει αυτός το μητρώο, να προσλάβει μόνος του, χωρίς να μας πει με ποιες διαδικασίες και με ποια κριτήρια, τους εκπαιδευτές για τα σχολεία της δια βίου μάθησης. 
      Προσέξτε εδώ ποια είναι η πρόκληση. Αυτοί που θα προσληφθούν με αυτόν τον τρόπο, τον τρόπο του ρουσφετιού, τον τρόπο της προσωπικής συναλλαγής, της διευθέτησης, θα μοριοδοτούνται όπως και αυτοί οι οποίοι θα πετύχουν στις εξετάσεις Α.Σ.Ε.Π.. 
      Εάν αυτό είναι κάτι για το οποίο μπορεί να καυχάται η Κυβέρνηση μπροστά στα μάτια των εκπαιδευτικών, εάν μπορεί να τους πείσει ότι πράγματι ενδιαφέρεται για ποιοτική παιδεία με τέτοιου είδους διατάξεις, εάν μπορεί να πείσει την ελληνική κοινωνία, νομίζω ότι κάνετε λάθος. 
      Κυρίες και κύριοι συνάδελφοι, επειδή στην επιτροπή κάναμε επανειλημμένα αναφορές για τον πρόχειρο τρόπο με τον οποίο έχει συνταχθεί αυτό το νομοσχέδιο και επειδή μας έψεξαν οι της Κυβέρνησης λέγοντας ότι δεν έχουμε ουσιαστικά επιχειρήματα και γι’ αυτό αναφερόμαστε στα ζητήματα του νομοσχεδίου, θα μου επιτρέψετε  να καταθέσω στα Πρακτικά της Βουλής δύο κείμενα. Το ένα κείμενο είναι έγγραφο του κυρίου Πρωθυπουργού, το οποίο απευθύνεται σε όλους τους Υπουργούς τον Ιούλιο του 2006 με θέμα: «Νομοθετική πολιτική και αξιολόγηση ποιότητας και αποτελεσματικότητας νομοθετικών και κανονιστικών ρυθμίσεων». Και λέει πώς πρέπει να γίνονται τα νομοσχέδια, γιατί έχει προηγηθεί το έγγραφο από το Ευρωπαϊκό Κοινοβούλιο το οποίο μιλάει για το «interinstitutional Agreement on Better Law-making».
      Τα καταθέτω τα κείμενα και θα ήθελα να παρακαλέσω να τα έχει υπ’όψιν της η πολιτική ηγεσία, αλλά να τα δει και ο εισηγητής της Συμπολίτευσης ο οποίος ενοχλήθηκε γιατί κάναμε παρατηρήσεις πάνω στην κακή νομοτεχνική διατύπωση και διάταξη την οποία έχει αυτό το νομοσχέδιο το οποίο, κύριε συνάδελφε, δεν έχει πουθενά ένα άρθρο καινούργιο και αυτοδύναμο. Είναι από την αρχή μέχρι το τέλος διορθώσεις και παρεμβάσεις πάνω σε προηγούμενα άρθρα, γιατί στερείται παντελώς μιας ουσιαστικής πολιτικής φιλοσοφίας για την παιδεία, γιατί η φιλοσοφία την οποία φέρνει και εισάγει στο Κοινοβούλιο είναι η φιλοσοφία όπως σας είπα προηγουμένως, των προσωπικών διευθετήσεων.
      Κυρίες και κύριοι συνάδελφοι, η πρόκληση υπάρχει και η ανάγκη υπάρχει και η πίεση υπάρχει. Ήθελα να σας πω ότι το πρόβλημα των ωρομισθίων, των αναπληρωτών και το πρόβλημα των μουσικών είναι υπαρκτό. Δεν το αγνοούμε ούτε είμαστε αυτοκτονικοί, ούτε ήλθαμε  να βάλουμε απέναντί μας κοινωνικές ομάδες. Αυτά τα ζητήματα έπρεπε και πρέπει να τα αντιμετωπίσει η ελληνική πολιτεία. Πώς όμως; Ως μεταβατικές διατάξεις σε ένα νομοσχέδιο το οποίο δίνει ουσιαστική απάντηση και λύνει άπαξ διά παντός με αρχές και με ποιότητα τα ζητήματα του Υπουργείου Παιδείας. Αυτή η φιλοσοφία λείπει και οι μεταβατικές διατάξεις έχουν μετατραπεί στο νομοσχέδιο.
      Σας ευχαριστώ πολύ, κύριοι συνάδελφοι.
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Μπόλαρης  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ειδικός αγορητής του Κ.Κ.Ε. κ. Ιωάννης Ζιώγας.
      ΙΩΑΝΝΗΣ ΖΙΩΓΑΣ: Κυρίες και κύριοι Βουλευτές, η διαφωνία μας με την Κυβέρνηση, με την πολιτική της Κυβέρνησης, αλλά και με τα άλλα κόμματα και στο θέμα της παιδείας είναι ριζική. Δεν εξαντλείται όπως των άλλων κομμάτων, σε ένα διαχειριστικό επίπεδο.
      Το νομοσχέδιο τροποποιεί διατάξεις άλλων αντιεκπαιδευτικών νόμων είτε σε πιο αρνητική κατεύθυνση, όπως παραδείγματος χάριν οι ρυθμίσεις για τους διορισμούς, η παραίτηση εκπαιδευτικού, η Δ.Ο.Α.Τ.Α.Π. είτε συμπληρώνει λόγω παραλείψεων που υπήρχαν προβλήματα στην εφαρμογή των νόμων, όπως την δια βίου μάθηση, Ι.Δ.Ε.Κ.Ε., Δ.Ο.Α.Τ.Α.Π. κ.λπ.. Οι τροποποιήσεις  έχουν σαφή στόχο, να εφαρμοστεί πιο αποτελεσματικά η όλη αντιεκπαιδευτική πολιτική.
      Όπως θα δείξουμε παρακάτω, το εν λόγω νομοσχέδιο αναπαράγει και συντηρεί τον απαράδεκτο θεσμό των αναπληρωτών και ωρομισθίων εκπαιδευτικών τη στιγμή που οι ανάγκες της εκπαίδευσης για μόνιμο εκπαιδευτικό προσωπικό είναι τεράστιες. Μόνο μια παράμετρος, ο μεγάλος αριθμός αίτησης συνταξιοδότησης εκπαιδευτικών για το τρέχον έτος. Παράλληλα κυριολεκτικά εμπαίζει χιλιάδες αποφοίτους πανεπιστημιακών σχολών δίνοντάς τους μια κατ’ όνομα και κατ’ επίφαση πιθανότητα πρόσβασης στο επάγγελμα, τη στιγμή που τόσο η Κυβέρνηση της Νέας Δημοκρατίας όσο και παλαιότερα το ΠΑ.ΣΟ.Κ., δεν έπαιρναν ουσιαστικά μέτρα απορρόφησης των πτυχιούχων και ακόμη παραπέρα συνέχισε την πάγια πολιτική της Ευρωπαϊκής Ένωσης για αποσύνδεση πτυχίου επαγγέλματος μέσω του διαγωνισμού του Α.Σ.Ε.Π..
      Τέλος, αναζητά συνενόχους στην κυβερνητική πολιτική και γι’ αυτό δεν φείδεται κονδυλίων από το Ε.Σ.Π.Α., ώστε να τα χορηγήσει σε συνδικαλιστικούς φορείς που πρόθυμα θα αποδεχθούν το ρόλο αυτό. Πρόκειται για μία προσπάθεια ενσωμάτωσης του συνδικαλιστικού κινήματος και γι’ αυτό είναι ιδιαίτερα επικίνδυνη. 
      Για τους παραπάνω λόγους καταψηφίζουμε το νομοσχέδιο στο σύνολό του.
      Στο άρθρο 1 με τις παραγράφους 1 και 2 αποκτούν δικαίωμα να διοριστούν στην εκπαίδευση και στους κλάδους ΠΕ-03 των μαθηματικών και  ΠΕ-04 των φυσικών, χημικών, βιολόγων και  γεωλόγων οι πτυχιούχοι της Σχολής Εφαρμοσμένων Μαθηματικών και Φυσικών Επιστημών του Μετσόβιου Πολυτεχνείου και του Πανεπιστημίου Κρήτης.
       Με την παράγραφο 3 προστίθεται στις λεγόμενες καθηγητικές σχολές ο κλάδος ΠΕ33 Μεθοδολογίας της Ιστορίας και Θεωρίας της Επιστήμης, καθώς επίσης και ΠΕ34 της Ιταλικής γλώσσας, όχι όμως η κατεύθυνση της Ισπανικής γλώσσας και φιλολογίας που δεν έχουν καν ΠΕ. Έτσι, αυτοί οι δύο κλάδοι δεν χρειάζονται επιπλέον ως προσόν διορισμού το παιδαγωγικό πτυχίο.
      Με την παράγραφο 4 αλλάζουν εκπαιδευτικό κλάδο οι πτυχιούχοι φυσικοί ραδιοηλεκτρολόγοι και από το ΠΕ-12 μηχανικοί εντάσσονται στο ΠΕ-04 με τους φυσικούς. 
      Το άρθρο συνεχίζει μία απαράδεκτη πολιτική που θέλει τους αποφοίτους κάθε σχολής και κάθε τμήματος των Α.Ε.Ι. και Τ.Ε.Ι. να διορίζονται στην εκπαίδευση. Αυτό είναι αποτέλεσμα και συντεχνιακών πιέσεων για διέξοδο από την ανεργία, αλλά κυρίως εκφράζει μία πολιτική που θέλει το σχολείο ως ένα κέντρο κατάρτισης δεξιοτήτων και όχι μονάδα που μορφώνει ολοκληρωμένα τον νέο.
      Με το άρθρο 2 ορίζεται εκ νέου το ποια προϋπηρεσία αναπληρωτή και ωρομίσθιου αναγνωρίζεται από το Υπουργείο Παιδείας προκειμένου να εγγραφεί κάποιος στον ενιαίο πίνακα αναπληρωτών και επίσης καθορίζονται οι φορείς πρόσληψης ώστε να είναι νόμιμη η προϋπηρεσία.
       Η αντίθεσή μας με όλο το σύστημα διορισμού στην εκπαίδευση είναι συνολική. Σημειώνουμε όμως ότι μετά από την κατάργηση της επετηρίδας το 1997, του μόνου αντικειμενικού συστήματος πρόσληψης στο δημόσιο, εμφανίστηκε στην εκπαίδευση και διογκώνεται συνεχώς το φαινόμενο των αδιαφανών και ρουσφετολογικών προσλήψεων. Παραδείγματος χάριν οι προσλήψεις για πρόσθετη διδακτική στήριξη, οι προσλήψεις σε εκκλησιαστικά σχολεία, στη Σιβιτανίδειο Σχολή και βέβαια στα Σχολεία Δεύτερης Ευκαιρίας  και Τμήματα Αθλητικών Διευκολύνσεων. Η εργασιακή ομηρία, η αβεβαιότητα, οι ρουσφετολογικές προσλήψεις, ο θεσμός των συμβασιούχων εκπαιδευτικών καλά κρατούν.
      Στο άρθρο 3 διπλασιάζεται η προϋπηρεσία των ωρομισθίων εκπαιδευτικών που εργάστηκαν σε Σχολεία Δεύτερης Ευκαιρίας σε δυσπρόσιτες περιοχές. Αυτό ισχύει από το 2004 για την προϋπηρεσία σε δημόσια σχολεία. Η διπλάσια προϋπηρεσία υπολογίζεται για την πρόσληψη μόνο ως αναπληρωτή ή ωρομίσθιου και όχι για μόνιμο διορισμό. Το μέτρο αυτό δεν ήρθε για να λύσει προβλήματα έλλειψης προσωπικού σε δυσπρόσιτες περιοχές, αφού προβλήματα σαν και αυτά δεν υπήρχαν,  αλλά για να εξυπηρετήσει ημέτερους. Ταυτόχρονα δημιούργησε προβλήματα διαφάνειας στη σύνταξη του ενιαίου πίνακα αναπληρωτών. Το μέτρο αυτό εντείνει το φαινόμενο του κυνηγητού και της «αγοράς» της προϋπηρεσίας από τους άνεργους εκπαιδευτικούς.  Αυτό είναι δύο φορές απαράδεκτο, όταν το μέτρο αυτό επεκτείνεται και στους εκπαιδευτές του Σχολείου Δεύτερης Ευκαιρίας που προσλαμβάνονται αδιαφανώς από το Ινστιτούτο Διαρκούς Εκπαίδευσης Ενηλίκων. 
      Στο άρθρο 4 με το ν. 3149/2003 δεν επιτρέπεται στους εκπαιδευτικούς, εκτός από εξαιρετικούς λόγους υγείας, να παραιτούνται στη διάρκεια του διδακτικού έτους. Η διάταξη αυτή είχε χαλαρώσει και το αρμόδιο υπηρεσιακό συμβούλιο, το Κ.Υ.Σ.Δ.Ε. έκανε δεκτές όλες τις αιτήσεις παραίτησης για λόγους υγείας ή για οικογενειακούς λόγους. Με την παράγραφο 2, του άρθρου 4 επαναδιατυπώνεται η διάταξη του νόμου αυτού σε αυστηρότερη κατεύθυνση, προσπαθώντας να περιορίσει τις εξαιρέσεις. Έτσι η σύμφωνη γνώμη των Κ.Υ.Σ.Δ.Ε. και Κ.Υ.Σ.Π.Ε. έγινε απλώς γνώμη για να μη δεσμεύεται ο Υπουργός και οι λόγοι υγείας, πρέπει πλέον να αποδεικνύονται από πιστοποιητικό υγειονομικής επιτροπής ή δημόσιου νοσοκομείου.
       Ταυτόχρονα στην ίδια παράγραφο, περιορίζεται η περίοδος υποβολής αίτησης παραίτησης των εκπαιδευτικών έως 10 Αυγούστου αντί της 31ης που ισχύει με το νόμο. 
      Η ρύθμιση αυτή φαίνεται, αλλά δεν είναι ασήμαντη, γιατί το άρθρο 148 του Δημοσιοϋπαλληλικού Κώδικα προβλέπει ότι, αν ο υπάλληλος δεν καταθέσει δεύτερη αίτηση παραίτησης εντός δεκαπέντε ημερών, τότε γίνεται δεκτή από την υπηρεσία η πρώτη αίτηση παραίτησης, μετά από διάστημα δύο μηνών. Πολλοί εκπαιδευτικοί αξιοποιούσαν αυτήν τη διάταξη και έτσι υπέβαλλαν την πρώτη παραίτηση στις 31 Αυγούστου και παρέμεναν στο σχολείο ως τις 30 Οκτώβρη, προκειμένου να συμπληρώσουν την ανάλογη υπηρεσία. 
      Με βάση το Δημοσιοϋπαλληλικό Κώδικα του ν. 3258/2007 άρθρο 155, ο δημόσιος υπάλληλος, απολύεται αυτοδίκαια από την υπηρεσία, όταν συμπληρώσει τριακονταπενταετία και είναι εξήντα χρονών. Με την παράγραφο 1 καταργείται αυτό το δικαίωμα για τους εκπαιδευτικούς, παραπέμποντάς το για το τέλος του διδακτικού έτους. Πρόκειται για απαράδεκτο μέτρο, αφού απαγορεύει στον εργαζόμενο εκπαιδευτικό να παραιτείται, όταν συμπληρώνει τις αυστηρές προϋποθέσεις συνταξιοδότησης. Τα περί εύρυθμης λειτουργίας των σχολείων είναι υποκρισία, όταν το ίδιο το Υπουργείο Παιδείας καθυστερεί μήνες να καλύψει τα γνωστά από το Σεπτέμβρη κενά στα σχολεία. 
      Το άρθρο 5, αποτελεί την αφορμή για την κατάθεση του νομοσχεδίου. Με το άρθρο αυτό ρυθμίζονται για πολλοστή φορά μετά την κατάργηση της επετηρίδας ζητήματα διορισμού των εκπαιδευτικών. Η αναλογία διορισμών 60% από τους επιτυχόντες στο Α.Σ.Ε.Π. και 40% από τον ενιαίο πίνακα αναπληρωτών παραμένει η ίδια. Γίνονται όμως αλλαγές στο τμήμα διορισμών, που αφορά τον ενιαίο πίνακα αναπληρωτών, δηλαδή στο 40%, όπου αυτό υφίσταται, γιατί πολλές φορές, αυτή η αναλογία -ως γνωστόν- ανατρέπεται. Από τον πίνακα αυτό, δημιουργούνται δύο νέες κατηγορίες εκπαιδευτικών. Όσοι εκπαιδευτικοί συμπληρώσουν τριάντα μήνες πραγματική προϋπηρεσία προσωρινού αναπληρωτή ή ωρομίσθιου ως τις 30/6, δηλαδή ήδη συμπλήρωσαν, κατατάσσονται σε κλειστό πίνακα και διορίζονται όλοι σε πέντε χρόνια, το 1/5 κάθε χρόνο μέχρι το 2013. Η κατηγορία αυτή, προτάσσεται στους διορισμούς έναντι όλων των άλλων. 
      Δεύτερον, όσοι εκπαιδευτικοί συμπληρώνουν οποτεδήποτε τους είκοσι τέσσερις μήνες προϋπηρεσίας, αποκτούν δικαίωμα διορισμού με προτεραιότητα έναντι του ποσοστού του 40%. Ο αριθμός των διορισμών θα καθορίζεται με υπουργική απόφαση. Οι εκπαιδευτικοί των δύο παραπάνω κατηγοριών, θα διορίζονται εφ’ όσον έχουν αποκτήσει πτυχίο παιδαγωγικών σπουδών Σ.ΕΛ.Ε.Τ.Ε. ή πιστοποιητικό παιδαγωγικής επάρκειας. Επιπλέον, για την κατηγορία των είκοσι τεσσάρων μηνών, απαιτείται να είναι επιτυχών και στο διαγωνισμό του Α.Σ.Ε.Π.. Ο αριθμός των διορισμών των δύο παραπάνω κατηγοριών, θα είναι πέραν του αριθμού που διορίζονται με τα ποσοστά 60%-40%. Αυτό έχει σχετική αξία, αφού ο αριθμός διορισμών του 60%-40% δεν είναι σταθερός και μπορεί να αυξομειώνεται ανάλογα με τον αριθμό των δύο παραπάνω κατηγοριών. 
      Το ζητούμενο για μας, είναι να αυξηθεί το σύνολο των διορισμών. Είναι η τρίτη φορά που γίνονται ρυθμίσεις στο σύστημα διορισμών μετά το 1997 που καταργήθηκε η επετηρίδα. Αυτό από μόνο του, αποδεικνύει τα αδιέξοδα του νέου συστήματος διορισμών μέσω διαγωνισμού του Α.Σ.Ε.Π.. Η κατάργηση της επετηρίδας, δεν βελτίωσε την ποιότητα των εκπαιδευτικών και ούτε βέβαια μείωσε την ανεργία τους. Στη θέση της μιας και μοναδικής επετηρίδας, δημιουργήθηκαν αρκετοί πίνακες που είναι δύσκολο έως αδύνατον να ελεγχθούν και ταυτόχρονα έχει ως αποτέλεσμα να αδυνατεί και ο χώρος της εκπαίδευσης να γνωρίζει τις ρουσφετολογικές προσλήψεις. Η ρύθμιση αυτή, δεν πρόκειται να είναι η τελευταία, γιατί με το νομοσχέδιο, μπορεί μεν να γίνεται προσπάθεια να ενισχυθεί ο διαγωνισμός του Α.Σ.Ε.Π., αλλά δεν μπορεί να επιβληθεί ως αποκλειστικά μοναδικός τρόπος διορισμού, αφού, πρώτον, δεν είναι δυνατόν να αντιστοιχηθεί ο αριθμός των επιτυχόντων στο Α.Σ.Ε.Π. με τις ανάγκες πρόσληψης των εκπαιδευτικών και, δεύτερον, οι επιτυχόντες και μη διοριστέοι του Α.Σ.Ε.Π., δεν έχουν κίνητρο να εργαστούν ως αναπληρωτές ή ωρομίσθιοι χωρίς την προοπτική του μόνιμου διορισμού. Η υποχρεωτική απόκτηση παιδαγωγικού πτυχίου προσθέτει νέα εμπόδια. Αποτελεί υποκρισία και αποκαλύπτει τα αδιέξοδα της πολιτικής σας. Για να εργαστεί ένας συνάδελφος ως αναπληρωτής εκπαιδευτικός είναι επαρκής, ενώ για να εργαστεί ως μόνιμος όχι. Θεωρείται κάποιος δηλαδή ψυχοπαιδαγωγικά, διδακτικά επαρκής, επειδή έλαβε τη βαθμολογική βάση του Α.Σ.Ε.Π. και ας μην τα είχε διδαχθεί ποτέ στο πανεπιστήμιο. 
      Η θέση μας, η θέση του Κομμουνιστικού Κόμματος για το ζήτημα της επιμόρφωσης και της επαγγελματικής αποκατάστασης των εκπαιδευτικών είναι η εξής. 
      Πρώτον, η μορφή εκπαίδευσης των εκπαιδευτικών που έχει καθιερωθεί πριν από δύο αιώνες, δεν ανταποκρίνονται πλέον στη σύγχρονη ανάγκη για ένα σχολείο που θα καλλιεργεί τις πιο εξελιγμένες ικανότητες και τα  ποιοτικά χαρακτηριστικά της ανθρώπινης προσωπικότητας. Μια αντίληψη σαν και αυτή για το σχολείο, φέρνει νέες απαιτήσεις για τους εκπαιδευτικούς, που πρέπει ανεξάρτητα από την ειδίκευση τον χρόνο και το βάθος των σπουδών τους να είναι της ίδιας προέλευσης, δηλαδή να είναι πτυχιούχοι πανεπιστημιακών παιδαγωγικών σπουδών. Η εκπαίδευσή τους δηλαδή, θα πρέπει να εξασφαλίσει ταυτόχρονα με την ειδικότητα διδασκαλίας και την παιδαγωγική τους επάρκεια όχι ως συμπληρωματικό ποσόν, αλλά ως βασικό επιστημονικό υπόβαθρο, ενός εκπαιδευτικού ικανού να συνδέει τη θεωρία με την πράξη και μέσα από τη διδασκαλία του ξεχωριστού μαθήματος, να συνεισφέρει στην αρμονική διαμόρφωση του διανοητικού και συναισθηματικού κόσμου των νέων.
      Σ’ αυτές τις παιδαγωγικές σχολές πρέπει να συνεχίζεται και η περιοδική επιμόρφωση των εκπαιδευτικών. Μέχρι τη δημιουργία των ενιαίων παιδαγωγικών σχολών των οποίων οι απόφοιτοι διορίζονται όλοι στην εκπαίδευση, ζητάμε μαζικούς διορισμούς μέσα από μια νέα επετηρίδα, από την οποία θα γίνεται και η κάλυψη των έκτακτων και συνηθισμένων αναγκών σε μόνιμο εκπαιδευτικό προσωπικό στη διάθεση του Υπουργείου Παιδείας. Γενικότερα, διεκδικούμε ενιαία εργασιακά δικαιώματα για όλους τους εκπαιδευτικούς, με πρώτη προϋπόθεση την εξασφάλιση σταθερής και πλήρους εργασίας. Διεκδικούμε κατάργηση του διαγωνισμού του Α.Σ.Ε.Π. και του θεσμού των ωρομισθίων και αναπληρωτών καθηγητών, οικονομική στήριξη των εκπαιδευτικών για την απερίσπαστη άσκηση του λειτουργήματός τους, με ουσιαστικές αυξήσεις στο μισθό τους και ενσωμάτωση όλων των επιδομάτων. Όχι στη σύνδεση μισθού και αποδοτικότητας. 
      Το άρθρο 6, είναι μια σωστή ρύθμιση για όσους πετύχουν στο Α.Σ.Ε.Π. και δεν έχουν εκπληρώσει τις στρατιωτικές τους υποχρεώσεις. Η λογική του νομοσχεδίου, είναι ο χρόνος ολοκλήρωσης των στρατιωτικών υποχρεώσεων, να επεκτείνεται μέχρι τη λήξη του πίνακα διορισμού, να έχει μια διετή ισχύ. Επαναλαμβάνουμε για μια ακόμη φορά ότι διαφωνούμε με το Α.Σ.Ε.Π..
      Το άρθρο 8, επιβεβαιώνει τις εκτιμήσεις ότι τα αδιέξοδα στο σύστημα διορισμών θα ενταθούν. Γι’ αυτό, η όλη διαδικασία πρόσληψης προσωρινών αναπληρωτών και ωρομισθίων, παραδείγματος χάριν μοριοδότηση προϋπηρεσίας και επιτυχόντων Α.Σ.Ε.Π., όργανα πρόσληψης θα καθορίζονται στο εξής με υπουργικές αποφάσεις και όχι με νόμο, όπως γινόταν μέχρι τώρα με το ν. 3255/2004. Έτσι όμως θα καθορίζει και τους μόνιμους διορισμούς του 40%, αφού αυτοί γίνονται από τον πίνακα των αναπληρωτών. 
      Το άρθρο 13, είναι μια σημαντική αλλά απαράδεκτη ρύθμιση, γιατί δίνεται η δυνατότητα με υπουργική απόφαση, να χρηματοδοτούνται από τα Προγράμματα Δημοσίων Επενδύσεων φορείς, διά βίου εκπαίδευσης που ιδρύουν ιδιώτες, ο Σύνδεσμος Ελλήνων Βιομηχάνων, ο Εμπορικός Σύλλογος, η Γ.Σ.Ε.Ε., η Α.Δ.Ε.Δ.Υ.. 
      Στο άρθρο 14, είμαστε αντίθετοι με τη λειτουργία ανωτάτων εκκλησιαστικών σχολών, θέματα των οποίων ρυθμίζει αυτό το νομοσχέδιο. 
      Το άρθρο 25, αφορά τις αποσπάσεις εκπαιδευτικών σε ευρωπαϊκά σχολεία. Τώρα η διάρκεια απόσπασης είναι πενταετής και με το άρθρο αυτό προτείνεται να γίνεται εννεαετής. Είμαστε αντίθετοι στην εννεαετή απόσπαση, γιατί αποτελεί ρουσφετολογική και πολλές φορές φωτογραφική διάταξη. Επιμένουμε στην πενταετή απόσπαση. Ταυτόχρονα, αφαιρεί από τα προσόντα των εκπαιδευτικών 12Α τις διετείς, τουλάχιστον, μεταπτυχιακές σπουδές. 
      Το άρθρο 16, επιβάλλει, κυρίως, οικονομική ποινή. Επιστρέφει τα έξοδα πρώτης μετακίνησης -και γυρίζει πίσω με δικά του έξοδα, αυτό προβλέπει το νομοσχέδιο- σε εκπαιδευτικούς που αποσπώνται σε σχολεία του εξωτερικού και αιτούνται ανάκληση της απόσπασης πριν την συμπλήρωση τριετίας. Η ρύθμιση αυτή, προσπαθεί να αποθαρρύνει τις αιτήσεις ανάκλησης από εκπαιδευτικούς που αποσπάστηκαν στο εξωτερικό, μόνο και μόνο για να αποκτήσει το παιδί τους δικαίωμα εισαγωγής σε Α.Ε.Ι. και Τ.Ε.Ι.. Αυτό το δικαίωμα, αποκτάται με δύο χρόνια φοίτησης σε λύκειο του εξωτερικού και με ξεχωριστές εξετάσεις μαζί με τους ομογενείς του εξωτερικού. Η ανάκληση της απόσπασης, γίνεται από τον Υπουργό Παιδείας μετά από γνώμη της αρμόδιας επιτροπής επιλογής και όχι μετά τη σύμφωνη γνώμη, όπως ίσχυε μέχρι τώρα. Δεν είναι δυνατόν να αντιμετωπίζονται οι εκπαιδευτικοί ως στρατιωτικοί. Αν για σοβαρούς λόγους επιθυμούν να ανακαλέσουν την απόσπασή τους, πρέπει να έχουν το δικαίωμα γι’ αυτό χωρίς τιμωρία.
      Στο άρθρο 25, με βάση το ν. 2909/2001 δίνεται η δυνατότητα εισαγωγής σε Α.Ε.Ι. και Τ.Ε.Ι., χωρίς εξετάσεις και σε ποσοστό 10%, αποφοίτων λυκείου προηγούμενων ετών, με βάση τη βαθμολογία που συγκέντρωσαν, όταν αποφοίτησαν. Στο δικαίωμα αυτό δεν υπήρχε χρονικός περιορισμός. Με αυτό το άρθρο, το  δικαίωμα αυτό περιορίζεται στα δύο χρόνια από την αποφοίτηση από το λύκειο. Έτσι μετά από δύο έτη ο απόφοιτος υποχρεώνεται να ξαναδώσει εξετάσεις. Με τη ρύθμιση αυτή, επιδιώκεται να παρεμποδιστεί κάποιος που έχει υψηλή βαθμολογία και εισάγεται σε κάποιο Α.Ε.Ι. ή Τ.Ε.Ι. χωρίς εξετάσεις, με το 10%,  να εισαχθεί στη συνέχεια, μετά από τις σπουδές, σ’ ένα άλλο ανώτατο εκπαιδευτικό ίδρυμα. Σωστότερο είναι, αντί του χρονικού περιορισμού να διασφαλιστεί ότι θα χρησιμοποιήσει το δικαίωμα αυτό μια φορά.
      Το 10%, ήταν ένας ελιγμός του ΠΑ.ΣΟ.Κ. το 2001 κάτω από την πίεση των μεγάλων μαθητικών κινητοποιήσεων που απέρριψαν, όπως και το Κομμουνιστικό Κόμμα Ελλάδας, συνολικά το ν. 2525/1997 και το σύστημα πρόσβασης. Είναι η λεγόμενη «αντιμεταρρύθμιση Αρσένη». 
      Το ζήτημα της πρόσβασης στα Α.Ε.Ι. –Τ.Ε.Ι., μπορεί να λυθεί ουσιαστικά μόνο στην προοπτική ενός ενιαίου δωδεκάχρονου σχολείου, δημόσιου και δωρεάν, το οποίο θα έχει ως στόχο, την ολόπλευρη ανάπτυξη της παιδικής και νεανικής προσωπικότητας. Μια λιγότερη άδικη και οδυνηρή για τη σημερινή πραγματικότητα τεχνική διαδικασία επιλογής, θα μπορούσε να έχει τη μορφή κάποιων μεταλυκειακών εξετάσεων σε δύο-τρία μαθήματα, σχετικά με το επιστημονικό αντικείμενο όπου προσανατολίζεται ο υποψήφιος, ώστε συνδυάζοντας κατάλληλα τις εξετάσεις με τέσσερα-πέντε το πολύ μαθήματα, να μπορεί να καλυφθεί ακόμη και το σύνολο των πανεπιστημιακών τμημάτων. 
      Τα πανεπιστήμια σε καμμία περίπτωση δεν πρέπει να μετατραπούν σε κέντρα διαλογής υποψηφίων ή να προβάλλουν ειδικές απαιτήσεις για την ιδιαίτερη αναβάθμισή τους. Σε κάθε περίπτωση, τονίζουμε ότι η αξία του συστήματος αυτού είναι σχετική και γι’ αυτό θα υπόκειται σε διαρκή έλεγχο και κρίση, ανάλογα με την εξέλιξη της εκπαιδευτικής και κοινωνικής πραγματικότητας. 
      Στο άρθρο 27 στα μέχρι τώρα απαραίτητα δικαιολογητικά μπαίνει κι άλλο ένα: μία βεβαίωση παρακολούθησης νηπιαγωγείου. Είναι για την εγγραφή στην Α΄ τάξη του δημοτικού. Μπορεί η φοίτηση στο νηπιαγωγείο να έγινε υποχρεωτική, αλλά το δημόσιο, αδυνατεί να απορροφήσει όλα τα παιδιά που ζητούν να φοιτήσουν στα νηπιαγωγεία. Έτσι με τη ρύθμιση αυτή, ενισχύονται τα ιδιωτικά νηπιαγωγεία. Για να μην γίνει αυτό, θα πρέπει για τα επόμενα δυο χρόνια τουλάχιστον, να προστεθεί «από δημόσιο νηπιαγωγείο» και ταυτόχρονα να προβλεφθεί εναλλακτικά το να προσκομίζει ο γονιός βεβαίωση ότι δεν έγινε δεκτή η αίτησή του για εγγραφή στο δημόσιο νηπιαγωγείο λόγω περιορισμένης δυνατότητας, χωρητικότητας του νηπιαγωγείου. 
      Το άρθρο 29, επεκτείνει τις αποφάσεις που θα απαιτείται να δημοσιεύονται σε Φ.Ε.Κ.. Στην παράγραφο 2 νομιμοποιεί απολαβές μελών Δ.Ε.Π. πλήρους απασχόλησης, που πριν ψηφιστεί ο ν. 3255/2004 κατείχαν θέσεις ειδικού συμβούλου ή ειδικού συνεργάτη του Υπουργού ή Υφυπουργών ή των γενικών γραμματέων του Υπουργείου Εθνικής Παιδείας και Θρησκευμάτων. 
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, θα ήθελα να κάνω μια ανακοίνωση προς το Τμήμα. 
      Ανακοινώνεται ότι με το υπ’ αριθμ. 2895/7/7/2008 έγγραφο του Προέδρου της Βουλής κ. Δημητρίου Σιούφα προς τον Πρόεδρο του Επιστημονικού Συμβουλίου της Βουλής, καθηγητή κ. Κώστα Μαυριά, ζητήθηκε γνωμοδότηση του αρμοδίου Τμήματος του Επιστημονικού Συμβουλίου της Βουλής επί του αναφερομένου σ’ αυτό ερωτήματος. 
      Στις 14 Ιουλίου 2008, ο Πρόεδρος της Βουλής έλαβε την απάντηση με το πρακτικό της συνεδρίασης της 7ης Ιουλίου 2008 του Α΄ Τμήματος του Επιστημονικού Συμβουλίου της Βουλής με την ομόφωνη γνωμοδότησή του, το οποίο κατατίθεται στα Πρακτικά και θα διανεμηθεί σ’ όλους τους Βουλευτές, προς γνώση τους. 
      (Στο σημείο αυτό κατατίθεται για τα Πρακτικά το προαναφερθέν έγγραφο, το οποίο έχει ως εξής:
      (Να μπουν οι σελίδες 56, 57, 58, 59, 60)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει τώρα ο Κοινοβουλευτικός Εκπρόσωπος του ΣΥ.ΡΙΖ.Α. κ. Περικλής Κοροβέσης.
      ΠΕΡΙΚΛΗΣ ΚΟΡΟΒΕΣΗΣ:  Ευχαριστώ, κύριε Πρόεδρε.
      Κύριε Πρόεδρε, τα καλά λόγια τα είπα την προηγούμενη φορά. Τα επαναλαμβάνω.
      Κύριε Υπουργέ, κύριοι συνάδελφοι, εμείς δεν πήραμε μέρος ως ΣΥ.ΡΙΖ.Α. στην επιτροπή. Τώρα σκέπτομαι ότι «ΣΥ.ΡΙΖ.Α» είναι ένα απαίσιο όνομα, αλλά «Νέα Δημοκρατία» είναι καλύτερο; Υπάρχει «παλιά» και «νέα» Δημοκρατία; Άρα, λοιπόν είναι συμβάσεις. Αλλά επειδή είναι θέμα παιδείας, οφείλουμε να έχουμε κάποιες αποχρώσεις. Κανείς δεν σκέπτεται «ΚΑΘΗΜΕΡΙΝΗ», «ΒΗΜΑ», «ΝΕΑ» τι σημαίνει. Το νόημα αποκτιέται απ’ αυτό που γίνεται.
      Εμείς, λοιπόν, δεν πήραμε μέρος στην επιτροπή γι’ αυτό το νομοσχέδιο, από την άποψη ότι δεν θεωρήσαμε τη διαδικασία δημοκρατική. Δεν είναι δυνατόν να γίνεται ένα νομοσχέδιο και οι αρμόδιοι φορείς να μην έχουν γνώση. Δηλαδή, όταν δεν παίρνουμε υπ’ όψιν μας τους αρμόδιους φορείς, σημαίνει ότι κάνουμε ένα νόμο εναντίον αυτών των φορέων, πράγμα που σημαίνει κοινωνική σύγκρουση. Αυτό σημειώστέ το.
      Θα πρέπει να υπάρχει μια συμφιλίωση εκ των προτέρων, για να μη διεκδικηθούν τα αιτήματα της ομοσπονδίας, εν προκειμένω της Ο.Λ.Μ.Ε., στους δρόμους. Άρα, λοιπόν, έπρεπε να γίνει μια διαβούλευση έγκαιρα, για πάρα πολύ καιρό, ίσως για ένα χρόνο, μπορεί και παραπάνω –δεν ξέρω- μέχρι να βρούμε τη σωστή συναίνεση, ούτως ώστε αυτό το νομοσχέδιο, να εκφράζει το σύνολο της Ομοσπονδίας Λειτουργών Μέσης Εκπαίδευσης. 
      Άρα, λοιπόν, έχει μέσα του ένα στοιχείο ταξικό που προωθεί τη σύγκρουση. Αντί, λοιπόν, να λύσετε το πρόβλημα πολιτικά, πάτε να το λύσετε με το μάτι. Να το θυμηθείτε. Στην ουσία, δηλαδή, αυτό το νομοσχέδιο, υποθάλπει την κοινωνική σύγκρουση. 
      Άρα, λοιπόν, απ’ αυτήν την άποψη, εμείς καταψηφίζουμε αυτό το νομοσχέδιο και όσα άρθρα θεωρούμε θετικά θα τα ψηφίσουμε. Έχουμε να προτείνουμε κάποιες τροπολογίες, που όταν έλθει η ώρα τους αύριο, θα τις πούμε. 
      Η λογική που υπάρχει πίσω απ’ αυτό το νομοσχέδιο, δεν είναι η λογική που προκύπτει από μια μελέτη να δούμε ποια είναι η κατάσταση στη μέση εκπαίδευση, ποια είναι τα προβλήματα. Γίνεται αυτή η μελέτη, αξιολογούμε, βλέπουμε τις ελλείψεις και προτείνουμε. Είναι τελείως τεχνοκρατικό και στην ουσία έχει μια κατεύθυνση διορισμών μέσα. Δεν λύνει προβλήματα, βολεύει «τα δικά μας τα παιδιά».
      Οπότε, σ’ αυτήν την κατεύθυνση, το πράγμα οδηγείται σε αδιέξοδο, γιατί μια κυβέρνηση πρέπει να λύνει με τη δυνατότερη συναίνεση το σύνολο των κοινωνικών προβλημάτων και όχι να προωθεί κομματικές θέσεις. 
      Από την άλλη πλευρά, υπάρχει μέσα μια κρυμμένη λογική που είναι ότι η παιδεία γίνεται εμπόριο και όχι λειτούργημα. Στην ουσία, υποβαθμίζεται η παιδεία και αντί να είναι ένα δημόσιο κοινό αγαθό, είναι ένα αδύναμο σώμα, που θα μπορέσουν να το σώσουν μόνο οι ιδιώτες. Αυτό δεν λέγεται καθαρά, αλλά υπάρχει από κάτω. 
      Οπότε, απ’ αυτήν την άποψη, αντί να έχουμε μια φιλοσοφία παιδείας –η φιλοσοφία της παιδείας είναι η φιλοσοφία της δημοκρατίας- έχουμε κάποια βαθύτατη ταξική τοποθέτηση εναντίον της παιδείας. 
      Έχει αναφερθεί συχνά το παράδειγμα της Σουηδίας, ότι η Σουηδία που είχε δημόσια παιδεία, άφησε και την ιδιωτική παιδεία. Αυτό είναι μια παραπληροφόρηση, γιατί και η ιδιωτική παιδεία που υπάρχει, πληρώνεται από το κράτος. Δηλαδή, επιλέγει ο γονεύς ή ο μαθητής ή η οικογένεια –εν πάση περιπτώσει- πού θα σπουδάσει, αλλά η παιδεία είναι δωρεάν είτε αυτή την παρέχει κάποιος ιδιωτικός φορέας είτε κάποιος δημόσιος.
      Επιπλέον να σας πληροφορήσω ότι η ιδιωτική παιδεία στη Σουηδία πέτυχε από την άποψη ότι κερδοσκοπεί, επειδή παρέχει λιγότερες υπηρεσίες. Δεν υπάρχει νοσοκόμα, δεν υπάρχει κοινωνικός λειτουργός, δεν υπάρχει εκείνο, δεν υπάρχει το άλλο, είναι χειρότερο το φαγητό. Οπότε, κερδοσκοπούν από τις περικοπές, που το δημόσιο σχολείο τα δίνει όλα αυτά πλουσιοπάροχα. 
      Για να μη σας κουράσω παραπάνω, εμείς υιοθετούμε πλήρως τις θέσεις της ΟΛ.Μ.Ε.. Ελπίζω να τις έχετε πάρει όλοι. Δεν χρειάζεται να τις διαβάσω. Οπότε σαν εισήγησή μου, είναι οι θέσεις της ΟΛ.Μ.Ε. που τις καταθέτω στα Πρακτικά. Δηλαδή, εμείς φέρνουμε τη φωνή της ΟΛ.Μ.Ε. εδώ μέσα, που εσείς δεν της δώσατε φωνή. Ορίστε, λοιπόν, οι εισηγήσεις της ΟΛ.Μ.Ε. για τα Πρακτικά. Για λόγους οικονομίας, δεν τις διαβάζω. 
      (Στο σημείο αυτό ο Βουλευτής κ. Περικλής Κοροβέσης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ήδη –νομίζω- από την Αντιπολίτευση έχουν εντοπιστεί τα βασικά προβλήματα και εμείς τα ίδια θα λέγαμε. 
      Κύριε Πρόεδρε, τα βασικά επί της αρχής τα έχω πει. Τώρα έχετε τη δικιά μας εισήγηση με τις θέσεις της ΟΛ.Μ.Ε., ενώ αύριο έχουμε τρεις τροπολογίες και θα σας πούμε με ποια άρθρα συμφωνούμε και με ποια διαφωνούμε.
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε Κοροβέση. Ήσασταν σαφής και σύντομος όπως πάντα και αυτό εκτιμάται ιδιαιτέρως από το Προεδρείο.
      ΠΕΡΙΚΛΗΣ ΚΟΡΟΒΕΣΗΣ: Είμαστε Πειραιώτες, γι’ αυτό.
      ΠΡΟΕΔΡΕΥΩΝ (Αναστάσιος Νεράντζης): Ναι, είμαστε Πειραιώτες. Χαίρομαι ακόμα πιο πολύ.
      Σειρά έχει τώρα ο ειδικός αγορητής του Λαϊκού Ορθόδοξου Συναγερμού κ. Ηλίας Πολατίδης.
      Ορίστε, κύριε συνάδελφε, έχετε το λόγο.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, τα θέματα της παιδείας είναι πάρα πολύ σημαντικά και κάθε φορά που έρχεται ένα σχετικό νομοσχέδιο, μας δίνει την αφορμή να προβληματιστούμε πάνω σ’ όλα αυτά τα θέματα. Το κακό είναι ότι με το συγκεκριμένο νομοσχέδιο που είναι ένα νομοσχέδιο «σκούπα», έρχονται πάρα πολλά άσχετα μεταξύ τους θέματα. Δεν υπάρχει καμμία συγκεκριμένη φιλοσοφία που να διέπει αυτό το νομοσχέδιο. Προσπαθεί να κλείσει ορισμένα θέματα, τα οποία φαντάζομαι ότι κατατίθενται από πολλούς φορείς με αντικρουόμενες θέσεις πολλές φορές και προσπαθεί το Υπουργείο, να κάνει τη χάρη κάθε φορά σ’ αυτόν ο οποίος έχει τη μεγαλύτερη επιρροή ή φαντάζεται ότι θα προσφέρει μεγαλύτερα πλεονεκτήματα στις εκλογές. 
      Το θέμα όμως της παιδείας είναι πολύ γενικότερο και νομίζω ότι πάνω σ' αυτό, πρέπει να προβληματιστούμε όλοι κυρίως με την έννοια ότι τα θέματα της παιδείας δεν είναι κάποια που αφορούν τους εργαζόμενους, ούτε είναι που αφορούν αυτούς που έχουν παιδιά που είναι στη σχολική ηλικία της αντίστοιχης βαθμίδας, αλλά είναι κάποια, που αφορούν το έθνος γενικότερα. Το ζήτημα του ποιος θα φέρει σε πέρας αυτό το σοβαρό λειτούργημα, το τι στάση θα έχει αυτός ο ίδιος απέναντι στο λειτούργημα αυτό που κάνει –και όχι επάγγελμα- είναι κάτι πολύ βασικό, το οποίο σπανίως συζητιέται εδώ μέσα και πολύ λιγότερο λαμβάνεται υπ' όψιν. Άλλα είναι τα πράγματα που λαμβάνονται υπ' όψιν, όπως το ποιος θα διοριστεί υπό ποίες συνθήκες και πώς θα μειωθούν ή θα αυξηθούν τα προσόντα, ούτως ώστε να γίνουν κάποιες φωτογραφικές διατάξεις. Αυτά είναι τα θέματα που βλέπουμε και θα αναφερθώ σε ορισμένα θέματα απ’ αυτά. 
      Αναφέρεται μέσα, το συγκεκριμένο θέμα της καταργήσεως της ειδικότητας των ραδιοηλεκτρολόγων, χωρίς να αναφέρονται ούτε στην εισηγητική έκθεση, αλλά ούτε και μέσα στο ίδιο το νομοσχέδιο, ποιοι είναι οι λόγοι οι οποίοι επιβάλλουν στην ουσία να καταργήσουμε την ειδικότητα των ραδιοηλεκτρολόγων και να τους μεταφέρουμε στην κατηγορία των φυσικών. 
      Δεν υπάρχει αυτή η επαρκής εξήγηση. Θεωρείτε ότι οι ραδιοηλεκτρολόγοι είναι αυτό που ανέφερα πριν, ότι δεν έχουν την απαιτούμενη πολιτική επιρροή, που έχουν ενδεχομένως κάποιοι άλλοι κλάδοι; Είναι θέμα κάποιας καλύτερης τακτοποίησης του τεχνικού αντικειμένου, διότι πλέον θεωρείτε ότι οι ηλεκτρολόγοι ή οι ηλεκτρονικοί μηχανικοί, έχουν καλύτερες δυνατότητες να καλύψουν αυτό το γνωστικό αντικείμενο; Θα έπρεπε μέσα στο νόμο ή στην εισηγητική έκθεση αυτό να ξεκαθαρίζεται. 
      Επίσης υπάρχει το θέμα της προϋπηρεσίας. Εδώ γίνεται στην ουσία η καταστρατήγηση του νόμου με τον οποίο έχει καταργηθεί η επετηρίδα και έχουμε πάει στη διαδικασία του Α.Σ.Ε.Π.. Εδώ υποτίθεται ότι έγιναν κάποιες ρυθμίσεις για την προϋπηρεσία, οι οποίες καλύπτουν ένα μεταβατικό διάστημα. Τελικά αυτό το μεταβατικό διάστημα συνεχώς μεγαλώνει. Είμαστε στον ενδέκατο και πάμε προς το δωδέκατο χρόνο από τότε που καταργήθηκε η επετηρίδα και προχωρήσαμε στο σύστημα του Α.Σ.Ε.Π. και αυτό που βλέπουμε και από την Κυβέρνηση της Νέας Δημοκρατίας, είναι να μειώνεται συνεχώς το ποσοστό των διοριστέων από τους πίνακες του Α.Σ.Ε.Π.. Πλέον έχει εισαχθεί κατά το παρελθόν και η καινούργια παράδοξη έννοια του επιτυχόντα στις εξετάσεις αλλά μη διορισμένου.
      Και μάλιστα δημιουργούμε πλέον και ένα ειδικό καθεστώς,  που αυτοί που έχουν τα προσόντα, που έχουν επιτύχει στους διαγωνισμούς αλλά δεν διορίζονται, να έχουν και ειδικά μόρια. Δηλαδή, μια κατάσταση η οποία δεν θα έπρεπε να συμβαίνει, εμείς την κάνουμε ένα συγκεκριμένο καθεστώς.
      Επίσης, δεν μπαίνει μέσα στην προϋπηρεσία αυτό που θα έπρεπε, κατά τη γνώμη μου, να μπαίνει και θα ήταν μια λύση και θα μείωνε την πολιτική πίεση προς το Υπουργείο, αλλά και κάθε φορά σε οποιεσδήποτε πολιτικές ηγεσίες. Δηλαδή η υπηρεσία, εφόσον έχει υπάρξει απόσπαση, να λογίζεται στο χώρο που υπάρχει απόσπαση. Γνωρίζετε πολύ καλά το φαινόμενο, κάποιοι να έχουν οργανική θέση ή να παίρνουν πρώτο διορισμό σε δυσπρόσιτες περιοχές, χρησιμοποιώντας πολιτικό μέσο να μεταφέρονται σε προνομιούχες θέσεις του Υπουργείου ή κάποιων διευθύνσεων, αλλά παρ’ όλα αυτά, επειδή ο αρχικός τους διορισμός και η αρχική τους θέση είναι σε μια δυσπρόσιτη περιοχή, να λαμβάνουν και τα μόρια αυτής της περιοχής. 
      Γιατί δεν παίρνετε εδώ μια νομοθετική πρωτοβουλία, για να καταργήσετε αυτά τα απαράδεκτα φαινόμενα και από εκεί και πέρα, ο κάθε κατεργάρης να πηγαίνει στον πάγκο του; Θέλεις, κύριε, να είσαι στον Άγιο Ευστράτιο ή στη Λήμνο; Θα είσαι εκεί. Δεν θέλεις να είσαι εκεί και θέλεις να είσαι στην Αθήνα; Θα πάρεις απόσπαση, αλλά θα έχεις όλα τα μόρια, σαν να υπηρετείς κανονικά στην Αθήνα. Αυτό το παράδοξο, ταυτοχρόνως να είναι κάποιος στην Αθήνα ή στην Θεσσαλονίκη ή σε κάποια άλλη μεγάλη πόλη, αλλά να παίρνει μόρια σαν να είναι στον Άγιο Ευστράτιο ή στη Λήμνο, οφείλετε να το καταργήσετε. Θα θέλαμε προς τούτο μια νομοθετική ρύθμιση, η οποία βέβαια δεν υπήρξε.
      Στο άρθρο 3, δίνεται διπλάσια προϋπηρεσία στα σχολεία δεύτερης ευκαιρίας, τα οποία είναι σε δυσπρόσιτες περιοχές. Απ’ όσο γνωρίζουμε, τα σχολεία δεύτερης ευκαιρίας τα οποία είναι σε δυσπρόσιτες περιοχές, είναι σχετικώς λίγα. Μήπως εδώ μπαίνει κάποια φωτογραφική διάταξη η οποία θα ευνοήσει κάποιους, αυτούς που ανέφερα πριν, που στην ουσία δεν υπηρετούν πραγματικά στα σχολεία δεύτερης ευκαιρίας;
      Επίσης, στο θέμα της προϋπηρεσίας βάζετε αυτόν τον κανόνα του προσωρινού αναπληρωτή με τους τριάντα μήνες, αλλά εδώ υπάρχουν και κάποιες ομάδες ανθρώπων, όπως οι τρίτεκνοι, τους οποίους δεν τους διαφοροποιείτε. Ενώ υπάρχει κάποια ρύθμιση για τους πολυτέκνους, δεν υπάρχει για τους τριτέκνους, οι οποίοι θα έπρεπε να έχουν όχι φυσικά τα ίδια χαρακτηριστικά, αλλά θα έπρεπε να είναι σε κάποια άλλη κατάσταση. Γνωρίζουμε ότι η Ελλάδα έχει τεράστιο πρόβλημα υπογεννητικότητας. Υπήρξε μια ρύθμιση για διορισμούς αναπληρωτών τριτέκνων. Δεν γίνεται, όμως, κάτι προς την σωστή κατεύθυνση, τουλάχιστον να μπορούν να διοριστούν με τους δεκαέξι μήνες προϋπηρεσία, όπως το έχουν ζητήσει οι ίδιοι. Νομίζουμε ότι προς αυτήν την κατεύθυνση θα έπρεπε να κινηθεί η Κυβέρνηση.
      Στο άρθρο 7, υπάρχει κάτι πολύ παράξενο, που ειλικρινά θα ήθελα κάποια απάντηση, κύριε Υπουργέ, από εσάς. Αναφέρει ότι στις περιπτώσεις που δεν λειτουργούν στα εκπαιδευτικά ιδρύματα τριτοβάθμιας εκπαίδευσης της ημεδαπής, τμήματα αντίστοιχα των αναγκαίων ειδικοτήτων του εκπαιδευτικού προσωπικού δευτεροβάθμιας εκπαίδευσης, με απόφαση του Υπουργού Παιδείας κ.λπ., παρέχει δικαίωμα στον κάτοχό του, να διδάξει στην πρωτοβάθμια και στη δευτεροβάθμια εκπαίδευση μαθήματα της ειδικότητάς του.
      Εδώ μπαίνει ένα ζήτημα, ποια είναι αυτά τα μαθήματα. Δεν έχουμε ένα παράδειγμα. Είναι η μουσική; Γιατί εδώ θα μπορούσε να μας πάει και σ’ άλλες πονηρές ατραπούς η σκέψη.  
      Εμείς θα μπορούσαμε να σκεφθούμε αυτές τις διατάξεις που δεν έχετε καταργήσει, σχετικά με τα μαθήματα τουρκικών στα γυμνάσια. Αφήνει εδώ πάρα πολλά ανοικτά θέματα. Δεν ξέρω, αν υπάρχουν πραγματικά θέματα εκπαιδεύσεως μουσικής η οποία θα παρέχεται στην πρωτοβάθμια και στη δευτεροβάθμια εκπαίδευση. Υπάρχουν δηλαδή μαθήματα μουσικής τόσο προχωρημένα στην πρωτοβάθμια εκπαίδευση, τα οποία δεν μπορούν να καλυφθούν από τις μουσικές σπουδές στην Ελλάδα; Υπάρχει πραγματικά τέτοιο θέμα;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Θα σας απαντήσω.
      ΗΛΙΑΣ ΠΟΛΑΤΙΔΗΣ: Βεβαίως, περιμένω την απάντησή σας.
      Επίσης, στα θέματα της διά βίου εκπαιδεύσεως υπάρχει μία ρύθμιση, αλλά στα θέματα της εκκλησιαστικής εκπαιδεύσεως, πάλι μπαίνουμε σε μία διαδικασία που δίνει την υποψία ότι πρόκειται για φωτογραφικές ρυθμίσεις. Για ποιο λόγο γι’ αυτούς οι οποίοι είναι στη διαδικασία προσλήψεως τη στιγμή που ψηφίζεται ο νόμος, να μην τελειώσει αυτή η διαδικασία και να έχουμε ειδικές καταστάσεις;
      Έρχομαι στο άρθρο 15, όπου επίσης υπάρχουν κάποιες φωτογραφικές διατάξεις. Και εδώ εμείς έχουμε κάποιες επιστολές από τους θιγόμενους εκπαιδευτικούς, οι οποίες μάλιστα δείχνουν ότι εδώ υπήρξε κάποιο πολύ σοβαρό ρουσφετολογικό σκάνδαλο. 
      Θα καταθέσω στα Πρακτικά μία επιστολή από τον κ. Άγγελο Συρίγο του Υπουργείου, το οποίο πηγαίνει προς Έλληνες εκπαιδευτικούς στα ευρωπαϊκά σχολεία Βρυξελλών ΙΙΙ, Λουξεμβούργου Ι και ΙΙ και Μονάχου, στους οποίους ρητά λέει ότι το συγκεκριμένο αίτημά τους, δηλαδή το να μετατραπεί ο χρόνος εκπαιδεύσεως από πέντε χρόνια σε εννέα, θα τύχει θετικής αντιμετωπίσεως. 
      (Στο σημείο αυτό ο Βουλευτής κ. Ηλίας Πολατίδης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και τι κάνετε; Ενώ κάνετε αυτό το ρουσφέτι, κάποιοι άνθρωποι οι οποίοι είχαν εγκριθεί και ενώ ο νόμος τους έδινε το δικαίωμα, δεν πήγανε την πρώτη φορά, δηλαδή πέρυσι. Και ενώ ήταν έτοιμοι να πάνε το Σεπτέμβριο να διοριστούν σε σχολεία και ήταν ένας πολύ μικρός αριθμός –και νομίζω προς αυτήν την κατεύθυνση πρέπει να το κοιτάξετε, είναι πέντε μόλις εκπαιδευτικοί- εσείς λέτε ότι υπάρχει αναδρομική ισχύς του νόμου και μάλιστα καταργείτε και το δικαίωμα αυτών οι οποίοι είχαν ούτως ή άλλως εγκριθεί και είχε βγει μάλιστα και η σχετική υπουργική απόφαση.
      Λέτε μάλιστα επί λέξει ότι οι αποσπάσεις εκπαιδευτικών που αφορούν το σχολικό έτος 2008-2009 και έγιναν στα ευρωπαϊκά σχολεία από τους οικείους πίνακες επιλογής υποψηφίων, ανακαλούνται και αυτοί οι εκπαιδευτικοί επανεγγράφονται στους πίνακες επιλογής.
      Για ποιο λόγο υπάρχει αυτή η ανάκληση και εδώ δεν τηρούνται στοιχειώδεις υποχρεώσεις του κράτους, απέναντι σ’ αυτούς τους πολίτες οι οποίοι έχουν ρυθμίσει τη ζωή τους σύμφωνα μ’ όλα αυτά τα οποία προβλέπονταν;
      Στο άρθρο 19, υπάρχει μία άλλη φωτογραφική διάταξη, σχετικά με την Αναργύρειο και Κοργιαλλένιο Σχολή Σπετσών. Έρχεστε εδώ να κάνετε μία ρύθμιση και λέτε ότι από της ενάρξεως ισχύος του παρόντος νόμου, λήγει η θητεία των διορισμένων μελών του διοικητικού συμβουλίου.
      Για ποιους λόγους γίνεται αυτό, κύριε Υπουργέ; Ήταν ανεπαρκής η παρούσα επιτροπή που ήταν μέχρι τώρα; Μήπως υπήρξαν κάποια άλλα προβλήματα; Τέλεσαν ποινικά ή άλλα αδικήματα; Και είναι δυνατόν να καταργείται μέσα απ’ αυτήν την επιτροπή ο δήμαρχος; Και εδώ υπάρχουν και πληροφορίες ότι η όλη αυτή διαδικασία είναι φωτογραφική, ούτως ώστε να μπει στη συγκεκριμένη θέση του ιδρύματος ο κ. Αδαμάντιος Βακαλόπουλος, πρώην Πρέσβης και νυν Γενικός Διευθυντής του Ερυθρού Σταυρού.
      Αυτές είναι οι πληροφορίες που υπάρχουν και λέμε ότι υπάρχει μία καθαρά φωτογραφική διάταξη στο συγκεκριμένο άρθρο. Νομίζουμε ότι αυτό το άρθρο πρέπει να απαλειφθεί από το συγκεκριμένο νομοσχέδιο και να έρθει ενδεχομένως με μία άλλη αιτιολόγηση, εφόσον έχει υπάρξει η κατάλληλη διαβούλευση και έχει αιτιολογηθεί επαρκώς.
      Τέλος, θα ήθελα να θίξω ένα θέμα, όσον αφορά στο άρθρο 28. Αφιερώνετε ένα ολόκληρο άρθρο του νόμου, ώστε σύμφωνα μ’ αυτά που αναγράφονται στην αιτιολογική έκθεση, οι μη διαθέτοντες τα απαιτούμενα πιστοποιητικά αλλοδαποί οι οποίοι είναι κρατούμενοι σε κρατητήρια ανηλίκων, να μπορέσουν να φοιτήσουν στα σχολεία. 
      Πραγματικά, αυτό που απασχολεί αυτούς οι οποίοι από μικρή ηλικία είναι παρανόμως στην Ελλάδα –διότι λέτε ότι δεν έχουν τα απαραίτητα έγγραφα- είναι ότι ούτε το ελληνικό κράτος ούτε το σωφρονιστικό ίδρυμα στο οποίο βρίσκονται μέσα, μπορεί με κάποιο τρόπο να διαπιστώσει και να επικοινωνήσει με την πρεσβεία ή με τον οποιονδήποτε, ούτως ώστε να πάρει τα αντίστοιχα έγγραφα.
      Τους δίνεται εδώ αυτή η γενικευμένη κατάσταση της μη τήρησης των νόμων, στο να ξέρουν, δηλαδή, οι αλλοδαποί ότι όταν έρχονται στην Ελλάδα δεν χρειάζεται να έχουν χαρτιά, δεν χρειάζεται καν να τηρήσουν τίποτα και ότι μπορούν να λένε ψέματα ανά πάσα στιγμή στο ελληνικό κράτος. Και δεν χρειάζεται να στενοχωριούνται, γιατί κάποιες «μη κυβερνητικές οργανώσεις» -το «μη κυβερνητικές» το βάζω σε πολλά εισαγωγικά- θα πιέσουν, ούτως ώστε κάποτε να έρθει στο ελληνικό κράτος η κατάλληλη νομοθετική ρύθμιση, που θα τους άρει όλες αυτές τις δυσκολίες, ώστε να έχουν όλες τις ευκαιρίες και όλες τις παροχές που έχει ο οποιοσδήποτε έχει όλα τα προσόντα, αλλά και τα απαραίτητα πιστοποιητικά, είτε είναι Έλληνας είτε αλλοδαπός. 
      Και αυτό το άρθρο είναι πολύ προβληματικό και θα θέλαμε να υπάρξουν κάποιες αλλαγές στις συγκεκριμένες ρυθμίσεις. 
      Σας ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ, κύριε Πολατίδη και γιατί ολοκληρώσατε εγκαίρως. 
      Ήδη έχουν περατωθεί οι αγορεύσεις των εισηγητών και των ειδικών αγορητών. 
      Εισερχόμαστε τώρα στους αγορητές, που είναι εγγεγραμμένοι επί της αρχής. 
      Το λόγο έχει ο Βουλευτής της Νέας Δημοκρατίας στο Νομό Λαρίσης κ. Μάξιμος Χαρακόπουλος. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κύριε Πρόεδρε, μπορώ να κάνω χρήση του πενταλέπτου μου τώρα ή μετά;
      ΠΡΟΕΔΡΕΥΩΝ (Αναστάσιος Νεράντζης): Μετά τον κ. Χαρακόπουλο, κύριε Υπουργέ. 
      Κύριε Χαρακόπουλε, έχετε το  λόγο. 
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η μοίρα κάθε χώρας είναι άρρηκτα συνδεδεμένη με την παιδεία των πολιτών της. 
      Τις τελευταίες δεκαετίες, αυτά που έγιναν από την πλευρά της πολιτείας για την αναβάθμιση του εκπαιδευτικού μας συστήματος και της λειτουργίας του εν γένει δεν ήταν αρκετά. Κάθε προσπάθεια προσέκρουε σε χρόνιες αγκυλώσεις και ιδεοληψίες, μ’ άλλα λόγια, στην προάσπιση των κεκτημένων που αποτελούσε την κυρίαρχη προτεραιότητα όλων όσων κινούνται στο πεδίο του φθηνού λαϊκισμού. 
      Η Κυβέρνηση της Νέας Δημοκρατίας, εμπράκτως απέδειξε τη συνέπειά της στην υλοποίηση του κυβερνητικού της προγράμματος στον τομέα της παιδείας. Προχώρησε στην ψήφιση του νόμου-πλαισίου για την τριτοβάθμια εκπαίδευση, προεκτείνοντάς τον και με νόμο για τις μεταπτυχιακές σπουδές, υλοποιώντας, δηλαδή, κάτι που αποτελεί αυτονόητη αρχή για τη δομή λειτουργίας των πανεπιστημίων όλου του πολιτισμένου κόσμου. 
      Προχώρησε, επίσης, στη λειτουργία του Διεθνούς Πανεπιστημίου Θεσσαλονίκης, ενώ επιχειρεί να θωρακίσει θεσμικά, το πλαίσιο λειτουργίας των κέντρων ελευθέρων σπουδών. Με την καθιέρωση του «10» ως βάση εισαγωγής στα πανεπιστήμια, απέτρεψε τον ευτελισμό στον οποίο μαθηματικά οδηγούνταν οι εισαγωγικές εξετάσεις. 
      Κυρίες και κύριοι συνάδελφοι, το υπό συζήτηση σχέδιο νόμου για την παιδεία, κινείται ακριβώς στην ίδια φιλοσοφία. Επιχειρεί να δώσει αφ’ενός τέλος σε χρονίζοντα προβλήματα της εκπαίδευσης και των εκπαιδευτικών και αφ’ ετέρου να κοιτάξει κατάματα τη νέα πραγματικότητα, που διανοίγεται δίνοντας απαντήσεις στα προβλήματα που τη συνοδεύουν. 
      Πιο συγκεκριμένα, λαμβάνεται μέριμνα για την κατοχύρωση ή τη συγκεκριμενοποίηση των επαγγελματικών δικαιωμάτων ορισμένων τμημάτων της τριτοβάθμιας εκπαίδευσης, που ως τώρα λειτουργούσαν σε θολό καθεστώς, αναφορικά με τα επιστημονικά ή τα επαγγελματικά τους δικαιώματα. 
      Παράλληλα, στο πλαίσιο του πνεύματος της Συνθήκης της Μπολόνια, όπου  υπάρχουν εξειδικευμένες ανάγκες στη δευτεροβάθμια εκπαίδευση που δεν καλύπτονται από το περιεχόμενο σπουδών τμημάτων της ημεδαπής, μπορεί να ορίζεται ως προσόν διορισμού, ισότιμο πτυχίο ιδρύματος της αλλοδαπής. Άλλωστε, η επιστημονική κινητικότητα και ευελιξία αποτελεί εκπαιδευτικό ζητούμενο της νέας εποχής. 
      Κυρίες και κύριοι συνάδελφοι, με το παρόν σχέδιο νόμου, δίνεται τέλος στην ομηρία των αναπληρωτών και των ωρομισθίων καθηγητών, οι οποίοι παρά τη διδακτική τους εμπειρία και την επιστημονική τους επάρκεια -που σε πολλές περιπτώσεις έχει επιβεβαιωθεί και σε  διαγωνισμούς του Α.Σ.Ε.Π.- δεν είχα δει έως σήμερα να λαμβάνεται κάποια μέριμνα και γι’ αυτούς. 
      Η δρομολόγηση του διορισμού τους, θα δώσει σάρκα και οστά στις ελπίδες και στις προσδοκίες τους. Είναι μια πράξη κοινωνικής δικαιοσύνης, που επιβεβαιώνει τη διάσταση της ανθρωποκεντρικής πολιτικής του Υπουργείου Παιδείας. Λυπούμαι, διότι άκουσα από κάποιες πλευρές τις Αντιπολίτευσης και πάλι τους γνωστούς αφορισμούς για βόλεμα δικών μας παιδιών. Με τέτοιες αντιλήψεις, αγαπητοί συνάδελφοι, απαξιώνονται θεσμοί όπως το Α.Σ.Ε.Π.. 
      Επιπροσθέτως, γίνεται προσπάθεια, με ειδική διάταξη να καλυφθούν τα κενά εκπαιδευτικών στην πρωτοβάθμια εκπαίδευση, κενά που έχουν δημιουργήσει και στρεβλώσεις, λόγω υψηλής ζήτησης των αντίστοιχων σχολών στις πανελλήνιες εξετάσεις. 
      Υπάρχει πρόβλεψη, ώστε να αντιμετωπιστεί το θέμα των κενών που δημιουργούνται κάθε χρόνο, εξαιτίας της αιφνίδιας παραίτησης εκπαιδευτικών της πρωτοβάθμιας και δευτεροβάθμιας εκπαίδευσης. Η πρόβλεψη αυτή, επεκτείνεται και για τους αποσπασμένους εκπαιδευτικούς του εξωτερικού, με στόχο να αποφευχθούν δυσλειτουργίες στα σχολεία και η σχολική χρονιά να ξεκινήσει ομαλά, χωρίς τα συνήθη προβλήματα, μεταξύ των οποίων και χιλιάδες χαμένες σχολικές ώρες. 
      Κυρίες και κύριοι συνάδελφοι, το υπό συζήτηση σχέδιο νόμου προχωρεί και πιο πέρα. Θέτει το θέμα της καταλληλότητας των εγκαταστάσεων των ιδιωτικών εκπαιδευτηρίων, που σε πολλές περιπτώσεις δεν πληρούν τις εκπαιδευτικές προδιαγραφές. Προβλέπει ως προς αυτό ακόμη και τη διακοπή της λειτουργίας τους, προσφέροντας, όμως, τη δυνατότητα τριετούς μεταβατικής περιόδου, καθ’ ότι δεν μπορεί να φανεί ανάλγητο μ’ ένα θέμα τόσο ευαίσθητο, δηλαδή της εξασφάλισης της ομαλής εκπαιδευτικής διαδικασίας. 
      Ιδιαίτερη αναφορά θα ήθελα να κάνω και στον υποχρεωτικό χαρακτήρα που λαμβάνει πλέον η φοίτηση στα νηπιαγωγεία, με την παράλληλη δημιουργία βιβλιαρίου υγείας για τα παιδιά. 
      Κύριε Υπουργέ, ως πατέρας νηπίων, θα σας έλεγα ότι ευχής έργο, θα είναι η καθιέρωση διετούς νηπιακής εκπαίδευσης στο μέλλον, κάτι άλλωστε που οι συνθήκες το επιβάλλουν. 
      Κυρίες και κύριοι συνάδελφοι, δεν πρέπει να παραλείψουμε να μνημονεύσουμε τα άρθρα του νόμου, που αναφέρονται στη διά βίου μάθηση, ένα κομβικό ζήτημα, που προωθεί την κοινωνική συνοχή. Η Ελλάδα, ως γνωστόν, είναι μια χώρα που στις μεγαλύτερες ηλικίες έχει μορφωτικό έλλειμμα. Μόλις τις τελευταίες δεκαετίες έχει αμβλυνθεί το χάσμα με τη Δυτική Ευρώπη. Αν μάλιστα ληφθεί υπ’ όψιν πως η αγορά εργασίας απαιτεί συνεχώς αυξανόμενες και διαφοροποιημένες δεξιότητες, τότε γίνεται περαιτέρω κατανοητή η αποδιδόμενη έμφαση στη διά βίου μάθηση και στη συνεχή επιμόρφωση και το Υπουργείο Παιδείας, ανταποκρινόμενο στην πρόκληση της εποχής, λαμβάνει μέριμνα για εκπαιδευτές και εκπαιδευόμενους, προωθώντας παράλληλα μέτρα, που διευκολύνουν, προωθούν και ενισχύουν τις διαδικασίες εκπαίδευσης και επιμόρφωσης. 
      Τέλος, ιδιαίτερη αναφορά θα πρέπει να γίνει στη ρύθμιση, που αφορά στις σχολικές μονάδες που λειτουργούν στα ειδικά καταστήματα κράτησης νέων, με την οποία εξασφαλίζεται η δυνατότητα μόρφωσης όλων των κρατουμένων, αλλοδαπών και ημεδαπών. 
      Κυρίες και κύριοι συνάδελφοι, η Κυβέρνηση της Νέας Δημοκρατίας απέδειξε ότι στα εκπαιδευτικά θέματα αφουγκράζεται το καινούργιο και δεν θεωρεί τα χρονικά περιθώρια άπειρα και την επιβολή λύσεων αυτοματοποιημένη. Δεν αρκείται, με άλλα λόγια, σε διαπιστώσεις και περιγραφή των χρόνιων παθογενειών. Στέκεται απέναντι σε όλους όσους μάχονται, με την επιτηδευμένη ανοχή κάποιων, το αυτονόητο, αναμένοντας ουτοπικές λύσεις. Στέκεται απέναντι σ’ αυτούς, που επιθυμούν να μην αλλάξει τίποτα και απλώς κινδυνολογούν, για να διασφαλίσουν την απολαβή καταχρηστικών δικαιωμάτων. 
      Η εκπαιδευτική πολιτική της νέας διακυβέρνησης έχει αποδείξει ότι κινείται από το 2004, με γνώμονα μια μεταρρυθμιστική συνέπεια, που στόχο έχει να βάλει τις βάσεις, για μια παιδεία ανταποκρινόμενη στις σύγχρονες εκπαιδευτικές απαιτήσεις, απαιτήσεις, που αποτελούν αναγκαία προϋπόθεση, για να στηρίξουν το κοινωνικό οικοδόμημα. 
      Η επένδυση στην παιδεία είναι επένδυση σ’ ένα καλύτερο αύριο και χρέος μας είναι, να μην το στερήσουμε από τα παιδιά μας, αλλά να εργαστούμε γι’ αυτό με συνέπεια και επιμονή. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Χαρακόπουλε. 
      Ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης έχει το λόγο για μια πεντάλεπτη παρέμβαση. 
      Ορίστε, κύριε Υπουργέ. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Νιώθω την ανάγκη, πριν τοποθετηθώ επί της ουσίας και επί του συνόλου, κύριε Πρόεδρε, να κάνω δύο παρατηρήσεις για σχόλια συναδέλφων. 
      Κατέθεσε πριν από λίγο ο συνάδελφος του ΠΑ.ΣΟ.Κ. και ειδικός εισηγητής κ. Μπόλαρης στα Πρακτικά κάποιες οδηγίες της Ευρωπαϊκής Ένωσης, για τον τρόπο του νομοθετείν. 
      Νοιώθω, λοιπόν, την ανάγκη να πω ότι τα δεκαεννέα χρόνια που κυβέρνησε τον τόπο το ΠΑ.ΣΟ.Κ., κατέθεσε σε αριθμό περισσότερα σχέδια νόμου από αυτά που ψηφίστηκαν στην Ομοσπονδιακή Βουλή της Γερμανίας από το 1949 μέχρι το 2008, μιας χώρας δηλαδή, η οποία έχει αυστηρό και γραφειοκρατικό σύστημα. Πολλά δε εξ αυτών των νομοσχεδίων ήταν ελλιπή. Και αν αναγκαζόμαστε σήμερα να καταθέσουμε τέτοια σχέδια που αναφέρονται σε πολλά και διαφορετικά προβλήματα, οργανωτικά και λειτουργικά της εκπαίδευσης, αυτό γίνεται για να συμπληρώσουμε ελλείψεις, ή για να διορθώσουμε λάθη νομοσχεδίων, που τότε η δική τους κυβέρνηση είχε ψηφίσει.
      Θέλω να αποδομήσω την επιχειρηματολογία του, στο σύνολό της, αναφερόμενος στο άρθρο 8, στο οποίο εκτενώς αναφέρθηκε για να ασκήσει κριτική στο νομοσχέδιο και να πω ότι ουσιαστικά το άρθρο 8, έρχεται να καλύψει το κενό του ν. 3027/2002, του νόμου δηλαδή που ψήφισε το ΠΑ.ΣΟ.Κ., το οποίο δεν φρόντισε να θεσμοθετήσει την εξουσιοδότηση που έδωσε στη διοίκηση, για  να καθορίσει με υπουργική απόφαση τους όρους και τα κριτήρια για την πρόσληψη των αναπληρωτών και  των ωρομισθίων. 
      Εμείς, κύριε συνάδελφε, δεν μεταβάλαμε τον τρόπο πρόσληψης. Τα ίδια κριτήρια με εσάς χρησιμοποιούμε και θεραπεύουμε το δικό σας σφάλμα, τη δική σας παράλειψη. 
      Εάν αυτήν τη στιγμή, εκ του μηδενός επανοικοδομούσαμε το σύστημα, θα προσθέταμε ίσως και κάποιες άλλες παραμέτρους, τις οποίες εσείς αγνοήσατε. Και θα το κάνουμε, να είστε βέβαιος, τη στιγμή που θα είμαστε έτοιμοι για μια συνολική μεταρρύθμιση στην πρωτοβάθμια και τη δευτεροβάθμια εκπαίδευση. Προς το παρόν, διορθώνουμε και συμπληρώνουμε δικά σας λάθη, για να μπορέσει να λειτουργήσει εύρυθμα το σύστημα. 
      Επίσης, θα ήθελα να κάνω μια παρατήρηση στο συνάδελφο του Κομμουνιστικού Κόμματος, ο οποίος αναφέρθηκε στη θεσμοθέτηση του δημόσιου νηπιαγωγείου και στην έλλειψη υποδομών. Θα ήθελα να του πω ότι στο δικό μας προγραμματισμό, από σήμερα που μιλάμε μέχρι το 2012, έχει ενταχθεί η κατασκευή οκτακοσίων τριάντα τριών δημόσιων νηπιαγωγείων σε ολόκληρη τη χώρα, με όλες τις σύγχρονες προδιαγραφές, για να καλυφθεί αυτό το κενό που κληρονομήσαμε.
      Να πω και κάτι ακόμη, κύριε Πρόεδρε. Επειδή ειπώθηκε εδώ ότι δεν κάναμε δημόσιο διάλογο, θα ήθελα να παραπέμψω, στην εισήγηση που έγινε κατά την ακρόαση των φορέων στον εκπρόσωπο των αναπληρωτών. Υιοθετήσαμε πλήρως, μα πλήρως, στο 100% την εισήγηση και τις προτάσεις της Ενώσεως Αναπληρωτών της Ελλάδος, οι οποίοι και ευχαρίστησαν την Κυβέρνηση, γιατί για πρώτη φορά ανταποκρίθηκε τόσο άμεσα και αποτελεσματικά, σε αίτημα το οποίο εκκρεμούσε για πάρα πολλά χρόνια. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Ο κ. Παπουτσής έχει το λόγο, για μια τρίλεπτη παρέμβαση.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Είναι εξαιρετικά ατυχής η προσπάθεια του κυρίου Υπουργού, να αποδομήσει το βασικό επιχείρημα του εισηγητού μας του κ. Μπόλαρη, ο οποίος αναφέρθηκε στο σχέδιο νόμου, ότι είναι ένα κλασσικό παράδειγμα κακής νομοθέτησης, το οποίο μάλιστα αντιβαίνει στις εντολές, στις κατευθύνσεις του ιδίου του Πρωθυπουργού, του κ. Καραμανλή, στην από 18 Ιουλίου του 2006 εγκύκλιό του, με την οποία στην πραγματικότητα ορίζει, απευθυνόμενος προς όλους τους Υπουργούς της Νέας Δημοκρατίας, ότι είναι υποχρεωμένοι να συμμορφώνονται στη διοργανική συμφωνία της Ευρωπαϊκής Ένωσης, για καλύτερη νομοθέτηση. Αναφέρω τους κωδικούς 2003/C, 321/01, του Ευρωπαϊκού Κοινοβουλίου, του Συμβουλίου και της Ευρωπαϊκής Επιτροπής.
      Κύριε Πρόεδρε, απευθυνόμαστε και σ’ εσάς, απευθυνόμαστε και στο Σώμα, σ’ όλους τους συναδέλφους: Θεωρούμε ότι το συγκεκριμένο νομοσχέδιο, αντίκειται πλήρως σ’ αυτήν τη διοργανική συμφωνία, δεδομένου ότι δεν δικαιολογείται σε καμμία περίπτωση η αναγκαιότητα όλων των ρυθμίσεων, δεν πείθει για την καταλληλότητα και την αναλογικότητα των ρυθμίσεων αυτών και βεβαίως, δεν έχει κανένα σκοπό. 
      Είναι περίπου προφανές για όλους τους συναδέλφους ότι προκειμένου να καταλάβουμε, να κατανοήσουμε περί τίνος πρόκειται σε κάθε άρθρο, θα πρέπει να ανατρέξουμε στην εισηγητική έκθεση, χωρίς να είμαστε και βέβαιοι ότι θα βρούμε του λόγου το αληθές και τον πραγματικό σκοπό της συγκεκριμένης διάταξης.
      Δεύτερον, δεν είναι καθόλου σαφές, είναι εξαιρετικά περίπλοκο και επιπλέον, δεν εναρμονίζεται με το σύνολο του υπερκειμένου κανονιστικού πλαισίου, καθώς επιχειρεί να περιγράψει τις διατάξεις για το Α.Σ.Ε.Π. και παραβιάζει βασικές έννοιες του νομικού μας πολιτισμού, ενώ συμβάλλει σε πλήρη ανασφάλεια του δικαίου. Αυτό δεν αντίκειται στα όρια ούτε της χρηστής διοίκησης, ούτε της ορθής οδού για τη νομοθετική εργασία. 
      Γι’ αυτό το λόγο ο κ. Μπόλαρης κι εμείς, οι συνάδελφοι του ΠΑ.ΣΟ.Κ., επιμένουμε ότι είναι ένα νομοσχέδιο το οποίο στην πραγματικότητα μοιάζει με άλμπουμ φωτογραφικών ρυθμίσεων. Δεν έχει καμμία σχέση με την παράδοση του νομικού μας πολιτισμού και γι’ αυτό το λόγο, είχαμε ζητήσει και στην επιτροπή και ζητούμε και σήμερα από την Κυβέρνηση να δει με ποιον τρόπο θα μπορεί στο μέλλον να νομοθετεί καλύτερα και κυρίως να το αξιοποιήσουν όλοι οι συνάδελφοι ως κακό παράδειγμα νομοθετικής εργασίας. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Παπουτσή. 
      Το λόγο έχει ο Βουλευτής του ΠΑ.ΣΟ.Κ. στο νομό Ηρακλείου κ. Σκουλάς. 
      ΙΩΑΝΝΗΣ ΣΚΟΥΛΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ακούσαμε τον κύριο Υπουργό να δικαιολογεί πάλι τα αδιέξοδα της παιδείας με το γνωστό ανέκδοτο «για όλα φταίει το ΠΑ.ΣΟ.Κ.». Καλό το ανέκδοτο, αλλά δεν έχει πλέον δράκο! 
      Το νομοσχέδιο που συζητάμε σήμερα δεν δίνει σε καμμιά περίπτωση λύση στα  μεγάλα και δυσεπίλυτα προβλήματα που αντιμετωπίζει η δημόσια και «δωρεάν» πλέον παιδεία. Δεν δίνει λύση στην υποχρηματοδότηση που κάθε χρόνο υποβαθμίζει τη δημόσια εκπαίδευση. Δεν δίνει λύση στην τεράστια υπερσυγκέντρωση εξουσιών στον Υπουργό. Δεν δίνει λύση στα μεγάλα κενά ανθρώπινου δυναμικού που παρατηρούνται σε ολόκληρη την επικράτεια σε επίπεδο πρωτοβάθμιας και δευτεροβάθμιας εκπαίδευσης. Πάνω απ’ όλα, όμως, δεν προσφέρει ένα όραμα κι ένα μακροπρόθεσμο στόχο, πάνω στον οποίο θα προχωρήσουμε σε δομικές αλλαγές, για να βγάλουμε τη δημόσια εκπαίδευση από το σημερινό αδιέξοδο και το σημερινό τέλμα. Το τέλμα το οποίο οφείλεται στην διακυβέρνηση της Νέας Δημοκρατίας.
      Αντίθετα, με το παρόν νομοσχέδιο επιχειρεί η Κυβέρνησή σας και το Υπουργείο να προχωρήσει σε διορθωτικές κινήσεις. Επιχειρεί να διορθώσει λάθη και παραλείψεις, με φανερό στόχο όμως την υφαρπαγή της ψήφου των εκπαιδευτικών με πρόσκαιρες παρεμβάσεις. 
      Κατ’ αρχήν, είναι φανερό ότι δεν αντιμετωπίζεται το μείζον πρόβλημα που υπάρχει με τους διορισμούς των εκπαιδευτικών. Η διαδικασία του Α.Σ.Ε.Π. μπαίνει στο περιθώριο, με σαφή επιδίωξη την ικανοποίηση «ημετέρων». Ακόμη και ο δικός σας ν. 3255/2004 καταστρατηγείται βάναυσα, όπως καταδεικνύουν τα στοιχεία που ήρθαν στην Επιτροπή Μορφωτικών Υποθέσεων. 
      Σύμφωνα, λοιπόν, με αυτά τα στοιχεία, οι προσλήψεις για το 2007-2008 για παράδειγμα στους θεολόγους έγιναν σε ποσοστό μόλις 44,7% μέσω Α.Σ.Ε.Π. και σε ποσοστό 55,3% εκτός Α.Σ.Ε.Π., για τους φιλόλογους σε ποσοστό εκτός Α.Σ.Ε.Π. φθάνει στο 44% και με Α.Σ.Ε.Π. στο 55% ενώ ακόμη χειρότερα είναι τα πράγματα για τους γυμναστές το 2006 με ποσοστό να φθάνουν το 84,7%, εκτός Α.Σ.Ε.Π. και μόνο στο 15,6% με Α.Σ.Ε.Π.. Τα ποσοστά αυτά επιβεβαίωσε και ο Πρόεδρος του Συλλόγου Επιτυχόντων και μη Διορισθέντων Α.Σ.Ε.Π., κάνοντας λόγο για ένα συνολικό ποσοστό της τάξεως του 57% για τους εκτός Α.Σ.Ε.Π. και της τάξεως του 43% για τους επιτυχόντες εντός Α.Σ.Ε.Π..
      Κατορθώσατε, λοιπόν, να αντιστρέψετε πλήρως το 60%-40% του δικού σας νόμου.
      Τα προβλήματα όμως με τις διατάξεις για το ανθρώπινο προσωπικό δεν σταματάνε εδώ. Στο άρθρο 5 προβλέπονται διαδικασίες, ώστε να προχωρήσει η ενσωμάτωση των ωρομισθίων και αναπληρωτών στο μόνιμο εκπαιδευτικό προσωπικό. Δυστυχώς και αυτή η διαδικασία φαίνεται να είναι πρόχειρα οργανωμένη, καθώς δεν στηρίζεται σ’ ένα μακροπρόθεσμο σχεδιασμό, αλλά στα πλαίσια μιας κοντόφθαλμης και βραχυπρόθεσμης πολιτικής. Η έλλειψη αυτού του προγραμματισμού θα οδηγήσει ξανά αναπόφευκτα σε μια πρόσκαιρη, αλλά όχι οριστική λύση του προβλήματος. Αντίθετα, θα οδηγήσει νέες στρατιές ωρομισθίων και αναπληρωτών που θα επιχειρήσετε στο μέλλον να ρυθμίσετε μ’ ένα νέο νομοσχέδιο διορθωτικού και πάλι χαρακτήρα. 
      Όσον αφορά την βεβαίωση τρίμηνης παιδαγωγικής επιμόρφωσης Α.Σ.ΠΑΙ.Τ.Ε. δείχνει ότι δεν μπορεί να βοηθήσει πραγματικά στην εκπαιδευτική διαδικασία. Το μόνο που δημιουργεί είναι ερωτηματικά. Ερωτηματικά ως προς τους αποδέκτες, το στόχο που εξυπηρετεί και τις προοπτικές που δημιουργεί για το μέλλον. 
      Έντονος είναι ο προβληματισμός που υπάρχει για το άρθρο 15, που ορίζει τη θητεία των αποσπασμένων εκπαιδευτικών σε ευρωπαϊκά σχολεία. Αφήνετε εκτός της διαδικασίας εκπαιδευτικούς, που περίμεναν υπομονετικά τη σειρά τους για χρόνια, ώστε να αποσπαστούν σε σχολεία του εξωτερικού. Η απόφασή σας είναι άδικη! Άδικη, γιατί δημιουργεί εκπαιδευτικούς δυο ταχυτήτων, εκείνους που πέτυχαν στο διαγωνισμό και διορίστηκαν κι εκείνους που πέτυχαν στο διαγωνισμό και δεν διορίζονται, καθώς η Κυβέρνηση και το Υπουργείο Παιδείας αποφάσισε γι’ αυτό. 
      (Στο σημείο αυτό, την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Αφετέρου το άρθρο 15 είναι αντισυνταγματικό, καθώς παραβιάζει το άρθρο 4 του Συντάγματος περί ισότητας των Ελλήνων πολιτών. Κατά συνέπεια, η ρύθμιση αυτή μπορεί εύκολα να προσβληθεί στα δικαστήρια και να καταστεί προβληματική. Είναι, λοιπόν, απολύτως αναγκαίο να υπάρξει ρύθμιση που δεν θα κάνει διακρίσεις μεταξύ των εκπαιδευτικών και δεν θα δημιουργεί κάστες προνομιούχων και μη προνομιούχων. 
      Αναφορικά με τα μουσικά σχολεία, είναι επιβεβλημένη η ανάγκη να προχωρήσετε σε μια ρύθμιση, που αφενός δεν θα θίγει όσους ξεκίνησαν και στήριξαν το θεσμό των μουσικών σχολείων πριν από δεκαπέντε χρόνια, τότε που δεν υπήρχαν πτυχία από την ανώτατη και ανώτερη εκπαίδευση. Πρέπει όμως, να είμαστε προσεκτικοί, καθώς είναι ανάγκη να τεθεί ένα όριο για την ενσωμάτωση αυτών των παραδοσιακών μουσικών στη δευτεροβάθμια εκπαίδευση. Αφετέρου μια ρύθμιση που δεν θα θίγει τα εργασιακά δικαιώματα όσων προέρχονται από πανεπιστημιακές σχολές και Τ.Ε.Ι.. 
      Ο σεβασμός απέναντι στους παραδοσιακούς μουσικούς και στα παραδοσιακά όργανα, που ακόμα και σήμερα είναι δύσκολο να διδαχτούν στα ωδεία, σε συνδυασμό με την προώθηση νέων μουσικών με θεωρητική κατάρτιση, είναι ο συνδυασμός που μπορεί να οδηγήσει στην καλύτερη και πιο επιτυχημένη λειτουργία των μουσικών σχολείων. 
      Κυρίες και κύριοι συνάδελφοι, το παρόν νομοσχέδιο είναι σαφώς κατώτερο των περιστάσεων. Επιχειρεί με μικρές αλλαγές να λύσει μεγάλα και σοβαρά προβλήματα που αντιμετωπίζει η δημόσια και δωρεάν εκπαίδευση στη χώρα μας, προβλήματα που δημιουργήθηκαν όμως από τις δικές σας πράξεις και παραλείψεις στα πάνω από τέσσερα χρόνια που κυβερνάτε. Έτσι, φτάσαμε στο σημερινό αδιέξοδο, ένα αδιέξοδο που είναι δύσκολο να το ξεπεράσουμε, εάν προχωρείτε μ’ αυτά τα βήματα, τα άτολμα και τα συγκρατημένα. Ο χώρος της δημόσιας παιδείας απαιτεί αλλαγές. Απαιτεί ριζικές αλλαγές, απαιτεί όραμα και μακροπρόθεσμο στόχο. Απαιτεί διάλογο. Πάνω από όλα όμως απαιτεί γενναία χρηματοδότηση από την Κυβέρνηση της Νέας Δημοκρατίας, την οποία αρνείται πεισματικά. 
      Όσο ακολουθείτε αυτήν την τακτική, κύριε Υπουργέ, κυρίες και κύριοι συνάδελφοι της Νέας Δημοκρατίας,  τα προβλήματα μπορεί προσωρινά να καλύπτονται, όμως σε καμμία περίπτωση δεν μπορεί να λυθούν. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Σκουλά. 
      Ο Βουλευτής της Νέας Δημοκρατίας κ. Μιχαήλ Παπαδόπουλος έχει το λόγο. 
      ΜΙΧΑΛΗΣ ΠΑΠΑΔΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η παιδεία είναι χώρος συνάντησης εθνικής συνεννόησης και συνεργασίας των πολιτικών δυνάμεων. Πάντα έτσι λέμε. Τελικά, αποδεικνύεται για άλλη μια φορά στην πράξη και σήμερα ότι μόνο αυτό δεν ισχύει. Νομίζω ότι κάποια στιγμή πρέπει να αναλογιστούμε όλοι τις ευθύνες μας, γιατί είναι ευθύνες που αφορούν και τον καθένα μας προσωπικά και τα πολιτικά κόμματα. 
      Θεωρώ ότι κάνουν λάθος όσοι επιχειρούν να μετατρέψουν και πάλι το χώρο της παιδείας σε χώρο μικροκομματικών αντιπαραθέσεων. Θεωρώ ότι κάνουν λάθος όσοι κινούνται αποκλειστικά και μόνο στο χώρο των εντυπώσεων. Πιστεύω ότι κάνουν λάθος όσοι βλέπουν συνεχείς θυελλώδεις αντιδράσεις στην πρωτοβάθμια και στη δευτεροβάθμια εκπαίδευση. 
      Κανένας, βέβαια, δεν ισχυρίζεται ότι το σημερινό νομοσχέδιο λύνει όλα τα προβλήματα στο χώρο της παιδείας. Κανένας όμως δεν μπορεί να αρνηθεί ότι δρομολογούμε σειρά μεταρρυθμίσεων που οδηγούν με σιγουριά στην αναβάθμιση της δημόσιας εκπαίδευσης. Πιστεύω ότι, για άλλη μια φορά, τολμούμε τη σύγκριση ανάμεσα σε αυτά που γίνονται σήμερα, αυτά που έγιναν ή δεν έγιναν καθόλου τα προηγούμενα χρόνια. 
      Κυρίες και κύριοι συνάδελφοι, τα πρώτα θετικά αποτελέσματα για την κοινωνία, την οικονομία, την πατρίδα μας άρχισαν ήδη να εμφανίζονται. Κι εμείς φιλοδοξούμε και αισιοδοξούμε για τη νέα γενιά της πατρίδας μας. Φιλοδοξούμε και αισιοδοξούμε για την Ελλάδα που μετεξελίσσεται σε σημαντικό εκπαιδευτικό κέντρο της νοτιοανατολικής Ευρώπης. 
      Μιας και μιλάω για τη νέα γενιά, θέλω να σας πω ότι παρακολούθησα το μεσημέρι στην ΕΤ3 τη συνέντευξη του Αρχηγού της Αξιωματικής Αντιπολίτευσης. Αναφέρθηκε πάρα πολλές φορές στη νέα γενιά νομίζω οκτώ ή εννέα. Η αναφορά του δεν είχε μια πρόταση συγκεκριμένη. Λυπάμαι και θα παρακαλέσω τους συναδέλφους του ΠΑ.ΣΟ.Κ. που παρακολουθούν το κοινοβουλευτικό έργο, να τον ενημερώσουν, γιατί θεωρώ ότι δεν έχει ενημερωθεί για τα βήματα που έχουν γίνει για τη νέα γενιά. 
      Κυρίες και κύριοι συνάδελφοι, έχουμε την τόλμη να συνεχίσουμε, να χαράξουμε την πολιτική της παιδείας που θα χαρακτηρίζεται από συνέχεια, συνέπεια και όραμα, να διαμορφώσουμε ένα σύστημα εκπαίδευσης που θα έχει διάρκεια, σταθερότητα, αλλά και ευελιξία προσαρμογής στην ταχύτατα αναπτυσσόμενη γνώση. Να κτίσουμε δηλαδή –και θέλουμε να το κτίσουμε όλοι μαζί- το σχολείο του μέλλοντος και να μετατρέψουμε την πατρίδα μας σε κέντρο παιδείας, πολιτισμού για ολόκληρη την ευρύτερη περιοχή μας. Σίγουρα το εκπαιδευτικό σύστημα για το 2010 δεν μπορεί να είναι ένα σύστημα στατικό, ένα σύστημα ξεπερασμένο από τη διαρκή παραγωγή νέων γνωστικών δεδομένων. Δεν μπορεί, σε καμμία περίπτωση, να είναι ένα σύστημα απομονωμένο απ’ ό,τι συμβαίνει στο διεθνή χώρο και ιδιαίτερα στην Ευρωπαϊκή Ένωση. 
      Ξεκινούμε από τα θετικά του συστήματος. Κρατούμε ό,τι θετικό έχει δημιουργηθεί στα χρόνια που πέρασαν. Το αναγνωρίζουμε, το συμπληρώνουμε, το βελτιώνουμε. Ένα τέτοιο ρόλο –όπως ήταν και η απάντηση του Υπουργού προηγουμένως- παίζει το σημερινό νομοσχέδιο. Ταυτόχρονα, όμως, εντοπίζουμε τις ενότητες των βασικών προβλημάτων και προωθούμε τις λύσεις που απαιτούνται. Χωρίς σύγχρονη παιδεία, χωρίς εκπαιδευτικό σύστημα μακράς πνοής, δεν μπορεί να υπάρξει λύση σε κανένα πρόβλημα. Και για όλα, κυρίες και κύριοι συνάδελφοι, χρειάζεται σεβασμός στους εκπαιδευτικούς μας. Απαιτούνται ξεκάθαρες κουβέντες και σίγουρα λόγια. 
      Όταν ρυθμίζουμε θέματα λειτουργίας των σχολείων –αυτό που καταφέρνουμε άμεσα- μειώνουμε τις πιθανότητες να εμφανίζονται φαινόμενα που κάθε χρόνο, δυστυχώς, συναντούμε στην έναρξη ή στα μέσα της σχολικής χρονιάς, όπου παρατηρείται καθυστέρηση στην πλήρωση των κενών θέσεων των εκπαιδευτικών λόγω αναίτιων ακυρώσεων αποσπάσεων ή παραιτήσεις και αποχωρήσεις λόγω συνταξιοδότησης εκπαιδευτικών. Λιγότερες δυσλειτουργίες που παρουσιάζονται αιφνίδια είτε λόγω κενών θέσεων του νομοθετικού πλαισίου, σημαίνει αυτόματα περισσότερη συγκέντρωση εκπαιδευτικών, καθηγητών και δασκάλων. Άρα, είναι ένα νομοθέτημα που στοχεύει στην ουσία της εκπαίδευσης, που λύνει σημαντικά διαδικαστικά θέματα.
      Στο παρόν νομοσχέδιο αποσαφηνίζονται θέματα προϋπηρεσίας των αναπληρωτών και των ωρομίσθιων καθηγητών. Συγκεκριμένα: κωδικοποιούμε την προσμέτρηση προϋπηρεσίας που δίνει ένα πλαίσιο αντικειμενικής αποτύπωσης της προϋπηρεσίας για πρώτη φορά. Αποκαθίστανται ανισότητες σε βάρος των εκπαιδευτικών που υπηρετούν στα σχολεία δεύτερης ευκαιρίας. Ουσιαστικά, ό,τι ισχύει για το σχολείο της δευτεροβάθμιας εκπαίδευσης, ισχύει και για τα σχολεία δεύτερης ευκαιρίας. Το νομοσχέδιο αυτό απελευθερώνει από την ομηρία χιλιάδες καθηγητές και δασκάλους, δίνοντάς τους τη δυνατότητα να μονιμοποιηθούν και παράλληλα βάζει ξεκάθαρους κανόνες, για πόσο καιρό μπορεί  κάποιος να μείνει στην αναπλήρωση και στη συνέχεια, να περνά εντός του εκπαιδευτικού συστήματος. Με το σημερινό νομοσχέδιο βγαίνουν από την ομηρία χιλιάδες εκπαιδευτικοί. Σήμερα υπάρχουν χιλιάδες αναπληρωτές και ωρομίσθιοι που προσφέρουν ένα διδακτικό έργο επί σειρά ετών. Επιτέλους, δρομολογείται ο διορισμός τους, εφ’ όσον συμπληρώσουν τριάντα μήνες προϋπηρεσίας. Επιτέλους, τελειώνει η οδύσσεια των χιλιάδων καθηγητών Φυσικής Αγωγής της ολυμπιακής παιδείας. Η Κυβέρνηση υλοποιεί σήμερα τις δεσμεύσεις της απέναντι στους καθηγητές Φυσικής Αγωγής, αξιοποιώντας τους εκπαιδευτικούς αυτούς που εργάστηκαν συστηματικά για την καλλιέργεια του ολυμπιακού ιδεώδους. 
      Ας μου επιτρέψει ο αγαπητός φίλος, κατά τα άλλα, εισηγητής του ΠΑ.ΣΟ.Κ., ν’ αναφερθώ στη ξεκάθαρη θέση του ΠΑ.ΣΟ.Κ., την οποία είπε. Σας διαβεβαιώ ότι από κάποιες ερωτήσεις που έχω, δεν υπάρχει καμμία ξεκάθαρη θέση του ΠΑ.ΣΟ.Κ.. Ούτε υπήρχε ούτε υπάρχει. Η τροπολογία στις 9.12.2003 Βουλευτών της Νέας Δημοκρατίας για την ολυμπιακή παιδεία, δεν πέρασε. Σε ερωτήσεις Βουλευτών της Νέας Δημοκρατίας και του ομιλούντος απαντά η Υφυπουργός και ο Υφυπουργός Παιδείας της κυβέρνησης του ΠΑ.ΣΟ.Κ. ότι θα ρυθμισθεί το θέμα. Και φτάνουμε να έχουμε το εξής αστείο, γιατί περί αστειότητας πρόκειται, όταν η πρώην μ Υφυπουργός είναι στην αντιπολίτευση, να κάνει ακριβώς την ίδια ερώτηση που της δόθηκε από τους Βουλευτές της Νέας Δημοκρατίας. 
      Κυρίες και κύριοι συνάδελφοι, δεν μπορούμε να μιλήσουμε με τη λογική αυτή, δεν μπορούμε να συνεννοηθούμε με αυτή τη λογική που έχετε, γιατί δεν θέλετε να συνεννοηθούμε στα θέματα της παιδείας. 
      Πιστεύω ότι με το νομοσχέδιο αυτό η Κυβέρνηση αποδεικνύει ότι ακολουθεί στην παιδεία μία πολιτική ανοικτών οριζόντων, δίνοντας ρόλο στην ίδια την κοινωνία. Θεωρώ ότι αν οι Βουλευτές του ΠΑ.ΣΟ.Κ. δεν ψηφίσουν τις ρυθμίσεις που γίνονται και για τις οποίες είχαν συγκεκριμένες θέσεις όταν ήταν στην κυβέρνηση, για άλλη μία φορά θα είναι ανακόλουθοι απέναντι στους πολίτες. 	
      Σήμερα ρυθμίζονται επίσης ζητήματα που αφορούν την εκκλησιαστική εκπαίδευση, τη διαπολιτισμική εκπαίδευση και την παιδεία των ομογενών. Εναρμονίζεται η νομοθεσία που αφορά τις αποσπάσεις εκπαιδευτικών στο εξωτερικό με την ευρωπαϊκή πρακτική, ενώ ρυθμίζονται ανθρωπιστικού χαρακτήρα ζητήματα. 
      Τέλος, σήμερα τακτοποιείται μία σειρά γενναίων ρυθμίσεων και τακτοποιούνται αρκετά εκκρεμή ζητήματα, όπως το θέμα της επιλογής διευθυντών και αναπληρωτών διευθυντών στα Ι.Ε.Κ. και αρκετά άλλα.
      Κυρίες και κύριοι συνάδελφοι, με το νομοσχέδιο αυτό ανταποκρινόμαστε για άλλη μία φορά στα αιτήματα της νεολαίας, ανταποκρινόμαστε για άλλη μία φορά στα αιτήματα της εκπαιδευτικής κοινότητας ακολουθώντας μία μακρόπνοη στρατηγική που αναπτύσσεται στον άξονα εκπαίδευση-ανάπτυξη-απασχόληση. Οι θέσεις μας είναι ξεκάθαρες. Τα προβλήματα δεν έχουν κομματικά χρώματα. Οι ευκαιρίες δεν μπορεί να ανήκουν σε λίγους, πρέπει να είναι ευκαιρίες για όλους. Η παιδεία δεν μπορεί παρά να «αγκαλιάζει» όλους τους νέους. Η παιδεία και ο πολιτισμός ενώνουν, συνθέτουν, αναβαθμίζουν και δημιουργούν. 
      Για να προχωρήσουμε σ’ αυτό όλοι μαζί χρειαζόμαστε τη δική σας συναίνεση και στήριξη, γι’ αυτό σας καλώ να ψηφίσετε το νομοσχέδιο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Άννα Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, θα ήθελα πριν ξεκινήσω την τοποθέτησή μου να σας πω ότι πριν από λίγο είδα στο portal, στην ηλεκτρονική σελίδα του «ΣΚΑΪ» μία ανακοίνωση ότι το Ευρωπαϊκό Πανεπιστήμιο της «Δημοκρατίας της Μακεδονίας», ένα ιδιωτικό πανεπιστήμιο –δεν γνωρίζω περισσότερα- προχώρησε στην εξαγορά ενός μικρού πανεπιστημίου στο Westminster στο Λονδίνο και σ’ αυτό το «ευρωπαϊκό» πανεπιστήμιο που λέγεται Ευρωπαϊκό Πανεπιστήμιο της Μακεδονίας υπάρχουν δύο σχολές, η Σχολή Πληροφορικής και Τεχνολογίας με το όνομα «Αλέξανδρος ο Μακεδόνας» και η Σχολή Τεχνών Σχεδίου που ονομάζεται «Φίλιππος ο Β΄». 
      Αυτή θα μπορούσε πραγματικά να ήταν μία τριτεύουσα είδηση που δεν θα συζητούσαμε καθόλου, αλλά έχουμε μπροστά μας την εξέλιξη του ανοίγματος μιας «βεντάλιας», ενός ψευδοαλυτρωτισμού με ακραίες διαστάσεις και νομίζω ότι έχει πλέον σημασία να υπάρχουν συγκεκριμένες στάσεις από την πλευρά της Κυβέρνησης. 
      Εγώ θα έλεγα ότι αξίζει τον κόπο να ενημερώσετε μ’ έναν σαφή, συνοπτικό, επεξηγηματικό και απαξιωτικό –όσο χρειάζεται- τρόπο τους Υπουργούς Παιδείας και συναδέλφους σας όλων των κρατών-μελών για κινήσεις όπως αυτές, γιατί αυτό το κράτος θέλει να γίνει κράτος της Ευρωπαϊκής Ένωσης.
      Πριν έλθω στο νομοσχέδιο, θα ήθελα να μου επιτρέψετε να κάνω μία παρατήρηση και να αναφερθώ σε σας, κύριε Κοροβέση, συνάδελφε του Συνασπισμού.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Του ΣΥ.ΡΙΖ.Α..
      ΑΝΝΑ ΔΙΑΜΑΝΤΟΠΟΥΛΟΥ: Συγγνώμη, του ΣΥ.ΡΙΖ.Α..
      Είπατε ότι οι θέσεις του ΣΥ.ΡΙΖ.Α. εμπεριέχονται στο κείμενο της Ο.Λ.Μ.Ε. το οποίο καταθέσατε. Θα μου επιτρέψετε να σας πω ότι επειδή ο Πρόεδρος της Ο.Λ.Μ.Ε. με κάθε τρόπο κάνει σαφή τη θέση του ως μέλος του ΣΥ.ΡΙΖ.Α., αυτό δεν σημαίνει ότι η Ο.Λ.Μ.Ε. εκφράζει τον ΣΥ.ΡΙΖ.Α. ή ο ΣΥ.ΡΙΖ.Α. την Ο.Λ.Μ.Ε.. Απ’ ό,τι ξέρουμε, στην Ο.Λ.Μ.Ε. υπάρχουν όλες οι παρατάξεις, εκφράζονται όλοι οι εκπαιδευτικοί και ο ΣΥ.ΡΙΖ.Α. καλά θα κάνει να πει τις δικές του θέσεις. Φαντάζομαι ότι η Ο.Λ.Μ.Ε. δεν θα ήθελε να εκφράζεται μ’ αυτόν τον τρόπο.
      Ερχόμενη στο σχέδιο νόμου θα ήθελα να πω ότι ο εισηγητής μας έθεσε τη βασική μας αντίθεση, η οποία είναι μία αντίθεση αρχής και ως προς τον τρόπο του νομοθετείν και ως προς την ουσία των άρθρων.
      Θα μπορούσατε – και το έχετε κάνει ήδη – να επικαλεστείτε παρόμοιες πρακτικές ή του παρελθόντος ή ακόμη και του σήμερα, αλλά δεν νομίζω ότι αυτό σας τιμά, κύριε Υπουργέ. Εκφράσατε την άποψη ότι εσείς είστε εδώ για να διορθώσετε προβλήματα του παρελθόντος. Οι Υπουργοί δεν είναι διορθωτές προβλημάτων.
      Εάν θέλατε να κάνετε μεταρρύθμιση που αφορά και την λυκειακή εκπαίδευση, αλλά και το θέμα του εκπαιδευτικού προσωπικού, είχατε ήδη πέντε χρόνια. Πότε δηλαδή σκέφτεστε να συλλάβετε, να συζητήσετε και να προχωρήσετε σε μια μεταρρύθμιση στο θέμα του εκπαιδευτικού προσωπικού; Πάντως, απ’ ό,τι σήμερα δηλώσατε, μετά από πέντε χρόνια, ο ρόλος σας εδώ είναι να διορθώνετε παραλείψεις και λάθη προηγούμενων κυβερνήσεων.
      Έρχομαι τώρα στην ουσία. Βεβαίως, υπάρχουν άρθρα τα οποία αντιμετωπίζουν προβλήματα συγκεκριμένων ομάδων του χώρου της εκπαίδευσης. Πιθανότατα κάποια από αυτά είναι άμεσα αναγκαία, για να αντιμετωπιστούν προβλήματα και βιοποριστικά και επιλογής αυτών των ανθρώπων.
      Αλλά η βασική μας διαφορά και η θεμελιώδης αντίληψη που έχουμε –και έχουμε καταθέσει και μέσω του προγράμματός μας– είναι ότι χρειάζεται πια στην παιδεία, στο χώρο και της πρωτοβάθμιας και της δευτεροβάθμιας, μια πρακτική και πολιτική προσωπικού, η οποία θα είναι απολύτως διαφορετική απ’ ό,τι σήμερα. Σήμερα υπάρχει ένας ανορθολογισμός στην πολιτική εκπαιδευτικού προσωπικού.
      Πριν από τρεις μέρες ανακοίνωσε η Ευρωπαϊκή Ένωση την Έκθεση του 2008 για τα εκπαιδευτικά συστήματα όλων των κρατών-μελών, μια πάρα πολύ αναλυτική έκθεση, στην οποία δίδεται μια «ακτινογραφία» όλων των βαθμίδων της εκπαίδευσης.
      Θα σας έλεγα πως είναι εκπληκτικό το ότι στην Ελλάδα το 2001 είχαμε πέντε υπολογιστές ανά χίλιους μαθητές και το 2008 φτάνουμε στους επτά, ενώ στην Ευρώπη έχουν φτάσει στους δώδεκα. Ή ότι το 2006 έχουμε 13% ευρυζωνικές συνδέσεις στα σχολεία, όταν ο μέσος όρος στην Ευρώπη είναι 67%.
      Επίσης θα αναφέρω και έναν πολύ θετικό δείκτη, που αφορά την αναλογία καθηγητών και μαθητών. Έχουμε μία από τις καλύτερες αναλογίες στην Ευρώπη. Είναι 9,2 μαθητές ανά καθηγητή και την ίδια στιγμή έχουμε τεράστιες ελλείψεις. Υπάρχουν σχολεία τα οποία δεν μπορούν να λειτουργήσουν γιατί δεν έχουν εκπαιδευτικούς. Δεν έχουμε καμμία πολιτική καταγραφής των αναγκών, ώστε να δούμε γιατί χρειάζονται οι αναπληρωτές.
      Και βέβαια, πρέπει να πούμε πια ότι μετά από όλα τα πειράματα που έγιναν και από τις προσεγγίσεις όλα αυτά τα χρόνια των ωρομισθίων, δεν μπορούμε να συνεχίσουμε. Πρέπει να σταματήσουμε παντελώς πια τη λογική των ωρομισθίων καθηγητών, είτε αυτό αφορά την ενισχυτική διδασκαλία, είτε αφορά τα ολοήμερα σχολεία. Είναι μία διαδικασία η οποία υπήρξε στο παρελθόν – πιθανότατα θα αναφερθείτε σε αυτό – δεν πρέπει όμως να υπάρχει.
      Πρέπει να πάμε σε μία νέα λογική, όπου θα έχουμε πολιτική εκπαιδευτικού προσωπικού, η οποία θα ξεκινά από την καταγραφή των αναγκών με έναν πολύ συγκροτημένο τρόπο. Είμαι σίγουρη ότι αν σήμερα ρωτήσουμε πόσοι είναι οι αποσπασμένοι εκπαιδευτικοί στο Υπουργείο Παιδείας ή γενικά στις υπηρεσίες παιδείας, δεν θα υπάρξει απάντηση.
      Πρέπει, λοιπόν, να υπάρξει καταγραφή του προσωπικού, να υπάρξουν αυστηρές διαδικασίες επιλογής με το Α.Σ.Ε.Π.. Με τα περισσότερα από τα άρθρα που ανακοινώνετε ουσιαστικά κάνετε διάτρητη τη διαδικασία του Α.Σ.Ε.Π.. Να υπάρξει εκπαίδευση του προσωπικού αυτού, το οποίο προσλαμβάνεται με αντικειμενικές διαδικασίες, αξιολόγησή του, αμοιβή η οποία είναι αντίστοιχη των αναγκών μιας αξιοπρεπούς διαβίωσης, εκπαιδευτικοί εν πάση περιπτώσει, οι οποίοι μπορούν να είναι Δάσκαλοι και οι οποίοι μπορεί να είναι λειτουργοί.
      Αυτό σημαίνει μια ολοκληρωμένη πολιτική προσωπικού και βεβαίως δεν μπορεί να ταυτίζεται με τον τίτλο που έχετε στο νομοσχέδιό σας, που είναι «θέματα προσωπικού Υπουργείου Εθνικής Παιδείας και Θρησκευμάτων». Ουσιαστικά είναι διαφόρων ειδών επιμέρους αιτήματα, τα οποία δεν συνιστούν κανενός είδους πολιτική και απλά – επαναλαμβάνω – καταδιαλύουν το Α.Σ.Ε.Π. σε πάρα πολλά σημεία του.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Και να σας πω κάτι, κύριε Υπουργέ: Επιλέξατε να κάνετε αυτό το άθροισμα άρθρων, τα οποία δεν έχουν κανενός είδους επαφή και συνοχή μεταξύ τους. Και υπάρχουν κάποια πάρα πολύ επείγοντα θέματα, τα οποία είχατε δεσμευτεί ότι θα ρυθμίσετε, όπως είναι το θέμα των Κ.Δ.Α.Υ., δηλαδή των ανθρώπων, οι οποίοι δουλεύουν, οι οποίοι έχουν αμειφθεί και τους ζητάτε πίσω τα λεφτά, να σας δώσουν χρήματα πολλών χρόνων. Αυτό για να λυθεί, έπρεπε να λυθεί με μιά ρύθμιση, γιατί υπήρχε παράλειψη.
      Αυτό, μας εξηγείτε γιατί δεν το λύσατε, ενώ υπάρχουν επανειλημμένες δεσμεύσεις;
      Εδώ, λοιπόν, είναι ένα νομοσχέδιο, το οποίο όχι μόνο δεν προσφέρει τίποτα στην πολιτική εκπαιδευτικού προσωπικού, αλλά εμπεδώνει τη λογική της ρουσφετολογικής νομοθετικής διαδικασίας, κάτι που νομίζω ότι προσβάλλει εξαιρετικά πια το Ελληνικό Κοινοβούλιο του 2008.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Αριστοτέλης Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, δεν επιθυμώ να σας διορθώσω, απλώς θέλω να υπογραμμίσω «ο Βουλευτής εκ Δωδεκανήσου, ανήκων εις τη Νέα Δημοκρατία». 
      ΠΡΟΕΔΡΕΥΩΝ (Φίλιππος Πετσάλνικος): Νόμιζα ότι και στα Δωδεκάνησα η Νέα Δημοκρατία έχει Βουλευτές. Είπα: «Βουλευτής της Νέας Δημοκρατίας». 
      ΑΡΙΣΤΟΤΕΛΗΣ ΠΑΥΛΙΔΗΣ: Δωδεκανήσου όμως. 
      ΠΡΟΕΔΡΕΥΩΝ (Φίλιππος Πετσάλνικος): Δεν αναφέρεται σε κάθε ομιλητή ο τόπος προέλευσης ή η εκλογική του περιφέρεια, κύριε Παυλίδη. Εάν όμως έχετε ανάγκη, το λέω και εγώ από εδώ ότι είστε Βουλευτής της Νέας Δημοκρατίας στα Δωδεκάνησα. 
      ΑΡΙΣΤΟΤΕΛΗΣ ΠΑΥΛΙΔΗΣ: Παλαιότερα, ξέρετε, οι Πρόεδροι μας προσεκάλουν με χαρακτηριστικό την προέλευση, δηλαδή ποία εκλογική περιφέρεια εκπροσωπούσαμε. Εκ Δωδεκανήσου, ανήκων στην Νέα Δημοκρατία. Πάει αυτό.
      ΚΥΡΙΑΚΟΣ ΒΕΛΟΠΟΥΛΟΣ: Ονομασία προέλευσης! 
      ΑΡΙΣΤΟΤΕΛΗΣ ΠΑΥΛΙΔΗΣ: Κυρίες και κύριοι συνάδελφοι, δεν επιθυμώ να εξωραΐσω τα πράγματα, αλλά ούτε και να παρουσίασω τραγωδία, όπως ήδη επεχειρήθη. Αρχίζω, πάντως, κύριε Υπουργέ, με παρατήρηση συμφωνούσα προς την προλαλήσασα, την ωραία κυρία συνάδελφο. 
       Αυτή η υπόθεση με τα Σκόπια δεν μπορεί να περάσει απαρατήρητη. Ούτε φανατικοί είμεθα, ούτε μισαλλόδοξοι, ούτε υπερβολικοί. Καλώς το εθέσατε, κυρία Διαμαντοπούλου. Μία απάντηση επίσημος, με τον τρόπο που εσείς γνωρίζετε, πιο πολύ για να ακουσθεί πέραν των Σκοπίων -οι Σκοπιανοί έχουν την τακτική τους- ότι «και εμείς παρακολουθούμε, έχουμε γνώση των πραγμάτων, παρακολουθούμε τα πρόσωπα και προπάντων την ιστορία και την προοπτική του μέλλοντος». Αυτή είναι η κατ’ αρχάς σύμφωνος άποψή μου προς την προλαλήσασα κυρία συνάδελφο. 
      Θα διαφωνήσω, όμως, μαζί της καθ’ όσον αφορά στην πολύ γκρίζα εικόνα που παρουσίασε. Η ευρυζωνικότης, περί της οποίας έγινε λόγος και αναφέρεται στο εκπαιδευτικό μας σύστημα, στα σχολεία μας, είναι μια υπόθεση η οποία προχώρησε σημαντικά. Και σας τα λέω αυτά σαν νησιώτης Βουλευτής, διατελέσας και Υπουργός της νησιωτικής Ελλάδος. 
      Ξεκινήσαμε –αυτό παραλάβαμε από την προηγούμενη Κυβέρνηση το 2004- από το 0,5% και φθάσαμε στο 13%. Δεν είναι το θαύμα -προς Θεού!- αλλά πάντως το βήμα έγινε. Και έγινε για πολλούς λόγους. Και λόγω οικονομικής άνεσης που μας έδωσε το πρόγραμμα «Κοινωνία της Πληροφορίας», αλλά και διότι κάποιοι ασχολήθηκαν με το θέμα εντατικότερα από ό,τι παλαιότερα. Πάντως, «μπήκε το νερό στο αυλάκι». Έχουμε δρόμο ακόμα. Αυτή είναι η αλήθεια. Το βήμα, πάντως, έγινε. 
      Κυρίες και κύριοι συνάδελφοι, θα σχολιάσω ορισμένα εκ των άρθρων, διότι αυτά νομίζω ότι, κατά την κρίση μου, αποτελούν και σημεία ιδιαιτέρου ενδιαφέροντος. Το νομοσχέδιο δεν επιχειρεί να λύσει όλα τα προβλήματα της εκπαιδεύσεως. Προς Θεού! Είναι ένα εξ εκείνων τα οποία αναφέρονται, όπως άλλωστε και ο τίτλος το περιγράφει, στα θέματα προσωπικού του Υπουργείου Παιδείας και Θρησκευμάτων. Προσωπικό πρωτοβάθμιας, δευτεροβάθμιας και ορισμένα θέματα αναφέρονται σε ανώτερη βαθμίδα της εκπαιδεύσεως. Θέλω να επαινέσω το Υπουργείο, διότι συζητούμενα επί καιρώ θέματα έγιναν τώρα προτάσεις, ώστε να καταστούν διατάξεις νόμου. 
      Εκκλησιαστική εκπαίδευση. Μεγάλη υπόθεση. Μπορεί να έχουμε διαφορετικές απόψεις οι μεν από τους δε καθ’ όσον αφορά στο ποιο είναι το τελικό σχήμα που πρέπει να πάρει η εκκλησιαστική εκπαίδευση, αλλά πάντως είναι γεγονός ότι έχουμε στη χώρα μας και εκκλησιαστική εκπαίδευση, όπως έχουν και άλλες χώρες. 
      Καλή η παρέμβαση που κάνετε, θα επιθυμούσα πάντως να συμπληρωθεί και με μία ακόμα. Στη νησιωτική Ελλάδα υπάρχουν ορισμένες παραδοσιακές εκκλησιαστικές σχολές μέσης εκπαιδεύσεως. Αποκαλούσαμε την καθεμία «τροφό», όπως καλή ώρα -αναφέρομαι στα Δωδεκάνησα, γι’ αυτό και παρεκάλεσα τον κύριο Πρόεδρο να υπογραμμίσει την καταγωγή μου- είναι η Πατμιάς Σχολή. 
      Κύριε Υπουργέ, επεβίωσε μέσα από περιπέτειες διαρκούσης της κάθε είδους Κατοχής και ανέδειξε προσωπικότητες. Σήμερα κινδυνεύει να κλείσει. Δεν είναι ορθό, για εμάς, να αφήσουμε μια τέτοια Σχολή, με παράδοση και με προοπτικές, με κτηριακή δε υποδομή εξαιρετική, να κλείσει. 
      Παρακαλώ θερμώς, μια και κάμνετε αναφορά και μάλιστα πολύ σημαντική στην εκκλησιαστική εκπαίδευση για το θέμα της Πατμιάδας Σχολής να επιδείξετε ιδιαίτερο ενδιαφέρον. 
      Προσεγγίζετε ένα μεγάλο ζήτημα, ζήτημα του Γένους, την παιδεία των ομογενών. Συμπληρώνετε τον τίτλο δε, με τον υπότιτλο «διαπολιτισμική εκπαίδευση». Αυτή είναι σήμερα η φυσιογνωμία της προσπαθείας που γίνεται να συντηρηθούν σχολεία, ανά τον κόσμο, συντηρούμενα μάλιστα, με δαπάνες των Ελλήνων φορολογουμένων. Μεγάλη υπόθεση! 
      Παιδεία ομογενών. Στην Ευρώπη, εκεί κυρίως αναφέρεσθε, είναι ένα σύστημα εύκολα προσεγγιζόμενο. Ήλθε η ώρα κατά την κρίση μου, θέλουμε δεν θέλουμε, να δούμε τι θα κάμομε με τη μεγάλη υπόθεση των ελληνικής καταγωγής ομογενών, στις Ηνωμένες Πολιτείες της Αμερικής, όπου, προϊόντος του χρόνου, ο σύνδεσμος αμβλύνεται, αραιώνει. Οι Ηνωμένες Πολιτείες έχουν εισαγάγει το σύστημα «charters schools». Οι Ηνωμένες Πολιτείες πληρώνουν για τη συντήρησή τους. Επιτρέπουν διδασκαλία, εις την ελληνική και όχι μόνο σε «Ελληνόπουλα», αλλά και σε άλλης προελεύσεως, άλλων εθνοτήτων μαθητές, να διδάσκονται εις την ελληνική διάφορα μαθήματα.
      Αντί, λοιπόν, το κράτος μας να δαπανά, μήπως θα ήταν ιδιαιτέρως σημαντικό να ερευνήσει πώς θα επεκταθεί αυτή η αξιοποίηση της πολιτικής των  Ηνωμένων Πολιτειών; Αναφέρομαι τώρα σε ορισμένα εκ των θεμάτων που έχετε προσεγγίσει δια του νομοσχεδίου.
      Κύριε Υπουργέ, μπράβο σας. Σε εκπαιδευτικούς που έχουν προβλήματα υγείας οι  ίδιοι ή μέλη των οικογενειών τους, δίδετε μία άνεση, όπως γίνεται και σε άλλα Υπουργεία, να τοποθετούνται στο εξωτερικό, εκεί που υπάρχει μία ελπίδα να αντιμετωπισθούν αυτά τα προβλήματα και να προσφέρουν, παραλλήλως, υπηρεσίες εκπαιδεύσεως. 
      Τέλος έρχομαι στο άρθρο το αναφερόμενο εις τους φυσικούς με μεταπτυχιακό ηλεκτρονικής ραδιοηλεκτρολογίας. Κύριοι συνάδελφοι, για όσους δεν γνωρίζουν, το πρώτο μου πτυχίο είναι φυσικής του Πανεπιστημίου των Αθηνών. Καθηγητής Αναστασιάδης! Ηλεκτρονικοί πρωτοπόροι, έκαμαν εισβολή τότε στην επιστημονική τεχνική, διά της φυσικής. Πού έγινε αυτό; Στο ιστορικό Χημείο της οδού Σόλωνος, το οποίο ατυχώς μέχρι σήμερα, αυτό το μνημείο, δεν έχει αναπαλαιωθεί, δεν έχει παρουσιάσει το τι προσέφερε στην επιστήμη.
      Θεωρώ χρήσιμο αυτό το άρθρο, το οποίο δεν σχολιάζω ιδιαιτέρως, να το επανεξετάσετε. Μην υποβαθμίσετε συναδέλφους μου που πήγαν στην εκπαίδευση –εγώ δεν πήγα στην εκπαίδευση- οι οποίοι προσέφεραν γνώση, επιστήμη, πείρα, πήγαν και σε άλλες δραστηριότητες, να κατέβουν στην υπηρεσιακή κλίμακα. Εμπιστεύομαι την κρίση σας. Γι’ αυτό παρακαλώ θερμώς αυτό να το ξαναδείτε.
       Και ομιλών, περί εκπαιδεύσεως, θέλω να κάμω αναφορά στους τριτέκνους. Ήταν καλή η ιδέα. Την ασπάσθηκε όλο το Κοινοβούλιο, να εξισωθούν προς τους τετράτεκνους και άνω. Έχετε μία ευκαιρία να κάμετε μία γενναία παρέμβαση καθ’ όσον αφορά στο θέμα των διορισμών. Δεν θα σας υποδείξω εγώ λεπτομέρειες, αν το 20% εις τον πίνακα των αναπληρωτών, γίνει 30%. Έχετε προτάσεις. Όπως δαπανάτε, κυρίως στις παραμεθόριες περιοχές για να κάνουμε σχολεία, κατά προτεραιότητα, έτσι να δοθεί προτεραιότητα στους προερχόμενους από τις περιοχές αυτές αδιόριστους τρίτεκνους εκπαιδευτικούς. 
      Κύριοι συνάδελφοι, κύριε Παπουτσή, έχουμε ιστορικά σχολεία στα νησάκια μας. Σχολεία όπως το «Βενετόκλειος» παραδείγματος χάριν στη Ρόδο και άλλα. Ξενιτεμένοι Δωδεκανήσιοι επλήρωναν να κάμουν σχολεία. Επλήρωσαν επίσης, στην Κάλυμνο, για να κάνουν το «Νικηφόρειο». Έγιναν σε άλλα  νησιά Καστελόριζο, Κάρπαθο, Λέρο και άλλα τέτοια σχολεία που τώρα είναι ανάγκη να συντηρηθούν. Παράλληλα, λοιπόν, προς το πρόγραμμα, το καλό πρόγραμμα, που δεν είναι μόνο προϊόν της σημερινής Κυβερνήσεως, να εξηγούμεθα, είναι προϊόν πολιτικής και προηγουμένων Κυβερνήσεων, να κάνουμε κτήρια σχολικά, ας σχεδιάσομε και τη συντήρηση των ιστορικών εκπαιδευτηρίων. Είναι προσφορά στον Τόπο μας. Υπογραμμίζω, τώρα, μία μεγάλη προσπάθεια που γίνεται στο εξωτερικό, μία προσπάθεια που λέγεται «Hellenic Society Paideia». Έχει ιδρύσει είκοσι οκτώ έδρες στα Αμερικανικά πανεπιστήμια, διά του αμερικανικού συστήματος. Τη γνωρίζετε, υποθέτω. Γνωρίζω πως την έχετε αγκαλιάσει. Δεν μνημονεύεται εδώ, στο νομοσχέδιο, αλλά θεωρώ ότι είναι λαμπρά ευκαιρία σήμερα να σας ζητήσω να ασχοληθείτε συστηματικότερα απ’ ό,τι μέχρι στιγμής, ώστε όλη αυτή η προσπάθεια που κάνετε για την παιδεία των ομογενών, να περιλάβει στους κόλπους της και την ιστορία ενός εκ Δωδεκανήσου εκπαιδευτικού, του Ηλία Τομάζου, που σας έχει επισκεφτεί, έχει οργανώσει τμήματα και ασφαλώς δύναται να προσφέρει και στην εθνική μας εκπαίδευση, στο εσωτερικό της χώρας μας, δηλαδή. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Παναγιώτης Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Αν και αύριο, στην ατζέντα της επικαιρότητας γύρω από τα θέματα του Υπουργείου Παιδείας δεν θα είναι αυτό το νομοσχέδιο, αλλά η αναγνώριση των κέντρων ελευθέρων σπουδών και των πτυχίων τους, που θα ανοίξει μια μεγάλη συζήτηση στα θέματα της παιδείας και ανοίγει τους ασκούς του Αιόλου, θα αιτιολογήσω γιατί το νομοσχέδιο αυτό –και θα επιμείνω στη συζήτηση του νομοσχεδίου αυτού- είναι κατώτερο των περιστάσεων. 
      Δινόταν μία μεγάλη ευκαιρία στο Υπουργείο Παιδείας και στον παριστάμενο Υπουργό, να κάνει μια βαθιά τομή. Δυστυχώς, έμεινε στο να επιλύει επιφανειακά κάποια προβλήματα και μάλιστα κάτω από το πρίσμα της πολιτικής συναλλαγής, της εξάρτησης των εκπαιδευτικών από το Υπουργείο Παιδείας και μάλιστα, την εκάστοτε ηγεσία του Υπουργείου Παιδείας. 
      Θεωρώ ότι οι σχέσεις που αφορούν το προσωπικό του Υπουργείου Παιδείας είναι θέμα πολύ σοβαρό, γι’ αυτό και το νομοσχέδιο θα έπρεπε να είναι πιο πολύ δουλεμένο. Γιατί είναι η βάση της εμπιστοσύνης που δημιουργείται στους διδάσκοντες για να έχουν υπεύθυνη λειτουργία και στην πρωτοβάθμια και στη δευτεροβάθμια εκπαίδευση. Αν δεν υπάρχει αυτή η εμπιστοσύνη, αν δεν υπάρχει αυτή η αυτοπεποίθηση, τότε αυτός ο οποίος έχει στα χέρια του το να πλάσσει συνειδήσεις, το να δημιουργήσει τις προϋποθέσεις για μία καλύτερη πατρίδα στη νεαρά ηλικία που του εμπιστευόμαστε τα παιδιά μας, δεν θα το κάνει. 
      Οφείλω να πω ότι η διαδικασία επιλογής των εκπαιδευτικών θα πρέπει να είναι διαφανής και όχι να διακατέχεται από την ενός ανδρός αρχή. Στο νομοσχέδιο βλέπουμε ότι πάντα με απόφαση του Υπουργού Παιδείας θα γίνει αυτό, θα γίνει εκείνο, το άλλο και μάλιστα στις προσλήψεις και στις μοριοδοτήσεις. 
      Θεωρώ ότι έτσι είναι επιπόλαια η διάταξη παράτασης της προθεσμίας ισχύος της μονιμοποίησης των εκπαιδευτικών ωρομισθίων και αναπληρωτών, διότι δεν λύνει το πρόβλημα. Τουλάχιστον, θα έπρεπε να είναι μια πάγια διάταξη μέσα από μια διαφανή διαδικασία, διότι την ώρα που το λύνετε, μέχρι την περίοδο του 2008, ήδη το σύστημα παράγει νέους ωρομισθίους και νέους αναπληρωτές. Και θα έρθει κάποια στιγμή ένας άλλος Υπουργός και θα θεσμοθετήσει την παράταση με τις ίδιες προϋποθέσεις. Λάθος. Πάγια θα πρέπει να είναι η λύση του προβλήματος. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Είναι πάγια. 
      ΠΑΝΑΓΙΩΤΗΣ ΣΓΟΥΡΙΔΗΣ: Δεν είναι πάγια, κύριε Υπουργέ. Θα χρειαστεί, κάθε φορά που θα ερχόμαστε στο ίδιο σημείο, να παίρνουμε την ίδια απόφαση. 
      ΔΗΜΗΤΡΙΟΣ ΒΑΡΒΑΡΙΓΟΣ: Πάγια, εάν θα είσαστε εσείς, αλλά δεν θα είσαστε συνέχεια εσείς. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Όχι, είναι πάγια. 
       ΠΑΝΑΓΙΩΤΗΣ ΣΓΟΥΡΙΔΗΣ: Τη μοριοδότηση των διδασκόντων στη δια βίου εκπαίδευση των ενηλίκων, δεν τη θεωρώ κακή ως διάταξη. Θεωρώ ότι θα έπρεπε να υπάρχει μοριοδότηση. Με ποια προϋπόθεση, όμως; Ότι αυτοί που θα προσλαμβάνονται ή θα εντάσσονται στους ενιαίους πίνακες, δεν θα είναι με απόφαση του Υπουργού Παιδείας. Θα βγαίνουν μέσα από μια αντικειμενική διαδικασία. Εσείς καταρτίζετε τους πίνακες και βάσει των πινάκων που εσείς καταρτίζετε, κάποιοι οι οποίοι δεν πέρασαν από τον Α.Σ.Ε.Π., κάποιοι οι οποίοι έχουν προσφέρει δια άλλου τρόπου, δεν μοριοδοτούνται, ενώ αυτοί παίρνουν τις μοριοδοτήσεις. Άρα, μπορείς να επιλέξεις αυτούς που θέλεις. Η διαδικασία πρέπει να είναι διαφανής και σ' αυτό το σημείο. 
      Έρχομαι τώρα στο θέμα των μουσικών. Οφείλω να σας πω κύριε Υπουργέ, ότι και εδώ είχατε μια μεγάλη ευκαιρία, να κλείσετε το πρόβλημα, να τελειώνουμε με τους εμπειροτέχνες μουσικούς. Θα μπορούσατε να πείτε ότι μέχρι που άρχισαν να αναγνωρίζονται τα μουσικά σχολεία, όσοι υπήρχαν μέσα στο σύστημα αναγνωρίζονται. Όμως από εδώ και πέρα, θα πρέπει να  υπάρχει όντως μουσική παιδεία, όταν μάλιστα έχουμε και τις μουσικολογικές σχολές Αθηνών, Θεσσαλονίκης και Κέρκυρας. Και γιατί να μην  υπάρχει η μουσική παιδεία σε όλα τα ελληνικά σχολεία, γυμνάσια και λύκεια; 
      Ταξιδεύοντας ανά τον κόσμο, όπου συνάντησα εβραϊκής καταγωγής πολίτες, διαπίστωσα ότι δεν υπάρχει κανένας Εβραίος στην καταγωγή που να μην γνωρίζει τουλάχιστον δύο μουσικά όργανα και δύο γλώσσες είτε αυτός διαμένει στην Αυστρία είτε στην  Αυστραλία είτε στην Αμερική. Δεν είναι τυχαίο και δεν το αναφέρω και τυχαία, γιατί υπάρχει ένας μεσογειακός ανταγωνισμός ανάμεσα σε αυτούς τους δύο λαούς. 
      Έρχομαι στο θέμα της διαπολιτισμικής εκπαίδευσης. Οφείλω να σας πω ότι εσείς μεν στα άρθρα αυτά αναφέρεστε στο ευρωπαϊκό σχολείο. Όμως εγώ παίρνω στην ευκαιρία να σας πω ότι ο θεσμός της απόσπασης των από Ελλάδας εκπαιδευτικών και δασκάλων στο εξωτερικό για την εκμάθηση της ελληνικής γλώσσας στα σχολεία των ομογενών μας, θα πρέπει να εξεταστεί από άλλο πρίσμα. Εγώ πιστεύω -και είμαι βέβαιος ότι και εσείς το πιστεύετε κύριε Υπουργέ- πως θα πρέπει οι ομογενείς μας  καθηγητές και δάσκαλοι που κατέχουν αυτό το πτυχίο, να είναι στην προτεραιότητα. Αυτό, το να μεταβαίνουν από εδώ με διπλάσιο επιμίσθιο και όλα αυτά, να γίνεται μόνο σε εξαιρετικές περιπτώσεις. Και επειδή αναφέρθηκαν τα σχολεία τσάρτερς, πρέπει να ενισχυθούν όσο το δυνατόν περισσότερο στις Η.Π.Α.. Και όσο για τα σχολεία της Αρχιεπισκοπής στις Η.Π.Α., οφείλω να σας πω το εξής. Αντί να κοιτάμε το θέμα του πως θα βάλουμε προγράμματα, καλό είναι να τους ενισχύσουμε με ένα πάγιο βοήθημα και βάσει αυτής της ενίσχυσης να επιβλέπουμε την παραγωγή έργου μέσα σε αυτά τα σχολεία. Θέλω να ξανατονίσω επίσης ότι υπάρχει φοβερή ανάγκη να  δημιουργήσουμε πρότυπα σχολεία εντεταγμένα στο σύστημα εκπαίδευσης παγκοσμίως, κάθε χώρας, όπου εκεί ο ελληνικός πολιτισμός, η ελληνική γλώσσα και η ελληνική παιδεία να  είναι η  ναυαρχίδα, όπου μέσα από αυτά τα σχολεία και εμείς να βγάλουμε ηγέτες των εκεί πολιτών και κατοίκων της χώρας όπου θα υπάρχει το πρότυπο σχολείο. Όπως υπάρχει το Goethe, το Lys?e , να υπάρχει το πρότυπο Αριστοτέλειο ή αν θέλετε Σωκράτειο ή όπως θέλετε ονομάστε το. Και υπάρχουν τρία, τέσσερα τέτοια σχολεία ανά τον κόσμο. Υπάρχει το Σαχέτι, στη Νότιο Αφρική, στα Τίρανα, στην Αλβανία, το Αρσάκειο, που είναι πρότυπα σχολεία. 
      Υπάρχει θετική διάταξη στο νομοσχέδιό σας για τη Θράκη και την Ήπειρο, που να μπορεί ο Ο.Σ.Κ. να χτίζει σχολικά κτήρια.
      Επίσης, οφείλω να πω ότι είναι αρνητική η διάταξη το ότι τον κλάδο των φυσικών ραδιοηλεκτρολόγων  τους βγάζετε από μέσα και μάλιστα, όταν έχουν το μεταπτυχιακό. Αντί να τον ενισχύουμε, τον βγάζουμε απ’ έξω; Θεωρώ ότι το αίτημά τους είναι δίκαιο και πρέπει να το δείτε. 
      Δυστυχώς, κύριε Υπουργέ, παρά τις κάποιες θετικές διατάξεις που υπάρχουν μέσα στο νομοσχέδιο, εγώ το καταψηφίζω επί της αρχής και συντάσσομαι με την άποψη του εισηγητή μας, του αγαπητού συναδέλφου, κ. Μπόλαρη.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κατ’ αρχάς θα ήθελα να δηλώσω στο Σώμα ότι ταυτίζομαι πλήρως με τις επισημάνσεις που έκανε προηγουμένως η συνάδελφος κυρία Διαμαντοπούλου. Νομίζω ότι οι περισσότεροι συμφωνούμε σ’ αυτή την Αίθουσα με αυτή τη λογική που περιέγραψα. Να πω ότι σε συναφές θέμα το Υπουργείο Εθνικής Παιδείας και Θρησκευμάτων ανέλαβε προσφάτως πρωτοβουλία και ενημέρωσε και τους δύο αρμόδιους επιτρόπους της Ευρωπαϊκής Ένωσης και τους συναδέλφους Υπουργούς του Ευρωπαϊκού Συμβουλίου για το ζήτημα αυτού του είδους, το οποίο δεν ήταν το ίδιο ακριβώς αλλά ήταν ένα συναφές ζήτημα. Και να δηλώσω ευθέως ότι αυτή η ενέργεια της FYROM είναι μία προκλητική αυθαιρεσία και από τη δική μας πλευρά είμαστε αποφασισμένοι να κάνουμε ό,τι πρέπει να κάνουμε ως αρμόδιο Υπουργείο για να δείξουμε ότι επ’ ουδενί δεν διαπραγματευόμαστε ούτε τον ελληνικό πολιτισμό ούτε την ελληνική ιστορία. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, να μου επιτρέψετε σ’ αυτό το σημείο μία μικρή διακοπή για μια ερώτηση. Θεωρώ ότι είναι πολύ σοβαρό αυτό το θέμα, όταν αρχίζουν στο εξωτερικό να κάνουν επίσημα χρήση τίτλων όπως «Πανεπιστήμιο Αλέξανδρος ο Μέγας» ή «Πανεπιστήμιο Φίλιππος ο Β΄» κ.λπ.. Άκουσα από την κ. Διαμαντοπούλου ότι αυτό γίνεται με την αγορά ενός Πανεπιστημίου στη Μεγάλη Βρετανία, αν δεν κάνω λάθος.
      Ποιες είναι οι ενέργειες που σκέφτεστε να κάνετε προς την κατεύθυνση της Κυβέρνησης της Μεγάλης Βρετανίας; Γιατί υποθέτω ότι για να δοθεί η άδεια λειτουργίας ενός τέτοιου ανωτάτου εκπαιδευτικού ιδρύματος, θα παρεμβάλλονται οι αρμοδιότητες βρετανικών αρχών. Για να μη λειτουργήσει δηλαδή με αυτό τον τίτλο…
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Θα πρέπει να ενημερωθούμε με ακρίβεια για το ζήτημα γιατί προέκυψε τώρα, πριν από λίγη ώρα η είδηση. Νομίζω ότι αυτό που οφείλουμε ως Υπουργείο Παιδείας να κάνουμε είναι να ενημερώσουμε τον αρμόδιο Υπουργό Παιδείας της Μεγάλης Βρετανίας και παράλληλα τον αρμόδιο ευρωπαίο επίτροπο με μια επιστολή, η οποία θα αποσταλεί εντός της ημέρας. Επίσης, θα ενημερωθεί το Υπουργείο Εξωτερικών, για να προβεί στις απαιτούμενες ενέργειες.
      Συνεχίζω στο θέμα μας, κύριε Πρόεδρε.
      Κυρίες και κύριοι συνάδελφοι, το νομοσχέδιο αυτό στοχεύει σαφώς στη βελτίωση της εκπαιδευτικής καθημερινότητας. Δεν επιλύει όλα τα προβλήματα. Ασχολείται με πολύ συγκεκριμένα προβλήματα και ζητήματα που ταλανίζουν την εκπαίδευση για πολλές δεκαετίες, θα έλεγα. Επιχειρεί όμως να ανασυγκροτήσει οργανωτικά μια σειρά από λειτουργίες και να επιλύσει θέματα του Υπουργείου, αποδεικνύοντας ότι η βελτίωση στην εκπαίδευση δεν είναι μόνο θέμα αύξησης δαπανών, αλλά και σωστής αξιοποίησης των χρηματοδοτήσεων και σωστής διαχείρισης του ανθρώπινου δυναμικού.
      Το κύριο χαρακτηριστικό του σχεδίου νόμου που συζητούμε είναι ο σεβασμός προς τους εργαζόμενους εκπαιδευτικούς και η απελευθέρωσή τους από την ομηρία της αναπλήρωσης, με τρόπο, κατά την άποψή μας, αξιοκρατικό, αντικειμενικό, που διασφαλίζει την ισότητα ευκαιριών σε όλους. Παράλληλα, αντιμετωπίζονται μια σειρά από ζητήματα που συμβάλλουν στη βελτίωση των παρεχόμενων εκπαιδευτικών υπηρεσιών σε διάφορες δομές της πρωτοβάθμιας, της δευτεροβάθμιας εκπαίδευσης, της δια βίου μάθησης, της αρχικής κατάρτισης ή της εκπαίδευσης ομογενών. 
      Συγκεκριμένα, όλοι γνωρίζουμε σ’ αυτήν την Αίθουσα ότι για δεκαετίες ολόκληρες, με ελάχιστες ίσως παροδικές εξαιρέσεις κατά την έναρξη της σχολικής χρονιάς δημιουργούνταν προβλέψιμα ή απρόβλεπτα κενά στα σχολεία, με συνέπεια να χάνονται ώρες μαθημάτων, να ταλαιπωρούνται οι μαθητές, να ανησυχούν οι γονείς και βεβαίως, αυτό να έχει επιπτώσεις και στην ποιότητα του εκπαιδευτικού έργου. Πολλά σχολεία για πολλά χρόνια έμεναν χωρίς εκπαιδευτικούς, όταν άλλα είχαν υπερπληθώρα. Χιλιάδες εκπαιδευτικοί είχαν αποσπαστεί ευνοιοκρατικά σε γραφεία ή παράλληλες υπηρεσίες, αφήνοντας πίσω τους απαράδεκτα κενά που έπρεπε να καλύψουν αναπληρωτές ή ωρομίσθιοι. Την ίδια στιγμή χιλιάδες πιστώσεις σπαταλούνταν για την πρόσληψη αναπληρωτών, οι οποίοι για πολλά χρόνια ήταν όμηροι στην αναπλήρωση. Ζώντας μέσα στην αβεβαιότητα οι αναπληρωτές αδυνατούσαν να οργανώσουν την προσωπική τους ζωή και αυτή η ανασφάλεια είχε πολύ κακές επιπτώσεις, ακόμα και στην ποιότητα της δουλειάς τους, στην αφοσίωση δηλαδή που έπρεπε να επιδεικνύουν στο έργο που είχαν αναλάβει. 
      Το πλέον απαράδεκτο δε όλης αυτής της κατάστασης που επί χρόνια ταλαιπωρεί το εκπαιδευτικό μας σύστημα ήταν ότι συχνά τα κόμματα, όλα τα κόμματα, εκμεταλλεύτηκαν αυτή την ανασφάλεια και ήρθαν με τρόπο δημαγωγικό να ρυθμίσουν πρόχειρα και αποσπασματικά αυτήν την κατάσταση και μάλιστα πολλές φορές σε προεκλογικές περιόδους, προσδοκώντας μικροκομματικά οφέλη ή τουλάχιστον δίδοντας αυτήν την αίσθηση στην εκπαιδευτική κοινότητα.
      Κυρίες και κύριοι συνάδελφοι, αυτή η αρρωστημένη κατάσταση αντιμετωπίζεται επιτέλους θεσμικά και αξιοκρατικά από την Κυβέρνηση με σεβασμό κυρίως στην αξιοπρέπεια των ίδιων των εκπαιδευτικών. Με την ψήφιση του νομοσχεδίου επιλύεται οριστικά –και απαντώ εδώ στις παρατηρήσεις του κ. Σγουρίδη- το πρόβλημα της μακρόχρονης παραμονής στην αναπλήρωση χιλιάδων εκπαιδευτικών πρωτοβάθμιας ή δευτεροβάθμιας εκπαίδευσης. Με τη θεσμοθέτηση του μεγίστου χρόνου παραμονής στον πίνακα αναπληρωτών τους είκοσι τέσσερις μήνες με την προϋπόθεση μιας επιτυχούς συμμετοχής στο Α.Σ.Ε.Π. διορίζονται μόνο φέτος χίλιοι διακόσιοι επιπλέον εκπαιδευτικοί, κάποιοι από τους οποίους μάλιστα έχουν ήδη συμπληρώσει και εβδομήντα μήνες ως αναπληρωτές και κατοχυρώνεται πλέον σαφές νομοθετικό πλαίσιο για τους νέους αναπληρωτές, οι οποίοι θα γνωρίζουν τους κανόνες εξ αρχής για το πότε και πώς θα διοριστούν μόνιμα. Για κοινωνικούς λόγους μάλιστα διορίζονται εντός πενταετίας και οι εκπαιδευτικοί με προϋπηρεσία άνω των τριάντα μηνών, οι οποίοι δεν είναι επιτυχόντες του Α.Σ.Ε.Π.. Πρόκειται για χίλιους οκτακόσιους πενήντα περίπου εκπαιδευτικούς, οι οποίοι εργάζονται επί πάρα πολλά έτη ως αναπληρωτές και ωρομίσθιοι και οι περισσότεροι εξ αυτών είναι ήδη έγγαμοι με παιδιά και έχουν πτυχίο πάνω από δεκαπέντε χρόνια. Με τις ρυθμίσεις αυτές λύνεται οριστικά το πρόβλημα του μεγάλου χρόνου αναμονής και δεν είναι τυχαίο το γεγονός ότι αυτή η Κυβέρνηση έρχεται να ρυθμίσει αυτήν την άσχημη κατάσταση όχι στην παραμονή των εκλογών, όπως γινόταν παλιά, αλλά στην αρχή περίπου ή στη μέση μιας κυβερνητικής θητείας. Αυτοί οι άνθρωποι ήταν σε ομηρία, χιλιάδες νέοι άνθρωποι, οι οποίοι έχουν προσφέρει στο εκπαιδευτικό μας σύστημα κάτω από πολύ δυσμενείς συνθήκες, εργαζόμενοι κάθε χρόνοι μακριά από τον τόπο της κατοικίας τους για λίγες μάλιστα ώρες την εβδομάδα. Ο οριστικός διορισμός τους και η ένταξή τους στο εκπαιδευτικό σύστημα θα βοηθήσει στην καλύτερη απόδοσή τους στην τάξη με όφελος για τους μαθητές, για τους γονείς και εν γένει για το εκπαιδευτικό σύστημα.
      Τέλος, με τη ρύθμιση για τους αναπληρωτές, εισάγεται η παιδαγωγική επάρκεια ως απαραίτητο προσόν διορισμού, θέλοντας να διασφαλίσουμε έτσι την ποιότητα των νέων εκπαιδευτικών που θα διορίζονται εφ’ εξής στη δημόσια εκπαίδευση. Γι’ αυτόν το λόγο σε συνεννόηση με την Α.Σ.ΠΑΙ.Τ.Ε. οι θέσεις αναπληρωτών θα εισαχθούν στο ετήσιο πρόγραμμα κατάρτισης Π.Ε. Ε.Π.ΠΑΙ.Κ. για το έτος 2008-2009 θα είναι εκατόν σαράντα τρεις, δηλαδή αριθμός τριπλάσιος από αυτόν που ίσχυε άλλες χρονιές και αναμένεται βέβαια, ανακοίνωση για πρόγραμμα τρίμηνης διάρκειας για τις τεχνικές ειδικότητες. Όλοι αυτοί οι διορισμοί γίνονται επιπλέον και χωρίς να θίγεται το 60-40 που ίσχυε μέχρι τώρα, σύμφωνα πάντοτε με τις ανάγκες της υπηρεσίας. 
      Με το νέο σχέδιο νόμου, ο χρόνος παραμονής στην αναπλήρωση δεν θα ξεπερνάει τα τρία χρόνια. Αποσυσσωρεύεται ο κόσμος στην είσοδο του εκπαιδευτικού συστήματος, απελευθερώνονται οι αναπληρωτές και οι ωρομίσθιοι από την ομηρία στην αναπλήρωση και δημιουργείται πια ένας ξεκάθαρος αντικειμενικός κανόνας για όλους από εδώ και στο εξής, οι οποίοι θέλουν να έρθουν να υπηρετήσουν την εκπαίδευση και αυτό δεν γίνεται προεκλογικά. Είναι πάρα πολύ σημαντικό αυτό το οποίο τονίζω και επαναλαμβάνω συνέχεια. Μέσα στο ευρύτερο πλαίσιο της εκπαιδευτικής μεταρρύθμισης δίνεται η δυνατότητα στους εκπαιδευτικούς του κλάδου ΠΕ-16 Μουσικών, που έχουν σπουδάσει στο εξωτερικό και τα πτυχία τους ισοτιμήθηκαν από το Δ.Ο.Α.Τ.Α.Π. ως ομοταγή με τα ελληνικά Ανώτατα Εκπαιδευτικά Ιδρύματα να μπορούν να διοριστούν στην πρωτοβάθμια εκπαίδευση. Θεραπεύουμε ουσιαστικά μια αδικία.
      Θα ήθελα στο σημείο αυτό να πω, απαντώντας και στο σχόλιο ή στο αίτημα ή στην πρόταση που έκανε η κ. Διαμαντοπούλου, ότι η σχετική διάταξη για την τακτοποίηση των υπαλλήλων των Κ.Δ.Α.Υ. έχει περιληφθεί στο άρθρο 28 του σχεδίου νόμου που ετοιμάζουμε για τα άτομα με αναπηρία, για την ειδική εκπαίδευση δηλαδή και θα τακτοποιηθεί. Το σχέδιο αυτό θα κατατεθεί άμεσα, δηλαδή στο επόμενο διάστημα. Είναι έτοιμο. 
      Επίσης, θα ήθελα, ανταποκρινόμενος σ’ αυτό που είπε ο κ. Παυλίδης και ο κ. Σγουρίδης για το άρθρο 1, παράγραφος 5, 6 και 7 που αφορά τους φυσικούς με μεταπτυχιακό ηλεκτρονικής ραδιοηλεκτρολογίας, να πω ότι η αφετηρία από την οποία ξεκινήσαμε εμείς για να κάνουμε αυτή τη ρύθμιση ήταν μία αίτηση του Συνηγόρου του Πολίτη. Συμμεριζόμαστε τον προβληματισμό που ακούστηκε στην Αίθουσα. Θα επανεξετάσουμε τις συγκεκριμένες διατάξεις, ώστε να τις επαναφέρουμε, με τρόπο που να καλύπτουν τον κλάδο, αλλά και να σέβονται την έκθεση του Συνηγόρου του Πολίτη.
      ΑΡΙΣΤΟΤΕΛΗΣ ΠΑΥΛΙΔΗΣ: Και το 4….
      ΕΥΡΥΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Ναι. Στην κατ’ άρθρο συζήτηση θα αποσαφηνιστεί. 
      Με την ψήφιση του νομοσχεδίου επιλύονται διοικητικά προβλήματα που δυσχέραναν τη σωστή διαχείριση του εκπαιδευτικού προσωπικού. Καθορίζεται ο χρόνος υποβολής παραίτησης από τους εκπαιδευτικούς, που πρόκειται να συνταξιοδοτηθούν πριν από την έναρξη του σχολικού έτους για την έγκαιρη κάλυψη των κενών που δημιουργούνται στα σχολεία. Κωδικοποιούνται οι διατάξεις που προβλέπουν ποια υπηρεσία λογίζεται ως εκπαιδευτική με την ένταξη στον ενιαίο πίνακα αναπληρωτών. Διευκολύνονται οι διοριστέοι του Α.Σ.Ε.Π., οι οποίοι υπηρετούν την στρατιωτική τους θητεία, δίνοντάς τους τη δυνατότητα να διοριστούν αμέσως μετά την απόλυσή τους από το στρατό. Στο παρελθόν δεν είχαν αυτή την ευκαιρία.
      Εκτός από τα θέματα που αφορούν την πρωτοβάθμια και τη δευτεροβάθμια εκπαίδευση, το σχέδιο νόμου επιλύει μία σειρά άλλων οργανωτικών και λειτουργικών ζητημάτων, που βελτιώνουν την εκπαιδευτική καθημερινότητα. Είναι μια σειρά από εκπαιδευτικά δικαιώματα, που δεν είχαν κατοχυρωθεί σε πανεπιστημιακές και άλλες σχολές, οι οποίες έχουν αποφοίτους και αναζητούν αυτή την κατοχύρωση. Απαντάμε σ’ αυτό το κοινωνικό αίτημα, καλύπτοντας παραλείψεις του παρελθόντος. Παράλληλα, δημιουργούνται και κάποιοι κλάδοι όπως αυτός της ιταλικής γλώσσας που δεν είχε προβλεφθεί κατά το παρελθόν, ο ΠΕ-34. 
      Επίσης, θεσμοθετούμε ολοκληρωμένο σύστημα δια βίου μάθησης χιλιάδων εκπαιδευτών ενηλίκων και αξιοποίησης των υποδομών της Γενικής Γραμματείας Εκπαίδευσης Ενηλίκων σε όλη την επικράτεια, καθώς και των συστημάτων τηλεεκπαίδευσης. Εδώ θα ήθελα να προσθέσω ότι η ευαισθησία μας για τους μετανάστες δεν εκφράζεται βέβαια ρητά, αλλά ενυπάρχει στην εφαρμοσμένη πολιτική μας, διότι έχουμε δώσει τη δυνατότητα στις δομές της δια βίου  μάθησης να συστήνονται τμήματα εκμάθησης γλώσσας των μεταναστών. Με αυτόν τον τρόπο σεβόμαστε την καταγωγή τους και τον πολιτισμό τους. Όπου, λοιπόν, υπάρχει ενδιαφέρον η Γενική Γραμματεία Ενηλίκων θα σπεύσει να ικανοποιήσει αυτό το αίτημα με κόστος του ελληνικού δημοσίου, όχι όμως, μέσα στο αυστηρά τυπικό σύστημα της εκπαίδευσης. 
      Επιπλέον κατοχυρώνεται διαφανής και αξιοκρατική διαχείριση του Σώματος των Εκπαιδευτών και ενισχύεται το Ινστιτούτο Διαρκούς Εκπαίδευσης Ενηλίκων, ώστε να μπορεί να ανταποκριθεί στις σύγχρονες ανάγκες της δια βίου μάθησης.
      Ο Οργανισμός Σχολικών Κτηρίων θα έχει πλέον το δικαίωμα να συντηρεί και να επισκευάζει ελληνικές σχολικές μονάδες του εξωτερικού, καθώς η ύπαρξη ενός εξειδικευμένου οργανισμού, όπως ο Ο.Σ.Κ. αποτελεί εχέγγυο για μία ορθότερη και πιο χρηστή οικονομική διαχείριση των συγκεκριμένων κατασκευαστικών και επισκευαστικών έργων. Βέβαια, θα μεριμνήσει και για τις δύο φτωχότερες περιφέρειες της χώρας μας ώστε να μπορεί και εκεί να έχει συναρμοδιότητα με τη Νομαρχιακή Αυτοδιοίκηση.
      Κυρίες και κύριοι συνάδελφοι, μέσα σ’ αυτό το πλαίσιο του εκπαιδευτικού εκσυγχρονισμού δεν θα μπορούσε να απουσιάζει και η εκπαίδευση των ομογενών. Γι’ αυτό το λόγο εξισώνονται οι αποσπάσεις των Ελλήνων εκπαιδευτικών με τους υπόλοιπους συναδέλφους τους στα ευρωπαϊκά σχολεία, δίνοντάς τους τη δυνατότητα ουσιαστικής συμμετοχής στη διαμόρφωση της ευρωπαϊκής εκπαιδευτικής πολιτικής. Γίνομαι σαφής για να μην δημιουργούνται παρεξηγήσεις σ’ αυτήν την Αίθουσα. Και τα είκοσι έξι ευρωπαϊκά κράτη-μέλη τα οποία συμμετέχουν στη λειτουργία του Ευρωπαϊκού Σχολείου έχουν επιτρέψει στους εκπαιδευτικούς τους να παραμένουν εκεί για εννέα χρόνια έχοντας δικαίωμα συνδιαμόρφωσης του εκπαιδευτικού προγράμματος. Μόνο η Ελλάδα έχει προβλέψει πέντε χρόνια και αυτό της στερεί το δικαίωμα να διδάσκεται στο Ευρωπαϊκό σχολείο η ελληνική Γλώσσα, η ελληνική Ιστορία και ο ελληνικός Πολιτισμός. Με αυτή την αύξηση κατοχυρώνουμε αυτό το δικαίωμα. Δεν εξυπηρετούμε κάποιον φωτογραφικά. Κατοχυρώνουμε το δικαίωμα της Ελλάδας να έχει λόγο και θέση να συνδιαμορφώνει το αναλυτικό πρόγραμμα του Ευρωπαϊκού Σχολείου βάζοντας την ελληνική γλώσσα και την ελληνική ιστορία.
      Επιπλέον, διευρύνονται οι αρμοδιότητες του Γενικού Συμβουλίου Βιβλιοθηκών με στόχο τον εκσυγχρονισμό, τη χρηστή διοίκηση και τη στρατηγική ανάπτυξη των βιβλιοθηκών, των Γενικών Αρχείων του Κράτους και της Εκπαιδευτικής Ραδιοτηλεόρασης.
      Κυρίες και κύριοι συνάδελφοι, κλείνοντας θα ήθελα να σας επισημάνω ότι το σχέδιο νόμου εντάσσεται στο ευρύτερο πλαίσιο της ουσιαστικής και αποτελεσματικής διαχείρισης του ανθρώπινου δυναμικού του Υπουργείου καθώς η επίτευξη ενός τέτοιου εγχειρήματος δεν αποτελεί μόνο κεντρικό μας στοίχημα, αλλά αποδεικνύει και την πρόθεσή μας να δώσουμε στην ελληνική εκπαίδευση το σεβασμό και την ποιότητα που της αξίζει. Αναντίρρητα έχουν να γίνουν πολλά ακόμη, ωστόσο ήδη τα πρώτα θετικά βήματα έχουν γίνει. Με την έναρξη του σχολικού έτους, στόχος μας είναι όλες οι σχολικές μονάδες να είναι πλήρεις σε εκπαιδευτικό υλικό και όλα τα σχολικά εγχειρίδια να έχουν διανεμηθεί ακόμα και στην πιο απομακρυσμένη περιοχή, στο πιο απομονωμένο σχολείο. 
      Παράλληλα στοχεύουμε στην άμεση έναρξη του προγράμματος της πρόσθετης διδακτικής στήριξης, κατά την έναρξη του σχολικού έτους, για πρώτη φορά, ώστε ο κάθε μαθητής που έχει μαθησιακή ανάγκη να την καλύψει ουσιαστικά και σε βάρος της παραπαιδείας. Από τον προηγούμενο Νοέμβριο έχουμε συστήσει ειδική επιτροπή στο Υπουργείο ώστε να επιτευχθεί η ορθολογικότερη διαχείριση του προσωπικού και η έγκαιρη διανομή των βιβλίων στα σχολεία μας. Ειδικότερα, έχει ολοκληρωθεί δύο μήνες νωρίτερα από κάθε άλλη χρονιά, από κάθε άλλο σχολικό έτος, ο κύκλος υπηρεσιακών μεταβολών - μεταθέσεων, μετατάξεων, αποσπάσεων, διορισμών- με αποτέλεσμα να γνωρίζουν, για πρώτη φορά, οι εκπαιδευτικοί μας από τώρα πού θα υπηρετήσουν την επόμενη σχολική χρονιά. Δεν έχει ξανασυμβεί αυτό μέχρι τώρα στην ιστορία του εκπαιδευτικού μας συστήματος. 
      Στόχος μας είναι ως τα τέλη Ιουλίου να έχει ολοκληρωθεί η διαδικασία των διορισμών μονίμων εκπαιδευτικών. Από τα μέσα Αυγούστου θα πραγματοποιηθούν οι διορισμοί των αναπληρωτών εκπαιδευτικών και ως τα τέλη του ίδιου μήνα θα έχει ξεκινήσει η εισαγωγική επιμόρφωση νεοδιόριστων και αναπληρωτών εκπαιδευτικών που θα ολοκληρωθεί στην έναρξη του σχολικού έτους. Και αυτό δεν έχει ξαναγίνει ποτέ μέχρι σήμερα στα χρονικά. 
      Επιπλέον, τα σχολικά εγχειρίδια έχουν παραδοθεί σε μεγάλο ποσοστό κι είμαστε σε άμεση επικοινωνία με τον Ο.Ε.Δ.Β. ώστε να μην υπάρξει κι η παραμικρή έλλειψη. Ήδη το 50% είναι στους νομούς της περιφέρειας. Μέχρι τα μέσα Αυγούστου θα είναι το σύνολο των βιβλίων στους νομούς της περιφέρειας και στα σχολεία. 
      Η έναρξη λοιπόν της σχολικής χρονιάς την 11η Σεπτεμβρίου θα μας βρει καθ’ όλα έτοιμους ώστε να μην παρατηρηθούν προβλήματα που ανέκυπταν όλα τα προηγούμενα σχολικά έτη. Βεβαίως, όλα τα κενά και τα προβλήματα δεν μπορείς να τα αντιμετωπίσεις. Αυτά όμως που είναι προβλέψιμα και αντιμετωπίσιμα θα πρέπει να επιλύονται.
      Επιπλέον, θα ήθελα να πω ότι προχωρά με ταχύτατους ρυθμούς το κτηριακό πρόγραμμα του Ο.Σ.Κ. για το «έξυπνο σχολείο», ενώ ήδη ολοκληρώθηκε, με επιτυχία, η διαβούλευση με διακόσιες χιλιάδες εκπαιδευτικούς σε ολόκληρη τη χώρα για την επιμόρφωση. 
      Επιπρόσθετα είναι έτοιμο και θα κατατεθεί το επόμενο διάστημα το νομοσχέδιο για την Ειδική Αγωγή, για τα άτομα με αναπηρία. 
      Αναμφισβήτητα το Υπουργείο Εθνικής Παιδείας και Θρησκευμάτων εμπιστεύεται τον εκπαιδευτικό κόσμο και επενδύει σ’ αυτόν καθώς αυτός αποτελεί την κινητήρια δύναμη του συστήματος. Με αυτό το σχέδιο νόμου μπαίνει ένα τέλος σε προβλήματα που ταλάνιζαν επί χρόνια την εκπαιδευτική κοινότητα και αποδεικνύεται έμπρακτα ο σεβασμός που έχουμε απέναντι στο δάσκαλο και στον καθηγητή. Παράλληλα, αφουγκραζόμαστε την κοινωνία και την ίδια την εκπαιδευτική κοινότητα και υιοθετούμε το σύνολο των προτάσεων που επί χρόνια απεγνωσμένα κατέθετε η Ένωση Αναπληρωτών.
      Κυρίες και κύριοι συνάδελφοι, το Υπουργείο Εθνικής Παιδείας και Θρησκευμάτων, όλοι μας είμαστε διαμορφωτές και υπέρμαχοι μιας πολιτικής που στο κέντρο της έχει τον ίδιο τον εκπαιδευτικό, τον αναγνωρίζει ως πρωταγωνιστή του συστήματος και επενδύει πάνω σ’ αυτόν πιστεύοντας ότι ο ρόλος του είναι σημαντικός για την προαγωγή και τον εκσυγχρονισμό της ελληνικής εκπαιδευτικής πραγματικότητας. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρήστος Παπουτσής. 
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, σχετικά με την αναφορά και την άμεση αντίδραση του κυρίου Υπουργού στην επιχείρηση, η οποία εκδηλώνεται σήμερα, της σκοπιανής προπαγάνδας εγώ θέλω να χαιρετίσω κατ’ αρχάς την αντίδραση του κυρίου Υπουργού, αλλά θέλω να εξάγω και το ηθικό δίδαγμα αυτής της υπόθεσης. 
      Και το ηθικό δίδαγμα είναι για όλους μας πως όταν απουσιάζει επί μακρόν η ενεργός διπλωματία, με σαφή στρατηγική και καθαρές θέσεις και αντικαθίσταται με εξωτερική πολιτική δημοσίων σχέσεων, εκ των πραγμάτων οδηγούμαστε –και, δυστυχώς, έχετε οδηγήσει τη χώρα- σε μια πολιτική αποτροπής του χειρότερου, σε μια πολιτική αποτροπής των χειρότερων, όσον αφορά την εξέλιξη των εθνικών μας θεμάτων. 
      Επί τη ευκαιρία, κύριε Υπουργέ, αναζητήστε μήπως το συγκεκριμένο πανεπιστήμιο, το οποίο αγοράστηκε από τα σκοπιανά κεφάλαια και λειτουργεί μ’ αυτόν τον τρόπο, έχει και κάποια σχέση με κάποιο Κέντρο Ελευθέρων Σπουδών στην Ελλάδα και δίνει και πτυχία εδώ στη χώρα μας. 
      Όσον αφορά το σημερινό νομοσχέδιο, τόσο ως προς τη δομή όσο και ως προς τη διαδικασία εισαγωγής του στη Βουλή, επισημάναμε –και ο εισηγητής μας ο κ. Μπόλαρης ήταν απολύτως σαφής- ότι είναι αποκαλυπτικό του τρόπου, με τον οποίο η Κυβέρνηση αντιμετωπίζει την εκπαίδευση αλλά και τον εκπαιδευτικό στο πόδι, ευκαιριακά, αποσπασματικά, ρουσφετολογικά. 
      Είναι γνωστό ότι απευθύνεσθε σε μία πολυπληθέστατη τάξη επιστημόνων, με πολύμορφα χαρακτηριστικά εξαιτίας, ακριβώς της ιδιαιτερότητας των ειδικοτήτων που έχουν σπουδάσει και έχουν εντρυφήσει. 
      Εγώ δεν είμαι από εκείνους που θα πω ότι στο παρελθόν όλα πήγαιναν άριστα. Ωστόσο, είμαι υπερήφανος γιατί προέρχομαι από μια παράταξη που έβαλε τη σφραγίδα της σε κάθε προοδευτική μεταρρύθμιση σε όλες τις βαθμίδες της παιδείας. Γιατί αυτή είναι η πραγματικότητα για τις κυβερνήσεις του Ανδρέα Παπανδρέου και του Κώστα Σημίτη. 
      Όμως, επίσης, δεν είμαι από εκείνους που θα πουν ότι ξαφνικά τα πάντα στην εκπαίδευση άλλαξαν προς το χειρότερο. Δεν έγιναν ξαφνικά. Υπήρξε επιδείνωση της κατάστασης, αλλά δεν έγινε ξαφνικά. Οφείλω όμως να παρατηρήσω πως τα τελευταία πέντε χρόνια δεν υπήρξε καμμία απολύτως ουσιαστική προσέγγιση της εκπαιδευτικής λειτουργίας, αλλά και των προβλημάτων των εκπαιδευτικών. 
      Θα ξεκινήσω από την ίδια την εκπαίδευση, κυρίες και κύριοι συνάδελφοι, για να θυμίσω πως αυτή ξεκινά από το νηπιαγωγείο ή ακόμα –αν θέλετε- από τον παιδικό σταθμό, γιατί έτσι επιτάσσουν οι σημερινές συνθήκες της οικογένειας. Η εκπαιδευτική λειτουργία συνεχίζει στην πρωτοβάθμια και στη δευτεροβάθμια, όπου εκεί διαμορφώνονται οι πολίτες του μέλλοντος και αυτό οφείλουμε ως πολιτεία να το αντιμετωπίσουμε όχι με υστέρηση, πυροσβεστικά, αλλά με μέθοδο και στόχευση που να εξυπηρετεί το κοινωνικό σύνολο και όχι σε κοντόφθαλμες διευθετήσεις και παλαιοκομματικές διαχειρίσεις μικροεξυπηρετήσεων.
      Διαρκώς κρούουμε τον κώδωνα του κινδύνου όχι από μεγαθυμία αλλά από ευθύνη. Είστε σε λάθος δρόμο, κύριε Υπουργέ. Επικεντρώνετε σε λάθος ζητήματα. Αντιλαμβανόμαστε ενδεχομένως τη μεγάλη πίεση που έχετε για να «ξεπληρώσετε» κάποια γραμμάτια σε κάποιους, οι οποίοι σας υποστήριξαν ή ακόμα ελπίζουν ότι μπορούν να σας υποστηρίζουν. Αλλά η αλήθεια είναι ότι διαφεύγει της προσοχής της Κυβερνήσεως το παρόν και ταυτόχρονα υποθηκεύεται το μέλλον. 
      Με τι δεδομένα τα παιδιά, οι σημερινοί μαθητές θα βγουν σε μια ανταγωνιστική κοινωνία για να περάσουν στην τριτοβάθμια εκπαίδευση ή κατευθείαν στην παραγωγή, έχοντας διανύσει δώδεκα από τα σημαντικότερα χρόνια της ζωής τους σ’ ένα περιβάλλον μαθησιακής, πολιτιστικής και εκπαιδευτικής πενίας, σ’ ένα δημόσιο σχολείο παρατημένο στη δίνη της συγκυρίας –της συγκυρίας!- με εκπαιδευτικούς παντελώς αφημένους και εγκαταλελειμμένους, να προσπαθούν μόνοι τους, με προσωπική προσπάθεια και κατάθεση ψυχής οι περισσότεροι εξ αυτών, να ανταποκριθούν σ’ αυτό που δυστυχώς μόνο οι ίδιοι και κάποιες από τις οικογένειες των μαθητών τους θεωρούν και το εκλαμβάνουν ως λειτούργημα; Γιατί, δυστυχώς, οι περισσότεροι των πολιτών δεν θεωρούν ακριβώς ως λειτούργημα την ιδιότητα του εκπαιδευτικού. 
      Το μεγάλο στοίχημα για τον Έλληνα εκπαιδευτικό σήμερα δεν είναι να παράγει εκπαιδευτικό έργο ή να πετύχει με τους μαθητές του αξιοζήλευτες επιδόσεις. Το μεγάλο στοίχημα του Έλληνα εκπαιδευτικού του 2008 είναι να διατηρήσει την αξιοπρέπειά του, την επιστημονική και επαγγελματική του αξιοπρέπεια. Ο κλάδος των εκπαιδευτικών είναι ο κλάδος με τους περισσότερους επιστήμονες που αφ’ ενός έχει τις χαμηλότερες αμοιβές, αλλά και τους δυσμενέστερους όρους εργασίας. 
      Σε ποια άλλη υπηρεσία, κυρίες και κύριοι συνάδελφοι –έξω από το σχολείο- ο εργαζόμενος δεν έχει δικό του γραφείο; Και τι λέω γραφείο; Ούτε καν συρτάρι! Ακόμα και τα συρτάρια πολλές φορές οι εκπαιδευτικοί σε πολλά σχολεία τα μοιράζονται! Και φυσικά δεν έχει κανένας εκπαιδευτικός το δικό του ηλεκτρονικό υπολογιστή για να εργαστεί, να διατηρήσει τα στοιχεία του ή να αναζητήσει καινούργιες γνώσεις στο γνωστικό πεδίο ή στο επιστημονικό πεδίο στο οποίο διδάσκει.
      Με ποια δεδομένα θα αποδώσει, όταν το εκπαιδευτικό επάγγελμα γίνεται πεδίο καταφυγής και διοχέτευσης επαγγελματιών και επιστημόνων διαφόρων ειδικοτήτων για την κατά περίσταση εξυπηρέτηση των δεικτών ανεργίας; Γιατί αυτή είναι η πολιτική της Κυβέρνησης.
      Σήμερα, με το συγκεκριμένο νομοσχέδιο, προτείνεται στη Βουλή να χρίσουμε εκπαιδευτικούς κάποιους επιστήμονες από ορισμένες σχολές. Ενδεχομένως βεβαίως, σ’ ένα άλλο νομοσχέδιο θα συμπεριλάβετε στους εκπαιδευτικούς επιστήμονες από κάποιες άλλες σχολές, με φωτογραφικές ρυθμίσεις, χωρίς βεβαίως κανέναν απολύτως ενδοιασμό.
      Και για να είμαι σαφής, δεν αντιτίθεμαι στη διεύρυνση της εκπαιδευτικής κατεύθυνσης των διαφόρων πανεπιστημιακών ή πολυτεχνικών σχολών. Ασκώ, όμως, κριτική στην Κυβέρνηση, εκφράζοντας την αντίθεσή μας, μια αντίθεση που εντοπίζεται στο ευκαιριακό και στο ρουσφετολογικό αυτής της διεύρυνσης, αφού η άκριτη και η ευκαιριακή απορρόφηση στην εκπαίδευση ειδικοτήτων επαγγελματιών, είτε της τριτοβάθμιας είτε των τεχνικών και επαγγελματικών ινστιτούτων είτε των επαγγελματικών σχολών, σαφώς και στο μέλλον θα δημιουργήσει ποικίλα προβλήματα και συγκρούσεις μεταξύ των διαφόρων κλάδων.
      Η προετοιμασία ενός εκπαιδευτικού, δεν σχετίζεται μόνο με τη γνωστική του επάρκεια. Έχει να κάνει μ’ ένα σύνολο ψυχολογικών και παιδαγωγικών προσλαμβανουσών, αλλά και δεξιοτήτων, που τα προγράμματα των σχολών τριτοβάθμιας εκπαίδευσης και εκπαιδευτικής κατεύθυνσης οφείλουν να συμπεριλαμβάνουν στα προγράμματα των σπουδών τους. 
      Και εδώ, σ’ αυτό το πεδίο, ελέγχεστε, κύριε Υπουργέ και κύριοι της Νέας Δημοκρατίας, για την αναξιοπιστία της πολιτικής σας, για την αναξιοπιστία, όσον αφορά τις δεσμεύσεις σας προς την κοινωνία και τους πολίτες. 
      Σας διαβάζω απόσπασμα από το κυβερνητικό πρόγραμμα της Νέας Δημοκρατίας: «Παράλληλα, η εκπαίδευση είναι λειτούργημα για την επιτυχή άσκηση του οποίου χρειάζεται πλήρης παιδαγωγική και επιστημονική κατάρτιση του εκπαιδευτικού πριν την ανάληψη των καθηκόντων του, εισαγωγική και περιοδική επιμόρφωση κατά τη διάρκεια της υπηρεσίας του, συνεχής αξιολόγηση του εκπαιδευτικού έργου και του εκπαιδευτικού, μόνιμο και σωστό σύστημα διοίκησης και εποπτείας της εκπαίδευσης.
      Βασική κατάρτιση των εκπαιδευτικών. Τα πανεπιστήμια σε συνεργασία με το Υπουργείο Εθνικής Παιδείας και Θρησκευμάτων θα αναπτύξουν εξαμηνιαίο πρόγραμμα μαθημάτων επιστημονικής, διδακτικής και ψυχοπαιδαγωγικής κατάρτισης που θα οδηγούν σε ένα πιστοποιητικό, το οποίο θα είναι υποχρεωτικό», όπως γράφει το πρόγραμμα της Νέας Δημοκρατίας, «προκειμένου να διοριστούν στην εκπαίδευση, όσοι πάρουν το πτυχίο τους μετά την καθιέρωση του εν λόγω προγράμματος».
      Αντιλαμβάνεσθε, κυρίες και κύριοι συνάδελφοι, ότι η Κυβέρνηση νομοθετεί ακριβώς στην αντίθετη κατεύθυνση, χωρίς καμμία απολύτως κατάρτιση και επιμόρφωση και βεβαίως χωρίς καμμία παροχή αρμοδιοτήτων, γιατί και αυτό το τάξατε και αυτό το δεσμευτήκατε στο πρόγραμμά σας.
      Γράφει: «Παροχή αρμοδιοτήτων και κινήτρων, αποδοχές, ειδικό ωράριο, κ.λπ., για την επιδίωξη κατάληψης θέσης στελέχους της εκπαίδευσης από τους αξιότερους. Αξιοκρατία παντού». Δηλαδή, λόγια του αέρα. Περί αυτού πρόκειται! 
      Ένας ουσιαστικός εκπαιδευτικός σχεδιασμός, οφείλει να έχει προδιαγεγραμμένο και κατασταλαγμένο αριθμό, αλλά και κατανομή ειδικοτήτων, σε συσχέτιση με τις υφιστάμενες σχολές τριτοβάθμιας εκπαίδευσης, αλλά και τον αριθμό των εισακτέων σε αυτές. 
      Μπορεί να επαίρονται οι συνάδελφοι της Νέας Δημοκρατίας για την πρόνοια του νομοσχεδίου σχετικά με τους καθηγητές της μουσικής ή της ιταλικής γλώσσας για τους οποίους μάλιστα, τους τελευταίους, συστήνονται ακόμη δεκαπέντε ολόκληρες οργανικές θέσεις -με τι κριτήρια άραγε, με τι δεδομένα και με ποια προοπτική;- αλλά εγώ ερωτώ, τι θα γίνει με τους άλλους πολυάριθμους αποφοίτους όχι μόνο της ιταλικής, αλλά και της γαλλικής και της γερμανικής γλώσσας; Τι ακριβώς ρυθμίζει το νομοσχέδιο; Ποιά είναι η στόχευση του Υπουργείου σχετικά με τη διδασκαλία ξένων γλωσσών ή τη μουσική εκπαίδευση; 
      Και επιπλέον, μια και αυτό το είχατε αναφέρει στο πρόγραμμά σας, για την αναμόρφωση και την αναβάθμιση των μουσικών σχολείων –μην ψάξω να διαβάσω ξανά την αντίστοιχη παράγραφο από το πρόγραμμά σας- μπορείτε να μας πείτε τι ακριβώς κάνατε; Γιατί, κανείς δεν μπορεί να βρει πουθενά, τι κάνατε επί πέντε χρόνια για τα μουσικά σχολεία.
      Ένας, λοιπόν, ουσιαστικός εκπαιδευτικός σχεδιασμός, οφείλει να έχει συγκεκριμένη, συστηματική και έγκαιρη καταγραφή των αναγκών του σε εκπαιδευτικούς πλήρους απασχόλησης.
      Οι αναπληρωτές και οι ωρομίσθιοι μπορεί να προσέφεραν και να προσφέρουν σήμερα «σανίδα σωτηρίας» σ’ ένα σύστημα που μοιάζει να καταποντίζεται. Δεν μπορεί όμως –και, μάλιστα, δεν μπορεί σε καμμία περίπτωση- η πολιτεία να εγκλωβίζει τον εκπαιδευτικό σε μία συνεχή ομηρία πενιχρών αποδοχών, ελλιπούς ασφάλισης και ανύπαρκτης προοπτικής. 
      Δεν είναι δυνατόν, επίσης, με πρόσχημα τον απεγκλωβισμό απ’ αυτήν την ιδιότυπη ομηρία να καταστρατηγείται εντέχνως και με σύστημα και με μέθοδο και με επιμονή κάθε έννοια αντικειμενικότητας στη διαδικασία πρόσληψης και διορισμού, συρρικνώνοντας διαρκώς τη λειτουργία του Α.Σ.Ε.Π. και παλινωδώντας μεταξύ των ορίων της χρονολογικής επετηρίδας, πότε με τα τριαντάμηνα και πότε με τα δεκαοκτάμηνα. Εν κατακλείδι, κυρίες και κύριοι συνάδελφοι, αποβαίνουν σε βάρος της εκπαιδευτικής διαδικασίας συνολικά. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Πρόσχημα και άλλοθι για την παρέκκλιση από το Α.Σ.Ε.Π. και τις διαφανείς διαδικασίες πρόσληψης, αξιολόγησης και παραγωγής εκπαιδευτικού έργου, είναι και κάτι άλλο. Είναι η διευθέτηση θεμάτων της περίφημης Δια Βίου Εκπαίδευσης, αφού το οργανωσιακό και το εκπαιδευτικό έλλειμμα στην εκπαίδευση ενηλίκων επικεντρώνεται σύμφωνα με το νομοσχέδιο στην άνευ αντικειμενικών κριτηρίων ενίσχυση της οργανωτικής δομής του Ινστιτούτου Διαρκούς Εκπαίδευσης Ενηλίκων και βεβαίως στην παροχή δυνατότητας σ’ αυτό συνεργασίας με φυσικά πρόσωπα κατ’ αποκοπή, σύμφωνα με την παράγραφο 7 του άρθρου 11, χωρίς κατοχυρωμένες διασφαλίσεις επιστημονικής και εκπαιδευτικής επάρκειας, χωρίς οικονομικές και επαγγελματικές διασφαλίσεις και βεβαίως χωρίς οριστικές και σταθερές προδιαγραφές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε, σε μερικά δευτερόλεπτα.
      Και δεν μπορείτε να ξεγελάσετε με τέτοιου είδους τερτίπια ούτε τις συνδικαλιστικές οργανώσεις ούτε τους φορείς ούτε τους ίδιους τους εκπαιδευτικούς πετώντας μία δήθεν συμμετοχή ούτε επίσης με προφάσεις τρίμηνης και μόνο επιμόρφωσης. 
      Και δεν μπορείτε να ξεγελάσετε τους εκπαιδευτικούς, γιατί μπροστά σας βρίσκεται ένας ολόκληρος κλάδος που διαρκώς υποβαθμίζεται, ένας κλάδος που βυθίζεται καθημερινά μέσα στην ανασφάλεια και στο τέλμα. Όμως, ταυτόχρονα, είναι και ο κλάδος που κρατά στα χέρια του το μέλλον της ελληνικής κοινωνίας. Και αν στο παρελθόν υπήρχαν κάποια περιθώρια ανοχής, οι σημερινές συνθήκες της οργάνωσης της κοινωνίας μας, αλλά και της ίδιας της ζωής των πολιτών, είναι τόσο γρήγορα μεταλλασσόμενες και απαιτητικές που αν δεν εγκαταλείψουμε τον «αραμπά» του παλαιοκομματισμού και δεν ανεβούμε στην υπερταχεία του μέλλοντος, αν δεν λειτουργήσουμε ως πολιτεία άμεσα αλλάζοντας ριζικά τον τρόπο αντίληψης και θεώρησης του εκπαιδευτικού γίγνεσθαι στη σύγχρονη Ελλάδα, η πραγματικότητα κα η αλήθεια είναι ότι εγκληματούμε εις βάρος της προοπτικής του πιο ζωογόνου τμήματος της κοινωνίας μας, των νέων παιδιών.
      Κυρίες και κύριοι συνάδελφοι, οι πρόσκαιρες και φωτογραφικές διευθετήσεις μπορεί να φέρνουν πράγματι ευκαιριακά κομματικά οφέλη, αλλά για πολύ λίγο χρονικό διάστημα θα έχουν απόδοση. Τα μερεμέτια μπορούν να εξυπηρετούν τους προσωρινούς ενοικιαστές, όμως το οικοδόμημα δεν παύει να τρίζει συθέμελα και είναι χρέος μας όλοι να το στηρίξουμε.
      Για μας, για το ΠΑ.ΣΟ.Κ., το οικοδόμημα στην προκειμένη περίπτωση είναι η παιδεία μας, το εκπαιδευτικό σύστημα. Είναι η δημόσια παιδεία, για να μην έχουμε παρεξηγήσεις. Και γι’ αυτό επιμένουμε και ασκούμε κριτική στο νομοσχέδιό σας, το οποίο θεωρούμε –επαναλαμβάνω- ότι είναι ένα «άλμπουμ φωτογραφικών ρυθμίσεων», φοβάμαι όμως και για ορισμένες οικογενειακές φωτογραφίες!
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Ο Υπουργός Εθνικής Παιδείας και Θρησκευμάτων κ. Στυλιανίδης έχει ζητήσει το λόγο για μία σύντομη παρέμβαση.
      Ορίστε, κύριε Υπουργέ, έχετε το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Για ένα θέμα θέλω να εκφράσω και εγώ τη χαρά μου και για ένα τη λύπη μου, κύριε Παπουτσή. Θέλω να εκφράσω τη χαρά μου γιατί ταυτιζόμαστε στην αντίδραση για την αυθαίρετη πράξη της FYROM και τη λύπη μου διότι με την προσέγγισή σας καθιστάτε αυτό το θέμα πάλι θέμα αντιπαράθεσης, μειώνοντας τη δύναμη αυτής της αντίδρασης και υπαινίσσεστε μάλιστα ότι μπορεί αυτό το νεοσυσταθέν ή αγορασμένο ιδιωτικό πανεπιστήμιο της Μεγάλης Βρετανίας να συνεργάζεται με κάποιο κολλέγιο εδώ στην Ελλάδα.
      Με το νόμο που δεν ισχύει ή μάλλον, με το μη νόμο, δηλαδή την αναρχία που υπάρχει σήμερα στο χώρο αυτό, θα μπορούσε ίσως να συμβαίνει. Όμως, με το νόμο για τον οποίο μίλησα το απόγευμα στη συνέντευξη Τύπου που έδωσα, ο οποίος θα κατατεθεί τις επόμενες μέρες στη Βουλή των Ελλήνων, θα μπορεί το κράτος και το Υπουργείο Εθνικής Παιδείας και Θρησκευμάτων να κλείσει τέτοιου είδους δομές, όταν αυθαιρετούν κατ’ αυτόν τον τρόπο.
      Επίσης, θα ήθελα να σας επισημάνω ότι όταν ανέλαβε τη διακυβέρνηση τώρα η Νέα Δημοκρατία, δεν θυμάμαι ο κάθε καθηγητής και δάσκαλος να είχε τον προσωπικό του υπολογιστή, το ατομικό του γραφείο και να ζει σ’ ένα περιβάλλον σαν και αυτό που περιγράψατε.
      Βεβαίως, θέλουμε να πάμε σ’ ένα τέτοιο περιβάλλον. Όμως, δεν είναι μία πραγματικότητα που την κληρονομήσαμε και την καταστρέψαμε. Αντιθέτως, κληρονομήσαμε μία άλλη πραγματικότητα. Πέντε χιλιάδες σχολικά κτήρια ηλικίας σαράντα έως ογδόντα ετών, επιμόρφωση κατ’ όνομα η οποία δεν γινόταν ποτέ, ουσιαστικά μουσικά σχολεία γυμνά. Και τι κάναμε; Ένα πρόγραμμα κατασκευής χιλίων διακοσίων τριάντα τριών νέων σχολικών μονάδων σε όλη τη χώρα, πολλαπλασιασμό του εξοπλισμού για τα μουσικά σχολεία, διαπραγμάτευση και δημόσια διαβούλευση με διακόσιες χιλιάδες εκπαιδευτικούς, για να αρχίσει η ουσιαστική επιμόρφωση και με θεσμική πρωτοβουλία που θα την κατοχυρώνει, αλλά και στην πράξη και ό,τι άλλο μπορεί πραγματικά να δημιουργήσει ένα στέρεο οικοδόμημα σαν και αυτό που θέλουμε να υπάρχει στο χώρο της εκπαίδευσης, και εσείς και εμείς, αλλά πιστεύω και όλες οι πτέρυγες της Βουλής. 
      Μην πιάνεστε, λοιπόν, από ένα σχέδιο νόμου που ουσιαστικά έρχεται να αντιμετωπίσει προβλήματα που διαμορφώθηκαν τα τελευταία δέκα και είκοσι χρόνια -γιατί δεν θέλουμε να δημιουργούμε άσχετες τροπολογίες σε άσχετα νομοσχέδια- και προσπαθείτε μέσα απ’ αυτό να βγάλετε γενικά συμπεράσματα. 
      Αυτό το σχέδιο νόμου έχει μία κεντρική ιδέα. Απελευθερώνει εφάπαξ και δια παντός από την ομηρία τους αναπληρωτές και τους ωρομίσθιους και λύνει ορισμένα καθημερινά προβλήματα της εκπαιδευτικής καθημερινότητας. 
      Υπάρχει μία σειρά νομοσχεδίων που ακολουθεί το επόμενο διάστημα που θα διαπιστώσετε και εσείς –ασχέτως αν θα το παραδεχθείτε ή όχι- ότι πραγματικά μεταρρυθμίζουν το χώρο της εκπαίδευσης προς την κατεύθυνση που όλοι θέλουμε.  
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θα ήθελα το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, θα ήθελα και εγώ το λόγο. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παναγιωτόπουλε, έχει ζητήσει το λόγο ο κ. Παπουτσής, προκειμένου να ολοκληρωθεί αυτός ο σύντομος διάλογος ανάμεσα στον Υπουργό και τον Κοινοβουλευτικό Εκπρόσωπο και αμέσως μετά θα πάρετε εσείς το λόγο. 
      Κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κύριε Παναγιωτόπουλε, θα πάρω μόνο τριάντα δευτερόλεπτα, για να πω ότι με χαρά θα περιμένουμε να δούμε ποιες θα είναι στο μέλλον οι μεταρρυθμιστικές πρωτοβουλίες της Κυβέρνησης της Νέας Δημοκρατίας στο χώρο της παιδείας, αλλά πολύ φοβούμαι πρώτον, ότι δεν έχει μέλλον η Κυβέρνηση της Νέας Δημοκρατίας και δεύτερον, ότι μέχρι σήμερα η πολιτεία σας έχει αποδείξει ακριβώς το αντίθετο, δηλαδή ότι δυστυχώς, χρησιμοποιείτε το χώρο της παιδείας για να προκαλείτε κοινωνικές εντάσεις και αναταραχές και να προσανατολίζετε τη δημόσια συζήτηση σε θέματα τα οποία αποστρέφουν την προσοχή του κόσμου από τα πραγματικά μεγάλα και ουσιαστικά προβλήματα της χώρας μας. Επίσης, φέρνετε στη νομοθετική εργασία της Βουλής ένα σχέδιο νόμου όπως το συγκεκριμένο που πραγματικά αποτελεί «βάπτιση» του ρουσφετιού σε μεταρρύθμιση. Αυτό δεν μπορούμε να το δεχθούμε. 
      Ευχαριστώ, κύριε Πρόεδρε.  
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Μια και βρισκόμαστε ακριβώς σε εκείνο το σημείο της συζήτησης όπου ελεύθερα εκτός από σκέψεις, εκφράζουμε και συναισθήματα χαράς ή λύπης, ξεκινώντας την ομιλία μου θα εκφράσω και εγώ τη χαρά μου για τον τρόπο με τον οποίο και το ΠΑ.ΣΟ.Κ. αξιολογεί τα ζητήματα της παιδείας, τον τρόπο με τον οποίο το ΠΑ.ΣΟ.Κ. αξιολογεί τα ζητήματα της παιδείας ως Αξιωματική Αντιπολίτευση. 
      Τα όσα ακούσαμε σε επίπεδο αξιολόγησης από τον προλαλήσαντα Κοινοβουλευτικό Εκπρόσωπο κ. Παπουτσή ήταν όντως σημαντικά και με βρίσκουν απολύτως σύμφωνο. 
      Θα εκφράσω, όμως, τη λύπη μου για το γεγονός ότι τα όσα είπε ο κ. Παπουτσής αποκλίνουν πλήρως από τα έργα, τις πράξεις, αλλά και τις παραλείψεις του ΠΑ.ΣΟ.Κ. κατά την περίοδο που το κόμμα αυτό άσκησε τη διακυβέρνηση του τόπου. Ωραία λόγια από τον τηλεοπτικό και κοινοβουλευτικό άμβωνα, έργα τα οποία ακολουθούν ακριβώς την αντίθετη πορεία όταν το ΠΑ.ΣΟ.Κ. είχε την ευθύνη της διακυβέρνησης του τόπου. Και θα γίνω πιο πρακτικός και, αν θέλετε, και πιο ενδεικτικός.
      Η Κυβέρνηση σήμερα έχει ξεκινήσει μία εργώδη προσπάθεια για να επαναφέρει τη δημόσια εκπαίδευση στο σωστό επίπεδο. Παραλάβαμε μία δημόσια υποβαθμισμένη εκπαίδευση, κάτι που νομίζω ότι δύσκολα μπορεί κάποιος καλόπιστος να το αμφισβητήσει.  
      Ένα από τα στοιχεία που οδήγησαν στη ραγδαία υποβάθμιση της ποιότητας της παρεχομένης εκπαίδευσης σε όλα τα επίπεδα και σε όλες τις εκπαιδευτικές βαθμίδες ήταν η καθιέρωση της παντελούς έλλειψης αξιολόγησης επί των κυβερνήσεων του ΠΑ.ΣΟ.Κ.. 
      	Το πρώτο είναι αυτό. Όπου υπήρχαν διαδικασίες αξιολόγησης, οι κυβερνήσεις του ΠΑ.ΣΟ.Κ. φρόντισαν αυτές τις διαδικασίες να τις ακυρώσουν, να τις εξουδετερώσουν, να τις εξαφανίσουν. Όπου υπήρχαν δομές, για να δημιουργήσουν στον εκπαιδευτικό αυτόν τον στέρεο χαρακτήρα και να του εμπεδώσουν την αποστολή του παιδαγωγού, αυτές οι δομές, επίσης, κατεδαφίστηκαν. 
      	Πολύ λίγο ενδιέφερε το ΠΑ.ΣΟ.Κ. αν οι εκπαιδευτικοί μας θα είναι παιδαγωγοί ή όχι. Πολύ περισσότερο ενδιέφερε το ΠΑ.ΣΟ.Κ. να λειτουργούν οι εκπαιδευτικοί σε συντεχνιακό και συνδικαλιστικό επίπεδο σαν πολιορκητικός κριός των κομματικών και κλαδικών μηχανισμών του ΠΑ.ΣΟ.Κ. στο χώρο της εκπαίδευσης και στο συνδικαλιστικό χώρο του ευρύτερου δημόσιου τομέα. Τους εκπαιδευτικούς με άλλα λόγια τους έβλεπαν σαν μία πολιορκητική μηχανή συνδικαλιστικού χαρακτήρα, για να μπορέσει το ΠΑ.ΣΟ.Κ. να ασκήσει την κοινωνική του αντιπολίτευση εκεί που ήθελε ή να αποκτήσει τα ισχυρά ερείσματα ως εξουσία είκοσι ετών. Τίποτα περισσότερο και τίποτα λιγότερο! 
      	Είδαμε, λοιπόν, το εκπαιδευτικό συνδικαλιστικό κίνημα να ασχολείται με όλα τα θέματα, πλην εκείνου της πραγματικής ποιότητας της παρεχόμενης εκπαίδευσης. 
      Πότε είδαμε, κύριε Υπουργέ, τους περίφημους συνδικαλιστές του ΠΑ.ΣΟ.Κ. στο χώρο της εκπαίδευσης όλων των βαθμίδων να αγωνιούν για την υποβάθμιση της εκμάθησης της γλώσσας στην Ελλάδα; Διαχειριζόμαστε ως έθνος των Ελλήνων μία γλώσσα που αποτελεί τη βάση του παγκόσμιου γλωσσικού Πολιτισμού. Είναι ή δεν είναι έτσι; Η Ελληνική Γλώσσα αποτελεί τη βάση της παγκόσμιας γλωσσικής παιδείας. Δείξτε μου μια επίσημη πρωτοβουλία των συνδικαλιστικών οργάνων του ΠΑ.ΣΟ.Κ. που έχουν πλειοψηφία μέσα στα πλαίσια του συνδικαλισμού που ασκείται στο χώρο και των τριών εκπαιδευτικών βαθμίδων, που κατέτεινε στο να προβάλλει τη γλωσσική αμάθεια και ημιμάθεια που δημιουργείται μέσα στο χώρο του ελληνικού εκπαιδευτικού συστήματος. Πότε; 
      	Πού είναι η αγωνία τους για την ελληνική ταυτότητα στο πλαίσιο της παγκοσμιοποίησης; Πού είναι η αγωνία τους για τη δραστική υποβάθμιση των δημοσίων σχολείων σ’ αυτήν την εικοσαετία που το ΠΑ.ΣΟ.Κ. ασκούσε τη διακυβέρνηση του τόπου; 
      	Τι είχαμε, λοιπόν; Είχαμε μια εκπαίδευση που από μέρα σε μέρα γνώριζε δραστική υποβάθμιση σε όλα τα επίπεδα. Γλωσσική εκπαίδευση; Ημιμάθεια και αμάθεια. Εκπαίδευση στο χώρο των κλασικών σπουδών; Ημιμάθεια και αμάθεια. Αυτή είναι η πραγματικότητα. Διδασκαλία της ιστορίας; Προβληματική. Πρόσβαση στις νέες γνώσεις και στις νέες τεχνολογίες; Βήμα σημειωτόν ή στην χειρότερη περίπτωση δύο βήματα μπροστά, τρία βήματα πίσω. 
      	Από το Βήμα της Βουλής ακούγαμε κορώνες σχετικά με την αγωνία για τη δημόσια εκπαίδευση και την ίδια στιγμή στα είκοσι χρόνια της διακυβέρνησης της χώρας από το ΠΑ.ΣΟ.Κ. τι είχαμε; Είχαμε άνθιση των ιδιωτικών σχολείων σε βάρος των δημοσίων. Όταν εγώ, κυρίες και κύριοι, και οι συνομήλικοί μου περάσαμε από την πρωτοβάθμια και δευτεροβάθμια εκπαίδευση, ο καλός μαθητής επέλεγε το δημόσιο σχολείο. Αυτή ήταν τότε η πραγματικότητα. 
      Σήμερα φθάσαμε να συνωστίζονται γονείς στα πολιτικά γραφεία και να ζητούν ως μεγίστη εκδούλευση και εξυπηρέτηση από τον πολιτικό ποιο; Να μπορέσει να τους βοηθήσει να μπει το παιδί τους σε ένα καλό ιδιωτικό σχολείο! Και μιλάμε για μικρομεσαίες οικογένειες και για μικρομεσαία νοικοκυριά. Διότι οι μεγαλοαστοί έχουν τρόπο να λύνουν τέτοιου είδους εκκρεμότητες που αφορούν τους νεοσσούς και τους διαδόχους. 
      	Μέσο και ρουσφέτι από το πολιτικό γραφείο, για να μπει το παιδί σε ένα καλό ιδιωτικό σχολείο, με την ελπίδα να εξασφαλίσει μια καλή ποιότητα εκπαίδευσης στην πρωτοβάθμια και δευτεροβάθμια εκπαιδευτική διαδικασία και να μπορέσει να πορευθεί προς τον πανεπιστημιακό χώρο, ένα διαβατήριο για μια καλύτερη ζωή, για μια ουσιαστική κοινωνική ανέλιξη, για μια ουσιαστική κοινωνική και προσωπική πρόοδο. Αυτά όλα είναι αποτέλεσμα της εκπαιδευτικής πολιτικής που ακολούθησε το ΠΑ.ΣΟ.Κ. στα είκοσι χρόνια που κυβέρνησε τον τόπο. 
      Απαύγασμα αυτού, εγώ θα συνεχίσω να το λέω και να το τονίζω, ήταν η κατάργηση των προτύπων σχολείων. Η κατάργηση των προτύπων δημοσίων διαταξικών σχολείων αποτέλεσε ακριβώς, αν θέλετε στην πράξη, το πραγματικό δείγμα, το αληθινό δείγμα, το αυθεντικό δείγμα της ταξικής πολιτικής που ακολούθησε το ΠΑ.ΣΟ.Κ. στο χώρο της παιδείας.
      Τότε ήμουν δημοσιογράφος και μάλιστα, αρμόδιος για εκπαιδευτικά θέματα και αρθρογράφος στην εφημερίδα «ΚΑΘΗΜΕΡΙΝΗ» επί της αείμνηστης Ελένης Βλάχου. Η τότε πολιτική ηγεσία του Υπουργείου Παιδείας μας είπε ότι καταργούνται τα δημόσια σχολεία λέει, αυτά τα κατ’ εξοχήν διαταξικά, προοδευτικά σχολεία, κύριε Κοροβέση, γιατί; Διότι αναπαράγουν αριστοκρατικό και ελιτίστικο κλίμα στο χώρο της εκπαίδευσης. Και όπως είχα την ευκαιρία να ξαναπώ, μας παρέπεμψαν στα σχολεία της εργατοαγροτικής συμμαχίας, στα σχολεία του προλεταριάτου, στο «Κολλέγιο», στου «Μωραΐτη», στου «Ζηρίδη», εκεί που η διαταξικότητα είναι εξασφαλισμένη. Από πού; Από τα ακριβά δίδακτρα, τα οποία καταβάλλονται από μήνα σε μήνα και φθάνουν σε πολλές δεκάδες χιλιάδες ευρώ το χρόνο. 
      Αυτή ήταν η ταξική πολιτική του ΠΑ.ΣΟ.Κ. και έρχεται τώρα να μιλάει για μικροδιευθετήσεις, για μικρορουσφέτια, γιατί λέει ο Στυλιανίδης κάνει το ένα, κάνει το άλλο. Ακούσαμε και αγορητές του ΠΑ.ΣΟ.Κ. να ρίχνουν κεραυνούς κατά λέει της αξιολόγησης. Μάλλον για να μην προδώσω αυτά που είπαν, είχαμε ένα άρωμα νοσταλγίας για την επετηρίδα. Γιατί λέει καταργήθηκε η επετηρίδα; Πού είναι η επετηρίδα που εξασφάλιζε την αξιοκρατία στους διορισμούς; Ποια επετηρίδα; 
      Η επετηρίδα αποτέλεσε ό,τι αναχρονιστικότερο στο χώρο της δευτεροβάθμιας και πρωτοβάθμιας εκπαίδευσης. Αποτέλεσε διαδικασία ντροπής! Και έπρεπε να έρθει ο Γεράσιμος Αρσένης από την εποχή του ΠΑ.ΣΟ.Κ., κάτι που ολοκληρώθηκε επί των ημερών της Νέας Δημοκρατίας, να χαράξει την ανάστροφη πορεία και να τιμωρηθεί ο Αρσένης από το ίδιο το κόμμα του, από την ίδια την κυβέρνησή του, να βρεθεί και εκτός Κυβέρνησης  και εκτός Βουλής, να εισπράξει το ανάθεμα και τις κατηγορίες των συνδικαλιστών και των «βαρόνων» του συνδικαλισμού του ΠΑ.ΣΟ.Κ. γιατί; Διότι τόλμησε να ακολουθήσει την ανάστροφη πορεία από την πεπατημένη των κυβερνήσεων του ΠΑ.ΣΟ.Κ.: Κατάργηση της αξιολόγησης, αναγόρευση της επετηρίδας, δηλαδή, της δημοσιοϋπαλληλίας στο χώρο της εκπαίδευσης. Δεν θέλετε να διδάξετε; Να μην διδάξετε! Δεν θέλετε να προοδεύσουν οι μαθητές σας; Να μην προοδεύσουν! Εσείς θα είστε δημόσιοι υπάλληλοι, θα έχετε την επετηρίδα σας, θα παίρνετε τους βαθμούς σας και ο Θεός βοηθός! Έτσι θέλουμε την παιδεία; 
      Νομίζω, κύριε Υπουργέ, ότι είστε σε πολύ καλό δρόμο, αλλά πρέπει να τρέξετε ακόμα περισσότερο. Εγώ οραματίζομαι την εποχή που υπήρχε για παράδειγμα το Διδασκαλείο Μέσης Εκπαίδευσης. Οραματίζομαι αυτήν την εποχή, την εποχή που υπήρχε ο επιθεωρητής και έμπαινε στην τάξη και έκανε τον έλεγχο του εκπαιδευτικού, που ο εκπαιδευτικός υφίστατο αξιολόγηση σε όλες τις βαθμίδες. 
      Σε ποιο πεδίο της κοινωνικής, επιστημονικής, αλλά και προσωπικής δραστηριότητας δεν αξιολογείται κάποιος σήμερα; Η αξιολόγηση, λοιπόν, πρέπει να προχωρήσει ακόμη περισσότερο και να δημιουργηθούν θεσμοί και να επαναφερθούν και θεσμοί του παρελθόντος, οι οποίοι απέδωσαν. 
      Κύριε Κοροβέση, οι Έλληνες είτε είναι συντηρητικοί είτε είναι επαναστάτες, εγώ χαίρομαι ξέρετε και τις αντισυστημικές θεωρίες στην Ελλάδα, εγώ που είμαι Δεξιός. Εγώ δεν ντρέπομαι να λέω ότι είμαι Δεξιός. 
      ΚΥΡΙΑΚΟΣ ΒΕΛΟΠΟΥΛΟΣ: Κεντροδεξιός.
      ΠΑΝΟΣ ΠΑΝΑΓΙΩΤΟΠΟΥΛΟΣ: Χαίρομαι, λοιπόν και τις αντισυστημικές προσεγγίσεις στα ζητήματα της κοινωνίας. Αλλά όλοι μας και Δεξιοί και Αριστεροί και Κεντρώοι και αντισυστημικοί και φιλοσυστημικοί, βγήκαμε από ορισμένες εκπαιδευτικές βαθμίδες και δομές που μας επέτρεψαν να μάθουμε και για το μαρξισμό-λενινισμό και τη σημασία τους στις κοινωνικές θεωρίες, να μάθουμε γιατί έγινε η σύγκρουση Ερετριέων και Χαλκιδέων και αν επρόκειτο περί του Ληλάντιου πεδίου ή περί των συσχετισμών στην τότε περιοχή, γιατί έγινε πραγματικά ο Τρωϊκός Πόλεμος και αν έγινε για τα μάτια της ωραίας Ελένης ή όχι. Τα παιδιά σας διαβεβαιώ ότι δεν τα μαθαίνουν αυτά σήμερα. Και δεν τα μαθαίνουν σήμερα, διότι κάποιοι στην εικοσαετία που πέρασε φρόντισαν να υποβαθμίσουν το δημόσιο σχολειό. 
      Ελάτε, λοιπόν, να συνεργαστούμε όλοι για να ανασυγκροτήσουμε το δημόσιο σχολειό. Αυτή είναι η αγωνία μας. Και σας διαβεβαιώ ότι όπως αγωνιάτε εσείς στην Αριστερά….
      (Στο σημείο αυτό ο Βουλευτής του ΣΥ.ΡΙΖ.Α. κ. Περικλής-Ηλίας Κοροβέσης χειροκροτεί)
      Δεν ξέρω εάν είναι υποκριτικό το χειροκρότημα ή εάν το εννοείτε. Εγώ το εννοώ. 
      ΚΥΡΙΑΚΟΣ ΒΕΛΟΠΟΥΛΟΣ: Είναι πραγματικό το χειροκρότημα. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ελάτε λοιπόν και εσείς που αγωνιάτε στην Αριστερά και εμείς που αγωνιούμε στη Δεξιά και στην Κεντροδεξιά, να ενώσουμε τις προσπάθειές μας, να ενώσουμε τις ουσιαστικές αγωνίες μας και ανησυχίες μας για το δημόσιο σχολειό, για το σχολειό στο οποίο πάει ο αδύνατος οικονομικά και εισοδηματικά Έλληνας και να του δώσουμε την πραγματική ποιοτική ένεση που του χρειάζεται. Η πολιτική ηγεσία του Υπουργείου Εθνικής Παιδείας και Θρησκευμάτων κινείται στη σωστή κατεύθυνση. 
      Θέλω να τονίσω ότι πρέπει να προχωρήσετε και στο θέμα της αναβίωσης των προτύπων σχολείων -θα το ξανά πω πάλι, δεν θα κουραστώ να το λέω- με τη δημιουργία και ενός προτύπου δημοσίου σχολείου σε κάθε έδρα νομού της χώρας, την ανασυγκρότηση κατά τα παλαιά πρότυπα, τα παλαιά και δοκιμασμένα πρότυπα του Διδασκαλείου Μέσης Εκπαιδεύσεως, την επαναφορά του θεσμού του επιθεωρητή όπως λειτούργησε σωστά στο παρελθόν και τις διαδικασίες συνεχούς αξιολόγησης της ποιότητας της παρεχομένης εκπαίδευσης. Να αναδείξουμε τα συγκριτικά στοιχεία στα οποία πλεονεκτούμε τη γλώσσα μας, την παιδεία μας, την ιστορία μας, τον πολιτισμό μας, την πρόσβαση στις νέες τεχνολογίες και στις νέες γνώσεις. Όσοι πιστεύουμε στην Ελλάδα αριστεροί, δεξιοί και κεντρώοι, ήρθε η ώρα να το δείξουμε. Τα υπόλοιπα είναι λόγια του αέρα και επιτρέψτε μου να πω, λόγια του κακού καφενείου.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΛΑ.Ο.Σ. κ. Κυριάκος Βελόπουλος έχει το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Παναγιωτόπουλε, ήθελα να σας χειροκροτήσω και εγώ, πιστέψτε με. Ο λόγος σας ήταν εκπληκτικός. Αφού μπερδεύτηκα, νόμιζα ότι μιλούσε εκπρόσωπος του ΛΑ.Ο.Σ..
      ΠΑΝΟΣ ΠΑΝΑΓΙΩΤΟΠΟΥΛΟΣ: Μήπως είστε εσείς Νεοδημοκράτης δεν ξέρω!
      ΚΥΡΙΑΚΟΣ ΒΕΛΟΠΟΥΛΟΣ: Όχι, εμείς είμαστε Δεξιοί. Εσείς είστε Κεντροδεξιοί. Αλλά θα σας πω και το εξής, για να ξεκαθαρίσουμε τα πράγματα, γιατί η μνήμη σας είναι πλημμελής. 
      Κατηγορείτε το ΠΑ.ΣΟ.Κ. για τις επιλογές στο χώρο της παιδείας από το 1981 και μετά. Θα σας υπενθυμίσω κάτι για τη γλώσσα, κύριε Παναγιωτόπουλε.
      Το 1978 επί Ράλλη, σ’ ένα βράδυ, επιβάλλατε φασιστικά, αν θέλετε, στις 12.30΄ το βράδυ, το μονοτονικό. Από εκεί ξεκίνησε το έγκλημα της γλώσσας.
      ΠΑΝΟΣ ΠΑΝΑΓΙΩΤΟΠΟΥΛΟΣ: Λάθος μας. Το λέω εγώ.
      ΚΥΡΙΑΚΟΣ ΒΕΛΟΠΟΥΛΟΣ: Χαίρομαι που το παραδέχεστε. Είναι μεγάλη τιμή σ’ έναν πολιτικό άνδρα να παραδέχεται τα λάθη.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ήταν επιπόλαιη γλωσσική μεταρρύθμιση του ’80 και την πλήρωσε ο ελληνικός λαός.
      ΚΥΡΙΑΚΟΣ ΒΕΛΟΠΟΥΛΟΣ: Θα σας πω και το εξής. Εκείνο το βράδυ έγινε και η μείωση της διδασκαλίας των Αρχαίων Ελληνικών. Η λεξιπενία, αν θέλετε…
      ΠΑΝΟΣ ΠΑΝΑΓΙΩΤΟΠΟΥΛΟΣ: Και το λέω με πλήρη γνώση της ευθύνης.
      ΚΥΡΙΑΚΟΣ ΒΕΛΟΠΟΥΛΟΣ: Χαίρομαι γι’ αυτό. 
      Και το βιβλίο της ΣΤ΄ Δημοτικού με αγώνα που κάναμε εμείς προεκλογικά, αναγκαστήκατε να το αποσύρετε μετεκλογικά. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ο κ. Στυλιανίδης το απέσυρε.
      ΚΥΡΙΑΚΟΣ ΒΕΛΟΠΟΥΛΟΣ: Βέβαια και προς τιμήν του. Κάλιο αργά παρά ποτέ. Άργησε βέβαια, αλλά το έκανε. Κι αυτό είναι καλό. Απλά θέλω να πω ότι όταν πλημμελώς αναφέρεσαι στην ιστορία, στον πολιτισμό, στη γλώσσα και έχεις μνήμη επιλεκτική, δεν μπορώ να σας χειροκροτήσω. Θα ήθελα ειλικρινά να σας χειροκροτήσω αν μου λέγατε για το 1977, για το 1978, για το 1979. Αλλά εσείς σταματάτε συμπτωματικά στο 1981. 
      Εντάξει, το ΠΑ.ΣΟ.Κ. έκανε λάθη. Εσείς δεν κάνατε λάθη προγενέστερα; Γιατί ο μίτος της Αριάδνης ξεκινάει από κάποια σημεία. Ξεκινάει από τη δεκαετία του ’70. 
      Η κυρία Διαμαντοπούλου έθιξε πολύ καλά το θέμα των Σκοπίων και με την ευκαιρία να αναφερθώ στο πανεπιστήμιο που κάνουν στη Μεγάλη Βρετανία οι Σκοπιανοί. 
      Έρχεστε στη Βουλή και λέτε ότι θα ενημερώσετε τον Υπουργό της Μεγάλης Βρετανίας και τον πρόεδρο του πανεπιστημίου. Αυτό ξέρετε τι σημαίνει; Ότι τριάντα χρόνια δεν ενημερώσαμε τα αγγλικά πανεπιστήμια ότι η Μακεδονία είναι Ελληνική, ότι ο Φίλιππος είναι Έλληνας, είχε ελληνική καταγωγή ή ότι ο Αλέξανδρος είναι Έλληνας. Έρχεστε και παραδέχεστε εδώ μέσα ότι και πάλι πλημμελώς ασκείτε τα καθήκοντά σας στο θέμα της Μακεδονίας. Αυτή η παραδοχή είναι ξεκάθαρη. Άρα, αποτύχατε στο θέμα αυτό. Τι να τους πείτε τώρα; Μη το ονομάζετε Φίλιππο, Αλέξανδρο κ.λπ.; Είναι μια τελειωμένη ιστορία.
      Και να σας πω και κάτι άλλο, κύριε Υπουργέ. Αυτοί οι Σκοπιανοί, οι ρακένδυτοι, αγοράζουν πανεπιστήμια, τους οποίους εμείς ταΐζουμε. Η Κυβέρνησή μας αφειδώς τους δίνει χρήματα μέσω ευρωπαϊκών προγραμμάτων, ευρωπαϊκών κονδυλίων. Οι Δ.Ε.Κ.Ο. είναι εκεί, τα ΕΛ.ΠΕ., η Εθνική Τράπεζα, η «Εurobank», οι μεγάλοι επιχειρηματίες, οι διαπλεκόμενοι, οι οποίοι τους στηρίζουν καθημερινά. Που τα βρήκαν τα χρήματα αυτοί; Ψάξαμε να βρούμε; Και αφού, λοιπόν, ψάξαμε και βρήκαμε που είναι η αιτία του προβλήματος, υπάρχει μία λύση. 
      Ακούστε, επειδή εγώ μεγάλωσα τη δεκαετία του ’80 και του ’90 με το θέμα της Μακεδονίας ανδρώθηκα, αν θέλετε, κύριε Υπουργέ, το γνωρίζω το θέμα καλά και δημοσιογραφικά και συγγραφικά. Θα σας πω μόνο τούτο. Έξω από το Ελληνικό Κοινοβούλιο δεν υπάρχουν αγάλματα του Αριστοτέλη και του Φιλίππου ή του Αλεξάνδρου. Το Κοινοβούλιο των Σκοπίων απ’ έξω είναι γεμάτο αγάλματα αρχαιοελληνικά. Αυτά δεν τα έχετε δει ποτέ εσείς; Δεν τα γνωρίζουμε εδώ μέσα; Δεν τα ξέρουμε; Έχουν ένα αεροδρόμιο «Μέγας Αλέξανδρος», έχουν πλατείες «Πέλλας», «Φλώρινας», «Λέρνη».
      Ακούστε, κύριε Υπουργό, το να βγει ο Πρωθυπουργός της Ελλάδος και να στείλει μια απαντητική επιστολή, να νομιμοποιήσει τις διεκδικήσεις από το παράθυρο των Σκοπίων για μακεδονική εθνότητα και για αλυτρωτισμούς, διεκδικήσεις που αφορούν τις περιουσίες που θέλουν να πάρουν οι ψευδοσκοπιανοί, για μένα είναι νομιμοποίηση των διεκδικήσεων. Γιατί, αν απαντήσει ο Πρωθυπουργός και πει δεν έχουμε μακεδονική μειονότητα στην Ελλάδα, δεν έχετε περιουσίες, είναι όπως να λένε εδώ και χρόνια δεν υπάρχει Μακεδονία για εμάς και τώρα την έχουμε μπροστά μας.
      Κατά τη δική μου άποψη –προσωπική άποψη εκφράζω αν θέλετε- να μην απαντήσει ο Πρωθυπουργός στον προκλητικό κ. Γκρούεφσκι.  Αυτή είναι η άποψή μας. 
      Και το χειρότερο απ’ όλα ξέρετε ποιο είναι κύριε Υπουργέ; Σαββατοκύριακο έρχεται, στη Φλώρινα θα έχουμε προβοκάτσιες. Δεν ξέρω αν παρακολουθείτε και είμαι σίγουρος ότι παρακολουθείτε τηλεοράσεις, έρχονται εκατοντάδες χιλιάδες Σκοπιανοί από πάνω. Βρείτε τρόπο να μην τους αφήσετε να μπουν μέσα. Υπάρχουν Ελληνες στη Φλώρινα που θα αντιδράσουν. 
      Και το χειρότερο ακόμη θα το πω εδώ μέσα: Προσκλήθηκαν συγκροτήματα από τα Σκόπια που τραγουδούν το Begate-Gretski-Begate «φύγετε Έλληνες στη Μακεδονία»! δηλαδή, με χρήματα από τα Πρέσπεια. Το ξέρατε αυτό, κύριε Υπουργέ; Μου το κατήγγειλαν σήμερα κάτοικοι από τη Νομαρχία της Φλώρινας ότι τα χρήματα που δόθηκαν για τα συγκροτήματα που έρχονται από πάνω, δόθηκαν από τα Πρέσπεια! Και ερωτώ, ποιους κοροϊδεύουμε εδώ μέσα;
      Και είμαι εκνευρισμένος διότι πολύ απλά μιλάμε για το Πανεπιστήμιο στην Αγγλία, όταν μπαίνουν μέσα πλέον ανοίγουν οι κερκόπορτες. Αυτό είναι το πρόβλημα. Άρα, βρείτε τρόπο να τους απαγορεύσετε, όπως έκαναν αυτοί πριν λίγους μήνες που δεν επέτρεψαν στη δική μας δύναμη του Ο.Η.Ε. γιατί πήγαν ως Ο.Η.Ε. από τα Σκόπια. Μας απαγόρευσαν να περάσουμε ως δύναμη του ΝΑΤΟ που είναι χειρότερο αυτό, αν θέλετε. Θέλουν να εισέλθουν και στο ΝΑΤΟ και μας απαγόρευσαν οι ΝΑΤΟϊκές δυνάμεις να περάσουν τα Σκόπια.
      Κλείστε τα σύνορα, γιατί φοβάμαι τις προβοκάτσιες, κύριε Υπουργέ. Αυτό να το μεταφέρετε στον Πρωθυπουργό. Φοβάμαι και εύχομαι να κάνω λάθος. ‘Εκανα μια μικρή παρένθεση, ή μάλλον μια μεγάλη παρένθεση, θα έλεγα.
      Πάμε επί της ουσίας. Το Ινστιτούτο Διαρκούς Εκπαιδεύσεως Ενηλίκων το ξέρετε, κύριε Υπουργέ; Φαντάζομαι ότι το ξέρετε. Είναι ένα Ινστιτούτο στο οποίο  οι άνθρωποι εκεί εκπαιδεύουν κάποιους ενήλικες καθηγητές με σύμβαση έργου. Οι άνθρωποι αυτοί έχουν Ι.Κ.Α., αλλά δεν πληρώνει εισφορά το κράτος στον Ο.Α.Ε.Δ.. Αυτοί οι άνθρωποι δεν μπορούν να μπουν στο ταμείο ανεργίας. Το καταλαβαίνουμε αυτό; Κράτος το οποίο δίνει εντολή σε κάποιον να διδάξει και δεν του δίνει ταμείο ανεργίας αργότερα. Αυτά μόνο στην Ελλάδα συμβαίνουν! 
      Αυτό, κύριε Υπουργέ, δεν το ξέρατε; Δεν μπορέσατε να δώσετε μια λύση; Είναι εκατοντάδες οι άνθρωποι αυτοί, δεν είναι ούτε ένας, ούτε δύο. 
      Και επειδή έχω φάει τον εισαγωγικό χρόνο στο θέμα των Σκοπίων, να πω και το εξής: Κύριε Υπουργέ, σας θεωρώ έντιμο άνδρα, είναι ξεκάθαρο. Αλλά αυτή η ιστορία με το Ίδρυμα της Αναργυρείου και Κοργιαλένειας Σχολής με βρίσκει ριζικά αντίθετο. Ξηλώνετε πριν εκπνεύσει ο χρόνος μια διοίκηση περιέργως. Θέλετε να βάλετε τον κ. Αδαμάντιο Βακαλόπουλο που δεν είναι και πολύ «αδάμαντας» στο χαρακτήρα, γιατί υπάρχουν και άλλες πληροφορίες για πολεοδομικές παραβάσεις, για διάφορα πράγματα που έχει κάνει.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε συνάδελφε!
      ΚΥΡΙΑΚΟΣ ΒΕΛΟΠΟΥΛΟΣ: Είναι πληροφορίες συγκεκριμένες και θα σας τις δώσω εγώ προσωπικά. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Δεν είναι μηχανικός. Πρέσβης είναι.
      ΚΥΡΙΑΚΟΣ ΒΕΛΟΠΟΥΛΟΣ: Δεν λέω ότι είναι μηχανικός. Εδώ έχουμε Υπουργό που έχει πολεοδομικές παραβάσεις και αυθαιρεσίες στην Ελλάδα! Όλα συμβαίνουν στην Ελλάδα, κύριε Παναγιωτόπουλε και οι Υπουργοί έχουν αυθαίρετα και ο Βελόπουλος μπορεί να έχει αυθαίρετο και ο Παναγιωτόπουλος μπορεί να έχει αυθαίρετο. Αυτή είναι η Ελλάδα, η Ελλάδα της αυθαιρεσίας την οποία εμείς κάναμε, εσείς βασικά και το ΠΑ.ΣΟ.Κ..
      ΠΑΝΟΣ ΠΑΝΑΓΙΩΤΟΠΟΥΛΟΣ: Αλοίμονο αν είναι έτσι!
      ΚΥΡΙΑΚΟΣ ΒΕΛΟΠΟΥΛΟΣ: Δυστυχώς, έτσι είναι όμως.
      Επίσης, για να δείτε ότι εμείς μπήκαμε στη Βουλή για να επιδοκιμάσουμε κάθε τι θετικό, έχει σωστή κατεύθυνση, έχει λάθη. Τα επεσήμανα και στον Υπουργό, τον κ. Λυκουρέντζο. Εμείς, θα το πω έτσι λαϊκά «θα βάλουμε πλάτη» στο νομοσχέδιο γιατί θέλουμε να σας βοηθήσουμε στα επόμενα νομοσχέδια που θα φέρετε εδώ να βελτιώσετε τα όποια λάθη κάνατε. Και για να δείτε ότι «βάζουμε πλάτη» σε κάθε τι θετικό στην τροπολογία που καταθέτει ο Συνασπισμός για το Κέντρο Ελληνικής Γλώσσας…
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: «ΣΥ.ΡΙΖ.Α.».
      ΚΥΡΙΑΚΟΣ ΒΕΛΟΠΟΥΛΟΣ: Ο ΣΥ.ΡΙΖ.Α.. Εμείς, δεν περνάμε «σύριζα» το ΣΥ.ΡΙΖ.Α., είμαστε μαζί του λοιπόν. Καταλάβατε; Γιατί το Κέντρο Ελληνικής Γλώσσας, κύριε Υπουργέ, πρέπει να παραμείνει στη Θεσσαλονίκη, γιατί οι πληροφορίες λένε ότι κάποιος κ. Μπαμπινιώτης βρήκε ήδη το κτήριο στην Αθήνα. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Λάθος.
      ΚΥΡΙΑΚΟΣ ΒΕΛΟΠΟΥΛΟΣ: Εύχομαι να κάνω λάθος και χαίρομαι που το λέτε δημοσίως. Εύχομαι και σας χειροκροτώ και γι’ αυτό. Να μείνει στη Θεσσαλονίκη. 
      Άρα, κύριε Κοροβέση, είμαστε μαζί με τον ΣΥ.ΡΙΖ.Α. και όχι «σύριζα» στον ΣΥ.ΡΙΖ.Α.. Συνταυτιζόμαστε, συμπορευόμαστε στο θέμα αυτό τουλάχιστον. 
      Επίσης, το θέμα των τριτέκνων θέλω να το δείτε με περισσότερη σοβαρότητα, κύριε Υπουργέ. Να σας πω γιατί το λέω αυτό; Γιατί ο Πρωθυπουργός είχε δεσμευτεί, τους τριτέκνους να τους κάνει πολυτέκνους. Εγώ δεν λέω να τους κάνετε πολυτέκνους. Βέβαια, εν μέσω τόσο μεγάλου προβλήματος δημογραφικού, να υπάρχει μια κυβέρνηση που ακόμη και τώρα δεν αντελήφθη ότι η λύση της βιωσιμότητας του Ελληνικού Έθνους που μίλησε ο κ. Παναγιωτόπουλος είναι το να κάνουμε παιδιά, θεωρώ ότι μιλώ σε ώτα μη ακουόντων. Εσείς απλά τι κάνετε; Ανοίγετε τα σύνορα και μπαινοβγαίνουν όλοι και θέλετε να τους νομιμοποιείτε από τα παράθυρα για να εμπλουτίσουμε το Ελληνικό Έθνος με άλλους άνδρες ή γυναίκες. Υπάρχει λύση, δώστε κίνητρα στους Έλληνες να κάνουν παιδιά.
      Θα σας πω και κάτι που με ενόχλησε στο άρθρο 28 για τους ξένους χωρίς χαρτιά. Και αυτό με βρίσκει ριζικά αντίθετο. Το νομοσχέδιο, κύριε Υπουργέ, είναι, όπως το πολίτευμά μας, πρωθυπουργικό. Εδώ έχουμε ένα υπουργοκεντρικό νομοσχέδιο. Όλα από τον Υπουργό, είτε οι διορισμοί είτε οι όποιες διαφοροποιήσεις. Εύχομαι να είστε εσείς ο επόμενος Υπουργός, γιατί ξέρετε μπορεί να αλλάξετε και να μην μπορείτε να βολέψετε περισσότερο τα «γαλάζια» σας παιδιά. Θα σας πω το εξής. Αφήστε τα «γαλάζια» ή τα «πράσινα» παιδιά. Με τα «πράσινα» παιδιά την πλήρωσε το ΠΑ.ΣΟ.Κ.. Μην κάνετε τα ίδια λάθη, γιατί θα την πληρώσετε και εσείς. Και βλέπετε από τις δημοσκοπήσεις ότι τα πράγματα δεν πάνε και πολύ καλά στο επίπεδο του δικομματισμού. 
      Κλείνοντας, θα πω το πολύ σημαντικό για μένα, που θεωρώ ότι είναι ιδιαιτέρως ενδιαφέρον. Η παιδεία δεν σημαίνει στείρα γνώση -και εγώ συμφωνώ και με την κ. Διαμαντοπούλου και τους υπολογιστές- η παιδεία σημαίνει κυρίως δυο, τρία πράγματα. Πρώτον, έχει δασκάλους που είναι παιδαγωγοί, είναι εκπαιδευτικοί, είναι κυρίως οι πομποί, όχι των γνώσεων, αυτών που λείπουν σήμερα, του σεβασμού, της αγωγής.  Η παιδεία σημαίνει συγκεκριμένα πράγματα. Αυτό διαφεύγει της προσοχής μας. Εμείς εδώ όταν μιλάμε για την παιδεία, μιλάμε για τους καθηγητές, για τα σχολεία, για τους υπολογιστές. Η παιδεία είναι τελείως διαφορετική, κύριε Υπουργέ, και αποδεικνύεται από την αντίληψη της Αρχαίας Ελλάδος για τη μουσική. Εσείς, δυστυχώς, δεν έχετε καταλάβει ότι η Αρχαία Ελλάδα, όπως και η Κίνα, είχαν τεράστιους πολιτισμούς, γιατί ως βασικό μάθημα είχαν τη μουσική. Το πρώτο μάθημα από τη μικρή ηλικία των παιδιών ήταν η μουσική -εσείς σήμερα την απαξιώνετε- γιατί η μουσική- και δεν είναι τυχαίο- έχει αρμονία, έχει αισθητική, έχει κυρίως τη γλώσσα μας που είναι μαθηματική και μουσική. Είναι όλα αυτά τα πράγματα που είπε ο κ. Πάνος Παναγιωτόπουλος. Δείτε, λοιπόν, τη μουσική με ένα διαφορετικό μάτι, δείτε τους μουσικούς με διαφορετικό μάτι και είμαι σίγουρος για ένα πράγμα. Θα αφήσετε πίσω μεγάλο έργο ως Υπουργός,  αν ακούσετε και εμάς, κάτι παραπάνω ξέρουμε ειδικά για τη μουσική, γιατί ως αρχαιοελληνιστές που λατρεύουμε την Αρχαία Ελλάδα, όπως ο κ. Παυλίδης, γνωρίζουμε τη σημασία της μουσικής στην παιδεία μας. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας  κ. Κωνσταντίνος Αγοραστός. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Κύριοι Υπουργοί, κυρίες και κύριοι συνάδελφοι, ακούστηκε η φράση για άλλη μια φορά –είχε ακουστεί και από τον προηγούμενο Πρωθυπουργό της χώρας- «αυτή είναι η Ελλάδα». Ναι, αλλά φταίνε κάποιοι για το πώς την κατάντησαν, φταίνε κάποιοι επίσης που δεν προσπάθησαν να την κάνουν καλύτερη. Όμως, αυτή η Κυβέρνηση του Κώστα Καραμανλή προσπαθεί να την κάνει καλύτερη και το αποδεικνύει καθημερινά. 
      Κυρίες και κύριοι συνάδελφοι, το σχέδιο νόμου για τα θέματα προσωπικού του Υπουργείου Εθνικής Παιδείας και Θρησκευμάτων είναι πολυθεματικό. Στοχεύει στη επίλυση θεμάτων σε διάφορα πεδία της πρωτοβάθμιας και δευτεροβάθμιας εκπαίδευσης. Οι χρόνιες παθογένειες που μεταφράζονται σε εκκρεμότητες και ρευστές καταστάσεις, οι οποίες προκαλούν ανασφάλεια και συχνά καθιστούν όμηρους τους εκπαιδευτικούς της πρωτοβάθμιας και δευτεροβάθμιας εκπαίδευσης, βρίσκουν πλέον δίκαιες και άμεσες λύσεις μέσα από τις διατάξεις του παρόντος νομοσχεδίου. Οι συγκεκριμένες ρυθμίσεις, που θεσπίζονται, είναι προς το συμφέρον τόσο της εκπαιδευτικής κοινότητας, όσο και των μαθητών. Μειώνονται κατ’ αυτόν τον τρόπο οι πιθανότητες εμφάνισης φαινομένων καθυστέρησης της πλήρωσης των κενών θέσεων των εκπαιδευτικών, ακυρώσεων αποσπάσεων χωρίς αιτία, αλλά και αιφνίδιων παραιτήσεων και αποχωρήσεων εκπαιδευτικών λόγω συνταξιοδότησης. 
      Οι ρυθμίσεις, κυρίες και κύριοι συνάδελφοι, έχουν ως προτεραιότητα την ανάπτυξη, την ποιοτική αναβάθμιση της λειτουργίας της εκπαιδευτικής μας κοινότητας. 
      	Κύριοι συνάδελφοι, το νομοσχέδιο στην πρώτη ενότητα επικεντρώνεται σε θέματα προσωπικού όπως η ένταξη και η ενσωμάτωσή τους στο εκπαιδευτικό σύστημα. Ρυθμίζονται επίσης, θέματα παιδαγωγικής επάρκειας και οι πτυχιούχοι του Τμήματος Μεθοδολογίας, Ιστορίας, Θεωρίας της Επιστήμης και αυτοί της Ιταλικής Γλώσσας εντάσσονται σε καθηγητικές σχολές. Αποσαφηνίζονται τα θέματα προϋπηρεσίας των αναπληρωτών και των ωρομίσθιων καθηγητών, ενώ ταυτόχρονα αποκαθίστανται ανισότητες σε βάρος των καθηγητών των σχολείων της Δεύτερης Ευκαιρίας. Ακόμα, με το παρόν νομοσχέδιο, η αποκομισθείσα εμπειρία των παραπάνω κατηγοριών εκπαιδευτικών αναγνωρίζεται και οι εκπαιδευτικοί μονιμοποιούνται βγαίνοντας οριστικά από το καθεστώς της ομηρίας.
      	Το νομοσχέδιο διασφαλίζει ίση μεταχείριση όλων των εκπαιδευτικών στο πλαίσιο των εξετάσεων του Α.Σ.Ε.Π., καθώς δίνει τη δυνατότητα διατήρησης του δικαιώματος του διορισμού για ένα χρονικό διάστημα σε όσους δεν είχαν εκπληρώσει τη στρατιωτική τους θητεία. Ακόμη στη δεύτερη ενότητα προχωρά τη Δια Βίου Μάθηση, ρυθμίζει και αναβαθμίζει τις διαδικασίες εκπαίδευσης και επιμόρφωσης των εκπαιδευτικών, των φορέων των υπηρεσιών του ΥΠ.Ε.Π.Θ., του ευρύτερου δημόσιου αλλά και του ιδιωτικού τομέα, ενώ κάνει πιο αντικειμενικό το σύστημα επιλογής των εκπαιδευτών ενηλίκων.
      	Η τρίτη ενότητα αφορά θέματα για την εύρυθμη λειτουργία των Εκκλησιαστικών Σχολών. 
      	Στη τέταρτη ενότητα ρυθμίζεται η παραμονή των εκπαιδευτικών που αποσπώνται στα Ευρωπαϊκά Σχολεία, καθώς και θέματα διαφόρων εποπτευομένων φορέων του ΥΠ.Ε.Π.Θ. όπως ο Ο.Ε.Κ., ο Ε.Π.Ε.Κ. και άλλοι. 
      	Κύριοι συνάδελφοι, στρεβλώσεις και ανισότητες που υπήρξαν στο παρελθόν και που δημιούργησαν οικονομικά και κοινωνικά προβλήματα, σήμερα με ακόμη ένα νομοσχέδιο του Υπουργείου Εθνικής Παιδείας και Θρησκευμάτων τελειώνουν. Υπάρχει ένας σεβασμός και ένα ενδιαφέρον προς όλους τους εργαζόμενους στον εκπαιδευτικό τομέα, μία ισότητα, μία αντικειμενικότητα, μία αξιοκρατία, μία αξιολόγηση, πράγματα άγνωστα στο παρελθόν, πράγματα τα οποία δεν εφαρμόζονταν και οδηγούσαν σε δυσάρεστες καταστάσεις αλλά οδηγούσαν και σ’ έναν λαϊκισμό, σε μία προχειρότητα, μία αποσπασματικότητα, μία δημαγωγία. 
      	Κύριοι συνάδελφοι, έχουν γίνει πάρα πολλά στο χώρο της παιδείας. Αναμένεται και πρόκειται να γίνουν περισσότερα. Δυστυχώς τα κενά, οι στρεβλώσεις, οι παραλείψεις που έρχονται από το παρελθόν έχουν δημιουργήσει τεράστια προβλήματα στις ελληνικές οικογένειες, αλλά βασικότερα έχουν δημιουργήσει προβλήματα στη λειτουργία της ελληνικής κοινωνίας. Όλα είναι θέμα παιδείας. Αυτό το σύνθημα είναι πραγματικότητα και πρέπει να το καταλάβουμε όλοι μας. Όσο γρηγορότερα γίνει κτήμα μας και είναι πολιτική στρατηγική μας, τόσο πιο εύκολα θα μεταβούμε σ’ ένα κράτος δικαίου, σ’ ένα κράτος καλύτερο, με καλύτερες δομές, λιγότερες συναλλαγές, σ’ ένα κράτος που θα δημιουργεί περισσότερες και ίσες ευκαιρίες για όλους. 
      	Στόχος του Υπουργείου είναι στη νέα σχολική χρονιά έγκαιρα να βρίσκονται στα σχολεία εκπαιδευτικοί, εκπαιδευτικό υλικό, αλλά και όλα τα σχολικά εγχειρίδια και όταν το Υπουργείο λέει σε όλα τα σχολεία, εννοεί ακόμα και στο πιο απομακρυσμένο σχολείο. 
      	Κύριοι συνάδελφοι, πιστεύω ότι αυτό το νομοσχέδιο διορθώνει παθογένειες και είναι ένα νομοσχέδιο ζητούμενο από την ελληνική εκπαιδευτική κοινωνία, γι’ αυτό και πρέπει να το υπερψηφίσετε.
      	Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Βαρβαρίγος.
      	ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      	Κύριε Υπουργέ, κυρίες και κύριοι συνάδελφοι, η ποιότητα του εκπαιδευτικού μας συστήματος καθορίζεται από τους στόχους που τίθενται και από τα μέσα που διατίθενται. Όταν τα μέσα είναι ανεπαρκή, τότε η εξαγγελία στόχων καταντάει υποκριτική.
      Ποια είναι τα μέσα; Πρώτα-πρώτα είναι οι υποδομές σε σχολική στέγη, εργαστήρια, βιβλιοθήκες, βιβλία και το κυριότερο και πιο σημαντικό είναι το έμψυχο υλικό, οι δάσκαλοι και οι καθηγητές.
      Αυτοί σέρνουν την άμαξα. Πάνω σε αυτούς στηρίζεται η λειτουργία του εκπαιδευτικού συστήματος. Ποία είναι η αντιμετώπιση της πολιτείας προς αυτούς τους ανθρώπους που έχουν το βάρος της εκπαίδευσης των παιδιών του ελληνικού λαού;
      Για δεκαετίες ίσχυσε ένας αντικειμενικός τρόπος επιλογής τους. Ήταν η γνωστή επετηρίδα. Σε μια περίοδο όπου κυριαρχούσε το κομματικό και αστυνομικό κράτος ήταν πραγματικά μια νησίδα ο αντικειμενικός τρόπος επιλογής των εκπαιδευτικών στο σύστημα εκπαίδευσης της χώρας μας.
      Όμως είχε μια αδυναμία. Δεν ήταν αξιοκρατικός αυτός ο τρόπος και κάποια στιγμή έπρεπε να παρακολουθήσουμε τη μεταμόρφωση, τις εξελίξεις της κοινωνίας και να βρούμε τρόπο επιλογής των αξιότερων, των καλύτερων. Και αυτό έγινε το 1997, με το ν. 2525. Θεσπίστηκε ένα μεταβατικό διάστημα πενταετίας μέχρι το 2003 και έκτοτε προέβλεπε ο ν. 2525 η επιλογή να γινόταν αξιοκρατικά με διαγωνισμό μέσω Α.Σ.Ε.Π.. Θα ίσχυε πίνακας επιλογής επιτυχόντων για δύο χρόνια και ανά διετία θα γινόταν διαγωνισμός.
      Δυστυχώς το 2002 με το ν. 3027 εμείς οι ίδιοι διαπράξαμε ένα λάθος και ανοίξαμε την κερκόπορτα και δώσαμε τη δυνατότητα το 75% να γίνεται επιλογή με Α.Σ.Ε.Π. και το 25% με μοριοδότηση συμβασιούχων, ωρομισθίων κ.λπ.. Ήταν ένα λάθος πάνω στο οποίο πατήσατε και το 2004 ένας από τους πρώτους νόμους που φέρατε στο Κοινοβούλιο ήταν το άνοιγμα αυτών των ποσοστών. Το 75% έγινε 60% και το 25% έγινε 40% συμβασιούχοι.
      Αλλά βέβαια, τότε, σε αυτή την περίοδο, κάνατε και κάτι άλλο: για τους καθηγητές που υπηρετούσαν σε δυσπρόσιτα σχολεία και η μοριοδότηση ήταν στο διπλάσιο καταργήσατε τη διάταξη. Και υποχρεωθήκατε τον άλλο χρόνο, με το ν. 3391/2005 να την επαναφέρετε. Όμως τι έχασαν αυτοί οι άνθρωποι; Όταν εσείς είπατε το 2004 ότι αυτοί που έχουν τριάντα μήνες υπηρεσία θα διοριστούν, βγάλατε απέξω αυτούς που ήταν στα δυσπρόσιτα και έτσι έχασαν την ευκαιρία να διοριστούν.
      Και έρχεστε σήμερα με νέες ρυθμίσεις να το αποτελειώσετε το σύστημα. Βέβαια, δεν είναι τυχαίο που οι πρωτοβουλίες σας αυτές κάθε φορά γίνονται όταν κλείνει η Ολομέλεια και αρχίζουν τα θερινά Τμήματα, όπου η προσοχή του κόσμου στρέφεται αλλού. Ο λαός πηγαίνει για τα μπάνια του, που λέμε, και εσείς κάνετε τη δουλειά σας ανενόχλητοι.
      Κύριε Υπουργέ, διαπράττετε ένα έγκλημα σε βάρος του εκπαιδευτικού συστήματος και απαξιώνετε εντελώς του ανθρώπους εκείνους που αγωνίστηκαν, που προσπάθησαν να γίνουν καλύτεροι, που κόπιασαν και τους λέτε «κύριοι, κάντε στην άκρη, γιατί εμείς έχουμε τις δικές μας κομματικές επιλογές».
      Οι συμβασιούχοι τους οποίους προσλαμβάνετε, θα έπρεπε, όπως έχουν πει και συνάδελφοί μου, να αποτελούν μέρος μεταβατικής διάταξης που θα επίλυε το ζήτημα οριστικά και μόνο με διαδικασία αξιοκρατική και διάφανη μέσω Α.Σ.Ε.Π.. Τίποτε άλλο για δύο-τρία χρόνια, να καλυφθούν οι συμβασιούχοι και θα τέλειωνε το ζήτημα.
      Εσείς τώρα επαναλαμβάνετε μια ατέρμονη διαδικασία. Το 2004 είπατε «όσοι έχουν τριάντα μήνες, θα τους πάρουμε μέχρι το 2008». Έρχεστε το 2008 και λέτε «όσοι έχουν τριάντα μήνες, θα τους πάρουμε μέχρι το 2013». Θα δημιουργηθεί καινούργια φουρνιά. Τι θα γίνει;
      Εδώ υπάρχει και ένα Σύνταγμα, που το παραβιάζουμε. Το άρθρο 4 μιλάει περί ισότητας. Εδώ έχουμε τρεις κατηγορίες: η μία προσλαμβάνεται με Α.Σ.Ε.Π., η δεύτερη με τριάντα μήνες προϋπηρεσία και η τρίτη με είκοσι τέσσερις και να είναι επιτυχόντες Α.Σ.Ε.Π.. Κύριε Υπουργέ, πώς απαντάτε σε αυτό το ζήτημα; Πού είναι το Σύνταγμα; Πού είναι η ισότητα των Ελλήνων πολιτών απέναντι στο νόμο;
      Και κάτι άλλο: οι συμβασιούχοι τώρα οι οποίοι μοριοδοτούνται, επιλέγονται με αντικειμενικό τρόπο; Να σας πω εγώ. Τουλάχιστον τα δύο τρίτα πλέον θα επιλέγονται με επιλογές μη αξιοκρατικές και μη αντικειμενικές: εκκλησιαστικά γυμνάσια και λύκεια. Πώς επιλέγονται, υπάρχει επετηρίδα; Στη Σιβιτανίδειο υπάρχει επετηρίδα; Στα τμήματα αθλητικής διευκόλυνσης; Στην πρόσθετη διδακτική στήριξη, στην ενισχυτική διδασκαλία, στα σχολεία δεύτερης ευκαιρίας;
      Όλοι αυτοί πώς προσλαμβάνονται; Υπάρχει καμμία επετηρίδα; Υπάρχει αντικειμενικός τρόπος επιλογής αυτών των ανθρώπων; Τα 2/3 θα είναι με μη αξιοκρατικό και μη αντικειμενικό τρόπο επιλογής. 
      Κύριε Υπουργέ, έρχεστε τώρα και δίνετε το τελευταίο κτύπημα στο σύστημα. Θέλετε εξουσιοδότηση από τη Βουλή εσείς ο ίδιος, με υπουργική απόφαση, για να ρυθμίσετε τον τρόπο πρόσληψης των συμβασιούχων και των ωρομισθίων. Όμως, το Υπουργείο Παιδείας δεν είναι επιχείρησή σας, δεν είναι μαγαζί σας. Οι εκπαιδευτικοί είναι δημόσιοι λειτουργοί και έτσι πρέπει να τους αντιμετωπίζετε. Θα έπρεπε να σεβαστείτε το Κοινοβούλιο, αυτές τις ρυθμίσεις να τις φέρετε εδώ και να αποφασίσει το Κοινοβούλιο. Όμως, ούτε αυτό κάνετε. Έχετε πλειοψηφία, μπορείτε να αποφασίζετε ό,τι θέλετε. Γιατί δεν έρχεστε εδώ; 
      (Στο σημείο αυτό την Προεδρική Έδρα καταλαμβάνει ο  Α' Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Κλείνοντας, κύριε Πρόεδρε, θέλω να αναφερθώ σε δυο ζητήματα της εκλογικής μου περιφέρειας. Μιλήσατε προηγουμένως για «έξυπνο σχολείο» και είπατε ότι ενισχύετε τον Ο.Σ.Κ. για να προωθηθεί αυτή η ιδέα. 
      Εμείς, κύριε Υπουργέ, έχουμε ένα πονεμένο σχολείο. Το 2006 έξι σεισμοί συγκλόνισαν τη Ζάκυνθο και διέλυσαν το Συγκρότημα Τεχνικής Εκπαίδευσης της Ζακύνθου. Είναι η τρίτη χρονιά που θα ανοίξει το σχολείο με την πλήρη αδιαφορία του κράτους. Ο κ. Λυκουρέντζος, στην τέταρτη επίκαιρη που έκανα εδώ και τον κάλεσα να έρθει κάτω, ανταποκρίθηκε και ήρθε. Ο άνθρωπος έμεινε έκπληκτος και ομολόγησε ότι τέτοιο φαινόμενο δεν το έχει δει στα σχολεία της χώρας που έχει επισκεφθεί. Και όμως, η κατάσταση παραμένει η ίδια, κύριε Υπουργέ, και σε λίγο θα ανοίξει το σχολείο. Δεν υπάρχει ούτε μελέτη κατεδάφισης του σχολικού εργαστηρίου 1.000 τετραγωνικών μέτρων που παραμένει στη θέση του και είναι επικίνδυνο, ενώ θα έπρεπε μέσα σε δεκαπέντε ημέρες να κατεδαφισθεί.
      Υπάρχει και κάτι άλλο. Έχουμε ένα δυσπρόσιτο σχολείο στην ορεινή Ζάκυνθο. Είναι γυμνάσιο και λειτουργούν και λυκειακές τάξεις. Με απόφαση της δευτεροβάθμιας εκπαίδευσης, η τρίτη λυκειακή τάξη φέτος δεν θα λειτουργήσει. Είναι παράλογο. Το σχολείο αυτό μένει μόνιμα χωρίς καθηγητές, γιατί; Διότι διορίζονται στη δεύτερη περιφέρεια της Ζακύνθου και από εκεί τοποθετούνται στο δυσπρόσιτο, παίρνουν απόσπαση και παίρνουν ταυτόχρονα τα μόρια του δυσπρόσιτου και τα μόρια στις θέσεις στις οποίες αποσπώνται. Έτσι, είναι μόνιμα ελλειμματικό το σχολείο και δεν έχει καθηγητές. Γιατί, κύριε Υπουργέ, δεν τους τοποθετείτε κατευθείαν στο δυσπρόσιτο για να μη γίνεται αυτό το πράγμα και να μη μπορούν να φύγουν; Έτσι, θα μπορούσε να υπάρχει μια λύση. 
      Κύριε Υπουργέ, με αυτό το νομοσχέδιο, κατά την άποψή μου, γράφετε μια σελίδα οπισθοδρόμησης στο εκπαιδευτικό σύστημα της χώρας και πιστεύω ότι θα εισπράξετε τα επίχειρα αυτού του εγκλήματος που διαπράττετε. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβαρίγο.
      Ολοκληρώθηκε ο κατάλογος των ομιλητών και ξεκινούμε τις δευτερολογίες.
      Το λόγο έχει ο εισηγητής της Νέας Δημοκρατίας κ. Σαλμάς για επτά λεπτά.
      ΜΑΡΙΟΣ ΣΑΛΜΑΣ: Κύριε Πρόεδρε, αφού ολοκληρώθηκε ο κύκλος των πρωτολογιών, έχω να κάνω μερικές παρατηρήσεις. Είμαι απόλυτα ικανοποιημένος για τη δέσμευση του κυρίου Υπουργού που απαντά ουσιαστικά σε ένα βασικό αίτημα της Αντιπολιτεύσεως, το οποίο λέει ότι αυτές οι ρυθμίσεις λύνουν μερικά θέματα αποσπασματικά και θα ήταν καλό και χρήσιμο για την πρωτοβάθμια και δευτεροβάθμια εκπαίδευση να υπάρξει μια συνολικότερη μεταρρύθμιση. Ο Υπουργός απάντησε και είπε ότι θα ετοιμάσει το Υπουργείο συγκεκριμένη μεταρρύθμιση γενικότερη γι’ αυτά τα θέματα.
      Από εκεί και πέρα, όμως, υπήρξε περισσή υποκρισία από πολλούς ομιλητές. Θα αρχίσω από τον τελευταίο ομιλητή του ΠΑ.ΣΟ.Κ. Η Σιβιτανίδειος Σχολή τώρα προσλαμβάνει έτσι; Δεν προσλάμβανε επί ΠΑ.ΣΟ.Κ. έτσι; Η πρόσθετη ενισχυτική διδασκαλία τώρα προέκυψε;
      ΔΗΜΗΤΡΙΟΣ ΒΑΡΒΑΡΙΓΟΣ: Εσείς…
      ΜΑΡΙΟΣ ΣΑΛΜΑΣ: Δεν θέλω να με διακόψετε.
      ΠΡΟΕΔΡΕΥΩΝ (Γεώργιος Σούρλας): Ρητορικό είναι το ερώτημα, κύριε Βαρβαρίγο.
      ΔΗΜΗΤΡΙΟΣ ΒΑΡΒΑΡΙΓΟΣ: Απευθύνεται σε εμένα, κύριε Πρόεδρε. Δεν φταίω εγώ.
      ΜΑΡΙΟΣ ΣΑΛΜΑΣ: Εσείς, όταν κυβερνούσατε, είχατε την ίδια ευαισθησία; Δεν είχατε την ίδια ευαισθησία. 
      Σε τελική ανάλυση, όμως, πείτε μας: Διαφωνείτε με την ένταξη των αποφοίτων νέων τμημάτων σε κλάδους εκπαιδευτικούς, ναι ή όχι; Διαφωνείτε με τη μονιμοποίηση των αναπληρωτών, ναι ή όχι; Σταράτες κουβέντες. Διαφωνείτε με τη θέσπιση κανόνων, βάσει των οποίων εφεξής θα διορίζονται οι αναπληρωτές;
      Διαφωνείτε. Προτείνετε την εναλλακτική λύση. Εδώ είναι οι Υπουργοί, πείτε τι προτείνετε. 
      ΔΗΜΗΤΡΙΟΣ ΒΑΡΒΑΡΙΓΟΣ:  Α.Σ.Ε.Π..
      ΜΑΡΙΟΣ ΣΑΛΜΑΣ: Θα προτείνετε συγκεκριμένα, να ακουστεί η θέση του ΠΑ.ΣΟ.Κ.. Τι προτείνετε εφεξής, πώς να μονιμοποιούνται οι εκπαιδευτικοί, πώς να διορίζονται. 
      Διαφωνείτε με τον ορισμό της 10ης Αυγούστου, ως ημερομηνία, αιτήσεων παραίτησης, προκειμένου να γίνει σωστός προγραμματισμός και να μην υπάρχουν κενά στη σχολική περίοδο; Διαφωνείτε με την παράταση του χρόνου απόσπασης στα ευρωπαϊκά σχολεία, που ουσιαστικά με αυτήν τη διάταξη δίνουμε τη δυνατότητα, όπως προείπα, στους Έλληνες εκπαιδευτικούς που αποσπώνται σε αυτά τα ευρωπαϊκά σχολεία, να καταλαμβάνουν διευθυντικές θέσεις; Απέναντι και σ' αυτό είστε; Διαφωνείτε με τη μονιμοποίηση των μουσικών των αποφοίτων των ωδείων; Και αν διαφωνείτε, γιατί δεν τολμήσατε να το πείτε προχθές στην επιτροπή που είχαμε ακρόαση φορέων, να το ακούσουμε; Διαφωνείτε για τη θέσπιση μητρώου εκπαιδευτών ενηλίκων; Τι προτιμούσατε, να είναι όπως τα προηγούμενα χρόνια τα δικά σας που έμπαιναν κατ’ επιλογήν του αρμοδίου Υπουργού; Διαφωνείτε με την απλοποίηση των διαδικασιών για τη φοίτηση στις σχολικές μονάδες, που λειτουργούν μέσα στα σωφρονιστικά ιδρύματα νέων; Είναι δυνατόν να διαφωνείτε με κάτι απ’ όλα αυτά; Αυτό είναι το νομοσχέδιο. Και σε τελική ανάλυση, αν σας ενοχλεί που όλες αυτές οι διατάξεις ήρθαν σε ένα νομοσχέδιο, πώς έπρεπε να έρθουν; 
      Πού θα βάζαμε αυτή τη διάταξη για τα σωφρονιστικά ιδρύματα νέων, σε ένα άλλο νομοσχέδιο; Θα λέγατε ότι είναι άσχετο και δεν πρέπει να έρθει. Πού θα βάζαμε τα θέματα αυτά για την Κοργιαλένειο Σχολή, για τον Ο.Ε.Κ.; Όλα αυτά τα θέματα πώς θα έρχονταν, για πείτε μας; Δεν θα έρχονταν σε ένα συνολικό νομοσχέδιο που θα λύνει τέτοια θέματα; Και αυτό σας ενοχλεί; Ενοχλείστε που δεν έχουν τίτλο τα κεφάλαια; Όλοι οι νόμοι, αν πάρετε όλα τα φύλλα της Εφημερίδας της Κυβερνήσεως και όλους τους νόμους που ψηφίστηκαν επί ΠΑ.ΣΟ.Κ., είχαν τίτλο, είχαν επικεφαλίδες τα άρθρα; 
      Αυτό είναι υποκρισία και δεν θα αποφύγετε αυτό που σας λέω. Θα λέτε πρόταση σε κάθε τι που διαφωνείτε. Αλλιώς θα καταλάβει ο ελληνικός λαός ότι έρχεστε εδώ, να εξάγετε το εσωκομματικό πρόβλημα που υπάρχει και το κατανοούμε, αλλά ξέρετε, δεν επιχαιρόμαστε γι’ αυτό, γιατί δημιουργεί πρόβλημα στη λειτουργία της δημοκρατίας. Σε κάθε περίπτωση, όμως, στα θέματα της παιδείας δεν σηκώνει τέτοιες πολιτικές συμπεριφορές.
      Με αυτά τα λίγα ήθελα να κλείσω και θα συνεχίσουμε επί των άρθρων.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Σαλμά.
      Το λόγο έχει ο εισηγητής του ΠΑ.ΣΟ.Κ. κ. Μπόλαρης.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
       Κύριε Πρόεδρε, επειδή προηγουμένως τέθηκε το Σκοπιανό ζήτημα από μία τυχαία εξέλιξη, ήθελα να πω, επειδή ακούστηκαν κάποιες κραυγές στην Αίθουσα, ότι αυτά τα ζητήματα, δεν λύνονται με κραυγές. Είναι σαφές ότι επιχειρείται από τους Σλάβους των Σκοπίων, την παλιά κομμουνιστική ιντελιγκέντσια της Γιουγκοσλαβίας, η οποία διοικούσε τη νότια επαρχία της χώρας, το νότιο ομόσπονδο κράτος, πλαστογράφηση της ιστορίας. Επιχειρούν να εμφανιστούν σαν απόγονοι Μακεδόνων. Το ίδιο επιχειρούν και στην άλλη πλευρά του Αιγαίου. Και εκεί οι Τούρκοι επιχειρούν, πλαστογραφώντας την ιστορία, να εμφανιστούν σαν απόγονοι των ελληνικών φύλων, Χετταίων κλπ.
       Αυτά τα ζητήματα θέλουν σοβαρότητα, θέλουν ψυχραιμία και είναι βέβαιο ότι θέλουν μία ενεργή, αποτελεσματική και συνεχή εξωτερική πολιτική, η οποία παρεμβαίνει με άποψη συνεχώς και δεν αφήνει κενά. Δεν εμπιστεύεται στις δημόσιες σχέσεις, όπως λέχθηκε προηγουμένως, την άσκηση εξωτερικής πολιτικής.
      Προηγουμένως ο Προεδρεύων Αντιπρόεδρος κ. Πετσάλνικος ρώτησε τον Υπουργό, ποιες θα είναι οι αντιδράσεις της Κυβέρνησης, πάνω σ’ αυτήν την εξέλιξη που είχαν. Ο κύριος Υπουργός είπε ότι θα ενημερώσει. Το ζήτημα δεν είναι να μας πει ποιον θα ενημερώσει, το ζήτημα είναι ότι χρειάζεται εδώ πραγματικά αποτελεσματική παρέμβαση, έτσι ώστε…
      ΠΡΟΕΔΡΕΥΩΝ (Γεώργιος Σούρλας):  Δεν είναι, όμως, του Υπουργού Παιδείας όλα αυτά.
      ΜΑΡΚΟΣ ΜΠΟΛΑΡΗΣ:  Ορίστε; 
      ΠΡΟΕΔΡΕΥΩΝ (Γεώργιος Σούρλας):  Τέτοια ερωτήματα όταν τίθενται, δεν περιμένουν απάντηση.
      ΜΑΡΚΟΣ ΜΠΟΛΑΡΗΣ:  Εγώ τώρα κάποιες σκέψεις λέω. 
      ΠΡΟΕΔΡΕΥΩΝ (Γεώργιος Σούρλας):  Και προβληματισμό να θέσετε, το να περιμένει κάποιος απάντηση από τον Υπουργό Παιδείας για ένα θέμα της τελευταίας στιγμής;
      ΜΑΡΚΟΣ ΜΠΟΛΑΡΗΣ:  Επιτρέψτε μου. Καταλαβαίνω ότι το ζήτημα είναι σοβαρό και ακριβώς επειδή είναι σοβαρό θα μου επιτρέψετε να ξεδιπλώσω τις σκέψεις μου.
      Το ζήτημα είναι ότι με αυτήν την εξέλιξη οι Σκοπιανοί επιχειρούν να μεταφέρουν την πλαστογράφηση της ιστορίας, τη διεκδίκηση αλλότριων συμβόλων ονομάτων Μέγας Αλέξανδρος και Φίλιππος ο Β΄, να την  μεταφέρουν από το κράτος τους στην Αγγλία. Εκεί, λοιπόν, χρειάζεται ξεκάθαρη θέση. Έχουμε απαίτηση να μην συναινούν και να μην συγκαλύπτουν οι άλλοι αυτού του είδους τις πρακτικές πλαστογράφησης. Κλείνω αυτό το ζήτημα.
      Θέλω να επισημάνω, κύριε Πρόεδρε, ότι ο Κοινοβουλευτικός Εκπρόσωπος της Νέας Δημοκρατίας βρέθηκε προηγουμένως σε τόση αμηχανία για να στηρίξει αυτό το νομοσχέδιο, ώστε χρειάστηκε να μας κάνει μακρύς περιπάτους την εποχή που ήταν δημοσιογράφος και να μας αναλύει το τι έγινε επί Γεράσιμου Αρσένη, τι έγινε με τους Αθηναίους και τους Χαλκιδείς, τι έγινε με τα πειραματικά σχολεία, τι έγινε με το Γεράσιμο Αρσένη και την Ελένη Βλάχου, διότι δεν έβρισκε στοιχεία να κάνει μια ουσιαστική παρέμβαση. Και φυσικά ατελείωτες  επιθέσεις για το τι έκανε το ΠΑ.ΣΟ.Κ.. Δεν βρήκε στοιχεία να στηρίξει το συζητούμενο νομοσχέδιο, παρά μόνο αόριστες αναφορές. 
      Θέλω να επισημάνω όμως, ότι πραγματικά ήταν εξαιρετικά προοδευτικό, δηλαδή οπισθοδρομικό το όραμά του, το οποίο δείχνει ποια είναι η αντίληψη την οποία έχει η Νέα Δημοκρατία, αφού φαντάζομαι ότι αυτή εξέφραζε ο Κοινοβουλευτικός Εκπρόσωπος, για τον τρόπο με τον οποίο πρέπει να γίνεται η αξιολόγηση στα σχολεία. 
      Αυτά ακούνε τα πανεπιστήμια και φρικιούν στο όνομα της αξιολόγησης, διότι προκειμένου να επικαλεστεί και να προτείνει την αξιολόγηση ο κ. Παναγιωτόπουλος, αναφέρθηκε στους επιθεωρητές, τους προ της χούντας και κατά τη διάρκεια της χούντας, αυτούς οι οποίοι πραγματικά ασκήσανε τρομοκρατία σε πολύ μεγάλο μέρος των εκπαιδευτικών, έτσι ώστε και μόνο η ανάμνηση να δημιουργεί ζητήματα και παρενέργειες σε αυτό που είναι πραγματικά η αξιολόγηση, σε αυτό που εφαρμόζεται ως αξιολόγηση στα σχολεία των δημοκρατικών χωρών, στα σχολεία τα οποία έχουν ένα σοβαρό εκπαιδευτικό σύστημα. 
      Δύο σκέψεις για αυτά τα οποία είπε προηγουμένως ο κύριος Υπουργός. Αναφέρθηκε ο κύριος Υπουργός στη βελτίωση της εκπαιδευτικής καθημερινότητας. Εμείς ρωτάμε: Με ποιους όρους και με ποια κριτήρια η βελτίωση της εκπαιδευτικής καθημερινότητας; Με ποια αξιολόγηση; Βελτίωση της εκπαιδευτικής καθημερινότητας όσων συνδιαλλάσσονται και συναλλάσσονται με τα βουλευτικά και κομματικά γραφεία; Διότι, κύριε Υπουργέ, όπως και να το κάνουμε, δεν μπορείτε να πείσετε κανέναν από την ελληνική κοινωνία ότι οι προσλήψεις οι οποίες έγιναν τα τελευταία χρόνια και στην πρόσθετη διδακτική στήριξη και στην ενισχυτική διδασκαλία και στους άλλους θεσμούς τους οποίους ανέφερε ο κ. Βαρβαρίγος, δεν έγιναν με καθαρά κομματικά κριτήρια. Το δυστύχημα είναι ότι σήμερα σε αυτή την Αίθουσα, σας επισημάνθηκαν αυτά τα ζητήματα, σας επισημάνθηκε ότι με τις διατάξεις του κεφαλαίου Β για την περί δια βίου μάθηση, θεσμοθετείτε αυτή τη αδιαφάνεια, θεσμοθετείτε αυτήν την υποτέλεια των εκπαιδευτικών, που διορίσατε σαράντα πέντε στο Γυμνάσιο Βολισού, σαράντα πέντε στον Άγιο Ευστράτιο, για να τους μεταφέρετε μετά στην Αθήνα, ζημιώνοντας τους άλλους οι οποίοι είναι όντως σε δυσπρόσιτα και απομακρυσμένα σχολεία, και τους δίνετε τα μόρια γιατί δήθεν υπάρχουν εκπαιδευτικές ανάγκες, από αυτούς τους εκλεκτούς, τους προσκυνημένους των βουλευτικών γραφείων. Εάν όλα αυτά δεν είναι σημεία για τα οποία έπρεπε να κάνετε μια αυτοκριτική και έπρεπε να απολογηθείτε στους εκπαιδευτικούς, δεν καταλαβαίνω τι άλλο θα μπορούσατε να κάνετε σήμερα που να είναι πιο χρήσιμο. 
      Αναφερθήκατε και εισαγωγικά στην ομιλία σας στη σωστή διαχείριση του εκπαιδευτικού προσωπικού. Συμφωνούμε. Σωστή διαχείριση υπέρ ποίου; Υπέρ της παιδείας τάχα; Υπέρ των ιδίων των εκπαιδευτικών τάχα ή της σωστής διαχείρισης έτσι ώστε να είναι ωφελημένα τα κομματικά, κακώς εννοούμενα, συμφέροντα της παράταξής σας; 
      Αναφερθήκατε στους χίλιους διακόσιους επιπλέον διορισμούς φέτος. Αποφύγατε όμως, να απαντήσετε στην πρόβλεψη της Ο.Λ.Μ.Ε. ότι τα επόμενα χρόνια οι διορισμοί θα μειωθούν. Θα  θέλαμε μια συγκεκριμένη απάντηση, γιατί προκάλεσε η Ο.Λ.Μ.Ε. προχθές λέγοντας ότι όλοι αυτοί οι διορισμοί, αυτοί οι πρόσθετοι διορισμοί, αυτοί οι διορισμοί από τα παράθυρα, ακυρώνουν τις αντικειμενικές προσλήψεις με το σύστημα Α.Σ.Ε.Π. και επιβεβαιώνουν αυτό το οποίο σας λέμε από την περασμένη εβδομάδα και σήμερα στη Βουλή, ότι το νομοσχέδιο λειτουργεί ρουσφετολογικά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό  θέλω μόνο,  κύριε Πρόεδρε. 
      Στο τέλος, επειδή πραγματικά χρειάζεται σωστή διαχείριση του εκπαιδευτικού προσωπικού, μπορείτε να μας πείτε πόσοι μουσικοί χρειάζονται στα σχολεία, πόσοι γυμναστές χρειάζονται στα σχολεία και πόσους προσλαμβάνετε; Και αυτοί που προσλαμβάνετε είναι σε αντιστοιχία με τις ανάγκες ή βρίσκονται σε  δυσαναλογία οι ειδικότητες αυτές  με άλλες; Να μας πείτε ούτως ώστε να μας πείσετε ότι όντως, επειδή το μελετήσατε το πρόβλημα και επειδή ξέρετε ποιες είναι οι ανάγκες, παρεμβαίνετε μ' αυτό το νομοσχέδιο. Δυστυχώς δεν το έχετε μελετήσει. Οι παρεμβάσεις γίνονται ακριβώς επειδή όπως μας είπε προχθές στην επιτροπή ο κύριος Υπουργός, διευθετείτε τις ανάγκες που προκύπτουν από τις πιέσεις των ενδιαφερομένων ομάδων. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Μπόλαρη. 
      Το λόγο έχει ο ειδικός αγορητής του Κουμουνιστικού Κόμματος Ελλάδας  κ. Ζιώγας. 
      ΙΩΑΝΝΗΣ ΖΙΩΓΑΣ: Ευχαριστώ, κύριε Πρόεδρε.
      Κύριοι Βουλευτές  θα ήθελα και εγώ να αναφερθώ στο γεγονός στο οποίο γίναμε σήμερα κοινωνοί, στην πληροφορία της αγοράς ενός Κολεγίου του Λονδίνου από τα Σκόπια. Όμως θα ήθελα να διατυπώσω την εξής παρατήρηση. Οι τελευταίες κυβερνήσεις της Νέας Δημοκρατίας και του ΠΑ.ΣΟ.Κ. κινούνται μέσα σε ένα συγκεκριμένο πλαίσιο που ορίζουν με επιλογή τους, σε  ένα πλαίσιο ιμπεριαλιστικών οργανισμών. Και βέβαια αυτή την πολιτική την υπερασπίζονται με περίσσιο πάθος. Είναι οι Ηρακλειδείς των αξιών της Ευρωπαϊκής Ένωσης, είναι οι θιασώτες της παγκοσμιοποίησης, καθώς επίσης επαίρονται που συνυπέγραψαν τις τέσσερις ελευθερίες του Μάαστριχτ που πρόσφατα έγιναν πέντε, με δεδομένο ότι και η γνώση αποτελεί πια μία από αυτές τις «αξίες». 
      Προς τι λοιπόν, η ταραχή; Αυτό για το οποίο παλεύουν πολιτικά συνέβη από τη γείτονα χώρα ως ενέργεια, να αγοράσει αυτό το Κολλέγιο. Αυτό υποστηρίζετε, τους κανόνες της ελεύθερης αγοράς και  επομένως ένα από αυτά είναι η συνέπεια της πολιτικής σας. Εσείς είστε που βάλατε φαρδιά πλατιά, τις υπογραφές σας. 
      Αυτές τις τέσσερις ώρες ήταν μεγάλη η προσπάθεια των εκπροσώπων της Νέας Δημοκρατίας και του ΠΑ.ΣΟ.Κ. να εφεύρουν ανύπαρκτες διαφορές στο θέμα της παιδείας. Ήμασταν παρόντες σε ένα ρεσιτάλ υποκρισίας. Γιατί το λέμε αυτό; Τα τελευταία δεκαπέντε, κυρίως, χρόνια η  παιδεία από κοινωνικό αγαθό μετατράπηκε σε εμπορεύσιμο είδος, σε ένα αντικείμενο αγοραπωλησίας και επιχειρηματικής δράσης. Το έχουμε ξαναπεί αυτό και το τονίζουμε. Και αυτή η προσπάθεια έχει πολλούς στόχους, τι μαθαίνει το παιδί, πώς το μαθαίνει και γιατί το μαθαίνει.
       Γιατί το λέμε αυτό;  Είναι απλώς ένα σχήμα λόγου; Από το 1991 και μετά σε όλα  τα κείμενα, τις αποφάσεις, τις οδηγίες, τις συμφωνίες της Ευρωπαϊκής Ένωσης στο στόχαστρο έμπαιναν οι εργαζόμενοι, δηλαδή οι εργασιακές τους σχέσεις, οι αποδοχές τους, οι συνθήκες εργασίας, ο βαθμός εκμετάλλευσής τους, δηλαδή το κέρδος στο κεφάλαιο, τι θα άφηνε με την υπεραξία τους, με την υπερεκμετάλλευσή τους ως υπερκέρδος στο κεφάλαιο. Ζητούμενο ήταν το σημερινό βάρβαρο καθεστώς των 670 ευρώ μηνιαίων αποδοχών, οι εξήντα πέντε ώρες εργασίας την εβδομάδα, το 1 ευρώ αύξηση που συνυπέγραψαν, συνομολόγησαν και στήριξαν και τις επτά, οκτώ μορφές εργασίας που δυστυχώς υπάρχουν και σε Τοπική Αυτοδιοίκηση, αλλά και σε όλους τους χώρους ιδιωτικούς και δημόσιους. Αυτό το καθεστώς το συνδιαμόρφωσαν Νέα Δημοκρατία και ΠΑ.ΣΟ.Κ..
      Αλήθεια, ποιος κατήργησε ως κυβέρνηση έστω και ένα νόμο που ως αντιπολίτευση είχε καταψηφίσει; Θα ήθελα πραγματικά να μου πείτε. Στη στόχευση αυτή, δηλαδή το τωρινό καθεστώς, απαραίτητες ήταν και οι αλλαγές στην εκπαίδευση προς την ίδια αντιδραστική κατεύθυνση. Και οι δύο υπήρξαν πρόθυμοι. Και οι δύο ήταν συνένοχοι. Έπαιξαν το ρόλο του οδηγού και του συνοδηγού σε μία αμαξοστοιχία εναλλάσσοντας βέβαια τους ρόλους. Ξεκίνησαν το 1992-1993 επί της Υπουργίας του κ. Σουφλιά με τις αλλαγές στην τριτοβάθμια εκπαίδευση και συνεχίστηκαν με τη λεγόμενη μεταρρύθμιση Αρσένη, τη γνωστή αντιμεταρρύθμιση που μεταξύ όλων των άλλων αρνητικών συνεπειών είχε και το πέταγμα κυριολεκτικά του 1/3 των παιδιών εκτός λυκείου.
      Ένα από τα ζητούμενα ήταν και οι διδάσκοντες με την αντιμεταρρύθμιση αυτή. Κατά τη διαδικασία της ακρόασης των φορέων στην Επιτροπή Μορφωτικών Υποθέσεων ενημερωθήκαμε από εκπροσώπους των μονίμων, των αναπληρωτών, των ωρομίσθιων υπηρετούντων στα σχολεία και ακούσαμε τα αιτήματά τους. Με τους νέους πίνακες με τις επετηρίδες και τους καταλόγους που θα διαμορφωθούν και θα δημιουργηθούν, θα προκύψει μια νέα κατηγοριοποίηση των διδασκόντων. 
      Εμείς καταγγέλλουμε την υφιστάμενη ομηρία, το ρουσφέτι, τον εκβιασμό, την υποτιθέμενη αξιολόγηση, συνέπειες της πολιτικής των κυβερνήσεων, τοις κείνων ρήμασι πειθόμενοι πάντα οι κυβερνήσεις της Νέας Δημοκρατίας και ΠΑ.ΣΟ.Κ.. Αφού πρώτα ψήφισαν όλα τα κόμματα του ευρωμονόδρομου τις ανατροπές στις εργασιακές σχέσεις στις Βρυξέλλες, μετά τις ονόμασαν, όταν τις εφάρμοσαν στη χώρα μας, μεταρρυθμίσεις. 
      Το εκπαιδευτικό σύστημα πρέπει να παρέχει γνώση στους νέους και τη δυνατότητα αξιοποίησης αυτής της γνώσης στην κοινωνία, να εξασφαλίζεται δηλαδή μια δουλειά με δικαιώματα και δυνατότητα δημιουργίας.
      Εμείς δεν έχουμε αυταπάτες γι’ αυτό το κοινωνικοπολιτικό σύστημα που βιώνουμε. Τόσο οι διδάσκοντες, όσο και οι διδασκόμενοι αποτελούν αναλώσιμο υλικό για τα οικονομικά επιχειρηματικά συμφέροντα. Η κοινωνική τους απελευθέρωση απαιτεί άλλες κοινωνικές δυνάμεις στην εξουσία, τις κοινωνικές δυνάμεις που δημιουργούν, που παράγουν τον πλούτο αυτής της κοινωνίας ενώ συγχρόνως αποτελούν τα θύματα της ταξικής εκμετάλλευσης. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ειδικός αγορητής του ΣΥ.ΡΙΖ.Α. κ. Κοροβέσης. 
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Κύριε Πρόεδρε, πρέπει να ομολογήσω ότι αισθάνομαι λίγο εξαπατημένος. Είπαμε για Θερινό Τμήμα της Βουλής και όλοι οι συνάδελφοι έχουν έρθει με χειμωνιάτικα. 
      ΠΡΟΕΔΡΕΥΩΝ (Γεώργιος Σούρλας): Πάντως, εσείς είσαστε πολύ θερινός στην ενδυμασία σας. 
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Μα, είμαι νομιμόφρων, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Νομιμόφρων δεν είστε. Προσαρμοσμένος στα θερινά είστε. Όχι, όμως, στη Βουλή νομιμόφρων. 
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Αυτό, όμως, σημαίνει ότι δεν καταλαβαίνω τη λογική των δύο μεγάλων κομμάτων, που αντί το ένα κόμμα να ανατρέπει τη λογική του άλλου κόμματος, υπάρχει μια, θα έλεγα, συκοφάντηση του ενός κόμματος απέναντι στο άλλο καίτοι έχω βρει θετικά και στη Νέα Δημοκρατία και στο ΠΑ.ΣΟ.Κ., που αυτό τι σημαίνει; Αυτό σημαίνει προοπτικά ότι η επόμενη κυβέρνηση θα είναι κυβέρνηση Νέας Δημοκρατίας και ΠΑ.ΣΟ.Κ.. Άρα, για ποια αντιπολίτευση μιλάμε; 
      Προχωρώντας τώρα, να αναφερθώ στην κ. Διαμαντοπούλου. Όταν η κ. Διαμαντοπούλου κάνει υπαινιγμό ότι εγώ καταθέτω τις προτάσεις της Ο.Λ.Μ.Ε., επειδή ο πρόεδρος είναι σε κάποια συγκεκριμένη παράταξη, θα πω ότι εγώ δεν τα βλέπω κομματικά. Ήταν τρεις άνθρωποι από τρεις διαφορετικές παρατάξεις και το ΠΑ.ΣΟ.Κ. μέσα. Άρα, λοιπόν, αυτό που με ενδιαφέρει είναι να εκφράσω εδώ πέρα πολιτικά τη φωνή κάποιου κοινωνικού κινήματος που το Υπουργείο δεν δέχθηκε να κουβεντιάσει. 
      Αυτό, λοιπόν, που κάνουμε εμείς και με όλες τις ερωτήσεις που καταθέτουμε, είναι να συμβουλευθούμε προηγούμενα μια κοινωνική ομάδα, ένα κοινωνικό κίνημα, συλλόγους κ.λπ., και στη συνέχεια να τους δώσουμε πολιτική φωνή στο Κοινοβούλιο. 
      Ένα δεύτερο θέμα που μπήκε, έχει σχέση με την εκκλησιαστική εκπαίδευση. Εδώ, πρέπει να σας πω ένα πράγμα, ότι η πίστη δεν διδάσκεται. Στο σημείο που η πίστη διδάσκεται, έχουμε ακραία φαινόμενα φονταμενταλισμού. Η πίστη δεν διδάσκεται. Εδώ, έχουμε τη σύμφωνη γνώμη όλων των θεολόγων, τουλάχιστον από το Πανεπιστήμιο Θεσσαλονίκης, έχουμε το κίνημα της σύναξης, έχουμε πολλούς θεολόγους που λένε ότι η πίστη δεν διδάσκεται.
      Είναι μέθεξη, είναι άλλο πράγμα. Άρα, λοιπόν, η πίστη…
      ΠΡΟΕΔΡΕΥΩΝ (Γεώργιος Σούρλας): Μήπως εννοείτε για την πίστη στο Θεό, όχι την πίστη σε αρχές και σε αξίες άλλες;
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Για την πίστη στο Θεό λέω. Όχι την τράπεζα. 
      ΠΡΟΕΔΡΕΥΩΝ (Γεώργιος Σούρλας): Δηλαδή πώς τη μαθαίνουμε τελικά την πίστη αυτή άμα δεν διδάσκεται;
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Είναι μέθεξη, είναι έμπνευση.
      ΠΡΟΕΔΡΕΥΩΝ (Γεώργιος Σούρλας): Από μέσα;
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Είναι από μέσα.
      ΠΡΟΕΔΡΕΥΩΝ (Γεώργιος Σούρλας): Εγώ δεν την βρήκα μέσα μου. Τέλος πάντων.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Είναι εσωτερικό φαινόμενο. Είναι εσωτερικό φαινόμενο. Εμείς με τη λογική που έχουμε ως κοινοβουλευτικοί άνδρες και γυναίκες, εμείς έχουμε τον ορθό λόγο. Η πίστη προσαρμόζεται με άλλες μεθόδους, έχει να κάνει πιο πολύ με την τέχνη, με τη μουσική. Δεν υπάρχει Θεός χωρίς μουσική, δεν υπάρχει πουθενά. Είναι άλλο φαινόμενο, το οποίο δεν μπαίνει στη λογική που χρησιμοποιούμε εμείς για να συνεννοηθούμε. Είναι άλλο φαινόμενο. Άρα, λοιπόν, θέλει προσοχή αυτό το θέμα.
      Τρίτον, όσον αφορά το πρόβλημα με τη FYROM, με τη FYROM πρέπει να παραδεχτούμε ότι έχει αποτύχει η ελληνική πολιτική. Είναι δυνατόν ένα μικρό κράτος να μας καθορίζει; Είναι δυνατόν; Αλλά, αν ένα μικρό κράτος έχει τέτοιο ζόρι, σημαίνει ότι εκφράζει μια άλλη δύναμη και εκεί είναι το πρόβλημα. Το πρόβλημα δεν είναι στο μικρό κράτος, γιατί μπορούμε, αφού είναι δικό μας οικονομικό προτεκτοράτο, όλη η οικονομία κατά 70-80%, θα μπορούσαμε να τους πιέζαμε και να λέγαμε: «Παίρνουμε τις ελληνικές επενδύσεις». Για μένα το πρόβλημα είναι αλλού. Υπάρχει μια ανακατάταξη των Βαλκανίων και το πρόβλημα το έχουμε με το Κόσοβο που θα γίνει Μεγάλη Αλβανία και θα μπει πρόβλημα Τσαμουριάς, στο μέλλον, όχι τώρα. Άρα, λοιπόν, αυτά τα προβλήματα πρέπει να τα δούμε συνολικά σαν μια πολιτική για τα Βαλκάνια και να λύνουμε προβλήματα και όχι να τα επινοούμε. 
      Τώρα, ένα τελευταίο σημείο. Αύριο θα επανέλθω πιο συστηματικά στην κατ’ άρθρο συζήτηση, αλλά εν τούτοις, αν δεν έχουμε μια δυνατή παιδεία, δεν έχουμε εθνική ανεξαρτησία. Δεν είναι να βγάλουμε καλούς υπαλλήλους, είναι να οικοδομήσουμε ένα έθνος, που το έθνος αυτό δυστυχώς δεν έχει οικοδομηθεί. Και εκεί πέρα μπορούμε να παίξουμε ένα ρόλο μέσα από τους απόδημους. Έχω ζήσει πολλά χρόνια μετανάστης. Έχουμε μια τεράστια πολιτική δύναμη στο εξωτερικό και δεν τους κάνουμε σχολειά. Πόσες φορές εγώ που είμαι στην ομοσπονδία των συλλόγων στη Σουηδία, πόσες φορές ζητάγαμε να μας στείλουν πράγματα και δεν μας έστελναν ποτέ τίποτα; Να μην πω ειδικά για τις χώρες του Πόντου, Γεωργία κ.λπ., που εκεί ζητάγανε δασκάλους να μάθουν ελληνικά τα παιδιά τους και δεν στέλναμε τίποτα. Μου είχε υποσχεθεί ο φίλος μου ο «Κόκκινος» Πάνος ότι θα με πάει στον Υπουργό να κάνουμε ένα λόμπι, να πιέσουμε τον Υπουργό να κάνει κάτι. Δεν το έκανε. 
      Λοιπόν, πρέπει να σκεφθούμε ότι πρέπει να κάνουμε ελληνικά σχολειά παντού στο ίδιο ύψος που είναι το Γκαίτε, το Γαλλικό Ινστιτούτο, οτιδήποτε, που εκεί πέρα να μην είναι μόνο τα Ελληνόπουλα, αλλά να είναι και ξένοι και αυτή η επένδυση μπορεί να καλυφθεί από τους εφοπλιστές. Είπαμε ότι πρέπει να παίξουμε ένα διεθνή ρόλο στην Ελλάδα. Έχουμε -δεν ξέρω πόσα- 7.000.000-8.000.000 ευρώ, πόσα είναι, δεν συμφωνούν τα στοιχεία, δεν ξέρω το ακριβές νούμερο, οπότε θα έχουμε μια διεθνή παρέμβαση που θα ξεκινάει με την υπογραφή της Ελλάδας. Είμαι λίγο εθνικιστής;
      ΚΥΡΙΑΚΟΣ ΒΕΛΟΠΟΥΛΟΣ: Πραγματιστής.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Λοιπόν, ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοροβέση. 
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Ένα μικρό σχόλιο για όσα άκουσα από τον κ. Κοροβέση. Για δεύτερη φορά σήμερα συνταυτιζόμαστε και δεν περνάμε «σύριζα». Θεωρώ ότι ο κάθε σώφρων εδώ μέσα σε σχέση με τα όσα είπε για την ομογένεια και την ελληνική παιδεία συμφωνεί απόλυτα μαζί του. Όμως, επειδή τα ελληνικά μου δεν κατανοήθηκαν από συνάδελφο του ελληνικού Κοινοβουλίου και ήταν τα ελληνικά περί κραυγών για τα Σκόπια, να πω ότι η κραυγή αγωνίας δεν είναι κραυγή υστερίας. Εγώ εξέφρασα μια κραυγή αγωνίας, διότι προέρχομαι κατά το ήμισυ από τη Φλώρινα και θα πω μερικά πράγματα για να καταλάβουν κάποιοι εδώ μέσα τι γίνεται με τα Σκόπια, γιατί είμαστε λίγο ανενημέρωτοι, κύριε Πρόεδρε.
      Θα σας πω δυο ονόματα: Γκρουέφσκι και Μιλοσόφσκι. Ο ένας προέρχεται από το Κρατερό Φλωρίνης και ο άλλος από ένα χωριό της Καστοριάς, δηλαδή, οι παππούδες τους. Να ενημερώσω τον καλό συνάδελφο ότι αυτά τα παιδάκια τα τριανταπεντάχρονα είναι απότοκα της γενιάς του 1949. Αυτά τα παιδιά νοιώθουν Μακεδόνες γιατί έχουν διαποτιστεί ότι είναι Μακεδόνες. Άρα, αν δεν καταλάβουμε με ποιους έχουμε να κάνουμε θα φθάνουμε να συζητάμε με πολιτικές και λογικές του 1950, του 1960 και του 1970. Αυτοί οι άνθρωποι οι σαραντάρηδες αν δεν το ξέρουν ορισμένοι εδώ μέσα, νοιώθουν Μακεδόνες. Δεν μπορούν να αλλάξουν σήμερα.
      Και αυτό το πετύχαμε ως εξής: Τα παιδάκια αυτά έφυγαν ένα βράδυ τη δεκαετία του 1990, τριάντα, σαράντα νοματαίοι και πήγαν στην Αμερική. Σπούδασαν με χρήματα και Ελλήνων επιχειρηματιών. Βλέπε ίδρυμα Κόκκαλη. Ο Μιλοσόφσκι λέγεται Μιλόσης και ο Γκρουέφσκι λέγεται Γκρόλιος. Όποιος τον αμφισβητεί ας έρθει μαζί μου στη Φλώρινα ένα Σαββατοκύριακο να πάω να του δείξω τον τάφο του παππού του Γκρουέφσκι και του Μιλοσόφσκι. Ο δε Μιλοσόφσκι ήταν στο Μοναστήρι όταν εγώ το Σαββατοκύριακο ήμουν στην Φλώρινα. Μίλησα μαζί του και του ζήτησα στα ελληνικά να βρεθούμε στα σύνορα να μιλήσουμε. Θεώρησε ότι είμαι φανατικός. Του είπα, είσαι και εσύ φανατικός, έλα να συζητήσουμε. Και μου λέει, τι δουλειά έχεις στη Φλώρινα, στη γη των παππούδων μου; 
      Αυτά δεν τα καταλαβαίνουν κάποιοι και νομίζουν ότι εγώ κραυγάζω. Εγώ προσπαθώ να φωνάξω για να καταλάβουν κάποια αυτιά εδώ μέσα ότι δεν ζούμε τη δεκαετία του ΄50 και του ΄60. Μιλάμε στο 2010. Ο κ. Κοροβέσης έχει απόλυτο δίκιο. Το πρόβλημα είναι ο αμερικανικός παράγων που θέλει προτεκτοράτα και θέλει την ώρα που θα χρειαστεί να μπορέσει να αποσταθεροποιήσει τα Σκόπια. 
      Να σας πω και κάτι άλλο, κύριε Πρόεδρε. Και Μακεδονία να τους πούμε, δεν θα το δεχθούν. Πιστέψτε με, είμαι βέβαιος γι’ αυτό. Γνωρίζω το θέμα. Θα πάνε πιο πέρα. Αυτό που έθεσαν σήμερα. Μακεδονική εθνότητα, Μακεδονική μειονότητα, περιουσίες κ.λπ. Άρα, επειδή η ημιμάθεια είναι χειρότερη από την αμάθεια λέω ότι οι Σκοπιανοί δεν έστειλαν το θέμα στο Λονδίνο. Το φέρνουν το Σαββατοκύριακο εντός της Ελλάδος. Το φέρνουν στη Φλώρινα. Και εγώ επειδή μίλησα με ανθρώπους από τη Φλώρινα αφού προέρχομαι κατά το ήμισυ από εκεί, μου είπαν ότι υπάρχει κίνδυνος προβοκάτσιας και ότι δεν πρέπει η Ελληνική Κυβέρνηση να τους επιτρέψει να μπουν στη χώρα. Πρέπει να τους το απαγορέψει όπως έκαναν αυτοί. 
      Αυτό είπα. Αν αυτή η κραυγή αγωνίας μεταφράζεται σε κραυγή υστερίας πρέπει να πω ότι έχω μία άλλη αντίληψη για τα πράγματα, αντίληψη πραγματική και όχι ιδεολογική, ιδεοληπτική με αγκυλώσεις του παρελθόντος που μιλούν για  ιντελιγκέντσια και για ένα σωρό πράγματα που δεν αξίζει να τα συζητάμε εδώ μέσα. Έλεγε ο Θουκυδίδης –γιατί λατρεύω την αρχαία Ελλάδα και την ιστορία- κάτι πολύ έξυπνο και πολύ εύστοχο. Όταν δεν γνωρίζεις τον αντίπαλό σου δεν μπορείς να αντιπαρατεθείς. Και δεν αναφέρομαι σε στρατιωτική μάχη. Αναφέρομαι σε πολιτική μάχη και σε ιδεολογική μάχη. Αφού δεν ξέρουμε ποιοι είναι οι Σκοπιανοί, δεν μπορούμε να μιλάμε γι’ αυτούς. Επαναλαμβάνω ότι αυτοί οι άνθρωποι νοιώθουν Μακεδόνες. Καλώς ή κακώς, το νοιώθουν. Λάθος δικό μας επί πενήντα χρόνια. Σήμερα, όμως, δεν μπορούμε να μιλάμε με λογικές του ΄50 και του ΄60. Πρέπει να διαμορφώσουμε μια άλλη αντίληψη. 
      Υπάρχουν επιλογές για την ελληνική Κυβέρνηση. Τις έχω καταθέσει στη Βουλή. Υπάρχουν διακόσιες χιλιάδες μειονοτικοί Έλληνες στα Σκόπια. Ας θέσουμε ζήτημα παρουσίας ελληνικής μειονότητας ως αντιστάθμισμα. Είναι πολύ απλό, κύριε Λυκουρέντζο. Όταν εγώ συζητώ μαζί σας και εσείς ζητάτε δέκα πράγματα από εμένα και εγώ δεν διεκδικώ τίποτα, όταν θα έρθει ο διαιτητής για να ικανοποιήσει εσάς θα δώσει τα πέντε. Η Ελλάδα δεν διεκδικεί τίποτα. Δεν μιλάω για εδάφη αλλά  πολιτισμικά και ιστορικά έχουμε το δικαίωμα να διεκδικήσουμε ελληνική μειονότητα στα Σκόπια. Αυτό το είπε ο Γκλιγκόροφ το 1993, στην εφημερίδα «NTENBIK». Είπε ότι υπάρχουν εκατόν πενήντα χιλάδες ελληνογενείς στα Σκόπια. Δεν είπε Μακεδόνες. 
      Ούτε αυτό κάνατε μέχρι σήμερα. Επαναλαμβάνω ότι είναι ένα διαπραγματευτικό επιχείρημα. Με ποιο συζητάμε; Με τον Γκρόλιο και με το Μιλόση. Έτσι λέγονται αυτοί οι κύριοι. Και όποιος το αμφισβητεί ας έρθει στην Φλώρινα μαζί μου αύριο το πρωί. Ζητώ, κύριε Υπουργέ,  να μεταβιβάσετε στην ηγεσία της Ελλάδος την έκκλησή μου να τους απαγορεύσετε να έρθουν. Είναι αδιανόητο και να το συζητάμε. Φοβάμαι ότι θα έχουμε προβοκάτσια από τους ιδίους. Υπάρχουν και πεντακόσιοι ή χίλιοι νοματαίοι στη βόρεια Ελλάδα που αυτοπροσδιορίζονται ως Μακεδόνες γιατί παίρνουν χρήματα από τον Καναδά, είτε από την Αυστραλία είτε από τα Σκόπια.
      Ένα κι ένα κάνουν δύο. Θεωρώ ότι εν ολίγοις προσπάθησα να δώσω μια εικόνα του προβλήματος. Αν τα ελληνικά μου πάλι δεν είναι καλά δεν φταίω σε τίποτα εγώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βελόπουλο.
      ΚΥΡΙΑΚΟΣ ΒΕΛΟΠΟΥΛΟΣ: Έχει δικαίωμα δευτερολογίας και ο κ. Πολατίδης. 
      ΠΡΟΕΔΡΕΥΩΝ (Γεώργιος Σούρλας): Ναι, βέβαια. 
      Πάντως πρέπει να πούμε ότι όλοι από τη Φλώρινα είμαστε... 
      ΚΥΡΙΑΚΟΣ ΒΕΛΟΠΟΥΛΟΣ: Κι έτσι πρέπει να είναι, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας):...κι όλοι είμαστε από τη Μακεδονία. Και πρέπει να είμαστε όλοι ένα μέτωπο που λέγεται «Ελλάδα», πέρα από κόμματα και από ιδεολογικές τοποθετήσεις. Αυτό πρέπει να είμαστε.  Αν αυτό το πετύχουμε και οι προστάτες τους και οι ίδιοι θα αντιληφθούν ποιους έχουν απέναντί τους. 
      ΚΥΡΙΑΚΟΣ ΒΕΛΟΠΟΥΛΟΣ: Εμείς ξέρουμε το θέμα, το βιώνουμε.
      ΠΡΟΕΔΡΕΥΩΝ (Γεώργιος Σούρλας): Ο ειδικός αγορητής του ΛΑ.Ο.Σ. κ. Πολατίδης έχει το λόγο και μετά ο κύριος Υπουργός. 
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε. Θα είμαι πολύ σύντομος. 
      Κατ’ αρχάς μιλάμε για το θέμα της παιδείας σήμερα. Και θα ήθελα να πω ότι πρέπει να αναφερθούμε λίγο φιλοσοφικά κάποτε στην παιδεία και να δούμε ποιος είναι ο σκοπός της. Ο σκοπός της παιδείας είναι αυτό που είπε και ο κ. Βελόπουλος: βασικά να παράγει ανθρώπους. Και παράγει ανθρώπους όχι γιατί οι δάσκαλοι ή οι καθηγητές έχουν τα σωστά επαγγελματικά προσόντα –δευτερευόντως γι’ αυτό το λόγο- αλλά κυρίως γιατί οι ίδιοι διδάσκουν τα παιδιά με το πρότυπό τους. Αν οι δάσκαλοι και οι καθηγητές ή οι διδάσκοντες σε οποιαδήποτε βαθμίδα εκπαιδεύσεως, όπως οι νηπιαγωγοί κι οι πανεπιστημιακοί καθηγητές, δεν έχουν οι ίδιοι αξίες εσωτερικά δεν θα διδάξουν με το παράδειγμά τους, που είναι ο βασικότερος τρόπος. Τι να το κάνουμε κάποιοι άνθρωποι να μάθουν τέλεια μαθηματικά ή να μάθουν τέλεια τη γλώσσα κι όλα αυτά να τα χρησιμοποιήσουν ούτως ώστε να γίνουν οι καλύτεροι απατεώνες, οι καλύτεροι κλέφτες, να κοροϊδέψουν τους άλλους; Οι αξίες είναι το βασικό γνώρισμα της παιδείας. 
      Όσον αφορά αυτά που ανέφερε ο Κοινοβουλευτικός Εκπρόσωπος της Νέας Δημοκρατίας: Για την παιδεία μας σήμερα κατηγόρησε το ΠΑ.ΣΟ.Κ.. Να το κατηγορήσει το ΠΑ.ΣΟ.Κ.. Όμως από το 2004 και μετά είναι Κυβέρνηση η Νέα Δημοκρατία και συνεχίζει την πεπατημένη του ΠΑ.ΣΟ.Κ.. Δεν νομίζω να άλλαξε κάτι στο επίπεδο των αξιών επί της παιδείας. Δεν νομίζω να πήγαμε μπροστά σ’ αυτό το θέμα. Μιλάμε με τους ίδιους όρους: «Εκεί πάνω που έχτισε το ΠΑ.ΣΟ.Κ. να συνεχίσουμε». 
      Πώς να έχουμε αξίες στην παιδεία όταν στο Εθνικό Συμβούλιο έχουμε Πρόεδρο τον κ. Βερέμη ο οποίος έχει δηλώσει ξεκάθαρα ότι θέλει να ονομαστούν τα Σκόπια «Μακεδονία»; Ήρθε σε αντίθεση με τον κύριο Υπουργό για την απόσυρση του βιβλίου της Ιστορίας της Έκτης Δημοτικού. Αυτό είπε. Είναι άρθρο της εφημερίδας «ΕΛΕΥΘΕΡΟΤΥΠΙΑ» από την ακρόαση που έγινε στην επιτροπή της Βουλής. Είπε ξεκάθαρα ότι «παρ’ όλο που ήταν αντίθετος με την απόσυρση…» Και θέλω ένα μόνο να πω –έχουν λεχθεί πολλά-, ότι αυτό το κατάπτυστο βιβλίο Ιστορίας χαρακτήριζε τον Κεμάλ «ηγέτη του εθνικοαπελευθερωτικού αγώνα των Τούρκων». Εάν αυτό εδώ δεν είναι λανθασμένη αξία της Ιστορίας τι είναι;
      Να πούμε για τη γλώσσα; Ενενήντα δύο εκπαιδευτικοί της πρωτοβάθμιας εκπαιδεύσεως έστειλαν επιστολή στην εφημερίδα «ΠΑΡΟΝ» στην οποία καταγγέλλουν το εξής. Στα παιδιά μαθαίνουν γλώσσα –το βασικότερο μάθημα που μπορούν να μάθουν, διότι η ελληνική γλώσσα είναι «η γλώσσα που θα μιλούσαν οι θεοί, αν μιλούσαν μια γλώσσα των ανθρώπων», όπως λέει ο Κικέρων- μέσα από οδηγίες καφετιέρας και μέσα από συνταγές μαγειρικής! Αυτό θεώρησαν οι «σοφοί», ο κ.  Βερέμης και οι υπόλοιποι «σοφοί» των παιδαγωγικών ινστιτούτων, οι χρυσά αμειβόμενοι, ότι πρέπει να είναι το πρότυπο με το οποίο θα μαθαίνουν τα παιδιά μας την ελληνική γλώσσα. Σύμφωνα με την ίδια καταγγελία των εκπαιδευτικών, οι αξίες της προσφοράς στο κοινωνικό σύνολο και τα ηρωικά πρότυπα δεν υπάρχουν μέσα σ’ όλη την πρωτοβάθμια εκπαίδευση, που είναι για μένα όχι το άλφα και το ωμέγα, αλλά ένα πολύ μεγάλο μέρος της εκπαιδευτικής διαδικασίας. 
      Επίσης θέλω να πω σ’ ένα πολιτικό θέμα, για το Σκοπιανό που μιλάμε, ότι η Παμμακεδονική Οργάνωση Αμερικής έχει πει –και νομίζω ότι είναι η βάση του θέματος: «Μπορούμε να συζητήσουμε για τα πάντα. Δεν μπορούμε ποτέ να δεχθούμε μακεδονική εθνότητα και μακεδονική γλώσσα». Και δυστυχώς από την πλευρά του Υπουργείου Εξωτερικών κι από την πλευρά της επίσημης Κυβερνήσεως βλέπουμε μια ένοχη σιωπή. 
      Οι προτάσεις Νίμιτς, τις οποίες μονίμως η ελληνική πλευρά, όποιες και αν είναι –εκτός από την τελευταία- τις θεωρεί σωστές και ως βάση διαπραγματεύσεως προϋποθέτουν πάντα με οποιοδήποτε «Άνω», «Κάτω», «Βόρεια», «Νότια» κ.λπ. «Μακεδονία» και έχουν ως βασικό θέμα την αποδοχή, από πλευράς της Ελλάδας, μακεδονικής εθνότητας και μακεδονικής γλώσσας. 
      Εδώ χρειάζεται πολύ μεγάλη προσοχή και χρειάζεται επίσης μία πολιτική παρέμβαση –και είναι θέμα του Υπουργείου Παιδείας- προς το αρμόδιο αντίστοιχο Υπουργείο, το οποίο δίνει την άδεια στη Βρετανία, να μην πάρει άδεια αυτό το πανεπιστήμιο. Ας γίνουμε και μια φορά στα εθνικά μας θέματα Προμηθείς και όχι Επιμηθείς. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο κ. Πολατίδη.
      Κύριε Υπουργέ, έχετε το λόγο για να κλείσουμε. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Ευχαριστώ πολύ, κύριε Πρόεδρε.
      Κύριοι συνάδελφοι, μετέχω των σκέψεών σας και του εθνικού στοχασμού, ο οποίος ανεπτύχθη για θέμα εξαιρετικής εθνικής σημασίας, αλλά δεν επιδίδομαι σε ασκήσεις εξωτερικής πολιτικής και μάλιστα με τρόπο όχι δόκιμο, όταν –πέραν του γεγονότος ότι δεν είναι της αρμοδιότητάς μου- σε άλλα όργανα και σε άλλες στιγμές η χώρα μας έχει διεθνώς εκδηλώσει τη στάση της με τρόπο υπεύθυνο και συγκεκριμένο.
      Επίσης, δεν δέχομαι αυτά που ακούστηκαν περί ολιγωρίας της ελληνικής Κυβέρνησης ή περί ενόχου σιωπής, διότι προσφάτως ο Πρωθυπουργός Κώστας Καραμανλής είχε την ευκαιρία να εκδηλώσει σε κορυφαίο θεσμικό όργανο της Ατλαντικής Συμμαχίας την υπερήφανη εθνική μας στάση και να τύχει της επιδοκιμασίας πολλών φίλων συμμάχων και εταίρων, με κορυφαία απόδειξη της επιδοκιμασίας αυτής την πρόσφατη επίσκεψη του Προέδρου της Γαλλικής Δημοκρατίας κ. Σαρκοζί, ο οποίος με τις τοποθετήσεις του εδώ στη Βουλή των Ελλήνων συνεχάρη τον Πρωθυπουργό της χώρας και συμπλέει μαζί μας υπό το δόγμα της νέας συμμαχίας Ελλάδος και Γαλλίας. 
      Σε ό,τι αφορά την ελληνική γλώσσα και την ευθύνη προστασίας της, αυτή είναι ευθύνη που ανήκει σε όλους μας και βεβαίως δεν είναι η ελληνική παιδεία και προπάντων η υπόθεση της ελληνικής γλώσσας πεδίον εκδήλωσης συμπλεγμάτων ή οποιωνδήποτε άλλων εμμονών, οι οποίες καταλήγουν στο τέλος να καταστρέφουν την εθνική μας, πολιτισμική μας κληρονομιά.
      Κατά τα άλλα, διέκρινα αποτυχία εις την άσκηση κριτικής επί του νομοσχεδίου. Απορώ γιατί επιστρατεύτηκαν βαριές εκφράσεις για ανθρώπους, οι οποίοι προσφέρουν τις υπηρεσίες τους με συνέπεια, με κόπο, με ιδρώτα. Και εννοώ τους αναπληρωτές και ωρομισθίους. Δεν σας προξενεί εντύπωση το γεγονός ότι κάποιος ορίζεται αναπληρωτής, χωρίς να ξέρει αν τον επόμενο χρόνο θα είναι στην ίδια περιοχή και αγωνιά πού θα βρεθεί; Μία αναπληρώτρια καθηγήτρια...
      ΚΥΡΙΑΚΟΣ ΒΕΛΟΠΟΥΛΟΣ: Είπαμε εμείς τέτοιο πράγμα;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Δεν τα λέω για εσάς. Τα λέω για άλλους συναδέλφους, οι οποίοι έλαβαν το λόγο. 
      Και βεβαίως δεν κατανοώ αυτή την εχθρότητα, η οποία εκδηλώθηκε...
      ΜΑΡΚΟΣ ΜΠΟΛΑΡΗΣ: Για την πολιτική ηγεσία χρησιμοποίησα τις εκφράσεις.
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ μη διακόπτουμε τον Υπουργό, ο οποίος δεν διέκοψε όσο προεδρεύω. Μπορείτε να πάρετε το λόγο στη συνέχεια να απαντήσετε, αν θέλετε. Θα δώσουμε τη δυνατότητα. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Δεν αντιλαμβάνομαι τη συμπεριφορά σας! Γιατί τέτοια εχθρότητα απέναντι στους αναπληρωτές και τους ωρομισθίους –δεν προσφέρουν, δεν εργάζονται επί σειρά ετών;- και μάλιστα με περισσή υποκρισία; 
      Διότι την ώρα που επικαλείσθε επιχειρήματα υπέρ των επιτυχόντων και των διοριστέων στο Α.Σ.Ε.Π., την ίδια ώρα είμαι σίγουρος ότι –και έτσι εξεπέμφθη απόψε από τις τοποθετήσεις σας στη Βουλή, με ορισμένα μισόλογα- θέλετε να κολακεύετε κι εκείνους που βρίσκονται στην κατηγορία των αναπληρωτών και των ωρομισθίων!
      Ρουσφέτι από την Κυβέρνηση απέναντι σ’ αυτούς τους ανθρώπους; Σας ενοχλεί το γεγονός ότι εκφράστηκαν θετικά για την πρωτοβουλία της Κυβέρνησης! Γι’ αυτό προσπαθείτε να την αντιπολιτευτείτε! Αλλά φθάνει πια! Δεν μπορεί να ισοπεδώνονται τα πάντα στο όνομα των κομματικών προτεραιοτήτων. 
       Μιλήσατε για τους γυμναστές; Η καλύτερη επίδοση ήταν η δική σας, επίδοση υποσχέσεων και κομματισμού! Τους θυμόσασταν κάθε φορά πριν από τις εκλογές για να τους υποσχεθείτε να τους διορίσετε. Δυσπρόσιτα; Αποσπάσεις κάνατε από τον πρώτο χρόνο, μόλις έφθαναν εκεί! Εκκλησιαστικά λύκεια, Σιβιτανίδειος; Άλλαξαν τα πράγματα! Δεν το αντιληφθήκατε; Έχετε μείνει στα δικά σας! Δεν μάθατε ότι κάναμε μοριοδότηση, ότι δεν παρεμβαίνουμε;
      Πίσω έχετε μείνει και δυσκολεύεστε να μας ακολουθήσετε, διότι έχετε ενσυνείδητα αποδεχθεί την ιδέα του κομματισμού και δεν μπορείτε να την αποβάλετε. 
      Μιλήσατε για τις αμοιβές των εκπαιδευτικών. Εμείς φταίμε για το επίπεδο διαμόρφωσης των μισθών των εκπαιδευτικών ή η παράταξη η δική σας; Εμείς τι κάνουμε; Δίνουμε κάθε χρόνο αυτό το οποίο προκύπτει από την εισοδηματική πολιτική ως απώλεια εισοδήματος εκ του πληθωρισμού. Πού είναι οι πολιτικές σας υπέρ των μη προνομιούχων; Και έρχεστε και μας μιλάτε τώρα για τις αμοιβές των εκπαιδευτικών. Θυμηθήκατε και τα Κ.Δ.Α.Υ.. Με ποια τροπολογία άλλαξε και σπεύδουμε εμείς να διορθώσουμε τα δικά σας τα πεπραγμένα για τη στέρηση του επιδόματος των Κ.Δ.Α.Υ.; 
      Οι ρυθμίσεις με το 60%-40% δεν θίγονται. Ο προγραμματισμός για τα έτη 2009-2011 έγινε με βάση τα προβλεπόμενα κενά λόγω παραιτήσεων ή αυτοδίκαιης παραίτησης. Πώς προκύπτει ότι τα φτιάχνουμε αυτά για τα «γαλάζια παιδιά»; Δεν υπάρχουν αυτές οι πρακτικές στη λογική μας. Δεν υπάρχει αυτή η συμπεριφορά και το ξέρετε πάρα πολύ καλά. Το κάνετε για να διασκεδάζετε εντυπώσεις. Ακούν σε κάθε σπίτι, σε κάθε γωνιά της πατρίδος ότι διορίζουμε γαλάζια παιδιά και κάποιοι το πιστεύουν. Αυτό είναι το πολύ το οποίο επιτυγχάνετε. Κατά τα άλλα, ξέρετε πάρα πολύ καλά ότι δεν ισχύει τίποτε από όλα αυτά. 
      Εμείς, απέναντι σ’ αυτές τις ξεπερασμένες λογικές, γνωρίζετε ότι αντιπαραθέτουμε το καινούριο και βεβαίως, σε μια εποχή φθοράς ή και κυνισμού, καινούριο είναι το κλασικό, είναι το άφθαρτο, είναι το ηθικό, είναι το αληθές και είναι και σύγχρονο, όταν έχει τη δύναμη να παρακολουθεί τις εξελίξεις, όταν μπορεί να απαντήσει στις προκλήσεις των καιρών. Δεν δίνουμε μάχες οπισθοφυλακής. Δεν θέλουμε να διατηρήσουμε αυτά τα οποία όλοι συμφωνούμε ότι είναι τα κακώς κείμενα στην εκπαιδευτική κοινότητα. Πώς θέλετε να αλλάξουν τα πράγματα; Με τη στασιμότητα; Με το να μην κάνουμε τίποτα; Με το να μην αλλάζουμε τίποτα; Έτσι έρχεται η πρόοδος και η αλλαγή; Με αυτές τις αντιλήψεις; 
      Εκλεκτέ, κύριε συνάδελφε από τη Ζάκυνθο, γνωρίζετε πάρα πολύ καλά με πόσο σεβασμό έχω αντιμετωπίσει το ειλικρινές ενδιαφέρον σας για τις υποδομές της εκπαιδευτικής κοινότητας στη Ζάκυνθο. Και πράγματι πήγαμε μαζί και πράγματι αντιμετωπίσαμε μια δυσάρεστη κατάσταση. Μη μας αδικείτε όμως. Εμείς χρηματοδοτήσαμε τη Νομαρχιακή Αυτοδιοίκηση για να πράξει τα δέοντα. Αν η Νομαρχιακή Αυτοδιοίκηση καθυστέρησε για την ανάδειξη του αναδόχου της μελέτης της κατεδάφισης, βεβαίως και σε μένα προξενεί πολύ μεγάλη εντύπωση, αλλά μου απαντούν από εκεί ότι τήρησαν τις νόμιμες διαδικασίες. Δεν είμαστε υπεύθυνοι εμείς από το Υπουργείο. Αντίθετα μαζί δώσαμε το χέρι να αντιμετωπίσουμε μια κατάσταση. Και ήρθα και δεν είπα ότι είναι πρωτοβουλία της Κυβέρνησης. Είπα και εκεί δημοσίως ότι είναι δική σας πρωτοβουλία, διότι αυτό είναι το πνεύμα το οποίο διακατέχει τη νέα πολιτική ηγεσία του Υπουργείου. Είναι πνεύμα συναντίληψης, συνεργασίας, σταθερά βήματα προόδου για να αντιμετωπίσουμε τις ανάγκες των καιρών. 
      Αλλά μη μας λέτε τώρα για υποδομές. Άκουσα τον εκλεκτό και αξιότιμο Κοινοβουλευτικό Εκπρόσωπο του ΠΑ.ΣΟ.Κ. να λέει, πού είναι το γραφείο των καθηγητών, πού είναι ο υπολογιστής, πού είναι τα προσωπικά τους γραφεία; Ήρθε η ανάλγητη Δεξιά, όπως μας λέτε, και τα πήραν πίσω; Τους τα είχατε προσφέρει και ήρθαμε εμείς και αφαιρέσαμε υπολογιστές; Κλείσαμε γραφεία, σπάσαμε έπιπλα; Όχι βεβαίως. 
      Και βεβαίως, είναι φιλοδοξία μας να φθάσουμε σε τέτοιες σχολικές μονάδες, αλλά είναι βαρύ το φορτίο. Τριάντα έξι δισεκατομμύρια ευρώ στο φετινό προϋπολογισμό πληρώνουμε για δάνεια και τόκους δικών σας χρήσεων. Και έρχεστε την ίδια ώρα και λέτε «δεν αυξάνετε τις δαπάνες για την παιδεία, δεν αυξάνετε τις δαπάνες για τις δημόσιες επενδύσεις, δεν κάνετε αυτό, δεν κάνετε εκείνο». Ατέρμονη λίστα. Αλλά όταν ήσασταν πλειοψηφία και κυβέρνηση, η λίστα φαίνεται ότι ήταν φτωχή, διότι και το όραμα το δικό σας, το σοσιαλιστικό, ήταν φτωχό. Είχε την αντίληψη μιας μίζερης κατάστασης της ελληνικής κοινωνίας. Ήσασταν ολιγαρκείς τότε, σας έφθαναν τα λίγα. Τότε οι φιλοδοξίες ήταν ψαλιδισμένες. Σήμερα φτερουγίζουν οι φιλοδοξίες, σήμερα αυξάνετε τις απαιτήσεις σας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Αμέσως, κύριε Πρόεδρε, συμπληρώνω τη σκέψη μου. 
      Αλλά την ίδια ώρα δεν μας απαντάτε, πώς θα πληρωθούν όλα αυτά.
      Διότι σωστά σας είπε ο αξιότιμος Εισηγητής της Πλειοψηφίας για κάθε κριτική που κάνετε, να μας δώσετε και μια συγκεκριμένη πρόταση.
      Και τέλος, κύριε Πρόεδρε, δεν μπορώ να δεχτώ την παρατήρηση ότι είμαστε παλαιοκομματικοί, ότι είμαστε υπέρ του κομματισμού. Θέλετε πραγματικά να αποδείξετε ότι τα έχετε ξεπεράσει όλα αυτά και ζητάτε από εμάς αποδείξεις για να τα ξεπεράσουμε; Να συμφωνήσετε μαζί σας. Όμως επιτέλους, για να γίνει αυτό, θα πρέπει να συμφωνήσουμε σε αρχές, σε αξίες και σε πολιτικές οι οποίες ξεπερνούν όλες αυτές τις ιδεοληψίες και τις αντιρρήσεις σας, που στο κάτω-κάτω της γραφής αναφέρονται σε μια εποχή που ξεπεράστηκε ανεπιστρεπτί. 
      Το μέλλον αξιώνει από όλους ν’ αρθούμε υψηλότερα, να κοιτάξουμε τη νέα γενιά κατάματα και να δώσουμε αξιόπιστες λύσεις στα προβλήματα των καιρών.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εθνικής Παιδείας και Θρησκευμάτων: «Θέματα προσωπικού Υπουργείου Εθνικής Παιδείας και Θρησκευμάτων και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΖΙΩΓΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Εθνικής Παιδείας και Θρησκευμάτων «Θέματα προσωπικού Υπουργείου Εθνικής Παιδείας και Θρησκευμάτων και άλλες διατάξεις» έγινε δεκτό επί της αρχής κατά πλειοψηφία.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 22.55΄ λύεται η συνεδρίαση για αύριο  ημέρα Τετάρτη 16 Ιουλίου 2008 και ώρα 10.00΄, με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Θέματα προσωπικού Υπουργείου Εθνικής Παιδείας και Θρησκευμάτων και άλλες διατάξεις», σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 15-7-08	ΣΕΛ. 4



