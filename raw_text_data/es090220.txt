(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ SB’

Παρασκευή 20 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 3ο Γυμνάσιο Υμηττού, το 2ο Γυμνάσιο Πεύκης, το Γυμνάσιο Διαπολιτισμικής Εκπαίδευσης Ευόσμου Θεσσαλονίκης, το 4ο Δημοτικό Σχολείο Καρδίτσας, το 6ο Γυμνάσιο Κατερίνης, το Γυμνάσιο Καλλιφωνίου Καρδίτσας, το 2ο Γυμνάσιο Καρδίτσας και σπουδαστές από τη Σχολή Δημοσιογραφίας του «ΑΝΤ1», σελ.
2. Επί του Κανονισμού, σελ.
3. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 23 Φεβρουαρίου 2009, σελ.
4. Συζήτηση επικαίρων ερωτήσεων:
α) Προς τον Πρωθυπουργό:
i. σχετικά με την «ανάγκη συναίνεσης» για την αντιμετώπιση της οικονομικής κρίσης κ.λπ., σελ.
ii. σχετικά με τις επιπτώσεις της οικονομικής κρίσης στους εργαζόμενους κ.λπ., σελ.
β) Προς την Υπουργό Απασχόλησης και Κοινωνικής Αλληλεγγύης:
i. σχετικά με τη απόλυση εργαζόμενης συνδικαλίστριας στην καθαριότητα του Ιπποκράτειου Νοσοκομείου Θεσσαλονίκης κ.λπ., σελ.
ii. σχετικά με την απόφαση της διοίκησης του ΟΑΕΔ για το κλείσιμο γραφείων εργασίας ειδικών κοινωνικών ομάδων κ.λπ., σελ.
γ) Προς τον Υπουργό Αγροτικής Ανάπτυξης και Τροφίμων, σχετικά με τη συνέχιση της δωρεάν χορήγησης ζωοτροφών στους πυρόπληκτους κτηνοτρόφους του νομού Ηλείας κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς την Υπουργό Απασχόλησης και Κοινωνικής Προστασίας σχετικά με το Σώμα Επιθεώρησης Εργασίας και τις εργασιακές σχέσεις, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Οι Υπουργοί Οικονομίας και Οικονομικών, Εσωτερικών, Ανάπτυξης, Αγροτικής Ανάπτυξης και Τροφίμων, Δικαιοσύνης και Τουριστικής Ανάπτυξης κατέθεσαν σχέδιο νόμου: «Σύστημα ‘Αυλων Τίτλων, διατάξεις για την Κεφαλαιαγορά, φορολογικά θέματα και λοιπές διατάξεις», σελ.
β) Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση Μνημονίου κατανόησης μεταξύ της Ελληνικής Δημοκρατίας και της Γαλλικής Δημοκρατίας στον Τομέα των Μεταφορών», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Κύρωση της Σύμβασης παραχώρησης των λιμενικών εγκαταστάσεων των προβλητών Ι και ΙΙΙ του σταθμού εμπορευματοκιβωτίων της ανώνυμης εταιρείας «ΟΡΓΑΝΙΣΜΟΣ ΛΙΜΕΝΟΣ ΠΕΙΡΑΙΩΣ Α.Ε.» (Ο.Λ.Π. Α.Ε.) και ρύθμιση συναφών θεμάτων», σελ.

ΟΜΙΛΗΤΕΣ
Α. Επί του Κανονισμού:
ΑΛΑΒΑΝΟΣ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΙΟΥΦΑΣ Δ., σελ.
Β. Επί προσωπικού θέματος:
ΝΕΡΑΝΤΖΗΣ Α., σελ.
ΡΟΝΤΟΥΛΗΣ Α., σελ.
ΧΡΙΣΤΟΦΙΛΟΠΟΥΛΟΥ Π., σελ.

Γ. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΡΑΠΟΓΛΟΥ Δ., σελ.
ΚΑΛΑΝΤΖΑΚΟΥ Σ., σελ.
ΚΑΛΑΝΤΙΔΟΥ Σ., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΚΑΤΡΙΝΗΣ Μ., σελ.
ΠΑΠΑΔΟΠΟΥΛΟΣ Μ., σελ.
ΠΕΤΡΑΛΙΑ-ΠΑΛΛΗ Φ., σελ.

Δ. Επί της επερώτησης:
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΚΑΛΑΝΤΖΑΚΟΥ Σ., σελ.
ΚΑΤΡΙΝΗΣ Μ., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΞΕΝΟΓΙΑΝΝΑΚΟΠΟΥΛΟΥ Μ., σελ.
ΠΑΠΟΥΤΣΗΣ Χ., σελ.
ΡΟΝΤΟΥΛΗΣ Α., σελ.
ΤΙΜΟΣΙΔΗΣ Μ., σελ.
ΤΣΙΟΚΑΣ Θ., σελ.
ΧΑ’Ι’ΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.




      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ?Β΄
      Παρασκευή, 20 Φεβρουαρίου 2009
      Αθήνα, σήμερα στις 20 Φεβρουαρίου  2009, ημέρα Παρασκευή και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Νικόλαο Καντερέ, Βουλευτή Νομού Αττικής, τα ακόλουθα: 
      A. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κορινθίας κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία  ο Σύλλογος Υπαλλήλων της Νομαρχιακής Αυτοδιοίκησης Κορινθίας ζητεί την αναπροσαρμογή του νομαρχιακού επιδόματος ειδικής απασχόλησης.
      2) Ο Βουλευτής Χαλκιδικής κ. ΙΩΑΝΝΗΣ  ΔΡΙΒΕΛΕΓΚΑΣ  κατέθεσε αναφορά με την οποία  το Σωματείο Συνταξιούχων ΟΑΕΕ  Πολύγυρου Χαλκιδικής ζητεί την τροποποίηση του άρθρου 147 παράγραφος 3 του Νόμου «Διοικητική και Οργανωτική μεταρρύθμιση του συστήματος Κοινωνικής Ασφάλισης και λοιπές διατάξεις».
      3) Οι Βουλευτές Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ και Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  η Πανελλήνια Επιτροπή Αναπληρωτών και Ωρομισθίων Καθηγητών Τεχνικών Ειδικοτήτων ΤΕΕ και ΕΠΑΣ ΟΑΕΔ ζητεί να συμπεριληφθούν όλες οι τεχνικές ειδικότητες στη ρύθμιση για την αναγνώριση της προϋπηρεσίας των εκπαιδευτικών στις σχολές του ΟΑΕΔ.
      4) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  η Ένωση Αγροτικών Συνεταιρισμών Πηλίου-Βορείων  Σποράδων  ζητεί άμεσα μέτρα στήριξης του εισοδήματος των αγροτών της περιοχής και των Αγροτικών Συνεταιριστικών Οργανώσεων κ.λπ..
      5) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος Πολυτέκνων Γονέων Νομού Ηρακλείου  ζητεί να μεταβιβάζεται στον πατέρα η ισόβια σύνταξη της πολύτεκνης μητέρας, μετά το θάνατό της κ.λπ..
6) Οι Βουλευτές Λέσβου κ. ΙΩΑΝΝΗΣ  ΓΙΑΝΝΕΛΛΗΣ – ΘΕΟΔΟΣΙΑΔΗΣ, Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  ο Νομάρχης Λέσβου ζητεί να δοθούν αποζημιώσεις στους ελαιοπαραγωγούς της περιοχής του λόγω μειωμένης ελαιοπαραγωγής εξαιτίας των  δυσμενών καιρικών συνθηκών.
7) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Σύνδεσμος Θεσσαλικών Βιομηχανιών ζητεί την τροποποίηση του καθεστώτος που αφορά στη χορήγηση αδειών για τις επιχειρήσεις που δραστηριοποιούνται στη συλλογή και μεταφορά μη επικίνδυνων στερεών αποβλήτων.
8) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  το Εθνικό Ίδρυμα Νεότητας  ζητεί να καταβληθεί σε όλους τους εργαζόμενους του η προβλεπόμενη αποζημίωση των 15.000 ευρώ είτε είχαν δεκαπέντε χρόνια είτε σαράντα χρόνια εργασίας.
9) Οι Βουλευτές Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ και Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσαν δημοσίευμα εφημερίδας το οποίο αναφέρεται στην αύξηση του ειδικού φόρου για την τσικουδιά.
10) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  οι γιατροί του Νοσοκομείου Ιεράπετρας ζητεί την άμεση κύρωση της Κλαδικής Συλλογικής Σύμβασης Εργασίας, όπως ακριβώς υπογράφηκε την 1/12/2008 κ.λπ..
11) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  το Σωματείο Εργαζομένων Ψυχιατρικού Νοσοκομείου Κέρκυρας «Η ΕΝΟΤΗΤΑ» ζητεί να περιληφθεί στο νομοσχέδιο του Υπουργείου Υγείας και Κοινωνικής Αλληλεγγύης,  τροπολογία, η οποία θα προβλέπει τη μοριοδότηση της εντοπιότητας των υποψηφίων του Νομού  Κερκύρας κατά αντίστοιχο τρόπο με αυτό των νησιωτικών περιοχών.
12) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  ο Σύνδεσμος Συνταξιούχων ΤΕΒΕ Νομού Κερκύρας «Ο Άγιος Σπυρίδων» ζητεί κατώτατη σύνταξη 1.120 ευρώ, αύξηση των συντάξεων 10% κ.λπ..
13) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  το Τμήμα Ανατολικής Κρήτης του Τεχνικού Επιμελητηρίου της Ελλάδας ζητεί την τροποποίηση διατάξεων που αφορούν στην οργάνωση και λειτουργία των Οργανισμών Ανάπτυξης Ανατολικής και Δυτικής Κρήτης.
14) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Δήμος  Βουπρασίας Νομού Ηλείας ζητεί επιχορήγηση για την κατασκευή γηπέδου μπάσκετ και γκολφ.
15) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Πρόεδρος της ΝΕ ΤΕΕ Ηλείας διαμαρτύρεται για το τιμολόγιο των επισκευών σπιτιών που επλήγησαν από το σεισμό στην Ηλεία.
16) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Αντινομάρχης Ηλείας ζητεί την αντικατάσταση των αποσυρθέντων ασθενοφόρων του ΕΚΑΒ στην Ηλεία.
17) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Νομάρχης Ηλείας ζητεί την απόσυρση και τροποποίηση της υπ’ αριθμ. 714/Α32/30-01-08 ΚΥΑ Οικονομίας και Οικονομικών και ΥΠΕΧΩΔΕ για ρυθμίσεις σχετικά με θέματα που αφορούν την αποκατάσταση ζημιών σε κτήρια πληγέντα από το σεισμό της 8ης Ιουνίου 2008.
18) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  η Ομοσπονδία Βιοτεχνικών Σωματείων Θεσσαλονίκης ζητεί τη μετεγκατάσταση της Διεθνούς Έκθεσης Θεσσαλονίκης στην περιοχή του ΤΕΙ Σίνδου κ.λπ..
19) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  ο Σύλλογος Γονέων και Κηδεμόνων Γυμνασίου Δεσκάτης Γρεβενών ζητεί το διορισμό αναπληρωτών καθηγητών για τα τμήματα ένταξης του πιο πάνω  γυμνασίου .
20) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  η Πανελλήνια Ομοσπονδία Ποντιακών Σωματείων  ζητεί την υποστήριξη των προγραμμάτων εκπαίδευσης των ελληνοπαίδων στις χώρες της πρώην ΕΣΣΔ κ.λπ..
21) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  η Πανελλήνια Ομοσπονδία Συλλόγων Επαγγελματιών Γεωπόνων  ζητεί την ακύρωση της ΚΥΑ 704/17371/2008 λόγω της σύγχυσης που δημιουργείται από τις ασάφειες που περιέχονται στην Υπουργική Απόφαση στο Πρόγραμμα «Εγκατάσταση νέων Γεωργών»  Μέτρο 1.1.2 . 
22) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμαρχος Μεσολογγίου ζητεί να μην αρχίσουν διαδικασίες απένταξης του έργου «Αποκατάσταση και ολοκληρωμένη περιβαλλοντική διαχείριση του συμπλέγματος λιμνοθαλασσών Μεσολογγίου - Αιτωλικού – Οινιάδων».
23) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  ο Εθνικός Σύνδεσμος Νοσηλευτών Ελλάδος ζητεί την τροποποίηση  άρθρων του σχεδίου νόμου «Ρύθμιση όρων απασχόλησης των νοσοκομειακών γιατρών του ΕΣΥ κ.λπ.».
24) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Πανελλήνια Ένωση Αναπληρωτών και Ωρομισθίων Καθηγητών Γενικής Παιδείας ΤΕΕ και ΕΠΑΣ ΟΑΕΔ ζητεί την εργασιακή  αποκατάσταση των μελών της στα σχολεία της δευτεροβάθμιας εκπαίδευσης.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 9907/8.4.2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 1392/24.4.2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αρ. πρωτ. 9907/8-4-2008 ερώτησης, που κατατέθηκε στη Βουλή από το Βουλευτή κ. Ντ. Βρεττό, σχετικά με το ανωτέρω θέμα, σας πληροφορούμε τα εξής:
      Α. Με την παρ. 1 του άρθρου 1 του Ν. 2639/1998 «Ρύθμιση εργασιακών σχέσεων, σύσταση Σώματος Επιθεώρησης Εργασίας και άλλες διατάξεις» (ΦΕΚ 205/Α/998), θεσπίζεται μαχητό τεκμήριο υπέρ της ανεξάρτητης εργασίας και υποχρέωση σύναψης σχετικής συμφωνίας με έγγραφο τύπο, η οποία υποβάλλεται υποχρεωτικά εντός (15) δεκαπέντε ημερών στην αρμόδια Επιθεώρηση Εργασίας. Το τεκμήριο όμως υπέρ της ανεξάρτητης εργασίας θεσπίζεται ως μαχητό, που σημαίνει ότι παρέχεται στον εργαζόμενο το δικαίωμα, παρά το γεγονός ότι η σχετική συμφωνία έχει καταρτισθεί εγγράφως και έχει γνωστοποιηθεί σύμφωνα με την διάταξη αυτή στην οικεία Επιθεώρηση Εργασίας, να προσφύγει στα δικαστήρια και να αποδείξει ότι η σχετική συμφωνία λειτούργησε ουσιαστικά ως σύμβαση εξαρτημένης εργασίας. Φέρει, δηλαδή ο απασχολούμενος το βάρος της ανατροπής του τεκμηρίου δια της αποδείξεως ότι πρόκειται για σύμβαση εξαρτημένης εργασίας.
      Αν όμως η σχετική συμφωνία δεν καταρτισθεί εγγράφως και δεν γνωστοποιηθεί στην οικεία Επιθεώρηση κατά τα ανωτέρω, ο εργοδότης φέρει το βάρος της απόδειξης ότι δεν πρόκειται στη συγκεκριμένη περίπτωση για σύμβαση εξαρτημένης εργασίας.
      Το τεκμήριο όμως αυτό υπέρ της ανεξάρτητης εργασίας δεν ισχύει, εφόσον ο απασχολούμενος προσφέρει την εργασία του αποκλειστικά ή κατά κύριο λόγο στον ίδιο εργοδότη.
      Με τη διάταξη αυτή επιδιώκεται ο έλεγχος των συμβάσεων που υποκρύπτουν εξαρτημένη εργασία και η ευταξία σε έναν εκτεταμένο τομέα της αγοράς, με αποτέλεσμα τον περιορισμό της εκμετάλλευσης σε βάρος των αυτοαπασχολούμενων.
      Σύμβαση μισθώσεως παροχής ανεξαρτήτων υπηρεσιών, επί της οποίας δεν έχουν εφαρμογή οι διατάξεις του εργατικού δικαίου, υπάρχει όταν σε μία σχέση εργασίας ο εργαζόμενος παρέχει τις υπηρεσίες του με αμοιβή, χωρίς όμως να συντρέχουν οι ανωτέρω προϋποθέσεις και τα στοιχεία εξαρτήσεως.
      Ειδικότερα ο φορέας της εργασίας διατηρεί πρωτοβουλία και ελευθερία ενέργειας καθορίζοντας ο ίδιος τις συνθήκες εργασίας του, δηλαδή τον τόπο, τον χρόνο, τον τρόπο και την έκταση της παροχής, μη υποκείμενος στον έλεγχο, στην εποπτεία και στην εξάρτηση του εργοδότου ως προς τον τόπο, τον χρόνο και τον τρόπο παροχής της εργασίας που του έχει ανατεθεί χωρίς όμως και στην σύμβαση αυτή να αποκλείεται κάποια χαλαρή εξάρτηση του εργαζομένου από τον εργοδότη (Α.Π. 1898/87-Α.Π.1095/83 -Α. Π. 1396/82 - Π.Π.ΚΑΛ.62/84 -Μ .Π.Αθ.2583/86 -Α.Π. 800/87-Α.Π.869/89-Α.Π.1855/88 -Α.Π.-329/90- Α.Π.1586/87 Α.Π.333/88 -Α.Π.360/69-Α.Π.669/85 -Α.Π.1337/77 κ.λπ.).
      Σύμβαση μισθώσεως έργου (εργολαβία) υπάρχει σύμφωνα με τις διατάξεις των άρθρων 681 κ. ΕΠΑΚ όταν αναλαμβάνει κάποιος (εργολάβος) να κατασκευάσει, να εκτελέσει ή να φέρει σε πέρας και παραδώσει με αμοιβή ένα έργο, που αποτελεί το προϊόν της εργασίας του, αδιαφόρως του χρόνου που θα απαιτηθεί για το σκοπό αυτό, ώστε μετά το τέλος της εκτέλεσης του να μη δεσμεύεται πλέον έναντι του αντισυμβαλλομένου του (εργοδότη) , αλλά να υποχρεούται στην παράδοση αυτού και χωρίς να έχει υποχρέωση, όπως κατά την εκτέλεση του έργου, συμμορφώνεται με τις εντολές και τις οδηγίες του εργοδότη, ευθυνόμενος όμως έναντι αυτού για τυχόν υφιστάμενα ελαττώματα του έργου. Αντικείμενο δηλαδή της σύμβασης αυτής είναι το αποτέλεσμα της εργασίας και όχι η εργασία καθεαυτή, καθ’ όλο το χρόνο της εκτέλεσης του έργου. Στη σύμβαση αυτή ο εργολάβος ενεργεί με δική του πρωτοβουλία και με δικό του κίνδυνο και έχει αυτός την ευθύνη της οργάνωσης της εργασίας για την επίτευξη του αποτελέσματος (έργου) , τη δε εργασία μπορεί να εκτελέσει είτε ο ίδιος είτε άλλος που αυτός προσλαμβάνει, ενώ ο συμβατικός δεσμός τερματίζεται, συνήθως όταν πραγματοποιείται το τελικό αποτέλεσμα (Καρακατσάνης: Εργ .Δικ. Τόμος Α΄ σελ.97-Κουκιάδης Εργ.Δικ. Ατομ. Συμβάσεις σελ. 243 -Α.Π.588/73 Α.Π.218/74-755/87-1457/84-363/83-Εφ.Αθ. 4291/70- Εφ.Αθ.286/72-Εφ.Αθ.7726/73 -π.Θηβ.49/61 και 7/91-Α.Π.122/77- 799/78-1337/77 κ.λπ.).
      Ο χαρακτηρισμός μιας συμβάσεως παροχής υπηρεσιών ως συμβάσεως εξαρτημένης εργασίας ή έργου ή ανεξαρτήτων υπηρεσιών αποτελεί έργο του Δικαστηρίου, το οποίο δεν δεσμεύεται από το χαρακτηρισμό που έχουν προσδώσει σε αυτή τα συμβαλλόμενα μέρη, δεδομένου ότι η έννοια της εξάρτησης είναι έννοια νομική. Το Δικαστήριο για να κρίνει θα λάβει υπόψη του το σύνολο του περιεχομένου της καθώς και τους όρους και τις πραγματικές συνθήκες και περιστατικά κάτω από τα οποία λειτούργησε η εργασιακή σχέση, αφού ληφθούν υπόψη η καλή πίστη και τα συναλλακτικά ήθη καθώς και το άρθρο 173 του Α.Κ. (Α.Π. 629/79-81/87-82/87-985/74-451/59-103/80-1199/79 - Εφ. Αθ. 15364/88-2389/78-1381/87 -9852/89-5048/92-754/91-Μ.Π. Παρ.156/93 κ.λπ.).
      Μερική απασχόληση: Το άρθρο 2 Ν.2639/1998 αντικαθιστά το άρθρο 38 του νόμου 1892 περί μερικής απασχόλησης και θεσπίζει μια σειρά νέων προστατευτικών διατάξεων υπέρ του εργαζομένου αυτής της κατηγορίας.
      Ειδικότερα υιοθετείται η αρχή της ελεύθερης προσφυγής στη μερική απασχόληση με κοινή συμφωνία των μερών και καθιερώνεται ο έγγραφος τύπος ως συστατικό στοιχείο για την κατάρτιση της σύμβασης αυτής.
      Η μερική απασχόληση εξ ορισμού περιλαμβάνει αριθμό ωρών εργασίας μικρότερο από αυτόν της πλήρης απασχόλησης με βασικές χρονικές μονάδες - σημεία αναφοράς την ημέρα, την εβδομάδα, το δεκαπενθήμερο, το μήνα. Η διάταξη δίνει τη δυνατότητα να συμφωνηθεί οποτεδήποτε η μερική απασχόληση (κατά τη σύσταση ή κατά τη διάρκεια της σύμβασης).
      Για τη σύναψη, όμως, μιας τέτοιας συμφωνία απαιτείται ως συστατικό στοιχείο αυτής ο έγγραφος τύπος, άλλως είναι άκυρη. Προβλέπεται ακόμη υποχρέωση του εργοδότη να γνωστοποιεί τη συμφωνία αυτή μέσα σε δεκαπέντε (15) ημέρες από την κατάρτισή της στην οικεία Επιθεώρηση Εργασίας. Σε περίπτωση που η σχετική συμφωνία δεν γνωστοποιηθεί στην οικεία Επιθεώρηση μέσα στην προβλεπόμενη προθεσμία, τεκμαίρεται ότι καλύπτει σχέση εργασίας με πλήρη απασχόληση. Το τεκμήριο είναι μαχητό. Ο εργοδότης μπορεί ν' ανταποδείξει, ότι η σύμβαση εργασίας αφορά μερική και όχι πλήρη απασχόληση. Εντάσσεται στον ορισμό της μερικής απασχόλησης εκ περιτροπής απασχόληση, δηλαδή η κατά πλήρες ωράριο εργασία ορισμένων ημερών. Αυτό έχει σαν συνέπεια την επέκταση της εφαρμογής των προστατευτικών διατάξεων της μερικής απασχόλησης για τον εργαζόμενο, που θεσπίζονται και σε αυτή την ειδικότερη μορφή απασχόλησης.
      Για την σύναψη κατάρτισης συμβάσεων απασχόλησης εκ περιτροπής απαιτείται έγγραφος τύπος και γνωστοποίησή τους στην οικεία Επιθεώρηση Εργασίας μέσα σε οκτώ (8) μέρες από τη κατάρτιση των συμφωνιών ή τη λήψη των αποφάσεων. Σε περίπτωση που οι σχετικές συμφωνίες ή αποφάσεις δεν γνωστοποιηθούν στην οικεία επιθεώρηση μέσα στην προβλεπόμενο προθεσμία, τεκμαίρεται ότι καλύπτει σχέση εργασίας με πλήρη απασχόληση. Το τεκμήριο και εδώ είναι μαχητό. Ο εργοδότης φέρει το βάρος της ανταπόδειξης.
      Διασφαλίζεται κατά τρόπο σαφή και ρητό η αρχή της ίσης μεταχείρισης μεταξύ πλήρως και μερικώς απασχολουμένων όσον αφορά στην αμοιβή (αμείβονται κατ’ αναλογία ωρών σε σχέση με τις αποδοχές των πλήρως απασχολουμένων) καθώς και στην καταβολή προσαύξησης για εργασία κατά Κυριακή ή ημέρα αργίας ή κατά τις νυχτερινές ώρες.
      Θεσπίζεται δικλείδα ασφαλείας υπέρ των εργαζομένων, καθώς επιβάλλεται η παροχή της εργασίας να είναι συνεχόμενη και να παρέχεται μια φορά σε κάθε εργάσιμη ημέρα.
      Προβλέπεται ακόμη ότι είναι άκυρη η καταγγελία της σύμβασης εργασίας λόγω του ότι εργαζόμενος σε επιχείρηση με σύμβαση εργασίας πλήρους απασχόλησης δεν αποδέχεται πρόταση του εργοδότη για μετατροπή σύμβασης εργασίας πλήρους απασχόλησης σε σύμβαση εργασίας μερικής απασχόλησης.
      Επιπλέον οι μερικώς απασχολούμενοι έχουν δικαίωμα ετήσιας άδειας με αποδοχές και επίδομα αδείας με βάση τις αποδοχές που θα ελάμβαναν αν εργαζόντουσαν κατά το χρόνο της άδειας τους, για τη διάρκεια της οποίας έχουν ανάλογη εφαρμογή οι οικείες διατάξεις για απασχολούμενους πλήρους απασχόλησης.
      Ο εργοδότης δεν μπορεί να αξιώσει παροχή εργασίας πέρα από τη συμφωνημένη σε περίπτωση που ο εργαζόμενος έχει και άλλη απασχόληση ή βαρύνεται με οικογενειακές υποχρεώσεις. Στους εργαζόμενους αυτής της κατηγορίας εξασφαλίζεται η πρόσβαση στις δραστηριότητες επαγγελματικής κατάρτισης που εφαρμόζει η επιχείρηση και μάλιστα με όρους και συνθήκες ανάλογες με αυτές που ισχύουν και εφαρμόζονται για τους εργαζόμενους με σχέση εργασίας πλήρους απασχόλησης και αορίστου χρόνου. Αναγνωρίζεται στον εργαζόμενο με σύμβαση εργασίας μερικής απασχόλησης δικαίωμα προτεραιότητας για πρόσληψη σε θέση εργασίας πλήρους απασχόλησης, υπό την απαραίτητη κατά νόμο προϋπόθεση ότι προσφέρεται να εργασθεί με «ίσους όρους».
      Τέλος λαμβάνεται μέριμνα ώστε οι εργαζόμενοι με μερική απασχόληση να έχουν πρόσβαση στις κοινωνικές υπηρεσίες που παρέχει η επιχείρηση (βρεφονηπιακοί σταθμοί, κατασκηνώσεις, καντίνα, εκδρομές συνεστιάσεις, πολιτιστικές εκδηλώσεις κ.λπ.).
      Απασχόληση μέσω εταιρειών προσωρινής απασχόλησης Με τα άρθρα 20 έως 26 του Ν. 2956/2001 «Αναδιάρθρωση ΟΑΕΔ και άλλες διατάξεις» (ΦΕΚ 258/Α΄/2001) θεσμοθετείται η εργασία μέσω Εταιρείας Προσωρινής Απασχόλησης (ΕΠΑ).
      Καθορίζονται οι όροι και οι προϋποθέσεις σύστασης και αδειοδότησης Εταιρείας Προσωρινής Απασχόλησης έτσι ώστε να εξασφαλίζονται τα εργασιακά αλλά και τα ασφαλιστικά δικαίωμα των εργαζομένων, που διατίθενται από ΕΠΑ σε έμμεσο εργοδότη.
      Εισάγονται προστατευτικές διατάξεις γι' αυτούς τους εργαζόμενους με την καθιέρωση του έγγραφου τύπου σύμβασης εργασίας μεταξύ ΕΠΑ και εργαζόμενου, τον καθορισμό των στοιχείων που θ' αναγράφονται σ' αυτή, την πρόβλεψη ότι οι αποδοχές των προσωρινά απασχολουμένων δεν επιτρέπεται να είναι κατώτερες από τις αποδοχές που προβλέπονται σε κλαδικές ή ομοιοεπαγγελματικές ή επιχειρησιακές συλλογικές συμβάσεις που ισχύουν για το προσωπικό του έμμεσου εργοδότη, την ρητή απαγόρευση οικονομικής επιβάρυνσης του μισθωτού για την τοποθέτησή του σε έμμεσο εργοδότη και τον καθορισμό της μέγιστης διάρκειας απασχόλησης μισθωτού από τον ίδιο έμμεσο εργοδότη, ώστε να αποφεύγεται η κατάχρηση σε βάρος των εργαζομένων με την κάλυψη θέσεων σύμβασης αορίστου χρόνου με προσωρινά απασχολούμενους.
      Πρόσθετη δικλείδα ασφάλειας για τους εργαζόμενους αποτελεί η διάταξη που προβλέπει ότι οποιαδήποτε ρήτρα με την οποία άμεσα ή έμμεσα απαγορεύεται ή παρεμποδίζεται η μόνιμη απασχόληση του προσωρινά απασχολούμενου μισθωτού θεωρείται άκυρη και δεν επιφέρει οποιαδήποτε έννομη συνέπεια σε βάρος του ή σε βάρος του εργοδότη. Επίσης άκυρη θεωρείται οποιαδήποτε ρήτρα με την οποία άμεσα ή έμμεσα παρεμποδίζονται τα συνδικαλιστικά δικαιώματα του μισθωτού ή παραβλάπτονται τα ασφαλιστικά του δικαιώματα.
      Απασχόληση με συμβάσεις ορισμένου χρόνου: Με το Προεδρικό Διάταγμα 81/2003 «Ρυθμίσεις για τους εργαζόμενους με συμβάσεις ορισμένου χρόνου»(ΦΕΚ77/A/2-4-03),όπως τροποποιήθηκε με το Π.Δ.180/2004 (ΦΕΚ77/Α΄) προβλέπονται προστατευτικές διατάξεις για τους εργαζόμενους με συμβάσεις ορισμένου χρόνου.
      Ειδικότερα όσον αφορά στους όρους εργασίας το άρθρο 4 ορίζει ότι δεν επιτρέπεται οι εργαζόμενοι με σύμβαση ή σχέση εργασίας ορισμένου χρόνου να αντιμετωπίζονται δυσμενώς σε σχέση με τους αντίστοιχους εργαζόμενους αορίστου χρόνου, εκ του λόγου και μόνο ότι η σύμβαση ή σχέση εργασίας τους είναι ορισμένου χρόνου.
      Με το άρθρο 5 του Π.Δ., ορίζονται κανόνες προστασίας των εργαζομένων και αποφυγής καταχρήσεων σε βάρος τους. Ορίζεται ρητά ότι η ανανέωση συμβάσεων εργασίας ορισμένου χρόνου είναι επιτρεπτή αν δικαιολογείται από αντικειμενικό λόγο και αναφέρονται ενδεικτικά περιπτώσεις συνδρομής αντικειμενικού λόγου. Καθιερώνεται ο έγγραφος τύπος για τη σύναψη της ανανέωσης σύμβασης ορισμένου χρόνου και επιβάλλεται η αναφορά των λόγων οι οποίοι δικαιολογούν την ανανέωση αυτή. Καθιερώνεται μαχητό τεκμήριο υπέρ του εργαζόμενου ότι καλύπτει πάγιες και διαρκείς ανάγκες της επιχείρησης, με αποτέλεσμα τη μετατροπή των συμβάσεων αυτών σε συμβάσεις ή σχέσεις εργασίας αορίστου χρόνου σε περίπτωση που η διάρκεια των διαδοχικών συμβάσεων ή σχέσεων εργασίας, υπερβαίνει συνολικά τα δύο έτη ή όταν ο αριθμός των ανανεώσεων στο ίδιο χρονικό διάστημα υπερβαίνει τις τρεις. Το βάρος της ανταπόδειξης φέρει ο εργοδότης.
      Ακόμη ορίζεται ότι συμβάσεις ορισμένου χρόνου θεωρούνται διαδοχικές όταν συνάπτονται μεταξύ του ίδιου εργοδότη και του ίδιου εργαζόμενου με ίδιους ή παρεμφερείς όρους εργασίας και δεν μεσολαβεί διάστημα μεγαλύτερο των 45 ημερολογιακών ημερών. Πρόσθετη ασφαλιστική δικλείδα, η οποία συντελεί στην αποτροπή καταχρηστικών συμβάσεων ή σχέσεων εργασίας ορισμένου χρόνου, αποτελεί η καθιέρωση της διάταξης ότι στην έννοια του ίδιου εργοδότη περιλαμβάνονται και οι επιχειρήσεις του ομίλου, όταν πρόκειται περί ομίλου.
      Β. Για τα λοιπά θέματα σας επισυνάπτουμε το με αρ. πρωτ. 30531/11-4-2008 Έγγραφο του Σώματος Επιθεώρησης Εργασίας (Σ.ΕΠ.Ε.) και το με αρ. πρωτ. Φ.90022/9500/777/14-4-2008 Έγγραφο της Γενικής Γραμματείας Κοινωνικών Ασφαλίσεων (Γ.Γ.Κ.Α.).
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
	2. Στην με αριθμό 6953/22-2-2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Β13-135/13-3-08 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Αθ. Πλεύρης, με θέμα «Παραεμπόριο», σας γνωστοποιούμε τα ακόλουθα:
      Το νόμιμο υπαίθριο εμπόριο είναι ένας τομέας όπου αναπτύσσονται δραστηριότητες ιδιαίτερης σημασίας για την οικονομία και τους καταναλωτές. Το μικρό κόστος για την άσκηση της εμπορικής δραστηριότητας σε συνδυασμό με τη δυνατότητα πρόσβασης των καταναλωτών σε προϊόντα, που με διαφορετικές συνθήκες είναι αδύνατη καθώς και η άμεση σχέση παραγωγού -καταναλωτή ήταν οι βασικοί στόχοι της νομοθεσίας.
      Με την πάροδο του χρόνου κοντά στο νόμιμο Υπαίθριο Εμπόριο αναπτύχθηκε με αδιαφανείς και μη νομότυπες διαδικασίες μια εκτενής μορφή παραεμπορίου, που συνετέλεσε σε φαινόμενα δυσλειτουργίας της αγοράς και σε βάρος των καταναλωτών.
      Η τελευταία νομοθετική παρέμβαση με τις διατάξεις των Ν. 3190/03, 3377/05 και 3557/07 καθιέρωσαν ένα σύστημα αρχών και κανόνων εξυγίανσης του υγιούς υπαιθρίου εμπορίου και καταπολέμησης του παραεμπορίου με τη θέσπιση μέτρων εποπτείας και ελέγχου, διασφαλίζοντας τη διαφάνεια, ισονομία και κοινωνική ευαισθησία.
      Ειδικότερα, το υπαίθριο εμπόριο ρυθμίζεται με τις διατάξεις των άρθρων 1 και 2 του ν. 2323/1995 (ΦΕΚ 145/Α), όπως τροποποιήθηκε με τα άρθρα 1 και 2 του ν.3377/2005 (ΦΕΚ 202/Α) και του άρθρου 12 του ν.3557/2007 (ΦΕΚ 100/Α). Για την άσκηση του υπαίθριου εμπορίου, πλανόδιου ή στάσιμου, απαιτείται η κατοχή άδειας που χορηγείται από τη Νομαρχιακή Αυτοδιοίκηση ή το Δήμο - Κοινότητα, αντίστοιχα. Οι όροι και οι προϋποθέσεις χορήγησης των ανωτέρω αδειών καθορίζονται με το Π.Δ./γμα 254/2005 (ΦΕΚ 307/Α).
     Για την αντιμετώπιση και πάταξη του παραεμπορίου (πλανόδιου-στάσιμου) ισχύουν τα κατωτέρω νομοθετικά μέτρα :
      Α) Ο Ν. 2323/95, όπως αυτός τροποποιήθηκε και συμπληρώθηκε με τους Ν. 3190/2003, 3377/2005 και αφορά θέματα που άπτονται του Υπαιθρίου Εμπορίου (στάσιμου και πλανόδιου) σε συνδυασμό και με τις ισχύουσες Αγορανομικές Διατάξεις προβλέπει πέραν των ποινικών κυρώσεων του Αγορανομικού Κώδικα (ν.δ. 136/1946, ΦΕΚ 298/Α) και τη διοικητική κύρωση του προστίμου που κυμαίνεται από 300 ευρώ έως 1000 ευρώ, ενώ σε κάποιες περιπτώσεις το πρόστιμο φτάνει και τα 5.000 ευρώ, σύμφωνα με τις διατάξεις του άρθρου 3 του ν.3377/2005.
     Β) Σε εκτέλεση των διατάξεων του Ν. 319012003 που αφορά στην πάταξη του παραεμπορίου σημειώνουμε τα ακόλουθα:
      Με απόφαση του Υπουργού Ανάπτυξης (Α2-1149/25-05-2004), ισχύουσα σε όλη τη χώρα, ρυθμίστηκαν θέματα σχετικά με τον τρόπο επιβολής των διοικητικών κυρώσεων για τους παραβάτες του Υπαίθριου Εμπορίου και των Λαϊκών Αγορών.
      Σύμφωνα με τη διάταξη της παρ. 7 του άρθρου 5 του ν.2323/1995, όπως αντικαταστάθηκε με το άρθρο 4 του ν.3190/2003 (ΦΕΚ 249/Α) και συμπληρώθηκε με τη διάταξη της παρ. 7 του άρθρου 12 του ν.3557/2007, ο έλεγχος των παραβάσεων των διατάξεων περί υπαιθρίου εμπορίου διενεργείται από τα Κλιμάκια Ελέγχου Λαϊκών Αγορών & Υπαιθρίου Εμπορίου (Κ.Ε.Λ.Α.Υ.Ε.), που έχουν συσταθεί στο Υπουργείο Ανάπτυξης και στις Περιφέρειες της χώρας με αποφάσεις των Γ.Γ. των Περιφερειών, από υπαλλήλους του Υπουργείου Ανάπτυξης, υπαλλήλους των κατά τόπους αρμόδιων Νομαρχιακών Αυτοδιοικήσεων και από τα όργανα της Δημοτικής Αστυνομίας. Αν δεν υπάρχει ή δεν επαρκεί η Δημοτική Αστυνομία, ο έλεγχος διενεργείται από τα όργανα της ΕΛ.ΑΣ., εφόσον αυτό κριθεί απαραίτητο από τον αρμόδιο Νομάρχη ή Δήμαρχο, κατά περίπτωση.
      Γ) Με βάση λοιπόν τα παραπάνω, η Γενική Γραμματεία Εμπορίου, υπό την οποία τελούν τα Κλιμάκια Ελέγχου για τη Νομαρχιακή Αυτοδιοίκηση Αθηνών-Πειραιά, από το Νοέμβριο 2004 και μετά, επί καθημερινής βάσης τα Κλιμάκια διενεργούν ελέγχους και στους χώρους του στάσιμου και πλανόδιου εμπορίου και όπου διαπιστώνονται παραβάσεις επιβάλλονται άμεσα τα προβλεπόμενα χρηματικά πρόστιμα, μέσω του συστήματος της άμεσης βεβαίωσης της παράβασης (έκδοση Πράξης Βεβαίωσης Παράβασης) και της επιβολής χρηματικών προστίμων.
      Ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών κινούνται οι διαδικασίες εφαρμογής των νομίμων κατά των παραβατών.
      Επισημαίνουμε ότι, κατ' εφαρμογή του άρθρου 11 του Ν.3377/2005, όπως τροποποιήθηκε με την παράγρ. 1 του άρθρου 13 του ν. 3557/2007, εκδόθηκε η Υπουργική Απόφαση με αρίθ. Κ1-1178/7-6-2007 (ΦΕΚ 1034/Β) , η οποία προβλέπει την κατάσχεση των εμπορευμάτων που διακινούνται στην αγορά με οποιονδήποτε τρόπο, όταν αυτός που τα διαθέτει δεν κατέχει την απαιτούμενη άδεια πωλητή ή τα εμπορεύματα συνιστούν παράνομη απομίμηση προϊόντων τα οποία κυκλοφορούν νόμιμα στην αγορά ή κυκλοφορούν κατά παράβαση των διατάξεων του Κώδικα Βιβλίων και Στοιχείων.
      Αρμόδια όργανα για να επιβάλλουν την κατάσχεση των εμπορευμάτων για τους λόγους που προαναφέρονται είναι τα Κλιμάκια Ελέγχου Λαϊκών Αγορών και Υπαίθριου Εμπορίου (Κ.Ε.Λ.Α.Υ.Ε.), η κατά τόπο Δημοτική Αστυνομία και η Υπηρεσία Ειδικών Ελέγχων του Υπουργείου Οικονομίας & Οικονομικών.
      Όσον αφορά στο εξειδικευμένο ρώτημα του βουλευτή «ποια είναι τα μέχρι στιγμής αποτελέσματα για την περίοδο μετά τις γιορτές από την πολύ θετική πρωτοβουλία του Υπουργείου σας;» σας επισυνάπτουμε συγκεντρωτικό πίνακα αποτελεσμάτων ελέγχων στο υπαίθριο εμπόριο στο κέντρο της Αθήνας από 19-12-2007 και 01-03-2008 προς ενημέρωσή σας με την επισήμανση ότι οι έλεγχοι αυτοί συνεχίζονται.
Ο Υφυπουργός
ΓΕΩΡΓΙΟΣ ΒΛΑΧΟΣ»
	3. Στην με αριθμό 6662/20-2-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 184/10-4-2008 έγγραφο από τον Υφυπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
  «Σε απάντηση της αριθ. πρωτ. 6662/20-02-2008 ερώτησης του Βουλευτή κ. Β. Αποστολάτου που κατατέθηκε στη Βουλή των Ελλήνων και μας διαβιβάσθηκε με το ανωτέρω σχετικό, σας γνωρίζουμε τα ακόλουθα:
   1. Η λήψη μέτρων πρόληψης θαλάσσιας ρύπανσης από τη Λιμενική Αρχή Θήρας σύμφωνα με τις κατευθυντήριες οδηγίες της αρμόδιας υπηρεσίας του ΥΕΝ πραγματοποιήθηκε μόλις έγινε γνωστή η προσάραξη του κρουαζιερόπλοιου «SEA DIAMOND» Ν.Π. 11485 την 05-4-2007.
  2. Από τον Πλοίαρχο του πλοίου και την πλοιοκτήτρια και διαχειρίστρια εταιρεία ζητήθηκε η άμεση ανάθεση των εργασιών απάντλησης καυσίμων και λοιπών ρυπογόνων ουσιών που βρίσκονται εντός του πλοίου, σε ανάδοχο εταιρεία και εντός προθεσμίας 48 ωρών η υποβολή σχεδίου εκτέλεσης των ανωτέρω εργασιών.
  Επίσης, δόθηκε έγγραφη εντολή στη Λιμενική Αρχή Θήρας, ότι εφόσον παρέλθει άπρακτη η εν λόγω προθεσμία και προκαλείται ρύπανση από τα καύσιμα και τις λοιπές ρυπογόνες ουσίες του πλοίου, να επιβάλλονται σε καθημερινή βάση οι προβλεπόμενες διοικητικές κυρώσεις κατά των υπευθύνων σύμφωνα με την υφιστάμενη νομοθεσία. Η Λιμενική Αρχή Θήρας προέβη στη βεβαίωση παραβάσεων σύμφωνα με τα ανωτέρω.
   3. Με την Α.Π. SD 11/13-4-2007 επιστολή της εταιρείας «CORE MARINE LTD» κατατέθηκε σχέδιο ενεργειών που περιλαμβάνεται σε αυτήν σχετικά με τις δυνατότητες απάντλησης καυσίμων και λοιπών ρυπογόνων ουσιών που βρίσκονται επί του αναφερόμενου πλοίου. Το ΥΕΝ κάλεσε τους υπεύθυνους του πλοίου να προβούν άμεσα στις προτεινόμενες ενέργειες προκειμένου να υποβληθούν το συντομότερο δυνατό οι τεχνικές λεπτομέρειες του τελικού σχεδίου απάντλησης καυσίμων για έγκριση από τις αρμόδιες Υπηρεσίες του ΥΕΝ και να υλοποιηθεί αυτό άμεσα.
   4. Μετά την παρέλευση απράκτως του χρονικού διαστήματος υλοποίησης των απαιτούμενων ενεργειών για την απάντληση των καυσίμων και λοιπών ρυπογόνων ουσιών εκ της εταιρείας, επιβλήθηκαν από τη Λιμενική Αρχή Θήρας εκ νέου ημερησίως και σωρευτικώς οι προβλεπόμενες διοικητικές κυρώσεις.
   Επίσης, την 26-5-2007 δόθηκε διαταγή από το ΥΕΝ στο Λιμεναρχείο Θήρας, το οποίο διαβίβασε στον Εισαγγελέα Πρωτοδικών Νάξου την μέχρι τότε συνταχθείσα διοικητική αλληλογραφία σχετικά με την μη υποβολή τελικού σχεδίου απάντλησης καυσίμων και λοιπών ρυπογόνων ουσιών από τους χώρους του ναυαγίου για την περαιτέρω ποινική αξιολόγηση.
    5. Ειδικότερα, όσον αφορά στην επιβολή διοικητικών κυρώσεων κατά των υπευθύνων του πλοίου «SEA DIAMOND», η Λιμενική Αρχή Θήρας μέχρι πρότινος είχε βεβαιώσει 294 παραβάσεις και είχε εκδώσει 234 αποφάσεις επιβολής προστίμου από τις οποίες είχε ολοκληρωθεί η σχετική διαδικασία βεβαίωσης 157 αποφάσεων ύψους 1.382.228,00 ευρώ στην αρμόδια ΔΟΥ. Πέραν τούτου, έχει ήδη ολοκληρωθεί η διαδικασία βεβαίωσης της αριθ. πρωτ. 2414.4/03/07/18-6-2007 απόφασης επιβολής προστίμου του Υπουργού Εμπορικής Ναυτιλίας ύψους 1.173.881,14 ευρώ. Για είσπραξη των ανωτέρω εφαρμόζονται οι διατάξεις είσπραξης Δημοσίων Εσόδων και τα αντίστοιχα ποσά αποδίδονται στο Ειδικό Ταμείο Εφαρμογής Ρυθμιστικών και Πολεοδομικών Σχεδίων (ΕΤΕΡΠΣ) με την προβλεπόμενη διαδικασία.
    Από τη Λιμενική Αρχή Θήρας συνεχίζεται η καθημερινή βεβαίωση παραβάσεων ύψους 8.804 ευρώ στους εκ του νόμου υπαιτίους, για τη μη υποβολή σχεδίου απάντλησης καυσίμων και λοιπών ρυπογόνων ουσιών από το ανωτέρω πλοίο.
     6. Μέχρι και σήμερα περισυλλέγονται σε καθημερινή βάση από μέσα της αναδόχου εταιρείας ποσότητες πετρελαιοειδών μιγμάτων και λοιπών ρυπογόνων ουσιών που διαφεύγουν από τους χώρους του ναυαγίου με μειωμένο ρυθμό, οι οποίες εγκλωβίζονται εντός μονίμου στατικού πλωτού φράγματος βαρέως τύπου πέριξ του ναυαγίου, ενώ δεν έχει παρατηρηθεί έτερο επεισόδιο διαφυγής σημαντικών ποσοτήτων πετρελαιοειδών και συνακόλουθα προσβολή των ακτογραμμών της περιοχής Καλντέρας της νήσου Θήρας. Από τη Λιμενική Αρχή Θήρας εκτελούνται καθημερινά περιπολίες από ξηράς και θαλάσσης προς διαπίστωση της κατάστασης στην περιοχή, καθώς και εποπτεία της δραστηριότητας της Ε.Π.Ε. «ΤΕΧΝΙΚΗ ΠΡΟΣΤΑΣΙΑΣ ΠΕΡΙΒΑΛΛΟΝΤΟΣ Α.Ε.- ΘΑΛΑΣΣΙΕΣ YΠΗPΕΣΙΕΣ ΠΕΡΙΒΑΛΛΟΝΤΟΣ Ν.Ε.».
    7. Το ΥΕΝΑΝΠ έχει ήδη διατυπώσει τις θέσεις του επί των απόψεων της εταιρείας «CORE MARINE LTD» με το αρ. πρωτ. 2114.4/01/08/09-01-2008 έγγραφο το οποίο κοινοποιήθηκε και στην αρμόδια Εισαγγελική Αρχή Νάξου για την ποινική αξιολόγηση του θέματος. Στο πλαίσιο αυτό εκδόθηκαν τρεις (03) έγγραφες παραγγελίες από την εποπτεύουσα Εισαγγελική Αρχή Νάξου, ενώ για το θέμα υφίσταται και προφορική παραγγελία του Εισαγγελέα του Αρείου Πάγου.
    8. Το ΥΕΝΑΝΠ, ευαίσθητο στα θέματα προστασίας του θαλασσίου περιβάλλοντος, παρακολουθεί τις εξελίξεις με τη δέουσα προσοχή και σοβαρότητα, παρέχοντας προς την κατεύθυνση αυτή τις ανάλογες οδηγίες και αξιολογώντας τις σχετικές παραμέτρους για τον περαιτέρω χειρισμό του θέματος.
    Όσον αφορά στο θέμα της ανέλκυσης και απομάκρυνσης του ανωτέρω πλοίου από το αρμόδιο Δημοτικό Λιμενικό Ταμείο Θήρας κατά το μήνα Νοέμβριο του 2007 δημoσιεύθηκε πρόσκληση προς ενδιαφερόμενες - εξειδικευμένες εταιρείες προκειμένου να ληφθούν προσφορές για την ανέλκυση του πλοίου. Επειδή από τη διαδικασία αυτή δεν προέκυψαν ικανοποιητικά αποτελέσματα, το Δ.Σ. του ανωτέρω Λιμενικού Ταμείου αποφάσισε την επανάληψη της πρόσκλησης με ανακοίνωση στον ελληνικό και διεθνή τύπο, με προθεσμία κατάθεσης προσφορών την 20-4-2008 και ήδη έχει εκδηλωθεί σχετικό ενδιαφέρον.
   10. Σημειώνεται ότι, πάγια θέση του ΥΕΝΑΝΠ είναι η υποχρέωση απάντλησης καυσίμων και ρυπογόνων ουσιών και ανέλκυσης του πλοίου από την πλοιοκτήτρια εταιρεία ως κατά νόμο υπεύθυνη, όπως άλλωστε έχει ήδη διατυπωθεί από την πολιτική ηγεσία του Υπουργείου.
   Ο Υφυπουργός
   ΠΑΝΟΣ ΚΑΜΜΕΝΟΣ»
      4. Στην με αριθμό 12454/14.1.09 ερώτηση του Βουλευτή Γρηγορίου Ψαριανού δόθηκε με το υπ΄αριθμ. 6514/10.2.09 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 12454/14-01-2009 ερώτηση που κατατέθηκε στη Βουλή των Ελλήνων από το Βουλευτή κ. Γ. Ψαριανό, με θέμα «Αβοήθητοι 1.200 ασθενείς με ALS», σας γνωρίζουμε τα εξής:
      Η πάθηση της αμυοτροφικής πλευρικής σκλήρυνσης (ALS), ανήκει στα σπάνια νοσήματα για τα οποία έχει εκπονηθεί εθνικό σχέδιο δράσης από τη Μονάδα Στρατηγικής και Πολιτικών Υγείας του Υπουργείου Υγείας και Κοινωνικής Αλληλεγγύης, το οποίο είναι και διαθέσιμο στην ιστοσελίδα του ΥΥΚΑ.
      Πέραν αυτού, σχετικό υπόμνημα της Πανελλήνιας Ένωσης Σπανίων Παθήσεων έχει διαβαστεί στο ΚΕΣΥ, προκειμένου να αντιμετωπιστεί ολοκληρωμένα το ζήτημα των πασχόντων από τις παθήσεις αυτές.
      Αναφορικά με το φάρμακο ΙΡLΕΧ θα σας ενημερώσουμε συμπληρωματικά, μετά τη λήψη των στοιχείων από τον ΕΟΦ.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      5. Στην με αριθμό 12863/21.1.09 ερώτηση του Βουλευτή κ. Χρήστου Χάϊδου δόθηκε με το υπ΄αριθμ. 10141/11.2.09 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 12863/21-1-2009 ερώτηση που κατατέθηκε στη Βουλή από το Βουλευτή κ. Χ. Χάιδο σχετικά με την ανακοστολόγηση των ιατρικών πράξεων, σας γνωρίζουμε τα εξής:
      Η αρμόδια υπηρεσία του Υπουργείου Υγείας και Κοινωνικής Αλληλεγγύης έχει προωθήσει για συνυπογραφή νέο σχέδιο Προεδρικού Διατάγματος Ανακοστολόγησης και Κοστολόγησης Ιατρικών Πράξεων στο Υπουργείο Οικονομίας και Οικονομικών, το οποίο περιλαμβάνει την ανακοστολόγηση 92 ιατρικών πράξεων, οι οποίες θεωρούνται οι πλέον βασικές του π.δ. 157/91 και διορθώσεις σφάλματος του 157/91 (ΦΕΚ 62/Α/91 και ΦΕΚ 89/Α/91 αντίστοιχα) και κοστολογούνται 11 νέες ιατρικές πράξεις μετά από εισήγηση του ΚΕΣΥ και επεξεργασία εκπροσώπων του Υπουργείου και των Ασφαλιστικών Φορέων.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      6. Στην με αριθμό 9931/8-4-2008 ερώτηση του Βουλευτή κ. Εμμανούήλ Στρατάκη δόθηκε με το υπ’ αριθμ. 88461/2008/29-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Απαντούμε στο από 8/4/2008 έγγραφό σας με το οποίο μας διαβιβάσατε την αριθ.9931 Ερώτηση που κατέθεσε στη Βουλή ο βουλευτής κ. Μανόλης ΣΤΡΑΤΑΚΗΣ και σε ότι αφορά τα διαλαμβανόμενα σ' αυτήν, σας γνωρίζουμε τα εξής:
        Η καθυστέρηση που σημειώνεται στην απονομή - καταβολή των συντάξεων των εκπαιδευτικών που αποχώρησαν από την Υπηρεσία στο τέλος του Οκτωβρίου του 2007 στην οποία και αναφέρεστε, οφείλεται στην «έκρηξη» του αριθμού των εκπαιδευτικών υπαλλήλων που αποχώρησαν από την Υπηρεσία από το καλοκαίρι του 2007 και μετά προκειμένου να συνταξιοδοτηθούν.
        Το γεγονός αυτό, πρωτοφανές με τα μέχρι σήμερα δεδομένα, συνετέλεσε ώστε να υπάρξει μεγάλος αριθμός εκκρεμών υποθέσεων που ήταν αδύνατον να διεκπεραιωθούν στους συνήθεις χρόνους από το «παραγωγικό δυναμικό» της Υπηρεσίας Συντάξεων του Γ.Λ. Κράτους.
        Ενδεικτικά αναφέρεται ότι ο αριθμός των αιτήσεων συνταξιοδότησης που υποβλήθηκαν στην Υπηρεσία Συντάξεων από υπαλλήλους προερχόμενους από υπηρεσίες αρμοδιότητας Υπουργείου Παιδείας ήταν αυξημένος κατά 56% περίπου κατά την χρονική περίοδο 21/6 - 31/12/2007 και κατά 93% κατά την περίοδο 1/11 - 31/12/2007 σε σχέση πάντα με τις ίδιες χρονικές περιόδους της προηγούμενης χρονιάς (6150 αιτήσεις το 2007 έναντι 3946 αιτήσεων το 2006 και 2867 αιτήσεις το 2007 έναντι 1482 αιτήσεων το 2006 αντίστοιχα).
        Το Υπουργείο μας δια των αρμοδίων Δ/νσεων Συντάξεων καταβάλλει και θα εξακολουθήσει να καταβάλει κάθε δυνατή προσπάθεια ούτως ώστε να διεκπεραιώσει τον κύριο όγκο των αιτήσεων συνταξιοδότησης που εκκρεμούν και τούτο πέραν της ενασχόλησης και με τις λοιπές συνταξιοδοτικές «εκκρεμότητες» των οποίων ο αριθμός είναι επίσης μεγάλος. Ήδη η υπηρεσία έχει ενισχυθεί με επιπλέον προσωπικό για να ανταπεξέλθει στις αυξημένες απαιτήσεις.
        Σημειώνεται επίσης ότι οι αρμόδιες Δ/νσεις Συντάξεων παρέχουν πληροφορίες για την πορεία συνταξιοδότησης του κάθε υπαλλήλου/εκπαιδευτικού και οι περί του αντιθέτου αιτιάσεις δεν ανταποκρίνονται στην πραγματικότητα.
        Τέλος σε ότι αφορά το «εφάπαξ» και οτιδήποτε σχετίζεται μ'αυτό αρμόδιο ν' απαντήσει είναι το Υπουργείο Απασχόλησης & Κοινωνικής Προστασίας προς το οποίο διαβιβάζεται αντίγραφο της ανωτέρω Ερώτησης.
        Ο Υφυπουργός
        ΝΙΚΟΛΑΟΣ ΛΕΓΚΑΣ»
      7. Στην με αριθμό 9792/7-4-2008 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. 83742/0092/23-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Aπαντώντας στην ανωτέρω σχετική ερώτηση που κατέθεσε στη Βουλή η Βουλευτής κ. Πόπη Φουντουκίδου, σας γνωρίζουμε τα εξής:
        1. Το θέμα της αναπροσαρμογής των χορηγιών όλων των Προέδρων Κοινοτήτων και Δημάρχων, συμπεριλαμβανομένων και των χορηγιών των Προέδρων Κοινοτήτων που συνενώθηκαν σε Δήμους ή με Δήμους, αντιμετωπίστηκε από το Υπουργείο Οικονομίας και Οικονομικών σε γενική βάση και κατ' ενιαίο τρόπο για όλους τους πρώην Προέδρους, με τις διατάξεις του άρθρου 10 του ν.2703/1999.
        Σύμφωνα με τις ανωτέρω διατάξεις οι χορηγίες αυξάνονται πλέον κατ' έτος, αρχής γενομένης από 1-1-1998, με την ποσοστιαία αύξηση που προκύπτει στο πλαίσιο της ακολουθούμενης, κάθε φορά για τους δημοσίους πολιτικούς υπαλλήλους, μισθολογικής πολιτικής. Έτσι όλοι οι συνταξιούχοι του Δημοσίου αντιμετωπίζονται, όσον αφορά την αύξηση των συντάξεών τους, κατ' ενιαίο τρόπο.
        2. Επαναφορά του προηγουμένου των διατάξεων του άρθρου 10 του ν. 2703/1999 καθεστώτος αναπροσαρμογής των χορηγιών των Προέδρων Κοινοτήτων και Δημάρχων, δεν αντιμετωπίζεται από το Υπουργείο Οικονομίας και Οικονομικών.
        3. Σημειώνεται, ότι οι διατάξεις της συνταξιοδοτικής νομοθεσίας δεν είναι αντίθετες με τις διατάξεις του άρθρου 4 του Συντάγματος, γιατί πριν από την ψήφισή τους τηρείται η διαδικασία που ορίζεται στο άρθρο 73 του Συντάγματος (γνωμοδότηση του Ελεγκτικού Συνεδρίου).
        4. Η αριθμ. 605/2007 απόφαση του ΙΙ Τμήματος του Ελεγκτικού Συνεδρίου δεν αποτελεί νομολογία αφού δεν έχει παρέλθει η προθεσμία άσκησης κατ' αυτής του ενδίκου μέσου της αναίρεσης, ενώπιον της Ολομέλειας του Ελεγκτικού Συνεδρίου.
        Ο Υφυπουργός
        ΝΙΚΟΛΑΟΣ ΛΕΓΚΑΣ»
    8. Στην με αριθμό 6706/20-2-2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 1121/6-5-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Α. Μερεντίτη, σας πληροφορούμε τα εξής:
     Βασικός στόχος της πολιτικής του Υπουργείου Αγροτικής Ανάπτυξης και Τροφίμων κατά την τρέχουσα Προγραμματική Περίοδο είναι η βελτίωση της ποιότητας των γεωργικών προϊόντων με στόχους:
     - Την επίτευξη προστιθέμενης αξίας στα προϊόντα του πρωτογενή τομέα.
     - Την παροχή εγγυήσεων στους καταναλωτές για την ποιότητα και ασφάλεια των προϊόντων αυτών. 
     - Τη βελτίωση της αγοράς τους. 
     - Την προστασία του περιβάλλοντος.
     Τα μέσα χρηματοδότησης για την επίτευξη της πολιτικής αυτής αποτελούν το Πρόγραμμα Αγροτικής Ανάπτυξης για την Ελλάδα 2007 - 2013 «ΑΛΕΞΑΝΔΡΟΣ ΜΠΑΛΤΑΤΖΗΣ» και οι Κοινές Οργανώσεις Αγοράς (ΚΟΑ). Ειδικότερα πέραν της δυνατότητας για την πραγματοποίηση επενδύσεων στον πρωτογενή και δευτερογενή τομέα καθιερώθηκαν και τα ακόλουθα καθεστώτα ενίσχυσης στο πλαίσιο του ΠΑΑ 2007 - 2013.
     - Καθεστώς ενίσχυσης των γεωργών που συμμετέχουν σε συστήματα για την ποιότητα των τροφίμων.
     - Καθεστώς ενίσχυσης Ομάδων παραγωγών για την προώθηση των προϊόντων ποιότητας και την ενημέρωση των καταναλωτών.
     - Καθεστώς ενίσχυσης της βιολογικής παραγωγής στο πλαίσιο του μέτρου των γεωργοπεριβαλλοντικών ενισχύσεων.
     Ειδικότερα κατά περίπτωση καθεστώτος ισχύουν τα ακόλουθα:
     Α. ΚΑΘΕΣΤΩΣ ΕΝΙΣΧΥΣΗΣ ΤΩΝ ΓΕΩΡΓΩΝ ΠΟΥ ΣΥΜΜΕΤΕΧΟΥΝ ΣΕ ΣΥΣΤΗΜΑΤΑ ΓΙΑ ΤΗΝ ΠΟΙΟΤΗΤΑ ΤΩΝ ΤΡΟΦΙΜΩΝ.
     Η στήριξη παρέχεται στους παραγωγούς προκειμένου να αντιμετωπίσουν τις σταθερές δαπάνες (π.χ. αμοιβή Πιστοποιητικού Οργανισμού) που προκύπτουν από την ένταξη στα ακόλουθα, κατ' αρχήν, συστήματα ποιότητας:
     ΒΙΟΛΟΓΙΚΗ ΠΑΡΑΓΩΓΗ
     * Από το ΠΑΑ 2007-2013 ενισχύονται τα ακόλουθα προϊόντα: 
     - Ελιές επιτραπέζιες - ελαιοποίησης.
     - Δημητριακά.
     - Βρώσιμα όσπρια.
     - Οινάμπελοι, σταφιδάμπελοι, επιτραπέζια.
     - Αρωματικά και φαρμακευτικά φυτά.
     - Εκτροφές αιγοπροβάτων, βοοειδών, χοίρων, πουλερικών για την παραγωγή κρέατος ή και γάλακτος ή και αυγών.
     - Έλαια-λίπη.
     - Προϊόντα αλευροποιίας ζαχαροπλαστικής, ζυμαρικά.
     - Οίνος, όξος.
     - Προϊόντα γαλακτοκομίας.
     - Παρασκευάσματα κρεάτων.
     Το ύψος ενίσχυσης φθάνει μέχρι:
     - 1.700 ΕΥΡΩ/ ετησίως ανά εκμετάλλευση για τις δενδρώδεις καλλιέργειες και το αμπέλι.
     - 1.500 ΕΥΡΩ/ ετησίως ανά εκμετάλλευση για τα φυτά μεγάλης καλλιέργειας.
     - 1.800 ΕΥΡΩ/ ετησίως ανά κτηνοτροφική μονάδα.
     * Τα οπωροκηπευτικά ενισχύονται (Κοινοτική απαίτηση) από την αντίστοιχη ΚΟΑ.
     ΣΥΣΤΗΜΑ ΟΛΟΚΛΗΡΩΜΕΝΗΣ ΔΙΑΧΕΙΡΙΣΗΣ ΣΤΗ ΦΥΤΙΚΗ ΠΑΡΑΓΩΓΗ (AGRO 2).
     * Από το ΠΑΑ 2007-2013 ενισχύονται τα ακόλουθα:
     - Ελιές επιτραπέζιες- ελαιοποίησης.
     - Δημητριακά.
     - Βρώσιμα όσπρια.
     - Οινάμπελοι, σταφιδάμπελοι, επιτραπέζια.
     - Αρωματικά και φαρμακευτικά φυτά.
     Το ύψος ενίσχυσης φθάνει για όλες τις καλλιέργειες μέχρι 1.400 ΕΥΡΩ/ ετησίως ανά εκμετάλλευση.
     - Τα οπωροκηπευτικά ενισχύονται (Κοινοτική απαίτηση) από την αντίστοιχη ΚΟΑ.
     ΣΥΣΤΗΜΑ ΔΙΑΧΕΙΡΙΣΗΣ ΓΙΑ ΤΗ ΔΙΑΣΦΑΛΙΣΗ ΤΗΣ ΠΟΙΟΤΗΤΑΣ ΤΟΥ ΧΟΙΡΕΙΟΥ ΚΡΕΑΤΟΣ (AGRO 3).
     Στο καθεστώς ενίσχυσης μπορεί να ενταχθεί το σύνολο των χοιροτροφικών μονάδων, εφόσον ενταχθεί στο σύστημα της ολοκληρωμένης διαχείρισης σύμφωνα με το πρότυπο AGRO 3. Η ενίσχυση φθάνει μέχρι 3.000 ΕΥΡΩ/ετησίως ανά μονάδα.
     Β. ΚΑΘΕΣΤΩΤΑ ΕΝΙΣΧΥΣΗΣ ΤΩΝ ΟΜΑΔΩΝ ΠΑΡΑΓΩΓΩΝ ΠΟΥ ΣΥΜΜΕΤΕΧΟΥΝ ΣΕ ΣΥΣΤΗΜΑΤΑ ΠΟΙΟΤΗΤΑΣ ΓΙΑ ΤΗΝ ΠΡΟΩΘΗΣΗ - ΕΝΗΜΕΡΩΣΗ.
     Στο πλαίσιο του μέτρου αυτού ενισχύονται με 70% οι δαπάνες που πραγματοποιούν Ομάδες παραγωγών προϊόντων ποιότητας για την ενημέρωση των καταναλωτών, την προώθηση των προϊόντων και την διαφήμισή τους στην εσωτερική αγορά.
     Γ. ΒΙΟΛΟΓΙΚΗ ΓΕΩΡΓΙΑ - ΚΤΗΝΟΤΡΟΦΙΑ ΣΤΟ ΠΛΑΙΣΙΟ ΤΩΝ ΓΕΩΡΓΟΠΕΡΙΒΑΛΛΟΝΤΙΚΩΝ ΕΝΙΣΧΥΣΕΩΝ.
     Επειδή η βιολογική παραγωγή λόγω των ήπιων μεθόδων που χρησιμοποιεί (αντικατάσταση των χημικών εισροών με βιοθρεπτικά και βιοθεραπευτικά) πέραν της ασφάλειας που παρέχει στους καταναλωτές, της προστιθέμενης αξίας στους παραγωγούς συμβάλλει και στην προστασία του περιβάλλοντος και εκ του λόγου αυτού εντάσσεται πέραν των άλλων και στο καθεστώς των γεωργοπεριβαλλοντικών ενισχύσεων:
     Γ΄ Προγραμματική Περίοδος 2000-2006
     Την περίοδο αυτή τα ύψη ενίσχυσης υπολογίσθηκαν από τις Υπηρεσίες του Υπουργείου με βάση:
     - Την απώλεια εισοδήματος υπολογιζομένων και των άμεσων ενισχύσεων.
     - Του πρόσθετου κόστους υπολογιζομένων και των δαπανών προς τρίτους (δαπάνες πιστοποίησης, δαπάνες Γεωπόνου).
     - Κινήτρου που έφθανε το 20% των ανωτέρω.
     Δ΄ Προγραμματική Περίοδος 2007-2013 
     Την περίοδο αυτή τα ύψη ενίσχυσης υπολογίσθηκαν (Κανονιστική απαίτηση) από ανεξάρτητο φορέα (Γεωπονικό Πανεπιστήμιο Αθηνών) από δημοσιευμένα στοιχεία τριετίας (RICA) και με βάση:
     - Την απώλεια εισοδήματος μη συμπεριλαμβανομένων των άμεσων ενισχύσεων δηλαδή των επιδοτήσεων, που πλέον δίνονται ανεξάρτητα της νέας παραγωγής, βάσει των ιστορικών δικαιωμάτων.
     - Του πρόσθετου κόστους μη συμπεριλαμβανομένου του κόστους πιστοποίησης για τα τρόφιμα (καλύπτεται από το προαναφερθέν μέτρο για την ποιότητα) και αμοιβής του Γεωπόνου (5 ΕΥΡΩ/στρέμμα) που μετά από Κανονιστική Απαίτηση μπορεί να καλυφθεί από το μέτρο της χρήσης των Υπηρεσιών Παροχής Γεωργικών Συμβουλών.
     - Ενώ δεν υπολογίσθηκε το κίνητρο (το αποκλείει ο Κανονισμός). 
     Με βάση τις ανωτέρω Κανονιστικές Απαιτήσεις το Γεωπονικό Πανεπιστήμιο Αθηνών προχώρησε σε ενδεικτικούς υπολογισμούς σε ορισμένα προϊόντα προκειμένου να εγκριθεί το Πρόγραμμα Αγροτικής Ανάπτυξης 2007-2013 και να τεθούν αντίστοιχα σε διαβούλευση .
     Είναι πέραν πάσης λογικής και χρηστής διαχείρισης όμως η αντίδραση και απαίτηση των εταιριών πιστοποίησης να αμείβονται με τον παλαιό τρόπο και όχι με τον ισχύοντα πλέον υπολογισμό που είναι πλέον διαφανής αφού η αμοιβή τους είναι εξασφαλισμένη και καταβάλλεται άμεσα αλλά με άνω όριο, γεγονός που ίσως σημαίνει ότι κάτι άλλο συνέβαινε μέχρι σήμερα που η αμοιβή ήταν ενιαία με τους παραγωγούς.
     Ήδη η διαδικασία διαβούλευσης με σκοπό την οριστικοποίηση συμπλήρωση των υπολογισμών με βάση νεώτερα δημοσιευμένα στοιχεία RlCA 2004-5-6 σε όλες τις ομάδες προϊόντων έχει σχεδόν ολοκληρωθεί και αμέσως μετά θα υποβληθεί Πρόταση Αναθεώρησης του Προγράμματος για όλα τα προϊόντα πλην οπωροκηπευτικών τα οποία (απαίτηση της Ευρωπαϊκής Ένωσης) θα ενισχύονται από πιστώσεις της αντίστοιχης ΚΟΑ.
     Ο Υπουργός
     Α. ΚΟΝΤΟΣ»
      9. Στην με αριθμό 4996/23-1-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β-286/18-2-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4996/23-01-2008, που κατέθεσε στη Βουλή ο Βουλευτής κ. Μανόλης Στρατάκης, θέτουμε υπόψη σας ότι:
      Πρωταρχική αποστολή του Υπουργείου μας είναι η μείωση των τροχαίων οδικών ατυχημάτων και η ενίσχυση της οδικής ασφάλειας στη χώρα μας. Για το σκοπό αυτό, το Υπουργείο Μεταφορών και Επικοινωνιών κατάρτισε το «Στρατηγικό Σχέδιο για τη Βελτίωση της Οδικής Ασφάλειας στην Ελλάδα, 2006-2010».
      Στο πλαίσιο του υπόψη προγράμματος υλοποιούνται διάφορες δράσεις. Μία εξ αυτών ήταν και η ψήφιση του νόμου 3542/2007 «Τροποποιήσεις διατάξεων του Κώδικα Οδικής Κυκλοφορίας (κωδ. ν.2696/1999 ΦΕΚ57/Α΄)» (ΦΕΚ 50/Α΄) με το οποίο αναθεωρήθηκαν διατάξεις του Κώδικα Οδικής Κυκλοφορίας (Κ.Ο.Κ.), σύμφωνα με τις διεθνείς και ευρωπαϊκές τάσεις. Κεντρική φιλοσοφία του νέου νόμου ήταν η θέσπιση ενός σύγχρονου πλαισίου αντιμετώπισης της παραβατικότητας με ιδιαίτερα αποτρεπτικό χαρακτήρα όσον αφορά στις παραβάσεις εκείνες που θέτουν σε κίνδυνο την ανθρώπινη ζωή. Στόχος είναι ο νέος νόμος να δράσει αποτελεσματικά και προληπτικά για την αντιμετώπιση του προβλήματος της οδικής ασφάλειας και της κυκλοφορίας επί των οδών γενικότερα.
      Στο πλαίσιο ενημέρωσης των πολιτών για τις τροποποιήσεις του ΚΟΚ, το ΥΜΕ υλοποίησε μεγάλη επικοινωνιακή εκστρατεία με τηλεοπτικά σποτ και την έκδοση ενημερωτικού εντύπου με τίτλο «Η ζωή βάζει τους κανόνες» με χρήσιμες πληροφορίες για τις αλλαγές του ΚΟΚ, τη σωστή και ασφαλή κυκλοφορία στους δρόμους. Το έντυπο αυτό διατέθηκε σε σταθμούς διοδίων του οδικού δικτύου, σε μεγάλες εκθέσεις όπου υπήρξε παρουσία του ΥΜΕ με περίπτερο (έκθεση αυτοκινήτου Ελληνικού, ΔΕΘ), και ταχυδρομήθηκε κατ’ οίκον.
      Επίσης, το ΥΜΕ προωθεί ενημερωτική καμπάνια έντυπη, τηλεοπτική και ραδιοφωνική για την πρόληψη των παραβάσεων εκείνων που εμφανίζουν αυξημένους δείκτες έκθεσης στον κίνδυνο, όπως η οδήγηση υπό την επήρεια αλκοόλ και η μη χρήση ζώνης και κράνους ασφαλείας σε μία στοχευμένη προσπάθεια του Υπουργείου να ευαισθητοποιήσει τους νέους οδηγούς.
      Εν κατακλείδι και σχετικά με τις προτάσεις σας για επικοινωνιακές δράσεις οδικής συμπεριφοράς, το ΥΜΕ συνεχίζει να προωθεί σχετικές δράσεις και είναι στη διάθεση κάθε φορέα που αναλαμβάνει ανάλογες πρωτοβουλίες, προκειμένου να συνεισφέρει ενεργά.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      10. Στην με αριθμό 6051/11-2-2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 12681/3-3-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ’ αριθμ. 6051/11-2-2008 ερώτησης, που κατέθεσε η Βουλευτής κ. Σ. Μερεντίτη, αναφορικά με τις ενέργειες στις οποίες έχει προβεί το Υπουργείο μας, προκειμένου να διασφαλισθεί η εφαρμογή της νομοθεσίας που διέπει την υπαίθρια διαφήμιση, από τους Ο.Τ.Α. και τις Περιφέρειες της χώρας, σας γνωρίζουμε τα ακόλουθα:
      Το Υπουργείο Εσωτερικών, από κοινού με το Υπουργείο ΠΕΧΩΔΕ, το Δεκέμβριο του 2003 και το Φεβρουάριο του 2004, με τις υπ’ αριθμ. 36/Δ17α/01/117/Φ.5.1.1/23-12-2003 και 7/Δ17α/10/11/Φ.5.1.1/10-2-2004 εγκυκλίους, απέστειλε λεπτομερείς οδηγίες στις Περιφέρειες του Κράτους, οι οποίες κοινοποιήθηκαν στους Δήμους και Κοινότητες χωρικής αρμοδιότητάς τους, με σκοπό την εντατικοποίηση των ελέγχων στον τομέα της υπαίθριας διαφήμισης. Συγκεκριμένα επισημάνθηκε ότι είναι απαράδεκτη οποιαδήποτε καθυστέρηση στην εφαρμογή των διατάξεων που αφορούν στην υπαίθρια διαφήμιση καθώς και οποιαδήποτε ανοχή παραβάσεων που απειλούν την οδική ασφάλεια και προσβάλουν το περιβάλλον, υποβαθμίζοντας την ποιότητα ζωής των πολιτών. Δόθηκαν δε οδηγίες στις Περιφέρειες όλης της χώρας να προχωρήσουν άμεσα στην έκδοση πράξεων αφαίρεσης και στην αποξήλωση των παράνομων διαφημιστικών πλαισίων που βρίσκονται στις περιοχές αρμοδιότητάς τους.
      Το Μάιο του 2005, το Υπουργείο Εσωτερικών, με το υπ’ αριθμ. 23183/10-5-2005 έγγραφό του, προς τις Περιφέρειες του Κράτους και τους ΟΤΑ χωρικής αρμοδιότητάς τους, επέστησε εκ νέου την προσοχή στο θέμα του ελέγχου, αποστέλλοντας και πάλι τις προαναφερόμενες εγκυκλίους και δίνοντας αυστηρές οδηγίες για την πιστή εφαρμογή του θεσμικού πλαισίου που διέπει την υπαίθρια διαφήμιση, τονίζοντας παράλληλα την άμεση συσχέτιση του συγκεκριμένου θέματος με την οδική ασφάλεια, την αισθητική αναβάθμιση της εικόνας της πόλης και γενικότερα τη βελτίωση της ποιότητας ζωής και της καθημερινότητας του πολίτη.
      Το Μάιο του 2007, το Υπουργείο Εσωτερικών, αναγνωρίζοντας την έκταση και την κρισιμότητα του θέματος της υπαίθριας διαφήμισης, προέβη σε αποστολή νέας εγκυκλίου προς τις Περιφέρειες (υπ’ αριθμ. 15838/34/23-5-2007), επισημαίνοντας για άλλη μία φορά την αναγκαιότητα πλήρους ενεργοποίησής τους στον τομέα του ελέγχου, υπενθυμίζοντας παράλληλα ορισμένες καίριες διατάξεις, που σχετίζονται με τη διασφάλιση εφαρμογής της νομοθεσίας.
      Συγκεκριμένα, στην εγκύκλιο τονίζεται ο κρίσιμος ρόλος των Περιφερειών, ως αρχών που οφείλουν να εποπτεύουν τους οικείους ΟΤΑ στα θέματα επιβολής προστίμων και αφαιρέσεων παράνομων διαφημιστικών πινακίδων και επισημαίνεται το περιεχόμενο των διατάξεων της παρ. 8 του άρθρου 11 του ν.2696/1999 και της παρ.8 του άρθρου 9 του ν.3212/2003, σύμφωνα με το οποίο οι Περιφέρειες οφείλουν να υποκαθιστούν τους ΟΤΑ στην περίπτωση που διαπιστώσουν παράλειψη τήρησης των σχετικών υποχρεώσεών τους.
      Όπως προκύπτει από τα ανωτέρω, το Υπουργείο Εσωτερικών, στο πλαίσιο των αρμοδιοτήτων του, έχει επανειλημμένα επισημάνει στους δήμους και στις κοινότητες τη σοβαρότητα του συγκεκριμένου θέματος και έχει δώσει λεπτομερείς και αυστηρές οδηγίες για την πιστή εφαρμογή του θεσμικού πλαισίου που διέπει την υπαίθρια διαφήμιση. Επιπλέον έχει τονίσει την κρισιμότητα του συγκεκριμένου θέματος στις εποπτεύουσες, των ΟΤΑ, αρχές (Περιφέρειες), οι οποίες τόσο εκ του θεσμικού τους ρόλου, όσο και εκ του νομοθετικού πλαισίου που διέπει την υπαίθρια διαφήμιση, έχουν σε τελικό επίπεδο την αρμοδιότητα διασφάλισης της εφαρμογής της σχετικής νομοθεσίας.
      Ο Υφυπουργός
      ΘΑΝΑΣΗΣ ΝΑΚΟΣ»)
      (Στο σημείο αυτό προσέρχεται στην Αίθουσα ο Πρόεδρος της Κυβερνήσεως, κ. Κωνσταντίνος Καραμανλής)
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 23 Φεβρουαρίου 2009.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 540/16-02-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευσταθίου Κουτμερίδη προς τον Υπουργό Υγείας και Κοινωνικής Αλληλεγγύης, σχετικά με την εύρυθμη λειτουργία του Νοσοκομείου Σερρών, το πρόβλημα με τις εφημερίες των γιατρών κ.λπ..
      2. Η με αριθμό 560/17-02-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Εθνικής Παιδείας και Θρησκευμάτων, σχετικά με τη μεταφορά των μαθητών με ειδικές ανάγκες στα σχολεία τους κ.λπ..
      3. Η με αριθμό 556/17-02-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη ρύπανση του Ασωπού Ποταμού κ.λπ..
      4. Η με αριθμό 564/17-02-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Δικαιοσύνης, σχετικά με μηνυτήριο αναφορά του Προέδρου του Λαϊκού Ορθόδοξου Συναγερμού κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 548/16-02-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Ανάπτυξης, σχετικά με την αντιμετώπιση των προβλημάτων στην αγορά καυσίμων στο Νομό Ηρακλείου κ.λπ..
      2. Η με αριθμό 561/17-02-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τους Υπουργούς Πολιτισμού και Εσωτερικών, σχετικά με τις κινητοποιήσεις των μελών του Συλλόγου συμβασιούχων του Υπουργείου Πολιτισμού στη βορειοδυτική Ελλάδα κ.λπ..
      3. Η με αριθμό 557/17-02-2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου- Πασχαλίδου προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τη ρύπανση που προκαλεί η Βιομηχανία Φωσφορικών Λιπασμάτων στην περιοχή της Νέας Καρβάλης κ.λπ..
      4. Η με αριθμό 563/17-02-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Πολιτισμού, σχετικά με την παραγωγή ταινιών από το Ελληνικό Κέντρο Κινηματογράφου για την προβολή θέσεων της Χώρας μας κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι από τα κάτω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα εννέα σπουδάστριες και σπουδαστές και τρεις συνοδοί καθηγητές από τη Σχολή Δημοσιογραφίας του «ΑΝΤ-1».
      Τους καλωσορίζουμε στη Βουλή, για να παρακολουθήσουν αυτή τη σημαντική συνεδρίαση.
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη θα συζητηθεί  η τέταρτη με αριθμό 562/21/17-02-2009 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με την «ανάγκη συναίνεσης» για την αντιμετώπιση της οικονομικής κρίσης κ.λπ..
      Η επίκαιρη ερώτηση του κ. Καρατζαφέρη έχει ως εξής:
      «Κύριε Πρωθυπουργέ, στην πρόσφατη προ ημερησίας διατάξης συζήτηση στη Βουλή για την οικονομία, αναφερθήκατε επανειλημμένως στην «ανάγκη συναίνεσης» που υπάρχει για την έξοδο της χώρας μας από την οικονομική κρίση.
      Όπως ανέφερα και εγώ στην ομιλία μου κατά την ίδια συζήτηση και για το Λαϊκό Ορθόδοξο Συναγερμό η παρούσα κοινωνική, οικονομική και πολιτική κρίση που αντιμετωπίζει η χώρα μας απαιτεί την ευρύτερη δυνατή συνεργασία όλων των πολιτικών δυνάμεων της χώρας.
      Θεωρώντας ότι η αναφορά σας για την «ανάγκη συναίνεσης» είναι ουσιαστική και πραγματική και δεν έγινε μόνο στο πλαίσιο επικοινωνιακών αναγκών της Κυβέρνησής σας, ερωτάσθε τα εξής:
      1.Στην ανάγκη ποιας μορφής συναίνεσης αναφέρεστε;
      2.Ποιοι θεωρείτε ότι θα πρέπει να συναινέσουν με ποιους, πάνω σε ποια βάση και πάνω σε ποιο σχέδιο;».
      Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, το τελευταίο διάστημα έχω αναπτύξει με σαφήνεια τους άξονες του Σχεδίου μας για τη μεγάλη οικονομική κρίση: 
      -Ανάπτυξη, για να στηρίξουμε την απασχόληση.
      -Δημοσιονομική προσαρμογή, για να ενδυναμώσουμε την αξιοπιστία της οικονομίας μας.
      -Στήριξη στους συμπολίτες μας που έχουν μεγαλύτερη ανάγκη.
      Αναφέρω, ακόμη μία φορά, τις βασικές δράσεις του Σχεδίου, αλλά και τον διαρκή εμπλουτισμό του. Κινηθήκαμε από τους πρώτους στην Ευρώπη με τις εγγυήσεις για τις καταθέσεις, με τα μέτρα για τους δανειολήπτες, με το πλαίσιο για τη ρευστότητα της οικονομίας. Αναπτύξαμε συγκροτημένες πολιτικές για τις μικρομεσαίες επιχειρήσεις, για τον τουρισμό, για τους αγρότες που υπέστησαν ζημιές. Όταν χρειάστηκαν βελτιώσεις, δεν διστάσαμε να προχωρήσουμε σε αυτές. Το αποδείξαμε επαναφέροντας το αφορολόγητο για τους ελεύθερους επαγγελματίες, με τη νέα ρύθμιση για το ΕΤΑΚ, με τα μέτρα περιορισμού των δημοσίων δαπανών, με τις διαρθρωτικές αλλαγές στον ευρύτερο δημόσιο τομέα, με τις δράσεις για τη θωράκιση της απασχόλησης και τη στήριξη των οικονομικά ασθενέστερων συμπολιτών μας.
      Έχουμε σχέδιο και το εφαρμόζουμε· το εμπλουτίζουμε ανάλογα με τις εξελίξεις, ανάλογα με τις ανάγκες που προκύπτουν. Και αυτό θέλω, κυρίες και κύριοι συνάδελφοι, να το υπογραμμίσω άλλη μια φορά: Τα δεδομένα σε ολόκληρο τον κόσμο αλλάζουν από μήνα σε μήνα, από μέρα σε μέρα. Διεθνείς οικονομικοί οργανισμοί αναθεωρούν συνεχώς τις εκτιμήσεις τους προς το δυσμενέστερο. Κυβερνήσεις μεγάλων χωρών (των Ηνωμένων Πολιτειών, της Μ. Βρετανίας, της Γερμανίας) αναπροσαρμόζουν διαρκώς τα σχέδιά τους· προτού ολοκληρώσουν ένα πακέτο μέτρων, αναγκάζονται να προετοιμάσουν το επόμενο. Έντεκα χώρες της Ευρωπαϊκής Ένωσης έχουν ήδη υποβάλει αναθεωρημένα Προγράμματα Ανάπτυξης και Σταθερότητας, ανάμεσά τους και η χώρα μας.
      Αντιμετωπίζουμε μια πρωτόγνωρη κατάσταση. Και σε πρωτόγνωρες καταστάσεις δεν υπάρχουν έτοιμες λύσεις, δεν υπάρχουν μαγικές λύσεις. Δεν τις βρήκαν πουθενά στον κόσμο ούτε κυβερνήσεις ούτε αντιπολιτευόμενα κόμματα ούτε ειδήμονες ούτε τεχνοκράτες. Το πιο σοβαρό: Μια τέτοιας έκτασης παγκόσμια θύελλα δεν μπορεί να αντιμετωπίζεται σαν μια υπόθεση στατική. Κανένα σχέδιο δεν μπορεί να είναι στατικό· απαιτεί βεβαίως στέρεους άξονες, αλλά και ευελιξία προσαρμογής για βελτιώσεις και διορθώσεις, εφόσον κρίνεται αναγκαίο.
      Οφείλουμε, λοιπόν, να συνειδητοποιήσουμε ότι η κρίση δημιουργεί συνεχώς νέες και διαφορετικές ανάγκες. Επηρεάζονται σχεδόν όλοι οι τομείς, όλες οι επιχειρήσεις και, κυρίως, οι μικρές και οι μεσαίες. Επηρεάζεται η απασχόληση στον ιδιωτικό τομέα. Επηρεάζονται τα οικονομικά των πολιτών, αλλά και του Κράτους. Η πίεση στη χώρα μας –το ξέρουμε όλοι αυτό- γίνεται πιο έντονη εξαιτίας του υπέρογκου δημόσιου χρέους, για τους τόκους του οποίου καταβάλλουμε σήμερα –το επαναλαμβάνω για πολλοστή φορά- όλα τα έσοδα από το φόρο εισοδήματος φυσικών προσώπων. 
      (Στο σημείο αυτό, χτυπά το κουδούνι λήξεως του χρόνου ομιλίας του Προέδρου της Κυβέρνησης κ. Κωνσταντίνου Καραμανλή.)
      Όλα αυτά, κυρίες και κύριοι συνάδελφοι, δείχνουν ξεκάθαρα ότι τα περιθώρια επιλογών είναι ασφυκτικά. Οφείλουμε να είμαστε σε διαρκή επαγρύπνηση, να έχουμε ισχυρά ανακλαστικά, να τολμούμε τις αποφάσεις που χρειάζονται. Δεν αρνούμαστε εισηγήσεις για αναγκαίες προσαρμογές, φτάνει όμως να είναι ρεαλιστικές, πολιτικά και κοινωνικά υπεύθυνες. 
      Το είπα, λοιπόν, και το επαναλαμβάνω: Οφείλουμε να συμβάλουμε όλες οι πολιτικές, όλες οι επιχειρηματικές, όλες οι κοινωνικές δυνάμεις. Πρώτ’ απ’ όλα, αναφέρομαι στο χρηματοπιστωτικό σύστημα, το οποίο οφείλει να αξιοποιήσει το πλαίσιο για τη ρευστότητα της οικονομίας, έτσι ώστε να μειωθούν τα επιτόκια και να συνεχιστεί η πιστωτική επέκταση. Ο έλεγχος σε ό,τι αφορά τις υποχρεώσεις των τραπεζών θα είναι αυστηρός. 
      Αναφέρομαι επίσης στις επιχειρήσεις, που μπορούν να αξιοποιήσουν τα προγράμματα που εφαρμόζουμε, για να διατηρήσουν τη βιωσιμότητα και το προσωπικό τους. Παραβίαση της νομιμότητας σε βάρος των εργαζομένων δεν μπορεί και δεν πρόκειται να γίνει ανεκτή. 
      Αναφέρομαι και στα συνδικάτα, που έχουν υποχρέωση να επιδείξουν αυτοσυγκράτηση, να επικεντρώσουν τις δράσεις τους στα σημερινά, τα πραγματικά προβλήματα των εργαζομένων και να αποφύγουν μορφές και τρόπους κινητοποιήσεων που αποβαίνουν σε βάρος της κοινωνίας. 
      Αναφέρομαι ακόμη στους δημοσίους υπαλλήλους, που οφείλουν να εξυπηρετούν όσο ποτέ στο παρελθόν όλους τους πολίτες χωρίς διακρίσεις, χωρίς διαχωρισμούς, χωρίς καθυστερήσεις, με πλήρη διαφάνεια. 
      Και βεβαίως, αναφέρομαι σε όλες τις πολιτικές δυνάμεις του τόπου. Οφείλουμε να ακολουθούμε πολιτικές υπευθυνότητας, να βάλουμε τέλος στις πρακτικές που αποδυναμώνουν τις αντοχές της οικονομίας μας, να μην πυροδοτούμε καταστάσεις που συνεπάγονται τεράστιο κόστος για όλους. Θυμίζω το πρόσφατο κλείσιμο των δρόμων και τη στάση των πολιτικών δυνάμεων. Θυμίζω, προπάντων, τα γεγονότα του Δεκέμβρη και τη σιωπή πολιτικών δυνάμεων απέναντι στους βανδαλισμούς, τις καταστροφές και την αναταραχή, που κακοποιούσε την εικόνα της πατρίδας μας. Θυμίζω την υποκίνηση μαξιμαλιστικών διεκδικήσεων, την ενθάρρυνση κινητοποιήσεων που δημιουργούν προβλήματα σε ολόκληρη την κοινωνία, την πλειοδοσία ανέφικτων υποσχέσεων, την ακατάσχετη παροχολογία, το μονότονο «όχι σε όλα!». 
      Δεν ζητώ, κυρίες και κύριοι συνάδελφοι,  από την Αντιπολίτευση να επικροτεί την Κυβέρνηση. Δεν ζητώ να συμφωνούμε σε όλα. Δεν νοείται, όμως, να είμαστε σε διαρκή αντιπαράθεση για μια κρίση που μαστίζει ολόκληρο τον κόσμο. Το «όχι σε όλα!» ήταν πάντα μια λάθος νοοτροπία. Σίγουρα, όμως, δεν χωρά στις σημερινές κρίσιμες περιστάσεις. Δεν ταιριάζει σε εθνικές υποθέσεις. Και σήμερα η οικονομία είναι εθνική υπόθεση.
      Θεωρώ αναγκαία την αυτοσυγκράτηση όλων των επαγγελματικών και κοινωνικών ομάδων. Θεωρώ αναγκαία τη συνεργασία, επικροτούμε μάλιστα τις σχετικές πρωτοβουλίες εργοδοτικών και συνδικαλιστικών ενώσεων για την προστασία της εργασίας. Θεωρώ αναγκαίο να βάλουμε τέλος στην προσχηματική διαφωνία, να αποφεύγουμε πολωτικές και διχαστικές αντιπαραθέσεις, που μεταφέρονται στην κοινωνία και προκαλούν όλους τους πολίτες. Θεωρώ αναγκαίο να συνεννοούμαστε τουλάχιστον στα βασικά, τουλάχιστον σε υποθέσεις εθνικής σημασίας, όπως είναι η αντιμετώπιση των επιπτώσεων της διεθνούς κρίσης. Θεωρώ ότι είναι κοινή και αυτονόητη υποχρέωση. Και για το σκοπό αυτό θα ζητήσω αμέσως μετά το έκτακτο Ευρωπαϊκό Συμβούλιο Κορυφής συναντήσεις με όλους τους πολιτικούς αρχηγούς. Θα επιδιώξω, και με αυτόν τον τρόπο, συζήτηση ουσίας για όλα τα  μεγάλα ζητήματα αυτής της κρίσιμης περιόδου. 
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρωθυπουργέ, με αυτά που λέτε και όλοι μας εν πάση περιπτώσει, κινδυνεύουμε να έχουμε την τύχη του κ. Πανούση, ο οποίος είπε κάποια πράγματα λογικά και μπήκαν μέσα αυτοί οι οποίοι ασκούν ουσιαστική εξουσία πλέον στο τόπο, διέκοψαν μια εκδήλωση του Πανεπιστημίου και τον έσπασαν στο ξύλο γιατί έλεγε τα αυτονόητα. Για να αντιληφθούμε ακριβώς σε ποιο πλαίσιο κοινωνικό ζούμε και σε ποιο πλαίσιο κοινωνικό αναφέρεστε τώρα για μια συναίνεση.
      Πιστεύω ότι εσείς δεν είστε τόσο ρομαντικός να πιστεύετε ότι η Αριστερή πλευρά της Αιθούσης θα συναινέσει σ’ αυτά τα οποία είπατε εσείς.
      Ας συνειδητοποιήσουμε την κατάσταση, κύριε Πρωθυπουργέ. Τα πράγματα είναι πολύ σοβαρά, είναι εξαιρετικά σοβαρά και είναι εξαιρετικά –συμφωνώ μαζί σας- εξειδικευμένα. Όπως εσείς όταν είχατε το πρόβλημα με το πόδι σας πήγατε στον καλύτερο ορθοπεδικό στον Βασίλειο Μπιτούνη, όπως κάποιος που έχει ένα πρόβλημα στο μάτι του πηγαίνει στον καλύτερο οφθαλμίατρο, όπως κάποιος που έχει πρόβλημα στο λαιμό του όπως εγώ πηγαίνει στον καλύτερο τον συνάδελφο κ. Μελά, κατ’ αυτή την έννοια τώρα, σ’ αυτή τη μεγάλη οικονομική κρίση που έχουμε πρέπει να πάμε στον καλύτερο.
      Εσείς τηρουμένων των συγκρίσεων είναι σαν να «είστε» ένας απλός παθολόγος. Δεν μπορείτε, κύριε Πρωθυπουργέ. Και δεν μπορείτε να μας βγάλετε από την κρίση, πρώτον γιατί οι μισοί Βουλευτές της Αιθούσης από τους τριακόσιους διαφωνούν εντελώς, δεν θέλουν. Κάποιοι θα έδειχναν καλή πίστη, κάποιοι θέλουν την εξουσία, κάποιοι θέλουν να εκβιάζουν αυτούς που υποτίθεται θα πάρουν τη σχετική πλειοψηφία. Η Κοινοβουλευτική σας Ομάδα μου θυμίζει από τη μια μονομάχους, τους μονομάχους που βγαίνουν και ξέρουν ότι ένας στους δυο θα είναι νεκρός σε λίγο. Δεν μπορούν να σας βοηθήσουν οι μισοί από αυτούς, δεν θα είναι Βουλευτές αύριο. Ποια θα είναι η δύναμη αυτή που θα μας βγάλει από την κρίση; Πιστεύετε πράγματι ότι μόνος σας μπορείτε; Εγώ μιλάω ότι έχετε τις αγαθότερες των προθέσεων και δεν θα μπορούσε να είναι διαφορετικά. Στην ουσία, πώς θα βγούμε από την κρίση; 
      Νομίζω, κύριε Πρωθυπουργέ, όταν λέμε για συναίνεση, θέλουμε συγκεκριμένα πράγματα. Η στομφώδης επιχειρηματολογία, γράφει ο κ. Πρετεντέρης στο «ΒΗΜΑ ΤΗΣ ΚΥΡΙΑΚΗΣ», δεν μπορεί να είναι ο βατήρας της συναίνεσης.
       Όπως και να το κάνουμε, χρειάζονται μέτρα. Ποια μέτρα θα πάρετε, κύριε Πρωθυπουργέ, όταν θα αρχίσει το πετροβόλημα από το ΠΑ.ΣΟ.Κ., από το ΣΥΡΙΖΑ, και το Κ.Κ.Ε.; Θα σταθούν στο ύψος των περιστάσεων που εσείς τους ζητάτε, ότι κοιτάξτε, χρειάζεται συναίνεση, μην διεκδικείτε; Κοροϊδευόμαστε; 
      Πρέπει να ληφθούν κάποια μέτρα τα οποία μέτρα δεν θα είναι ευχάριστα γιατί έχουμε ένα λαό στη λιτότητα από το 1985 που την επέβαλε ο Ανδρέας Παπανδρέου τότε με το Σημίτη. Από τότε μέχρι σήμερα έχουμε το λαό σε μια κουραστική λιτότητα. Δεν αντέχει να του πούμε  παραπάνω, ένας λαός ο οποίος δεν φταίει σε τίποτα, ο οποίος δοκιμάζεται, βάλλεται και προσβάλλεται από λάθη των κυβερνήσεων του ΠΑΣΟΚ, αλλά και της Νέας Δημοκρατίας την τελευταία πενταετία.
      Γιατί δεν δοκιμάζουμε ό,τι δοκιμάσαμε το 1989 με τον Ζολώτα; 
      Γιατί, κύριε Καραμανλή, δεν θέλετε να σας γράψει η ιστορία όπως έγραψε τον Τσαλδάρη που με διακόσιους και πλέον Βουλευτές παρέδωσε την εξουσία; 
      Αυτό το οποίο προτείνω εγώ και είναι συγκεκριμένο είναι να φωνάξουμε τον καλύτερο. Ποιος είναι ο καλύτερος σήμερα; Ποιος μπορεί να βγάλει τη χώρα από την κρίση; Πιστεύω και προτείνω –μπορεί να είναι κάποιος άλλος, μπορεί κάποιος να προτείνει κάποιον άλλο- τον Λουκά Παπαδήμα. Να τον πάρουμε από Υποδιοικητή της Ευρωπαϊκής Τράπεζας, να τον φέρουμε εδώ, να κάνουμε κυβέρνηση, να βάλετε εσείς τους Υπουργούς σας, να βάλει το ΠΑΣΟΚ τους Υπουργούς, να βάλουν και οι άλλοι από έναν και να στηρίξουμε όλοι μαζί μια προσπάθεια να βγούμε από την κρίση. Να συμφωνήσουμε ότι αυτό έχει ημερομηνία λήξεως σε ένα χρόνο, να βγάλουμε Πρόεδρο Δημοκρατίας και του χρόνου που θα έχουμε βγει, πρώτα ο Θεός, από αυτή την κρίση βοηθώντας όλοι -γιατί αν δεν βοηθήσουν όλοι, δεν βγαίνουμε από την κρίση- να πάμε σε εκλογές. Να πάμε σε εκλογές από μια μηδενική βάση, όπου θα έχουν βελτιωθεί και οι κοινωνικοί δείκτες, γιατί βεβαίως κάποιοι δεν θα αβαντάρουν από πίσω όλες αυτές τις εξτρεμιστικές εκδηλώσεις και τότε με καθαρό πρόσωπο να αντιμετωπίσετε και εσείς και το ΠΑΣΟΚ και τα άλλα κόμματα τον εκλογέα. 
      Γράφουν οι εφημερίδες και έρχονται και με βρίσκουν δημοσιογράφοι κ.λπ. και μου λένε «Γιώργο, έλα και εσύ να βοηθήσεις». 
      Δεν φτάνω εγώ, κύριε Πρωθυπουργέ. Και να ήθελα και να θέλατε, δεν φθάνω εγώ πλέον. Πρέπει να βοηθήσουν όλοι. Και δεν θα βοηθήσει κανένας εξ αυτών όσα μηνύματα και να εκπέμπετε. Γιατί έχουν βρει τη χρυσή ευκαιρία μέσα από την κρίση να σας χτυπήσουν κάτω, να πάρουν την εξουσία για να ξαναγυρίσουμε σε μία από τα ίδια. Λες κι αν έρθει αύριο το πρωί ο Παπανδρέου με αναιμική πλειοψηφία, θα βρει αυτός συναίνεση για να λύσει αυτά τα τεράστια θέματα.
      Ας καταλάβουμε όλοι, η κρίση είναι πολύ μεγάλη. Θα μας φέρει από κάτω. Θα ταλαιπωρηθεί η Ελλάδα και οι Έλληνες. Και σ’ αυτήν την κρίση δεν μπορούμε εμείς να μεμψιμοιρούμε. Δεν μπορούμε εμείς να δείχνουμε αλαζονεία. Δεν μπορεί να είμαστε κατώτεροι των περιστάσεων που επιβάλλονται.
      Κύριε Πρωθυπουργέ, σας κάνω έκκληση, σκεφτείτε το με το καλό σας μυαλό. Ακούστε αυτά που σας λέω από το καλό σας αυτί. Κανείς εδώ μέσα δεν πρέπει να θέλει το κακό του άλλου τουλάχιστον με τη δική μου αντίληψη. Όλοι θέλουμε το καλό της Ελλάδος. Και το καλό της Ελλάδος μπορεί να έλθει μόνο σ’ αυτή την κρίση εάν πιστέψουμε όλοι σε μια πανστρατιά. Διαφορετικά ματαιοπονείτε. Ό,τι και να κάνετε θα σκοντάφτει στην αδιαλλαξία της Αριστερής πτέρυγας.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η χώρα έχει Κυβέρνηση, εκλεγμένη Κυβέρνηση, υπεύθυνη πολιτική Κυβέρνηση.
      (Χειροκροτήματα από την πτέρυγα της Νέας Δημοκρατίας.)
      Διάφορες προτάσεις που διατυπώνονται τελευταία δεν συνιστούν υπεύθυνες προσεγγίσεις για την αντιμετώπιση των επιπτώσεων της διεθνούς κρίσης. Εκτοξεύονται για τη δημιουργία εντυπώσεων -αυτή είναι η αλήθεια- και αποδεικνύουν πολιτικό καιροσκοπισμό. Χώρες που αντιμετωπίζουν πολύ σοβαρότερες επιπτώσεις δεν αναζήτησαν παρόμοιες μεθοδεύσεις. Και δεν τις αναζήτησαν, διότι έχουν υπεύθυνες πολιτικές δυνάμεις, δυνάμεις που νοιάζονται πραγματικά για την αντιμετώπιση της κρίσης, και όχι δυνάμεις που νομίζουν ότι βρήκαν ευκαιρία για να πάρουν ή να μοιραστούν την εξουσία. 
      Η Κυβέρνηση, κυρίες και κύριοι συνάδελφοι, ακούει κάθε σοβαρή πρόταση, που στόχο έχει την επίλυση πραγματικών προβλημάτων. Το έχουμε αποδείξει πολλές φορές μέχρι τώρα. Δεν διεκδικούμε μονοπώλιο ιδεών. Δεν είναι αυτή η επιδίωξή μας. Δεν είναι, όμως, πρόταση για την οικονομία τα επικοινωνιακά τεχνάσματα. Δεν είναι πρόταση τα ευχολόγια, που μοιράζονται απλόχερα από ορισμένα κόμματα. Δεν είναι πρόταση η παράθεση στόχων χωρίς καμία εξειδίκευση. Δεν είναι πρόταση οι ετικέτες και τα συνθήματα. 
      Και κάτι ακόμη: Δεν είναι πρόβλημα, το είπα και πριν, η διαφορετική άποψη. Πρόβλημα είναι η προσχηματική πολιτική. Πρόβλημα είναι το γεγονός ότι μόνιμα -σε κάθε πρόταση της Κυβέρνησης- αναζητούνται και επιστρατεύονται προσχήματα άρνησης, προσχήματα αντίδρασης. Πρόβλημα είναι η ανευθυνότητα, η επιπολαιότητα και ο λαϊκισμός, είναι η άρνηση και η αντίδραση σε όλα. Όταν καταθέταμε συγκεκριμένες προτάσεις, ζητούσαν την απόσυρσή τους, για να ξεκινήσει τάχα ο διάλογος από την αρχή. Όταν προτείναμε διάλογο από την αρχή, απαιτούσαν να κατατεθούν πρώτα προτάσεις από την Κυβέρνηση. Όταν ψηφίζαμε το πλαίσιο για τη ρευστότητα της οικονομίας, απλώς δημοκοπούσαν: τη μια υποστήριζαν ότι χαρίζονται δισεκατομμύρια, και την άλλη ότι το πλαίσιο έπρεπε να είναι υποχρεωτικό! Από τη μια μιλούν για ανεργία, και από την άλλη αρνούνται τις ρυθμίσεις για ενεργητικές πολιτικές απασχόλησης. Από τη μια εναντιώνονται στις πολιτικές για τη δημοσιονομική σταθερότητα, και από την άλλη κάνουν «σημαία» τους τις εκθέσεις που υποδεικνύουν σκληρή λιτότητα. Από τη μια δηλώνουν ότι σκοπός τους δεν είναι η εξουσία, και από την άλλη ότι δεν θα συμβάλουν σε τίποτα… παρά μόνο αν πάρουν την εξουσία. Αντιδρούν δηλαδή σε κάθε διαρθρωτική αλλαγή. 
	Ερωτώ: Αντιμετωπίζονται έτσι οι συνέπειες της μεγαλύτερης οικονομικής κρίσης στον σύγχρονο κόσμο; Δεν είδαν, δεν άκουσαν, δεν έμαθαν τι γίνεται σε άλλες χώρες; Δεν αισθάνονται καμία υποχρέωση απέναντι στους πολίτες; Χρειάζεται, επιτέλους, ένας διαφορετικός κώδικας συμπεριφοράς. Ουσιαστικό περιεχόμενο στον πολιτικό διάλογο. Ειλικρίνεια, σοβαρότητα, υπευθυνότητα. Κανένας δεν δικαιούται να πυροδοτεί καταστάσεις που ζημιώνουν όλους τους πολίτες. Επικαλέσθηκα και επικαλούμαι την ιστορική εμπειρία για ένα πολύ καθαρό μήνυμα: Στις εθνικές υποθέσεις, κυρίες και κύριοι συνάδελφοι, δεν χωρούν διχαστικές πολιτικές· δεν χωρούν πολωτικές πρακτικές· δεν χωρούν ανευθυνότητες! 
      Θέλω να είμαι απόλυτα σαφής: Δεν αρνούμαστε την κριτική· είναι θεμελιώδης κανόνας της Δημοκρατίας. Δεν αρνούμαστε τη διαλεκτική αντιπαράθεση ιδεών· είναι προϋπόθεση για το καλύτερο που θέλουμε. Δεν ζητώ, δεν περιμένω να συμφωνούμε σε κάθε περίπτωση, για όλα τα ζητήματα, για κάθε πτυχή τους. Δεν μπορεί όμως –το τονίζω και πάλι- να υπάρχει άρνηση σε όλα. Δεν μπορεί ο δημόσιος διάλογος, την ώρα της κρίσης, να «ακουμπά» τα πάντα… εκτός από την κρίση. Αυτό δεν γίνεται πουθενά στον κόσμο. Δεν έχουμε το δικαίωμα να προκαλούμε τους πολίτες με ανούσιες αντιπαραθέσεις, εκτός τόπου και εκτός χρόνου. Οφείλουμε να συζητούμε σοβαρά, υπεύθυνα, εποικοδομητικά. Και αυτό, κυρίες και κύριοι συνάδελφοι, δεν θα σταματήσω να το επιδιώκω.
(Χειροκροτήματα από την πτέρυγα της Νέας Δημοκρατίας.)
	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, σαράντα οκτώ μαθήτριες και μαθητές και τρεις συνοδοί καθηγητές από το 3ο Γυμνάσιο Υμηττού.
	Η Βουλή τους καλωσορίζει. Ευχόμαστε στα παιδιά καλή πρόοδο και να είναι καλότυχα.
(Χειροκροτήματα από όλες τις πτέρυγες της Βουλής)
	Δεύτερη επίκαιρη ερώτηση που θα συζητηθεί προς τον Πρωθυπουργό στην οποία θα απαντήσει η αρμόδια Υπουργός Απασχόλησης και Κοινωνικής Προστασίας είναι η Τρίτη με αριθμό 554/20/17-2-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου σχετικά με τις επιπτώσεις της οικονομικής κρίσης στους εργαζόμενους κ.λπ..
	Η επίκαιρη ερώτηση του κ. Αλαβάνου έχει ως εξής:
	«Με πρόσχημα την οικονομική κρίση, πολλές επιχειρήσεις προωθούν εκβιαστικά μέτρα σε βάρος των εργαζομένων. Αυξάνουν τις απολύσεις, υποβαθμίζουν τις εργασιακές σχέσεις, μειώνουν μισθούς και ημερομίσθια, περικόπτουν εργασιακά και ασφαλιστικά δικαιώματα.
	Το τελευταίο διάστημα πολλαπλασιάζονται οι καταγγελίες που αφορούν σε αυθαίρετες μειώσεις μισθών με τον εκβιασμό της απόλυσης, σε μείωση των ημερών εργασίας με ταυτόχρονη μείωση των απολαβών, μετατρέποντας έτσι τις συμβάσεις εργασίας από πλήρους σε μερικής απασχόλησης.
	Αυξάνονται επίσης οι περιπτώσεις καταχρηστικής εφαρμογής νόμων προκειμένου οι επιχειρήσεις να θέτουν σε διαθεσιμότητα το προσωπικό τους ή να εφαρμόζουν την εκ περιτροπής απασχόληση ή τις αναγκαστικές άδειες με ταυτόχρονη δραστική μείωση μισθών και ημερομισθίων. Έχουν αυξηθεί κατακόρυφα οι απολύσεις εγκύων γυναικών, οι παραβιάσεις των νομίμων ωραρίων, οι απλήρωτες υπερωρίες, οι περιπτώσεις άρνησης καταβολής επιδομάτων κ.ά..
	Η κατάσταση αυτή δεν μπορεί και δεν πρέπει να συνεχιστεί. Η Κυβέρνηση οφείλει να προστατεύσει τους εργαζόμενους για να μην χαθούν θέσεις εργασίας, μισθολογικά και ασφαλιστικά δικαιώματα.
      Κατόπιν τούτων ερωτάται ο κύριος Πρωθυπουργός:
      Τι μέτρα προτίθεται να λάβει προκειμένου να σταματήσει την απαράδεκτη αυτή κατάσταση που τείνει να αποδιαρθρώσει πλήρως το πλέγμα προστασίας των εργαζομένων από την εργοδοτική αυθαιρεσία;
      Τι μέτρα προτίθεται να λάβει για να καθησυχάσει τους εργαζόμενους που δικαίως φοβούνται ότι θα χάσουν τις θέσεις εργασίας τους;».
      Στην επίκαιρη ερώτηση του κ. Αλαβάνου θα απαντήσει η Υπουργός Απασχόλησης και Κοινωνικής Προστασίας κ. Φάνη Πάλλη-Πετραλιά.
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, σε μια περίοδο όπως η σημερινή όπου σε ολόκληρο τον κόσμο η εργασία και οι εργαζόμενοι δέχονται απίστευτα σφοδρές πιέσεις και επιθέσεις, ο κοινοβουλευτικός έλεγχος σε εργασιακά θέματα, οσοδήποτε σκληρός και αν είναι, συνδράμει στην μεγάλη μάχη, κύριε Πρόεδρε της Κοινοβουλευτικής Ομάδας του ΣΥΡΙΖΑ, που δίνουμε για την υπεράσπιση της εργασίας και των εργαζομένων. 
    Με αυτή την ευκαιρία θα ήθελα από το Βήμα αυτό να χαιρετίσω την προχθεσινή συμφωνία επί της αρχής εργοδοτών και εργαζομένων κατά την συνάντησή τους. Είναι μια θετική εξέλιξη, που, εκτός των άλλων, δικαιώνει  και την πλατφόρμα συνεργασίας και συναίνεσης που εγκαινίασε και εφαρμόζει το Υπουργείο μας εδώ και καιρό προκειμένου να αντιμετωπιστεί η κρίση με τις λιγότερες δυνατόν συνέπειες για τους εργαζόμενους και για τις πιο ευαίσθητες, τις πιο ευάλωτες ομάδες του πληθυσμού. 
    Έχω πει -και το επανέλαβαν και οι εργοδοτικές και οι εργατικές οργανώσεις- ότι δεν χρειάζονται νέοι εργασιακοί νόμοι. Η τήρησή τους και ο συνεχής έλεγχος είναι ο δρόμος που θα αποτρέψει τον οποιονδήποτε να μετατρέψει την κρίση σε άλλοθι για απολύσεις και διαθεσιμότητες. 
    Στο Υπουργείο από το καλοκαίρι κάνουμε μια εξαιρετικά μεγάλη, τεκμηριωμένη, αποτελεσματική προσπάθεια για την αντιμετώπιση της κρίσης. Από την πρώτη στιγμή το Υπουργείο Απασχόλησης και Κοινωνικής Προστασίας έθεσε σε συναγερμό τις υπηρεσίες και τους εποπτευόμενους φορείς, συγκρότησε Ομάδα Διαχείρισης της Κρίσης, καθόρισε διαδικασίες συστηματικής και τακτικής παρακολούθησης των δεικτών εργασίας. Έκανε επαφές με όλους τους κοινωνικούς εταίρους, την ΓΣΕΕ, την ΓΣΒΕΕ, την ΕΣΕΕ, την ΠΟΞ, το Επιμελητήριο, το ΣΕΤΕ, επανεξετάζοντας και επαναστοχεύοντας όλα τα προγράμματα και τις δράσεις όλων των φορέων του Υπουργείου όπως είναι ο ΟΑΕΔ, ο Οργανισμός Εργατικής Κατοικίας, ο Οργανισμός Εργατικής Εστίας, η Γενική Γραμματεία των Κοινοτικών Πόρων, η Επαγγελματική Κατάρτιση ΑΕ. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
    Κύριε Πρόεδρε, θα μπορούσα να έχω λίγο χρόνο; Ήξερα ότι έχω περισσότερη ώρα. 
     ΠΡΟΕΔΡΟΣ (Δημήτριος Σιούφας): Μπορείτε να συνεχίσετε. 
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Ευχαριστώ. 
     Καταρτίσαμε λοιπόν και ήδη υλοποιούμε ένα στοχευμένο σχέδιο δράσης οκτώ κύκλων που αποβλέπει στην προστασία και τη θωράκιση των υφισταμένων θέσεων εργασίας, στη δημιουργία νέων και στην ανακούφιση των ευάλωτων ομάδων του πληθυσμού. Το σχέδιο, αυτό περιλαμβάνει στοχευμένες παρεμβάσεις τόσο θεματικά όσο και χωρικά σε τομείς που οι έρευνες του Παρατηρητηρίου της Απασχόλησης -το οποίο τον τελευταίο χρόνο το έχουμε εντονότατα ενεργοποιήσει στο πλαίσιο του Υπουργείου Απασχόλησης- έδειξαν ότι είναι πιο πιθανόν να πληγούν περισσότερο. Τομείς όπως ο τουρισμός, η οικοδομή και το λιανεμπόριο. 
     Το Σχέδιο Δράσης –θα έλεγα οι δράσεις γιατί οι περισσότερες απ’ αυτές έχουν ήδη ξεκινήσει- περιέχει καινοτομίες όπως είναι η επέκταση της μετατροπής του επιδόματος ανεργίας σε επίδομα απασχόλησης διευκολύνοντας έτσι επιχειρήσεις να διατηρήσουν το εργατικό δυναμικό τους, ξενοδοχεία να λειτουργήσουν Απρίλιο και Μάιο, φορείς να απορροφήσουν ανέργους. 
     
     
     
    Είναι μία επωφελής και για την επιχείρηση και για τον εργαζόμενο διαδικασία, που γίνεται κάτω από συγκεκριμένους και διαφανείς όρους, προϋποθέσεις και ρήτρες. 
    Σε αυτό, λοιπόν, το πλαίσιο ο ΟΑΕΔ προβλέπει, με διάφορες δράσεις και προγράμματα, την απασχόληση εξήντα χιλιάδων ανέργων κατά βάση στον ιδιωτικό τομέα, αλλά και στην Τοπική Αυτοδιοίκηση, εφόσον οι oργανισμοί, που θα προσλάβουν τους ανέργους, έχουν θέσεις, ανάγκες και τα απαραίτητα κονδύλια.
    (Στο σημείο αυτό κτυπάει ξανά το κουδούνι λήξεως του χρόνου ομιλίας της κυρίας Υπουργού)
    ΠΡΟΕΔΡΟΣ (Δημήτριος Σιούφας): Σας παρακαλώ να ολοκληρώσετε, κυρία Υπουργέ.
    ΦΑΝΗ ΠΕΤΡΑΛΙΑ-ΠΑΛΛH (Υπουργός Απασχόλησης και Κοινωνικής Προστασίας): Στο πρόγραμμα δράσης περιλαμβάνονται, επίσης, ιδιαίτερες δράσεις για ευάλωτες ομάδες, όπως είναι οι γυναίκες, τα ΑΜΕΑ, οι έφηβοι οι οποίοι έχουν εγκαταλείψει το σχολείο μέσα από το πρόγραμμα, που ήδη βρίσκεται σε λειτουργία: «Μία αρχή, μια ευκαιρία» και επιπλέον και με επιδοματικές, σε πολλές περιπτώσεις, πολιτικές, όπως είναι το δεύτερο δώρο των Χριστουγέννων.
    ΠΡΟΕΔΡΟΣ (Δημήτριος Σιούφας): Τα υπόλοιπα θα τα αναφέρετε στη δευτερολογία σας, κυρία Υπουργέ.
    ΦΑΝΗ ΠΕΤΡΑΛΙΑ-ΠΑΛΛΗ  (Υπουργός Απασχόλησης και Κοινωνικής Προστασίας): Πολύ καλά, κύριε Πρόεδρε. 
    Στη δευτερολογία μου θα αναφερθώ στους ελεγκτικούς  μηχανισμούς και στο ΣΕΠΕ.
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς, κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κυρία Υπουργέ, έχετε την εκτίμησή μου και λόγω του Υπουργείου Απασχόλησης και Κοινωνικής Προστασίας, στο οποίο προΐστασθε και γιατί είστε γυναίκα πολιτικός.
      Στη θέση σας, όμως, έπρεπε να βρίσκεται ο Πρωθυπουργός. Και μου κάνει εντύπωση ότι σε μία ερώτηση, η οποία απευθύνεται σ’ αυτόν, δεν απαντάει. Αν, όμως, δεν απαντάει, επειδή δεν ξέρει το θέμα, θα μπορούσε να ακούσει τη δική σας απάντηση και να το αξιοποιήσει για τη βελτίωση, αν θέλετε, των δυνατοτήτων του να αντιμετωπίζει τα θέματα ανεργίας.
      Ενημερώθηκα από τον Πρόεδρο της Βουλής, τον κ. Σιούφα, ότι ο Πρωθυπουργός δεν θα απαντήσει, διότι θεωρεί το θέμα της ανεργίας εξειδικευμένο. Και του δίνει αυτή τη δυνατότητα ο Κανονισμός της Βουλής. Και ρωτάω, εξειδικευμένο; Το θέμα της ανεργίας;
      Στους συνεργάτες μου, που είχαν κάνει ένα άλλο σχέδιο, είπα, βγάλτε οποιοδήποτε άρθρο, αριθμό νόμου, παραγράφους κ.λπ., ώστε να δώσουμε ένα γενικό χαρακτήρα. 
      Εξειδικευμένη η αγριότητα της εργοδοσίας; Εξειδικευμένο το θέμα ότι στη Μακεδονία απολύονται εργαζόμενοι με SMS; Εξειδικευμένο το θέμα ότι στη δυτική Μακεδονία μπαίνουν εργαζόμενες μέσα σε ψυγεία για να μην τις πιάσει ο έλεγχος, σε σχέση με τις εισφορές που έπρεπε να πληρώνει η εργοδοσία; Εξειδικευμένο το θέμα της απόλυσης εγκύων γυναικών; Εξειδικευμένη η ασυδοσία σήμερα της εργοδοσίας; Εξειδικευμένες οι προτάσεις που ακούμε από επίσημους θεσμούς, όπως το ΕΒΕΑ, να πάμε στην τριήμερη εβδομάδα εργασίας; Εξειδικευμένη η υπόθεση της Κωνσταντίνας Κούνεβα;
      Λυπάμαι! Λυπάμαι για τη στάση του Πρωθυπουργού. Κάνει μεγάλο λάθος αν πιστεύει ότι η ώρα του κοινοβουλευτικού ελέγχου είναι απλώς για έναν ενδοοικογενειακό διάλογο μέσα στη Δεξιά, όπως παρατηρήσαμε πριν από λίγο. Και είναι λάθος, για να χρησιμοποιήσω μία σχολική έκφραση, μια που έχουμε σχολείο απέναντί μας, να κάνει ο Πρωθυπουργός σήμερα, που ένα από τα μεγαλύτερα θέματα σε όλες τις χώρες είναι η ανεργία, «σκασιαρχείο» από την Αίθουσα αυτή! Είναι λάθος.
      Όπως είναι λάθος η όλη αντιμετώπιση των μεγάλων ζητημάτων σήμερα, που συνδέονται με το θέμα της απασχόλησης. 
      Θέλω να τονίσω εδώ ότι μας έχει κάνει έκπληξη ο τρόπος που αντιμετωπίζονται οι υπαγορεύσεις από την Ευρωπαϊκή Ένωση σε σχέση με το δημόσιο έλλειμμα και από το γεγονός ότι αντί να έχουμε Πρωθυπουργό Έλληνα έχουμε Πρωθυπουργό τον κ. Αλμούνια. 
      Τι έκανε ο κ. Αλμούνια όταν οργίαζαν οι τράπεζες; Τι έκανε ο κ. Αλμούνια όταν διαμόρφωσαν οι τράπεζες -κατακρημνίζοντας το χρηματοπιστωτικό σύστημα στην Ευρώπη- χρέη εκατοντάδων δισεκατομμυρίων ευρώ, τα οποία καλύπτουν οι χώρες μέλη και ενδιαφέρεται για το 3% της Ελλάδα και για το 3% της Ιρλανδίας ή της Γαλλίας ή της Ιταλίας; Γιατί ακολουθείτε αυτή τη στάση; Εδώ και η Γαλλίδα Υπουργός Οικονομικών έκανε χθες ανοιχτή κριτική, γιατί ακολουθούμε αυτή τη δουλική στάση απέναντι στον Μπαρόζο και τον Αλμούνια, οι οποίοι θα έπρεπε να κρύβονται σήμερα. 
      
     
     
     
     
    
    Σήμερα για ποιο λόγο δεν έχει η Ελλάδα μια κυβέρνηση, η οποία θα στηρίξει όχι μόνο την αξιοπρέπεια της χώρας μας, αλλά και τα συμφέροντα των εργαζομένων; Διότι το νέο στοιχείο από την ώρα που σας υπέβαλα την ερώτησή μου αυτή, είναι το γεγονός ότι προσαρμόζει η Κυβέρνηση στις απαγορεύσεις Αλμούνια το δημοσιονομικό μας πρόγραμμα και τον προϋπολογισμό που σημαίνει δεκάδες, εκατοντάδες, χιλιάδες απολύσεις ουσιαστικά συμβασιούχων και άλλων και περιορισμούς εργασιακών δικαιωμάτων στο χώρο του δημοσίου.
     Για να καταλήξω, κύριε Πρόεδρε, θα ήθελα τις εξής απαντήσεις από σας: 
    Πρώτον, ποιος είναι ο υπολογισμός από τη μεριά σας για την προσαρμογή του προγράμματος δημοσιονομικής σταθερότητας στις απαράδεκτες αξιώσεις της Ευρωπαϊκής Ένωσης, σε σχέση με τη μείωση των θέσεων εργασίας στο δημόσιο ή  και ευρύτερα και τη μείωση των εργασιακών δικαιωμάτων;
    Δεύτερον, αν έχει υπάρξει μια χαρτογράφηση και μια εκτίμηση για τις συνέπειες σε σχέση με την ανεργία από τη διεθνή κρίση;
    Τρίτον, κατά πόσον έχετε θέσει σε κίνηση τα Σώματα Επιθεωρητών Εργασίας και τα άλλα, γιατί βλέπουμε μια αγριότητα σήμερα. Βλέπουμε μία ζούγκλα στο θέμα των εργασιακών συνθηκών. Και αυτά τα νέα παιδιά επάνω καταλαβαίνουν, γιατί έχουν αδέλφια και έχουν γονείς και βλέπουν τις συνθήκες που υπάρχουν.
    Τέταρτον, είχατε πει για σαράντα-εξήντα χιλιάδες νέες θέσεις εργασίας που θα γίνουν στους δήμους. Έτσι δεν είχατε πει; Ότι ήταν ένα πρόγραμμα της Κυβέρνησης. Πώς θα  υπάρξει αυτό μέσα στο πλαίσιο αυτής της ακραίας δημοσιονομικής σταθερότητας; 
    Ευχαριστώ πολύ.
    ΠΡΟΕΔΡΟΣ (Δημήτριος Σιούφας): Θα μου επιτρέψετε, κύριε Πρόεδρε της Κοινοβουλευτικής Ομάδας του Συνασπισμού Ριζοσπαστικής Αριστεράς, μια και αναφερθήκατε στην ενημέρωσή μου, να κάνω τρεις επισημάνσεις.
    Πρώτον, δεν χρησιμοποίησα τη φράση «εξειδικευμένο θέμα». Σας μίλησα ότι είναι αποκλειστικής αρμοδιότητας, κατά τον Κανονισμό της Βουλής, της Υπουργού Απασχόλησης. 
    Δεύτερον, έχει το δικαίωμα ο Πρωθυπουργός να κάνει αυτή τη χρήση. Και γνωρίζετε πολύ καλά ότι τα τελευταία δύο χρόνια ο Πρωθυπουργός είναι εδώ και απαντά σε όλους τους πολιτικούς Αρχηγούς. Αυτό, βεβαίως, είναι ένα θέμα στο οποίο εμένα δεν μου επιτρέπεται να αναφερθώ, αλλά, κύριε Πρόεδρε, του ΣΥΡΙΖΑ, με όλον το σεβασμό στη θεσμική σας ιδιότητα, οι Πρωθυπουργοί και ιδιαίτερα ο σημερινός Πρωθυπουργός που ήταν εδώ, δεν κάνουν σκασιαρχείο.
     Εκλαμβάνω, ως Πρόεδρος του Σώματος, ως ένα ευφυολόγημα την άποψη αυτή, λόγω της παρουσίας των μαθητών εδώ, αλλά για το επίπεδο όλων μας και το δικό σας -και γνωρίζω σε ποιον πολιτικό απευθύνομαι- ο ίδιος σ’ αυτή την περίπτωση, αδικήσατε κατάφωρα τον Πρωθυπουργό.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, παρακαλώ, το λόγο.
      ΠΡΟΕΔΡΟΣ (Δημήτριος Σιούφας): Βεβαίως, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Μία κουβέντα, κύριε Πρόεδρε.
      Όσον αφορά «το σκασιαρχείο», το είπα για να χρησιμοποιήσω μια σχολική έκφραση και νομίζω ότι όλοι θέλουμε να μη χρησιμοποιούμε μια ξύλινη γλώσσα εδώ μέσα. 
      Το δεύτερο, όμως, κύριε Πρόεδρε, το οποίο είναι ουσιαστικό θέμα είναι το εξής: Η ερώτησή μου επιγράφεται «Οι επιπτώσεις της οικονομικής κρίσης στους εργαζομένους» και το περιεχόμενό της, αν θέλετε, είναι μία μικρή ανάπτυξη αυτού του θέματος. Ε, δεν μπορώ να δεχθώ, κύριε Πρόεδρε, ότι είναι αποκλειστικής ευθύνης της Υπουργού αυτό το θέμα. Φυσικά, έχει τη συγκεκριμένη ευθύνη μέσα στην Κυβέρνηση, αλλά σήμερα είναι ένα από τα πολύ μεγάλα ζητήματα για όλη την Κυβέρνηση. Δεν μπορεί αν είχαμε –ας χτυπήσει κανείς ξύλο- πόλεμο και είχαμε θέσει μια ερώτηση  στον Πρωθυπουργό, να πει ότι είναι αποκλειστικό θέμα του Υπουργού Εθνικής Άμυνας ή του Υπουργού Εξωτερικών. Και τώρα έχουμε πόλεμο, σε σχέση με τις συνέπειες της κρίσης εθνικά και διεθνώς στην απασχόληση και στα εργασιακά δικαιώματα. Με αυτή την έννοια, κύριε Πρόεδρε, δεν το δέχομαι και νομίζω ότι όσοι μας ακούνε, θα διαμορφώσουν την άποψή τους σ’ αυτό το ζήτημα. 
      ΠΡΟΕΔΡΟΣ (Δημήτριος Σιούφας): Κύριε Πρόεδρε, υπάρχει διαφορετική εκτίμηση γύρω απ’ αυτό το θέμα, μεταξύ υμών και του Πρωθυπουργού. Να χτυπήσω ξύλο για το θέμα του πολέμου, αλλά σε μια τέτοια περίπτωση –που δεν την εύχομαι ποτέ να γίνει- δεν θα ήμασταν εδώ για να συζητούμε με ερωτήσεις, αλλά θα έπρεπε να βρισκόμαστε όλοι στην πρώτη γραμμή, για να προστατεύσουμε τη χώρα.
      Το λόγο έχει η κυρία Υπουργός.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε Πρόεδρε του ΣΥΡΙΖΑ,  όπως είπε και ο Πρόεδρος της Βουλής, ο Πρωθυπουργός ήταν εδώ πριν από λίγο. Γενικότερα πιστεύω ότι το συζητούμενο θέμα, είναι πραγματικά ένα θέμα στο οποίο, μπορεί να απαντήσει ο αρμόδιος Υπουργός. 
      Περαιτέρω, θέλω να σας πω και κάτι άλλο. Κύριε Πρόεδρε, ο Πρωθυπουργός έχει απαντήσει σε δικές σας ερωτήσεις πάνω ακριβώς σε αυτά τα θέματα, της ανεργίας, της απασχόλησης, στα θέματα που αφορούν τους ανέργους, τους νέους ανέργους, πρόσφατα. Επιπλέον, ο Πρωθυπουργός έχει τοποθετηθεί στο Σχέδιο Δράσεως για την απασχόληση και στην προ ημερησίας διάταξης συζήτηση. 
      Όσον αφορά τώρα στους ελέγχους και στο ΣΕΠΕ, στο οποίο αναφερθήκατε, ήδη ένα νέο νομοσχέδιο για το ΣΕΠΕ είναι έτοιμο και θα κατατεθεί εντός των προσεχών ημερών. Έχουμε εντείνει τους ελέγχους. Μόλις πριν δύο ημέρες είχα καλέσει στην Αθήνα όλους τους διευθυντές και του τμηματάρχες του ΣΕΠΕ, ακριβώς για να δώσουμε επιπλέον σαφείς κατευθύνσεις που είναι η εντατικοποίηση των ελέγχων, η τήρηση της εργατικής νομοθεσίας, αυστηρή σε όσους κινούνται με αντικοινωνική, παραβατική λογική, στο πλευρό εκείνων των επιχειρήσεων που τηρούν το νόμο και διασφαλίζουν θέσεις εργασίας. 
      Αυτό το μήνυμα που στέλνουμε ως Υπουργείο Απασχόλησης και που αποτυπώνεται στην πρακτική των ελέγχων του Σώματος Επιθεώρησης Εργασίας, και των μεικτών κλιμακίων του ΙΚΑ, που πηγαίνουν μαζί πλέον, μετά την ψήφιση της ασφαλιστικής μεταρρύθμισης, έχουν ενεργοποιηθεί. Το μήνυμα είναι ένα και ξεκάθαρο: Το ΣΕΠΕ είναι ο θεματοφύλακας, ο συνήγορος, αν θέλετε, των εργαζομένων, ο θεματοφύλακας των εργασιακών δικαιωμάτων. Αυστηροί στην παραβατικότητα, στο πλευρό των εργαζομένων. 
      Επειδή αναφερθήκατε στη Νάουσα, στο θέμα του εργατικού κέντρου, ξέρετε πάρα πολύ καλά ότι ο πρόεδρος του Τοπικού Εργατικού Κέντρου –τον άκουσα με τα αυτιά μου- βγήκε και κατήγγειλε αυτό το τραγικό γεγονός για τις εργαζόμενες στο ψυγείο. Αλλά –και αυτό είναι πραγματικά πέρα από κάθε λογική- ο συγκεκριμένος πρόεδρος ήταν παρών, μαζί με το κλιμάκιο του ΣΕΠΕ, κατά τη διάρκεια του ελέγχου και το κατήγγειλε μετά, αφού έφυγε από εκεί. 
      Αμέσως τηλεφώνησα και έκανα και γραπτή αναφορά στον Εισαγγελέα του Αρείου Πάγου, τον κ. Σανιδά, ο οποίος αμέσως ενεργοποίησε την τοπική δικαιοσύνη και κάλεσε και τον πρόεδρο του Εργατικού Κέντρου, όπως επίσης έχω διατάξει και ΕΔΕ. Αντιλαμβάνεστε, λοιπόν, ότι όλα αυτά τα θέματα και τα παρακολουθούμε και βεβαίως είμαστε εξαιρετικά αυστηροί σε οποιαδήποτε τέτοια παραβατικότητα. 
      Επειδή ρωτήσατε τι θα γίνει με τις εξήντα χιλιάδες θέσεις, θέλω εδώ και πάλι να ξεκαθαρίσω –το έχω πει πάρα πολλές φορές- ότι το «εξήντα χιλιάδες» δεν αφορά στους ΟΤΑ και στο δημόσιο. Αφορά –το είπα και πριν από λίγο- κυρίως στον ιδιωτικό τομέα. Υπάρχει συμφωνία και με την  ΚΕΔΚΕ για αρκετές θέσεις, όπως είπα και πριν, εφόσον υπάρχει η ανάγκη και η οικονομική δυνατότητα της κάλυψης. Δεν μιλούμε για μόνιμες  προσλήψεις και το ξέρετε πολύ καλά. Μιλάμε για τη μετατροπή του επιδόματος ανεργίας σε επίδομα απασχόλησης. Το συνολικό πρόγραμμα που αφορά σε αυτή τη δράση αναφέρεται στις εξήντα χιλιάδες. 
      Επίσης θα ήθελα να είμαι ξεκάθαρη στο γεγονός ότι μιλάμε σε εθνικό επίπεδο. 
      Οι μηχανισμοί ελέγχου του Υπουργείου έκαναν τους περασμένους μήνες εξήντα πέντε χιλιάδες ελέγχους.
      ΠΡΟΕΔΡΟΣ (Δημήτριος Σιούφας): Και μ’ αυτό να ολοκληρώσετε, κυρία Υπουργέ.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Και όπως γνωρίζετε πολύ καλά, για να γίνουν οι έλεγχοι χρειάζεται να υπάρχει επώνυμη καταγγελία. Όμως και με την οποιαδήποτε ανώνυμη καταγγελία επιλαμβανόμαστε. Από το καλοκαίρι επιλαμβανόμαστε όλων αυτών των καταγγελιών και κάνουμε έρευνες. 
      Ολοκληρώνω, τονίζοντας, ότι έχουμε εντείνει τους ελέγχους. Έχουμε την Ομάδα της Διαχείρισης της Κρίσης. Συζητούμε με τις εργοδοτικές οργανώσεις. Έχουμε συζητήσει με τον Πρόεδρο της ΓΣΕΕ. Στο Παρατηρητήριο της Απασχόλησης προβλέπουμε να συγκεντρώνονται όλα πλέον τα στοιχεία, δηλαδή όχι μόνο εκείνα τα στοιχεία τα οποία εμείς ως Υπουργείο συλλέγουμε, αλλά και όλα τα στοιχεία των εργατικών κέντρων, ώστε καθημερινά, κάθε ώρα να παρακολουθούμε και τη διατήρηση των θέσεων εργασίας, αλλά και οπωσδήποτε και την ανεργία. 
       ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και δύο συνοδοί καθηγητές από το 2ο  Γυμνάσιο Πεύκης.
      Σας καλωσορίζουμε στη Βουλή, σας ευχόμαστε καλή πρόοδο και να είστε καλότυχα.
      (Χειροκροτήματα απ’όλες τις πτέρυγες της Βουλής)
      (Στο σημείο αυτό την Προεδρική Έδρα  καταλαμβάνει ο  Ζ’ Αντιπρόεδρος της Βουλής κ.  ΒΑΪΤΣΗΣ ΑΠΟΣΤΟΛΑΤΟΣ)
      ΠΡΟΕΔΡΕΥΩΝ (Βαΐτσης Αποστολάτος): Θα συζητηθεί η τρίτη με αριθμό 559/17-2-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Υγείας και Κοινωνικής Αλληλεγγύης, σχετικά με την απόλυση εργαζόμενης συνδικαλίστριας στην καθαριότητα του Ιπποκράτειου Νοσοκομείου Θεσσαλονίκης κ.λπ..
      Η επίκαιρη ερώτηση της κ. Καλαντίδου έχει ως εξής:
      «Στον κλάδο εργαζομένων στην καθαριότητα εργολάβων στους δημόσιους οργανισμούς και ιδιωτικούς χώρους είναι γνωστό ότι επικρατεί εργασιακός «μεσαίωνας»: εργάζονται οκτώ έως δέκα ώρες και πληρώνονται τις μισές (350 – 600 ευρώ το μήνα) ή δεν πληρώνουν τα συμφωνηθέντα με περικοπές στα ένσημα, χωρίς τριετίες, επιδόματα γάμου, ανθυγιεινής εργασίας κ.ά..
      Με απειλές, απολύσεις συνδικαλιστριών, αντιμετωπίζεται ο αγώνας και η προσπάθεια των εργαζομένων να ιδρύσουν σωματεία και να διεκδικήσουν τα δικαιώματά τους.
      Απολύθηκε, λοιπόν, η εργαζόμενη Αναστασία Παρασκευοπούλου στο Ιπποκράτειο Νοσοκομείο Θεσσαλονίκης, γιατί πρωτοστάτησε στην ίδρυση σωματείου στη Θεσσαλονίκη από την εργολαβική εταιρεία «ISS FACILITY SERVICES A.E.».
      Αποτέλεσμα του κλίματος αυτού ήταν η και η δολοφονική επίθεση στην Κ. Κούνεβα, πρόεδρο του υπό ίδρυση σωματείου Αθήνας.
      Είναι επίσης γνωστό ότι οι εργολάβοι απασχολούν λιγότερους εργαζόμενους από όσους προβλέπουν οι εργολαβικές συμβάσεις με τους δημόσιους οργανισμούς, με αποτέλεσμα να εισπράττουν περισσότερα χρήματα από αυτά που δικαιούνται.
      Για την κατάσταση που επικρατεί στον κλάδο καθαριότητας, υπεύθυνες είναι διαχρονικά οι κυβερνήσεις Νέας Δημοκρατίας και ΠΑΣΟΚ γιατί με την πολιτική τους και την αντίστοιχη νομοθεσία δημιουργήθηκαν τα «δουλεμπορικά» γραφεία ενοικίασης εργαζομένων και παραχώρησαν την καθαριότητα υπουργείων, δημόσιων υπηρεσιών, ΔΕΚΟ κ.ά. σε εργολάβους – επιχειρηματίες, οι οποίοι εκμεταλλεύονται και τρομοκρατούν τις εργαζόμενες, κατάσταση που γνωρίζουν και οι έλεγχοι της Επιθεώρησης Εργασίας Θεσσαλονίκης και της Εισαγγελίας Θεσσαλονίκης.
      Ερωτώνται οι κ. κ. Υπουργοί:
      1. Αν θα παρέμβει η Κυβέρνηση ώστε να ανακληθεί άμεσα η απόλυση της εργαζόμενης συνδικαλίστριας στο Ιπποκράτειο Νοσοκομείο Θεσσαλονίκης και να πληρωθούν τα δεδουλευμένα τους οι εργαζόμενες.
      2. Αν θα σταματήσει το απαράδεκτο καθεστώς της παραχώρησης του τομέα της καθαριότητας σε εργολάβους.» 
      Στην επίκαιρη ερώτηση θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου. 
      Κυρία Υφυπουργέ, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε  Πρόεδρε.
      Κυρία συνάδελφε, όπως ξέρετε, το ΣΕΠΕ αντιδρά πάντα άμεσα σε τέτοιου είδους καταγγελίες και περιπτώσεις και το ίδιο έγινε και σ’ αυτήν τη συγκεκριμένη περίπτωση. Το αρμόδιο τμήμα της Κοινωνικής Επιθεώρησης Ανατολικού Τομέα Θεσσαλονίκης, με αφορμή τα αναφερόμενα στην ερώτησή σας, ενημέρωσε ότι σε ό,τι αφορά την απόλυση της Αναστασίας Παρασκευοπούλου επιλήφθηκε του θέματος στις 23/12/2008. Κλείνει με την εργατική διαφορά με αριθμό 507/08, στην οποία έγιναν οι σχετικές συστάσεις και υποδείξεις. Ακολούθως, εστάλη στην Εισαγγελία Πλημμελειοδικών Θεσσαλονίκης μηνυτήρια αναφορά με θέμα την καταγγελία σύμβασης της εργαζόμενης, ιδρυτικού μέλους της πρώτης υπό σύσταση συνδικαλιστικής οργάνωσης της επιχείρησης «FACILITY SERVICES AE» Ακόμα, υποβλήθηκε από το ΣΕΠΕ μήνυση κατά των υπευθύνων της προαναφερόμενης επιχείρησης για μη καταβολή δεδουλευμένων 2007 και 2008, δώρο Χριστουγέννων και Πάσχα, επιδόματος αδείας 2008 για δεκαεννιά εργαζόμενους που απασχολούνται στο χώρο του Ιπποκράτειου Νοσοκομείου Θεσσαλονίκης.
      Συμπληρωματικά σας γνωρίζω ότι η Κοινωνική Επιθεώρηση Ανατολικού Τομέα Θεσσαλονίκης κατά τον έλεγχο που πραγματοποιήθηκε στις 26/1/2009 στο χώρο του Ιπποκρατείου, όπου οι απασχολούμενοι καθαριστές και καθαρίστριες ασχολούνται για λογαριασμό της εν λόγω εταιρείας, ζήτησε από την εταιρεία να προσκομίσει για έλεγχο στα γραφεία της τις αποδείξεις πληρωμής των εργαζόμενων, τα αντίγραφα καταθετηρίων τραπέζης και τις ατομικές συμβάσεις τους. Η επιχείρηση δεν προσκόμισε τα ζητούμενα στοιχεία. Κατόπιν τούτου, το Τμήμα Κοινωνικής Επιθεώρησης έστειλε έγγραφο στις 11/2/2009, στο οποίο ζητά γραπτές εξηγήσεις για το θέμα από την επιχείρηση εντός πέντε εργάσιμων ημερών από την παραλαβή του. Σε περίπτωση που δεν προσκομιστούν τα έγγραφα αυτά, το ΣΕΠΕ θα ενεργήσει μέσα στα πλαίσια αρμοδιότητάς του και θα επιβάλει σχετικές κυρώσεις. 
      Περισσότερα στη δευτερολογία μου.
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε.
      Το λόγο έχει η συνάδελφος από το Κομμουνιστικό Κόμμα Ελλάδας κ. Καλαντίδου.
      ΣΟΦΙΑ ΚΑΛΑΝΤΙΔΟΥ: Κυρία Υπουργέ, επειδή σε αυτά που είπατε ως προς το ΣΕΠΕ την ίδια ενημέρωση έχω και εγώ, αλλά θα βάλω όμως και μια άλλη διάσταση, αν θέλετε. Θα τονίσω μια άλλη διάσταση που περνάει μέσα από την ερώτησή μου, γιατί όλοι συμφωνούμε ή μάλλον είναι γνωστός σε όλους ο εργασιακός Μεσαίωνας που επικρατεί στις εργολαβίες. Οι εργολάβοι εκμεταλλεύονται και τρομοκρατούν. Αυτό το αποδεικνύει και η μη ύπαρξη σωματείων ή, μάλλον, όταν προσπαθούν να δημιουργήσουν οι εργαζόμενοι σωματεία, αποκεφαλίζονται, απολύονται, διώκονται, δέχονται διάφορες επιθέσεις. 
      Ταυτόχρονα, όμως, οι εργολάβοι κλέβουν το δημόσιο και τα ασφαλιστικά ταμεία και στην περίοδο της κρίσης που μιλάμε και επειδή αυτή η κρίση πάει να περάσει στους εργαζόμενους, δηλαδή να ξαναπληρώσουν οι εργαζόμενοι, πρέπει ιδιαίτερα το δημόσιο και εμείς εδώ να δούμε πώς κλέβουν οι εργολάβοι το δημόσιο και τα ασφαλιστικά ταμεία. 
      Πρώτον, άλλος ο αριθμός των εργαζομένων που προβλέπεται στις εργολαβικές συμβάσεις που γίνονται μεταξύ των εταιρειών και των δημοσίων οργανισμών και άλλος ο αριθμός των εργαζομένων, πολύ μικρότερος, αυτών που πραγματικά δουλεύουν. Άρα οι εργολάβοι πληρώνονται κανονικά από τους δημοσίους οργανισμούς, πληρώνουν πολύ λιγότερα στους εργαζόμενους που έχουν. Αυτό συμβαίνει, έχει και φοροδιαφυγή, αλλά ταυτόχρονα παίρνουν και πολλά χρήματα, ενώ δεν αποδίδουν αυτά που λένε με βάση τις συμβάσεις που φτιάχνουν με τους δημοσίους οργανισμούς. 
      Το δεύτερο: Άλλα τα ποσά μισθοδοσίας στα επίσημα χαρτιά, άλλα τα ποσά μισθοδοσίας που δίνουν στις εργαζόμενες. Αυτό είναι γνωστό στους πάντες. Να σας φέρω ένα άλλο παράδειγμα: Το ίδιο συμβαίνει και στο Νοσοκομείο του Κιλκίς και έχει καταγγελθεί από τις εργαζόμενες. Δεν μπορούν να το καταγγείλουν μπροστά στον εργολάβο. Το ΣΕΠΕ το ξέρει. 
      Τρίτον, άλλες οι επίσημες ώρες δουλειάς, δηλαδή οι ώρες που γράφονται στο πρόγραμμα εργασίας, και άλλες οι ώρες που δουλεύουν οι εργαζόμενες. Και αυτό γιατί; Για να μην ξεπεράσουν εκείνο το όριο, ώστε ο εργολάβος να πρέπει να κολλήσει ένσημο βαρύ και ανθυγιεινό.
      Κοιτάξτε τώρα, το ΣΕΠΕ τα γνωρίζει. Οι διοικήσεις των δημόσιων οργανισμών επίσης γνωρίζουν τι γίνεται. Γιατί δεν κηρύττουν έκπτωτους τους εργολάβους, αυτό δεν το ξέρω, θα μου το απαντήσετε εσείς. Οι εργολάβοι είναι σίγουρο ότι δεν θα αναλάμβαναν αυτές τις δουλειές, αν δεν ήξεραν ότι θα κλέψουν και θα βγάλουν τέτοια τεράστια κέρδη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίας Βουλευτού)
      Εμείς από την πλευρά μας τι ζητάμε; Ζητάμε κατ΄αρχάς να παρέμβει η Κυβέρνηση, ώστε η εργαζόμενη Παρασκευοπούλου να γυρίσει στη δουλειά της. Πρωτοστάτησε μαζί με άλλες συναδέλφισσές της….
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε με αυτό, κυρία Καλαντίδου. 
      ΣΟΦΙΑ ΚΑΛΑΝΤΙΔΟΥ: Το δεύτερο: Να γίνονται πραγματικά προσλήψεις που να καλύπτουν τις ανάγκες και έχουν τέτοιες ανάγκες οι δημόσιοι οργανισμοί. Πρέπει όμως να σταματήσει το απαράδεκτο καθεστώς της παραχώρησης υπηρεσιών, είτε είναι στην καθαριότητα είτε στη φύλαξη είτε στη σίτιση. Θα φτάσει και στη νοσηλεία μέσα στα νοσοκομεία. 
      Το πρόβλημα είναι τεράστιο και οφείλουμε, οφείλετε σαν Κυβέρνηση όχι μόνο να χρεώσετε το ΠΑΣΟΚ, που έχει μερίδιο της ευθύνης, αλλά να βρείτε λύση και να οδηγήσετε σε κάποια δικαιοσύνη.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Η κυρία Υπουργός έχει το λόγο για δύο λεπτά για δευτερολογία.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κυρία συνάδελφε, ξέρετε ότι το θέμα των συνεργείων καθαρισμού έχει απασχολήσει και κατά το παρελθόν, αλλά και τώρα ιδιαίτερα έντονα και την Κυβέρνηση, αλλά και ολόκληρη τη χώρα και όλα τα πολιτικά κόμματα. 
      Η αλήθεια είναι ότι μια στις δύο επιχειρήσεις που ασχολούνται με τον καθαρισμό –δηλαδή αυτά τα συνεργεία καθαρισμού- έχει ελεγχθεί από το ΣΕΠΕ το 2008. Η αλήθεια επίσης είναι ότι επί των ημερών μας έχει δοθεί εντολή σε όλους τους δημόσιους οργανισμούς -τα νοσοκομεία για παράδειγμα- που απασχολούν συνεργεία καθαρισμού, εφόσον γίνει έλεγχος και διαπιστωθεί παράβαση στα εργασιακά δικαιώματα των εργαζομένων που απασχολούνται σ’ αυτή την επιχείρηση, να καταπέφτει η συμφωνία και να κηρύσσεται έκπτωτος ο ανάδοχος.
      Αναφερθήκατε σε ορισμένα πράγματα, για παράδειγμα στο ότι άλλα γράφουν ότι πληρώνονται και άλλα πραγματικά πληρώνονται. Αυτό είναι ένα πάρα πολύ δύσκολο θέμα, το έχουμε συζητήσει νομίζω και κατ’ ιδίαν. Είναι κάτι που απασχολεί τους πάντες. 
      Είναι πολύ δύσκολο να γίνει εκείνη την ώρα έλεγχος -εκτός αν γίνει ο έλεγχος την ώρα της πληρωμής- για το τι πραγματικά πληρώνονται οι εργαζόμενες. Όμως, πιστεύω ότι είναι ανάγκη και ήδη έχουμε στείλει νέα εγκύκλιο για να μπορέσουμε να κάνουμε ακόμα πιο συντονισμένους ελέγχους. Έχουμε ζητήσει απ’ όλους τους δημόσιους οργανισμούς και τους φορείς να μας πουν με ποιες εταιρείες έχουν υπογράψει σύμβαση. Αυτό είναι το ένα.
      Το δεύτερο είναι ότι είμαστε αποφασισμένοι να συνεχίσουμε με την ίδια ένταση τους ελέγχους, να εφαρμοστεί η προηγούμενη εγκύκλιος. Η ΓΣΕΕ μας έχει καταθέσει μια σειρά προτάσεων, σε μια πολύ πρόσφατη συνάντηση που είχαμε με τους κοινωνικούς εταίρους υπό την Υπουργό κ. Πετραλιά και μελετούμε, διερευνούμε ακόμα πιο συστηματικούς τρόπους για να καταπολεμήσουμε τα προβλήματα που καταγγέλλονται. 
      Έχουμε όμως μια συστηματική συνεργασία με τα συνεργεία καθαρισμού. Πραγματικά στο Υπουργείο μας και με την κ. Κούνεβα, λίγες μέρες πριν της συμβεί αυτό το τραγικό συμβάν, υπήρχε τριμερής συμφιλιωτική διαδικασία υπό το Γενικό Γραμματέα κ. Κοντό. Γίνονται και κοινοί έλεγχοι με τα Σωματεία και νομίζω ότι με όλες μας τις δυνάμεις προσπαθούμε να αντιμετωπίσουμε ενδεχόμενα προβλήματα.
      Δεν θέλω να πω ότι όλες οι εταιρείες είναι κακές. Το να δαιμονοποιούμε όλους συνολικά τους εργοδότες είναι επίσης λάθος, αλλά σίγουρα επειδή απασχολούν πάρα πολύ κόσμο, οφείλουμε και πρέπει να εντείνουμε –και αυτό κάνουμε- τους ελέγχους και να βρούμε και άλλους τρόπους για να διαφυλάξουμε τις εργασιακές σχέσεις.
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την Υφυπουργό κυρία Καλαντζάκου. 
      Η πρώτη με αριθμό 552/17-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Νικητιάδη προς τον Υπουργό Μεταφορών και Επικοινωνιών, σχετικά με τη μείωση του κόστους των υπηρεσιών εξυπηρέτησης εδάφους στο αεροδρόμιο της Κω, δεν θα συζητηθεί λόγω κωλύματος του Υπουργού και διαγράφεται.
      Εισερχόμαστε στις επίκαιρες ερωτήσεις δεύτερου κύκλου:
      Θα συζητηθεί η πρώτη με αριθμό 550/17-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Κατρίνη προς τον Υπουργό Αγροτικής Ανάπτυξης και Τροφίμων, σχετικά με τη συνέχιση της δωρεάν χορήγησης ζωοτροφών στους πυρόπληκτους κτηνοτρόφους του Νομού Ηλείας κ.λπ. 
	Αναλυτικότερα, το κείμενο της επίκαιρης ερώτησης του κυρίου συναδέλφου έχει ως εξής:
      «Είναι γνωστές οι εξαγγελίες-δεσμεύσεις της Κυβέρνησης για χορήγηση δωρεάν ζωοτροφών στους πυρόπληκτους κτηνοτρόφους ως ένα μέτρο ενίσχυσης του εισοδήματός τους για τις καταστροφές που επέφεραν οι περυσινές πυρκαγιές στο νομό μας. 
	Τον τελευταίο καιρό όμως το μέτρο αυτό έχει ατονήσει και στις τελευταίες εξαγγελίες του Υπουργείου καμμία εξειδίκευση δεν υπάρχει για τους κτηνοτρόφους του νομού μας, καθώς η Κυβέρνηση δεν διαθέτει επιπλέον κονδύλια. Αυτό έχει ως αποτέλεσμα και οι παραγωγοί να αντιμετωπίζουν πρόβλημα επιβίωσης, αλλά και να συντελείται ένα τεράστιο οικολογικό έγκλημα, καθώς τα κοπάδια αναγκάζονται να βόσκουν σε εκτάσεις με χαμηλή βλάστηση ή σε δασικές εκτάσεις, επιβαρύνοντας το ήδη κατεστραμμένο φυσικό περιβάλλον και μην επιτρέποντας να αναπτυχθεί και να μεγαλώσει νέα βλάστηση. 
      Ερωτάται ο κύριος Υπουργός:
      Θα χορηγηθούν άμεσα ζωοτροφές στους πυρόπληκτους κτηνοτρόφους του νομού μας, οι οποίες θα καλυφθούν από τον κρατικό προϋπολογισμό ή από το ταμείο του κ. Μολυβιάτη;»
      Στην επίκαιρη ερώτηση του κ. Κατρίνη θα απαντήσει ο Υφυπουργός Αγροτικής Ανάπτυξης και Τροφίμων κ. Παπαδόπουλος. 
      Ορίστε, κύριε Υφυπουργέ, έχετε το λόγο. 
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων):  Ευχαριστώ, κύριε Πρόεδρε. 
      Κύριε συνάδελφε, κατ’ αρχάς ευχαριστώ για την ερώτησή σας. Και το λέω αυτό γιατί είναι χρήσιμο να ξεκαθαρίσουμε κάποια πράγματα, τα οποία πιθανόν δεν έχουν ξεκαθαριστεί μέχρι σήμερα. 
      Κατ’ αρχάς δεν μείναμε σε εξαγγελίες και δεσμεύσεις. Όλα αυτά τα οποία είπαμε υλοποιήθηκαν και υλοποιήθηκαν χωρίς καμμία καθυστέρηση, με συναίσθηση της ευθύνης μας απέναντι στις δεσμεύσεις που είχαμε δώσει σε όλους εκείνους που επλήγησαν. Έτσι λοιπόν προχωρήσαμε -απ’ ό,τι φαντάζομαι θα το ξέρετε- σε άμεση καταβολή αποζημιώσεων από τον ΕΛΓΑ στους πληγέντες αγρότες, προκειμένου να καλύψουν τις εξαιρετικά επείγουσες και άμεσες ανάγκες τους. Γι’ αυτό και καταβλήθηκε ποσό αξίας 60.000.000 ευρώ μόνο με μία απλή αίτηση που έκανε ο κάθε πυρόπληκτος γεωργοκτηνοτρόφος στον ΕΛΓΑ. 
      Σε ό,τι αφορά τις ζωοτροφές, αναλυτικά θα σας πω τα ποσά που έχουμε δώσει στις νομαρχίες για την αγορά και διανομή ζωοτροφών. Παράλληλα έχουν αποσταλεί απευθείας από διάφορους δωρητές και ποσότητες, οι οποίες έχουν δοθεί. Από τις πιστώσεις του τακτικού προϋπολογισμού του Υπουργείου Αγροτικής Ανάπτυξης και Τροφίμων έχουν μεταφερθεί πιστώσεις ύψους 5.000.000 ευρώ για την αγορά ζωοτροφών για το εναπομείναν ζωικό κεφάλαιο των πυρόπληκτων περιοχών της χώρας. 
      Για το Νομό Ηλείας το Δεκέμβριο του 2007 δόθηκαν 700.000.000, το Φεβρουάριο του 2008 700.000.000 και τον Ιούλιο του 2008 366.000.000.
      Αιτωλοακαρνανία: Το Δεκέμβριο του 2007 δόθηκαν 50.000.000, το Φεβρουάριο 50.000.000 και τον Ιούλιο μηδέν (0), γιατί δεν χρειαζόταν. Κι έχω αναλυτικά όλες τις νομαρχίες. Σας αναφέρω ενδεικτικά αυτήν η οποία σας αφορά. 
      ΜΙΧΑΛΗΣ ΚΑΤΡΙΝΗΣ: Μα, κύριε Υπουργέ…
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Μόλις τελειώσω θα έχετε χρόνο για να απαντήσετε. Μην αγχώνεστε. 
      ΜΙΧΑΛΗΣ ΚΑΤΡΙΝΗΣ: Είπατε επτακόσια εκατομμύρια ή επτακόσιες χιλιάδες;
      ΠΡΟΕΔΡΕΥΩΝ (Βαϊτσης Αποστολάτος): Κύριε συνάδελφε, μη διακόπτετε! Συνεχίστε, κύριε Υπουργέ. 
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Επτακόσιες χιλιάδες, συγγνώμη. Έχετε δίκιο. 
      Από τις πιστώσεις του Ταμείου Αρωγής Πυροπλήκτων μεταφέρθηκαν πιστώσεις ύψους 4.000.000 ευρώ για την ενίσχυση των πυρόπληκτων περιοχών της χώρας, από τον ΕΛΟΓ 700.000 ευρώ, από την Αγροτική Τράπεζα χίλιοι τόνοι ζωοτροφών, από το Σύνδεσμο Βιομηχανιών Παραγωγής Ζωοτροφών πεντακόσιοι τόνοι ζωοτροφών, καθώς και από άλλους δωρητές εντός και εκτός Ελλάδος, που είναι περισσότεροι από χίλιοι τόνοι ζωοτροφών. 
      Όπως προκύπτει από τα παραπάνω στοιχεία λοιπόν, έχουν σταλεί όλες οι απαραίτητες ποσότητες ζωοτροφών καθώς και οι απαραίτητες οικονομικές ενισχύσεις για την κάλυψη των αναγκών των κτηνοτρόφων οι οποίοι επλήγησαν. Με σημαντικές δράσεις οι οποίες έγιναν, όπως η δωρεάν έκδοση οικοδομικής άδειας σταβλικών εγκαταστάσεων, καθώς και οι πολύτιμες συμβουλές που δόθηκαν άμεσα στους πληγέντες κτηνοτρόφους, προσπαθήσαμε να δώσουμε άμεσα λύση στα προβλήματα τα οποία υπάρχουν, προβλήματα τα οποία παρουσιάστηκαν από την αρχή. Έτσι, λοιπόν, προσπαθήσαμε να στηρίξουμε και ηθικά και οικονομικά τους συμπατριώτες μας.
      Θα ξέρετε ότι δημιουργήθηκε μια επιτροπή από το Γεωπονικό Πανεπιστήμιο Αθηνών υπό τον πρύτανη κ. Ζέρβα, η οποία ασχολήθηκε έντονα για να δώσει λύσεις στο πρόβλημα αυτό. Πρέπει να σας πω ότι μέχρι σήμερα, ενώ ζητήθηκε από τη Νομαρχία Ηλείας, μιας και αναφέρομαι στην Νομαρχία Ηλείας, –αυτό ισχύει και για άλλες νομαρχίες- δεν δόθηκαν λεπτομερή στοιχεία για το πού δόθηκαν τα χρήματα αυτά κι οι ζωοτροφές. Δηλαδή δεν υπάρχει ένα μητρώο που να μας λένε ότι «δώσαμε στον κύριο τάδε, στους κτηνοτρόφους». 
      Και αυτό, αν θέλετε, είναι ένα σημαντικό θέμα, το οποίο η επιτροπή κουβεντιάζει, ερευνά, να δει πού δόθηκαν τελικά αυτά τα χρήματα. Δόθηκαν εκεί που έπρεπε όλα αυτά τα χρήματα;
      Όμως, μια και κουβεντιάζουμε για οικονομικές ενισχύσεις των αγροτών και των κτηνοτρόφων, πρέπει να σας κάνω ακόμα μια ερώτηση: Πριν από ένα μήνα κουβεντιάζαμε σε αυτή την Αίθουσα μια τροπολογία για τον ΕΛΓΑ. Μιλούσαμε για έξτρα ενισχύσεις και αποζημιώσεις αγροτών και κτηνοτρόφων σε εξαιρετικές περιπτώσεις ανάγκης και για ασθένειες οι οποίες δεν προβλέπονται στον κανονισμό του ΕΛΓΑ.
      Πείτε μου γιατί το κόμμα σας δεν ψήφισε την τροπολογία αυτή. Διότι βλέπω ότι από τη μία ενδιαφέρεστε για την ενίσχυση των αγροτών και των κτηνοτρόφων και από την άλλη, όταν φέρνουμε στη Βουλή κάποια μέτρα, δεν τα στηρίζετε.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ο κ. Κατρίνης έχει το λόγο για δύο λεπτά, παρακαλώ.
      ΜΙΧΑΛΗΣ ΚΑΤΡΙΝΗΣ: Ευχαριστώ, κύριε Πρόεδρε.
      Είναι σαφές ότι ο Υφυπουργός, επειδή είναι νέος, πρωτοτυπεί, απαντώντας σε μία επίκαιρη ερώτηση κατ΄αρχάς, υποβάλλοντας ερώτηση άσχετη με το περιεχόμενο της επίκαιρης και βεβαίως, ακόμα και στο περιεχόμενη της επίκαιρης δεν απάντησε σε αυτά που ρώτησα.
      Πέρα από την εικονική πραγματικότητα, κύριε Υπουργέ, που ο προκάτοχός σας και ο σημερινός Υπουργός ζει και τη γραφειοκρατική πραγματικότητα που εσείς, δυστυχώς, παρουσιάσατε σήμερα, υπάρχει και η σκληρή πραγματικότητα που βιώνουν οι κτηνοτρόφοι στο Νομό Ηλείας και στις άλλες πυρόπληκτες περιοχές. Και ποια είναι αυτή; Διότι είναι προφανές ότι δεν τη γνωρίζετε. Είναι δεκατέσσερις χιλιάδες ζώα τα οποία έχουν καεί, είναι χίλιες σταυλικές εγκαταστάσεις οι οποίες έχουν καταστραφεί και εκατόν είκοσι τρεις χιλιάδες στρέμματα βοσκήσιμων εκτάσεων, το 82% των υπαρχουσών πριν τις πυρκαγιές που έχουν καταστραφεί. Και, βέβαια, τα γενικά προβλήματα των κτηνοτρόφων, που ενώ τα γνωρίζετε, παρ’ όλα αυτά και στις πρόσφατες εξαγγελίες, ψεύτικες υποσχέσεις σας, δεν τους περιλάβατε μέσα.
      Επιδεινωμένη, λοιπόν, ήδη η κατάσταση με τα γενικά προβλήματα. Υπάρχουν και ειδικοί λόγοι.
      Είπατε εσείς πολύ σωστά -και συμφωνώ- ότι υπάρχει η μελέτη του Γεωπονικού Πανεπιστημίου-Επιτροπή Στήριξης του Υπουργείου -η οποία, παρεμπιπτόντως, κύριε Πρόεδρε, πληρώθηκε από το Ίδρυμα Λάτση και όχι από το κράτος- η οποία λέει και κρίνει αναγκαία τη χορήγηση ζωοτροφών σε ορίζοντα τετραετίας, με συνολικό κόστος 45.000.000 ευρώ, εκ των οποίων 35.000.000 ευρώ πρέπει να πάνε στο Νομό Ηλείας.
      Μέχρι σήμερα ποια είναι η πραγματικότητα; Έχουν δοθεί από τον ΕΛΟΓ, από το Υπουργείο Αγροτικής Ανάπτυξης και από το ταμείο του κ. Μολυβιάτη 3,5 εκατομμύρια ευρώ για το Νομό Ηλείας.
      Η χορήγηση ζωοτροφών, κύριε Υπουργέ, εάν δεν το ξέρετε, σταμάτησε το Φλεβάρη του 2008. Θα μου επιτρέψετε να διορθώσω αυτό που διαβάσατε. Ο κ. Μολυβιάτης δεν έχει δώσει 4.000.000, αλλά 4.500.000. Ας φροντίσουν οι συνεργάτες σας να σας ενημερώνουν από το site του ΕΤΑΕΑ πιο έγκαιρα.
      Αυτή είναι η σκληρή πραγματικότητα, λοιπόν, ότι έχει σταματήσει η χορήγηση ζωοτροφών από το Φλεβάρη του 2008. Σήμερα που μιλάμε, η Νομαρχία Ηλείας χρωστάει 300.000 ευρώ απ’ αυτά τα οποία έχει πάρει σαν υποσχέσεις από το Υπουργείο ότι θα δώσει στις ενώσεις Πύργου και Αμαλιάδας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Τα δασαρχεία αυξάνουν κάθε μέρα τον αριθμό των μηνύσεων στους κτηνοτρόφους, οι οποίοι αναγκάζονται, επειδή δεν έχουν ζωοτροφές -και είναι αυξημένο το κόστος ζωοτροφών, κύριε Υπουργέ- να στέλνουν τα κοπάδια τους σε δασικές εκτάσεις. Και βεβαίως, το Δεκέμβριο αναγκάστηκε η Νομαρχιακή Αυτοδιοίκηση στους νέους πυρόπληκτους των Δήμων Τραγανού και Λεχαινών, να προχωρήσει με δικούς τους πόρους -τουλάχιστον 40.000 ευρώ- να τους δώσει ζωοτροφές.
      Εσείς θέλετε να ρίξετε αλλού το βάρος της απάντησης, γιατί δεν έχετε κάτι να απαντήσετε επί της ουσίας και αφήνετε σκιές σε σχέση με τη διάθεση των χρημάτων.
      Επαναλαμβάνω, κύριε Υπουργέ, για να το καταλάβετε, η μελέτη λέει 35.000.000 στην Ηλεία για τέσσερα χρόνια, 9.000.000 το χρόνο και σε ενάμιση χρόνο έχετε δώσει συνολικά 3,5 εκατομμύρια. Και η Νομαρχιακή Αυτοδιοίκηση, επειδή αυτό που ο κύριος Υπουργός λέει δεν ευσταθεί, έχει στείλει επανειλημμένως συγκεκριμένους καταλόγους σε σχέση με τους καταλόγους…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, με αυτό κ. Κατρίνη τώρα.
      ΜΙΧΑΛΗΣ ΚΑΤΡΙΝΗΣ: …το πού έχουν διατεθεί τα χρήματα με συγκεκριμένα εντάλματα πληρωμής και τιμολόγια.
      Έχετε τρεις επιστολές...
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε με αυτό, κύριε Κατρίνη.
      ΜΙΧΑΗΛ ΚΑΤΡΙΝΗΣ: Ολοκληρώνω με αυτό, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Θα κλείσουμε τα μικρόφωνα.
      ΜΙΧΑΛΗΣ ΚΑΤΡΙΝΗΣ: ...του Αντινομάρχη κ. Μιχαλόπουλου, ο οποίος σας ζητάει να υλοποιήσετε τις δεσμεύσεις σας και έχετε -και τελειώνω- και μία πρόταση που λέει ότι εφόσον δεν εμπιστεύεστε τη Νομαρχιακή Αυτοδιοίκηση, χρησιμοποιήστε άλλο φορέα, τα Τοπικά Κέντρα Αγροτικής Ανάπτυξης, τις Ενώσεις Αγροτικών Συνεταιρισμών. Πιστώστε απευθείας τους λογαριασμούς των κτηνοτρόφων...
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Κατρίνη.
      ΜΙΧΑΗΛ ΚΑΤΡΙΝΗΣ: Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ο κύριος Υπουργός έχει το λόγο για δευτερολογία.
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Κατ΄αρχάς, μη χρησιμοποιείτε φράσεις που δεν χρησιμοποίησα. Δεν είπα πουθενά ότι δεν εμπιστευόμαστε τις Νομαρχιακές Αυτοδιοικήσεις.
      Δεύτερον, είπα ότι δεν έχει δώσει αναλυτική κατάσταση η Νομαρχιακή Αυτοδιοίκηση και αυτή που έχετε δεν είναι αναλυτική κατάσταση.
      Τρίτον, δεν μου απαντήσατε σε αυτό που σας ρώτησα για τον ΕΛΓΑ, γιατί εδώ πραγματικά φαίνεται ότι...
      ΜΙΧΑΗΛ ΚΑΤΡΙΝΗΣ: Εγώ ρωτάω εσείς απαντάτε.
      ΠΡΟΕΔΡΕΥΩΝ (Βαΐτσης Αποστολάτος): Κύριε Υπουργέ, σας παρακαλώ επί του θέματος, διότι διάλογος δεν γίνεται με τον ερωτώντα.
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων):  Εδώ φαίνεται το διπλό πρόσωπο το οποίο έχετε.
      Και τρίτον, αφήστε αυτή την «καραμέλα» με τους νέους. Ούτε πίστωση χρόνου ζητήσαμε σε τίποτα, ούτε παίζει ρόλο αν είμαστε νέοι ή όχι. Αυτό βέβαια ισχύει για σας, όπως φαντάζομαι. 
      Σας διαβεβαιώνω λοιπόν ότι το ενδιαφέρον της πολιτείας για την ανασυγκρότηση των πληγεισών περιοχών από τις πυρκαγιές είναι σημαντικό, είναι συνεχές και είναι ειλικρινές. Ποτέ δεν προσπαθήσαμε να παίξουμε με κανέναν στις περιοχές αυτές, κάτι το οποίο κάνετε εσείς όμως και είναι λυπηρό. Στο «βωμό» των κομματικών εντυπώσεων, προσπαθείτε με κάθε τρόπο να παίξετε με τους ανθρώπους. Εμείς δεν το κάνουμε αυτό. Ήμασταν συνεπείς σ’ αυτά τα οποία είπαμε και η σχέση που έχει διαμορφωθεί με τους πολίτες είναι μία σχέση ειλικρινής και μας ενδιαφέρει η αγροτική ανάπτυξη και το περιβάλλον.
      Οι βασικές προτεραιότητες της ελληνικής γεωργίας και κτηνοτροφίας εκφράζονται μέσα και από το Πρόγραμμα «Αλέξανδρος Μπαλτατζής» το 2007-2013. Στο πρόγραμμα αυτό, όπως είναι γνωστό, περιλαμβάνονται σημαντικές δράσεις που αφορούν τη γεωργία, την κτηνοτροφία και την περιβαντολογική προστασία. 
      Έτσι λοιπόν, μέσα από το πρόγραμμα αυτό προβλέπεται διάθεση 300.000.000 ευρώ για την ανασυγκρότηση των πυρόπληκτων περιοχών, που παραμένει μία από τις βασικές προτεραιότητες του κυβερνητικού έργου.
      Όπως είπα και στην αρχή, είναι χρήσιμη η ερώτηση. Και είναι χρήσιμη, με τη λογική ότι πρέπει να επισπεύσουμε και να επιταχύνουμε τις λειτουργίες της επιτροπής του Γεωπονικού Πανεπιστημίου, για να μπορέσει πραγματικά να διαπιστώσει το τι ακριβώς συμβαίνει. Διότι χωρίς να αφήσουμε ούτε σκιές, ούτε αιχμές, τα πράγματα δεν είναι τόσο ρομαντικά, όπως τα λέτε. Είναι τελείως διαφορετικά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ελπίζω ότι σύντομα θα έχουμε τα αποτελέσματα της επιτροπής του Γεωπονικού Πανεπιστημίου Αθηνών και έτσι θα μπορούμε να κουβεντιάσουμε διαφορετικά. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, εξήντα ένας  μαθητές και μαθήτριες και τέσσερις συνοδοί καθηγητές από το Γυμνάσιο Διαπολιτισμικής Εκπαίδευσης Ευόσμου Θεσσαλονίκης.
      Είναι αξιοσημείωτο ότι το Γυμνάσιο αυτό συμμετέχει στο πρόγραμμα φιλοξενίας του Ιδρύματος της Βουλής, που για το σχολικό έτος αυτό, 2008-2009, απευθύνεται στα Γυμνάσια Διαπολιτισμικής Εκπαίδευσης εκτός Αττικής, στα μειονοτικά Γυμνάσια και στα σχολεία Δεύτερης Ευκαιρίας της Θράκης.
      Καλώς ήλθατε και να περάσετε όσο πιο καλά γίνεται εδώ. 
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, θα κλείσουμε το δεύτερο κύκλο των επικαίρων ερωτήσεων, -δεδομένου ότι δεν θα συζητηθεί η δεύτερη με αριθμό 555/17.2.2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Πολιτισμού, σχετικά με την επίλυση του προβλήματος των συμβασιούχων του Υπουργείου, λόγω κωλύματος του κυρίου Υπουργού και διαγράφεται- με την τρίτη και με αριθμό 566/17.2.2009 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς την Υπουργό Απασχόλησης και Κοινωνικής Προστασίας, σχετικά με την απόφαση της διοίκησης του ΟΑΕΔ για το κλείσιμο γραφείων εργασίας ειδικών κοινωνικών ομάδων κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Έντονες διαμαρτυρίες των ατόμων με αναπηρία και των φορέων τους έχει προκαλέσει η απαράδεκτη απόφαση της Διοίκησης του ΟΑΕΔ να μετακινήσει το έμπειρο προσωπικό των Γραφείων Εργασίας Ειδικών Κοινωνικών Ομάδων, στα Κέντρα Προώθησης Απασχόλησης, ακολουθώντας το πνεύμα, «όλες οι υπηρεσίες σε μία!».
      Δυστυχώς, η Διοίκηση του ΟΑΕΔ προχωρεί στην απόφαση αυτή χωρίς να λάβει υπ’ όψιν της ότι τα γραφεία αυτά προσέφεραν ανεκτίμητες υπηρεσίες κατά την πολυετή λειτουργία τους με το έμπειρο και εξειδικευμένο προσωπικό τους στα άτομα με αναπηρία.
      Σύσσωμο το αναπηρικό κίνημα της χώρας ανησυχεί και διαμαρτύρεται, ζητώντας την άμεση ανάκληση της απόφασης αυτής.
      Με βάση τα παραπάνω ερωτάσθε, κυρία Υπουργέ:
      1. Θα ενεργήσετε άμεσα προς τη Διοίκηση του ΟΑΕΔ, ώστε να ανακληθεί η απαράδεκτη αυτή απόφασή της;
      2. Θα φροντίσετε να ανταποκριθείτε στην άμεση ανάγκη σύστασης νέων Γραφείων Ειδικών Κοινωνικών Ομάδων σε όλες τις περιφέρειες της χώρας και τη συνέχιση της υποστήριξης των ατόμων με αναπηρία με προσωπικό εξειδικευμένων γνώσεων και ανάλογης εμπειρίας;».
      Το λόγο έχει η κυρία Υπουργός για τρία λεπτά.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, θα ήθελα να σας ενημερώσω για τα εξής: Κατ’ αρχάς, δεν καταργούνται αυτά τα Γραφεία των Ειδικών Κοινωνικών Ομάδων. Όχι μόνο δεν καταργούνται, αλλά τη Δευτέρα πραγματοποιήθηκε σύσκεψη με το Γενικό Γραμματέα του Υπουργείου, το Διοικητή του ΟΑΕΔ και το Προεδρείο της ΕΣΑΜΕΑ, για να συζητήσουν τους τρόπους αναβάθμισης, θα έλεγα κυρίως συνολικά των υπηρεσιών που αφορούν τα άτομα με αναπηρίες.
      Και να σας πω χαρακτηριστικά για την ενημέρωσή σας ότι διατηρούνται τα έξι, ήδη υπάρχοντα γραφεία. Αναβαθμίζονται μάλιστα και σε περιφερειακά τμήματα, ώστε να εξυπηρετήσουν τα ΑΜΕΑ. Έχουν, δηλαδή, ένα συντονιστικό ρόλο. Σε κάθε ΚΠΑ θα υπάρχει ένας εργασιακός σύμβουλος –αυτός είναι ο στόχος- ο οποίος θα είναι εξειδικευμένος στα θέματα των ατόμων με αναπηρίες. 
      Ειδικά στο γραφείο της Αθήνας, το οποίο βρίσκεται στον τρίτο όροφο, η συνεννόηση που έγινε είναι να διαμορφωθεί κατάλληλα ο χώρος στο ισόγειο ώστε να είναι εύκολα προσβάσιμος και να κατέβουν οι υπηρεσίες κάτω στο ισόγειο, για την καλύτερη εξυπηρέτηση.
      Συνεπώς, δεν νομίζω ότι υφίσταται λόγος ανησυχίας. Αντιθέτως, η συνεργασία μας με την ΕΣΑΜΕΑ είναι πολύ εποικοδομητική. Ξέρετε ότι δουλεύουμε για να αναβαθμίσουμε τις υπηρεσίες και ότι επεξεργαζόμαστε σε πολύ στενή συνεργασία με την ΕΣΑΜΕΑ και έναν ειδικό νόμο για τα άτομα με αναπηρίες, ώστε να έχουν πολύ πιο εύκολη και γρήγορη πρόσβαση στην αγορά εργασίας. 
      Έχουμε ανοίξει μία σειρά από θέματα και πιστεύουμε, πως στο τέλος αυτή η συνεργασία θα αποδώσει πολύ σημαντικούς καρπούς.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε την κυρία Υπουργό.
      Η κ. Αράπογλου, Βουλευτής Β΄ Πειραιά του ΛΑΟΣ έχει το λόγο για δύο λεπτά.
      ΔΗΜΗΤΡΑ ΑΡΑΠΟΓΛΟΥ: Κατ’ αρχάς, σχετικά μ’ αυτό το θέμα θα ήθελα να είναι εδώ η ίδια η Υπουργός Απασχόλησης και να μιλήσουμε. Φαίνεται –κάνοντας αντίστοιχα και εγώ ένα λογοπαίγνιο - ότι «η νύφη το έσκασε».
      Τέλος πάντων, επειδή σέβομαι και την παρουσία σας, κυρία Υφυπουργέ, θα υπενθυμίσω ότι η κυρία Υφυπουργός είχε τονίσει κατά την παρουσία της στο Εκλογοαπολογιστικό Συνέδριο της ΕΣΑΜΕΑ την ανάγκη για τη λήψη πρόσθετων μέτρων για την υποστήριξη των ατόμων με αναπηρία. 
      Θα ήθελα, λοιπόν, να είναι η ίδια, ώστε να επιβεβαιώσει τη δέσμευσή της αυτή, γιατί αλλιώς είναι όταν λέμε κάτι και αλλιώς όταν περνάμε σε συγκεκριμένα μέτρα.
      Σχετικά μ’ αυτά που αναφέρατε εσείς, κυρία Υφυπουργέ, δεσμευτήκατε ότι δεν θα κλείσουν τα έξι κέντρα για τα οποία μιλάμε, αλλά από την προσωπική μου εμπειρία και έχοντας και η ίδια περάσει ως άνεργη απ' αυτά τα συγκεκριμένα κέντρα, θα ήθελα να αναβαθμιστούν, να προσφέρουν καλύτερες υπηρεσίες, ώστε να βοηθήσουν τα άτομα με αναπηρία στις ιδιαίτερες ανάγκες που έχουν ως προς την πρόσβασή τους στην αγορά εργασίας. Θα πρέπει να υπάρχει εξειδικευμένο προσωπικό και να προσφέρει τις αντίστοιχα σωστές υπηρεσίες στα άτομα με αναπηρία.
      Φυσικά, είναι πολύ σημαντικό να μην κλείσουν τα συγκεκριμένα κέντρα και να υπάρχει συνεργασία με τα Κέντρα Προώθησης Απασχόλησης, ώστε να βοηθήσουν ακόμα περισσότερο τα άτομα με αναπηρία, γιατί εδώ βλέπουμε ότι υπάρχει μεγάλο ποσοστό ανεργίας. Ξέρετε ότι στο χώρο των ατόμων με αναπηρίες υπάρχει μεγάλο ποσοστό ανεργίας και χρειάζεται μεγαλύτερη στήριξη. Γι’ αυτό και προτείνουμε την ίδρυση τέτοιων κέντρων και σε άλλες περιφέρειες, σ’ όλη τη χώρα.
      Εύχομαι αυτά τα κέντρα, οι φορείς, το κίνημα, η ΕΣΑΜΕΑ, όλοι μαζί να συνεργαστείτε για την καλύτερη αντιμετώπιση των προβλημάτων στο χώρο της αναπηρίας και την αναβάθμιση των υπηρεσιών προς τα άτομα με αναπηρία.
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος):  Σας ευχαριστούμε πολύ.
      Η κυρία Υπουργός έχει το λόγο για δευτερολογία.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, νομίζω ότι είμαι πολύ σαφής. Να πω κατ’ αρχάς ότι στο Υπουργείο Απασχόλησης έχουμε μία ενιαία φωνή και αυτά που σας λέω είναι πράγματα που θα σας έλεγε και η ίδια η Υπουργός, αν ήταν εδώ.
      Επίσης, θα ήθελα να σας πω ότι και η πορεία της κυρίας Υπουργού και η σχέση της με τα άτομα με αναπηρία όλα αυτά τα χρόνια και τα μέτρα που είχε πάρει και από προηγούμενες θέσεις που κατείχε σε προηγούμενες κυβερνήσεις, δείχνουν όχι απλώς ότι έχει ευαισθησία, αλλά και ότι κατανοεί το πρόβλημα. 
      Συνεπώς, έχει δώσει η ίδια την κατεύθυνση στο Υπουργείο Απασχόλησης, ώστε να επεξεργαστούμε πρακτικούς τρόπους για τη βελτίωση της πρόσβασης των ατόμων με αναπηρία στο χώρο εργασίας -αυτά που σας ανέφερα και πριν- αλλά και για να αναβαθμιστούν και αυτές οι υπηρεσίες.
      Γι’ αυτό και σας είπα πως νομίζω ότι αυτή η πρόσφατη σύσκεψη -μ’ αυτά που αποφασίστηκαν- θα συμβάλει καθοριστικά προς την κατεύθυνση που εσείς ήδη υποδείξατε.
      Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ, κυρία Υπουργέ.   
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 47/6.2.2009 επερώτηση των Βουλευτών του ΠΑΣΟΚ κ.κ. Παρασκευής (Εύης) Χριστοφιλοπούλου, Χρήστου Χάιδου, Μιχάηλ Τιμοσίδη, Ιωάννη Αμοιρίδη, Αντωνίας (Τόνιας) Αντωνίου, Μιλτιάδη Βέρρα, Λεωνίδα Γρηγοράκου, Ηλία Καρανίκα, Μιχαήλ Κατρίνη, Βασιλείου Κεγκέρογλου, Δημητρίου Κουσελά, Ηλία Λαμπίρη, Τσετίν Μαντατζή, Παναγιώτη Μπεγλίτη, Έκτορα Νασιώκα, Μαρίας-Ελίζας (Μαριλίζας) Ξενογιαννακοπούλου, Γεωργίου Παπακωνσταντίνου, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Σοφίας Σακοράφα, Φίλιππου Σαχινίδη, Νικόλαου Σηφουνάκη, Εμμανουήλ Σκουλάκη, Ιωάννη Σκουλά, Εμμανουήλ Στρατάκη, Θεοχάρη Τσιόκα, Ελπίδας Τσουρή, Γεωργίου Φλωρίδη, Χρήστου Παπουτσή προς την Υπουργό Απασχόλησης και Κοινωνικής Προστασίας, σχετικά με το Σώμα Επιθεώρησης Εργασίας και τις εργασιακές σχέσεις. 
     Στο σημείο αυτό, θα ήθελα να σας ενημερώσω ότι βάσει αποφάσεως του Προέδρου της Βουλής, στη συζήτηση της επερώτησης αρμοδιότητας του Υπουργείου αυτού ορίζεται ως Κοινοβουλευτικός Εκπρόσωπος της Κοινοβουλευτικής Ομάδας της Νέας Δημοκρατίας ο κ. Ιωάννης Γιαννέλλης από το Νομό Λέσβου. 
     Αντίστοιχα, από το ΣΥΡΙΖΑ ορίζεται ως Κοινοβουλευτικός Εκπρόσωπος ο κ. Αθανάσιος Λεβέντης. 
     Παρακαλώ το λόγο να λάβει η πρώτη επερωτώσα κ. Παρασκευή Χριστοφιλοπούλου. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. 
     Κυρίες και κύριοι συνάδελφοι, οι κυβερνήσεις δεν είναι για να λένε ωραία λόγια, για να ανοίγουν θέματα, για να λένε ότι συσκέπτονται και για να εξαγγέλλουν πράγματα που την άλλη μέρα τα παίρνουν πίσω. 
     Οι κυβερνήσεις, ιδιαίτερα σε περιόδους κρίσης, είναι για να παίρνουν ευθύνες, για να βάζουν συστηματικά σε διάλογο συγκεκριμένα μέτρα και να ακούν τις παραγωγικές τάξεις, τους εργαζόμενους, τον κόσμο, τον απλό λαό και να σχεδιάζουν. Η χώρα είναι αθωράκιστη. Είναι αθωράκιστη στην οικονομία, αθωράκιστη στον κόσμο της εργασίας. Λυπούμεθα ως Αντιπολίτευση γι’ αυτό. 
     Η Κυβέρνηση παλινωδεί. Και δεν παλινωδεί μόνο φέρνοντας και παίρνοντας πίσω και φέρνοντας ξανά την κατάργηση του αφορολογήτου στους ελεύθερους επαγγελματίες και αυτοαπασχολούμενους. Δεν παλινωδεί μόνο αναιρώντας η ίδια μετά από λίγες εβδομάδες τον προϋπολογισμό που ψήφισε με πολλές κορώνες και στήριξη του ίδιου του Πρωθυπουργού με ένα άλλο επικαιροποιημένο Πρόγραμμα Σταθερότητας και Ανάπτυξης, αλλά παλινωδεί αναιρώντας τώρα και αυτό το πρόγραμμα!
     Σήμερα όμως εδώ στη Βουλή, κύριοι συνάδελφοι και κύριε Πρόεδρε, είδαμε την Υπουργό Απασχόλησης να κάνει δύο πράγματα. Να παραποιεί την αλήθεια και να αυτοαναιρείται πανηγυρικά. Εξηγούμαι. 
     Η κυρία Υπουργός Απασχόλησης, απαντώντας στον Αρχηγό της Κοινοβουλευτικής Ομάδας του ΣΥΡΙΖΑ στη θέση του Πρωθυπουργού, είπε δύο συγκεκριμένα πράγματα. 
     Είπε, λοιπόν, ότι η Κυβέρνηση καινοτομεί μετατρέποντας το επίδομα ανεργίας σε επίδομα εργασίας. Ψέμα. Η μετατροπή του επιδόματος ανεργίας σε επίδομα εργασίας θεσμοθετήθηκε με το ν. 3227/2004 του ΠΑΣΟΚ τον οποίο, κύριε συνάδελφε της Νέας Δημοκρατίας –που είστε ο μόνος εδώ που εκπροσωπείτε το κυβερνών κόμμα- αυτό το νόμο τότε το κόμμα σας τον καταψήφισε μετά πολλών πανηγυρισμών. Σήμερα, λοιπόν, αυτό το νόμο που τότε το Κόμμα σας καταψήφισε, η Κυβέρνηση τον εμφανίζει ως καινοτόμο της μέτρο. Ψέμα. 
     Έρχομαι τώρα στην αυτοαναίρεση της κυρίας Υπουργού. 
     Ζήσαμε όλοι οι συνάδελφοι εδώ από όλα τα κόμματα μια μεγάλη μάχη που δόθηκε για την περίφημη «τροπολογία της νύχτας», για εξήντα χιλιάδες θέσεις στο δημόσιο. Ποια ήταν η καινοτομία της Κυβέρνησης; Και δεν ξέρω αν θα φέρει τροπολογία η Κυβέρνηση να την αλλάξει πάλι. Θα μας πει η κυρία Υφυπουργός που είναι εδώ και την τιμά που είναι παρούσα, ενώ η κυρία Υπουργός έφυγε απαξιώνοντας να απαντήσει στην επερώτηση της Αντιπολίτευσης, όπως και ο Πρωθυπουργός απαξίωσε να απαντήσει, κύριε συνάδελφε, σε Αρχηγό κόμματος. 
     Καλείστε, λοιπόν, να απαντήσετε, κυρία Υφυπουργέ, αν θα φέρετε τροπολογία. 
      Διότι αυτή την τροπολογία της νύχτας για την οποία κάναμε ονομαστική ψηφοφορία και την ψήφισε το κυβερνόν κόμμα, τη φέρατε για να καινοτομήσετε ως εξής: Για να δεσμεύσετε, όπως λέει η έκθεση του Γενικού Λογιστηρίου του Κράτους, 500.000.000 ευρώ από τον προϋπολογισμό του 2009, για να συμμετέχει το δημόσιο, όπως νομικά πρόσωπα δημοσίου δικαίου, ΟΤΑ, ΔΕΚΟ, φορείς του δημοσίου, χωρίς καθόλου κριτήρια και διαφάνεια, να παρουσιαστεί στη Βουλή για να συναινέσουν οι Βουλευτές να μπορείτε να κάνετε προσλήψεις στο δημόσιο. Και ήρθε η κυρία Υπουργός πριν λίγο και μας είπε ότι αυτό αφορά –έγραφα όσο μίλαγε, αλλά την άκουγα από το μόνιτορ- κυρίως τον ιδιωτικό τομέα και κάποιους ΟΤΑ. Όπως καταλαβαίνετε η χώρα έχει μια Κυβέρνηση η οποία ό,τι φέρνει το παίρνει πίσω. Έλεος!
      Έρχομαι τώρα στο μείζον θέμα του εργασιακού μεσαίωνα που επικρατεί. Και θα μου επιτρέψετε, κυρίες και κύριοι συνάδελφοι, για δύο λεπτά μόνο να σταθώ σε ένα περιστατικό απαράδεκτο και ακραίο, το οποίο δεν τιμά κανέναν μας και δεν τιμά τον πολιτισμό μας. Είναι η βάναυση δολοφονική επίθεση στην Κωνσταντίνα Κούνεβα. Έχει συζητηθεί και από μένα και από άλλα κόμματα σε επίκαιρη ερώτηση. 
      Το πρώτο πράγμα που θα έπρεπε να κάνει η Κυβέρνηση είναι να επισπεύσει τη διαδικασία εξιχνίασης του εγκλήματος. Χθες πρότεινε ο κ. Ρόβλιας συγκεκριμένα μέτρα, που θα βοηθήσουν την ταχύτατη εξιχνίασή του.
      Το δεύτερο που θα έπρεπε να κάνει η Κυβέρνηση -και το οποίο είπατε και εσείς ότι θα κάνετε κυρία Υφυπουργέ στην επίκαιρη ερώτηση που συζητήσαμε και μάλιστα σας επαίνεσα προσωπικά και είπα ότι θα σας στηρίξουμε - είναι να καλύψει τα νοσήλια της κυρίας Κούνεβα. 
      Λυπάμαι που θα το πω, αλλά κυρία Υφυπουργέ, μπορεί να μη το γνωρίζετε, σας ενημερώνω, όμως, ότι μέχρι χθες η οικογένειά της υποχρεωνόταν να πληρώσει αποκλειστικές νοσοκόμες όμως και την ειδική περίθαλψη που χρειάζεται στη φάση αυτή της ανάρρωσής της η κ. Κούνεβα.
      Έρχομαι στην «πέτρα του σκανδάλου» τις εργολαβίες καθορισμού του δημοσίου. Σας άκουσα πριν να λέτε και είναι προς τιμή σας, ότι θέλετε να το ψάξετε. Ψάξτε το. Όμως, γνωρίζετε πολύ καλά ότι η κατάστασή η οποία επικρατεί στις εργολαβίες του Δημοσίου, στα συνεργεία καθαρισμού, είναι ένα αίσχος. 
      Χρειάζεται, κυρία Υφυπουργέ, εφόσον το τολμήσετε  να αλλάξετε τον τρόπο και τη διαδικασία με ρήτρες σημαντικές, όχι μόνο για τα εργασιακά δικαιώματα αλλά και για το αποτέλεσμα και να καθιερώσετε προληπτικό έλεγχο του Ελεγκτικού Συνεδρίου σε αυτές τις συμβάσεις του Δημοσίου. Θωρακίστε έτσι το σύστημα. Εμείς σας το προτείνουμε σήμερα.
      Δεύτερον, Σώμα Επιθεώρησης Εργασίας. Πέρα από το κλίμα που πρέπει να υπάρχει, κλίμα στήριξης και ενδυνάμωσης, των συλλογικών διαπραγματεύσεων των κοινωνικών εταίρων, πρέπει να υπάρχει και ένα σώμα ελέγχου αξιόμαχο, με κύρος, με πόρους, με στελέχωση. Ένα τέτοιο σώμα, θεραπεύοντας αδυναμίες του παρελθόντος, θεσμοθέτησε η Κυβέρνηση του ΠΑΣΟΚ το 1998 και με διαδικασίες ΑΣΕΠ διαφανείς προσλήφθηκαν τότε, το 2000-2001 και ως το 2002 οι τελευταίοι, τετρακόσιοι εξήντα επιθεωρητές εργασίας τόσο στο σκέλος της κοινωνικής επιθεώρησης που πρέπει να ελέγχει τα εργασιακά δικαιώματα, να προστατεύει τον εργαζόμενο, να τον συμβουλεύει, όσο και στο σκέλος της υγείας και της ασφάλειας στην εργασία, σε έναν τομέα δηλαδή ιδιαίτερα ευαίσθητο που αφορά την πρόληψη των ατυχημάτων και των ασθενειών και βεβαίως στην περίπτωση που έχουμε εργατικά ατυχήματα ή εργατικές ασθένειες, την επιβολή ποινών, την καταστολή που πρέπει να υπάρχει.
      Αυτή τη στιγμή που μιλάμε έχουν περάσει πέντε χρόνια με Κυβέρνηση Νέας Δημοκρατίας. Από αυτούς τους επιθεωρητές εργασίας δεν έχουμε σημαντική αύξηση του αριθμού. Έχουμε γύρω στους είκοσι έξι -διορθώστε με αν κάνω λάθος- νέους επιθεωρητές εργασίας.
      Ερώτηση, κυρία Υφυπουργέ: Πόσους αγροφύλακες προσλάβατε ως Κυβέρνηση για να φυλάνε τα χωράφια; Μόνο είκοσι πέντε επιθεωρητές εργασίας μέσα σε πέντε χρόνια; Αυτά είναι τα πομπώδη που μας διακηρύξατε; Με ποιο κύρος; Με ποιο μισθό; Με ποιο κανονιστικό πλαίσιο; Διότι και εδώ σας προτείνουμε και τα έθεσα χθες και σε συνέντευξη Τύπου, συγκεκριμένα μέτρα που σας προτείνουμε. Τι να σας προτείνουμε όμως; Προτείνουμε στον ελληνικό λαό, διότι αυτός πρέπει να κρίνει πια. Σας προτείνουμε συγκεκριμένα μέτρα: να έχει κανονισμό λειτουργίας, να υπάρχουν πλαίσια και στα πρόστιμα. Φέρνω το παράδειγμα των προστίμων.
      (Στο σημείο αυτό, την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
Πλαίσια τέτοια που και θα ενδυναμώνουν τον επιθεωρητή εργασίας και βεβαίως θα μπορεί να ελέγχεται, ο ελέγχων. Δεν πρέπει να φοβάται ο επιθεωρητής εργασίας να μπει στην επιχείρηση. 
      Ακούσαμε εδώ την κυρία Υπουργό πριν λίγο, μετά πολλών επαίνων, να λέει ότι εντατικοποιούμε τους ελέγχους. Τα στοιχεία μας όμως που τα πήραμε από ερωτήσεις που κάναμε σε σας, μας δείχνουν ότι για την τριετία από το 2003 έως το 2006 οι κυρώσεις που επιβλήθηκαν από μία στις τέσσερις έγιναν μία στις έξι. Άρα, έχουμε απομείωση των κυρώσεων που επιβλήθηκαν αυτό το διάστημα. Αυτό είναι ένα μόνο στοιχείο. 
      Ένα δεύτερο στοιχείο. Πώς να εντατικοποιήσεις τους ελέγχους, όταν και αυτούς τους αποσπασμένους υπαλλήλους εσύ τους μεταθέτεις αλλού; Παράδειγμα: Το ΚΕΠΕΚ Ελευσίνας καλύπτει τη μισή Ελλάδα. Δηλαδή τη δυτική Ελλάδα, τη δυτική Αττική και την Πελοπόννησο την οποία και εκπροσωπείτε, κυρία Υφυπουργέ και φυσικά τη Μεσσηνία. Πρόσφατα, λοιπόν –το καταθέτω στα Πρακτικά- επήλθε μια απόσπαση συγκεκριμένης μηχανικού ΠΕ υπαλλήλου και έτσι το Τμήμα Τεχνικής και Υγειονομικής Επιθεώρησης στην Αρκαδία μένει με δυο Επιθεωρητές εργασίας Τεχνικής Εκπαίδευσης, οι οποίοι καλούνται να ελέγξουν εκτός των άλλων και το μεγάλο εργοστάσιο της ΔΕΗ στη Μεγαλόπολη. Αυτή κυρία Υφυπουργέ, είναι η εντατικοποίηση των ελέγχων σας. 
      (Στο σημείο αυτό, η Βουλευτής κ. Παρασκευή Χριστοφιλοπούλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Λυπούμεθα παρά πολύ! Λυπούμεθα πάρα πολύ γιατί από «παχιά λόγια» χορτάσαμε όλοι, χόρτασε ο ελληνικός λαός πριν από όλους. Υπάρχουν αυτή τη στιγμή καταστρατηγήσεις του εργατικού δικαίου. Υπάρχουν άνθρωποι οι οποίοι δουλεύουν στη «μαύρη» εργασία. Υπάρχουν εργαζόμενοι οι οποίοι είναι ανασφάλιστοι εντελώς, οι οποίοι δουλεύουν υπερωριακά και δεν πληρώνονται τις υπερωρίες τους. Υπάρχουν εκφοβισμοί ιδιαίτερα στα συνεργεία του καθαρισμού. Μας το είπαν διότι βγήκαμε έξω και τους συναντήσαμε οι Βουλευτές του ΠΑΣΟΚ. Πηγαίνετε εσείς σε κάποιο εργασιακό χώρο για να βεβαιωθείτε. Σας ζητούσαν, και προς τιμήν του ήρθε και ο Ειδικός σας Γραμματέας. Ήρθε όμως μόνον όταν εγώ ο κ. Τιμοσίδης και ο κ. Χάιδος πήγαμε κλιμάκιο στο Σώμα Επιθεώρησης Εργασίας. Νωρίτερα είχε απαξιώσει να πάει. Γιατί δεν πάτε να ακούσετε αυτούς τους ανθρώπους; Γιατί δεν πάτε να διαπιστώσετε το γεγονός ότι –να πάρω τη Δυτική Αττική και την Κοινωνική Επιθεώρηση ως τελευταίο παράδειγμα, κύριε Πρόεδρε, και κλείνω- σε οκτώ χιλιάδες επιχειρήσεις στη Δυτική Αττική σήμερα, στο 40% της βιομηχανικής παραγωγής της χώρας, με πενήντα μία χιλιάδες εργαζόμενους αναλογούν και μόνο, έξι εν ενεργεία επιθεωρητές εργασίας; Αυτά, κυρία Υφυπουργέ, είναι τα αποτελέσματα της δήθεν εντατικοποίησης των ελέγχων που η κυρία Υπουργός παραποιώντας την αλήθεια ήρθε και εκστόμισε πομπωδώς εδώ. Αυτό το επικοινωνιακό πανηγύρι μιας πεντάχρονης Κυβέρνησης που επικοινωνεί και δεν κυβερνά πρέπει να τελειώσει. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ, την κ. Χριστοφιλοπούλου. 
      Το λόγο έχει ο Βουλευτής του ΠΑΣΟΚ ο κ. Χρήστος Χάιδος για πέντε λεπτά. 
      ΧΡΗΣΤΟΣ ΧΑΙΔΟΣ: Ευχαριστώ, κύριε Πρόεδρε. 
      Κυρία Υφυπουργέ, κύριοι συνάδελφοι, «γράφουν για όλους μας που ζούμε σε ένα  άθλιο εργασιακό καθεστώς. Τι άλλο μπορείς να πάθεις; Ανασφάλιστος δουλεύεις, απλήρωτος είσαι, κινδυνεύεις ανά πάσα στιγμή και από πάνω έχεις και την απειλή την ψυχολογική βία της απόλυσης. Ποιος επιλέγει για μένα, για τον καθένα να ζούμε έτσι; Ποιος τους έδωσε αυτό το δικαίωμα»; Αυτή είναι μία από τις μαρτυρίες εργαζομένων έτσι όπως καταγράφηκαν από το ΣΕΠΕ και τις καταγγελίες των συνδικάτων και των εργαζομένων στην έκθεση έρευνα του Ινστιτούτου Εργασίας της ΓΣΕΕ και ΑΔΕΔΥ, για τις συνθήκες δουλειάς σε κάποιο εργασιακό χώρο της πατρίδας μας. «Λίγα χρόνια έφταναν για να καταστρατηγηθούν όλα όσα είχε κατακτήσει το εργασιακό κίνημα έναν ολόκληρο αιώνα και κυρίως το οκτάωρο», δηλώνει ο Πρόεδρος του Εργατικού Κέντρου Αθηνών, για να περιγράψει τη σημερινή τραγική πραγματικότητα. Ευτυχώς που δεν ζουν πια ο Νικόλας Άκου και ο Μπάρ Βαλτέτση για να τα δουν. 
      Τα μέτωπα είναι πολλά, αφορούν κυρίως τον ιδιωτικό τομέα, αλλά δεν εξαιρείται και ο δημόσιος. Όπως ανέφερε και η κ. Χριστοφιλοπούλου και είναι πλέον καθημερινό φαινόμενο στην ειδησεογραφία οι παραβιάσεις της εργασιακής νομοθεσίας. Επεκτείνονται σαν επιδημία και παίρνουν εφιαλτικές διαστάσεις. Συνήθεις τρόποι; Η ανασφάλιστη εργασία, απλήρωτες υπερωρίες, υπερβάσεις του ωραρίου, αδήλωτη «μαύρη» απασχόληση, ψυχολογική πίεση, σεξουαλική παρενόχληση, κρυφές συμβάσεις εργασίας, περικοπές μισθών, μη καταβολή δεδουλευμένων, παράνομες απολύσεις και πολλά άλλα. Και γίνονται όλα αυτά κάτω από την απειλή της ανεργίας και της φτώχειας. Γίνονται όλα αυτά εν μέσω νεοφιλελεύθερων παραληρημάτων για την οικονομία των αγορών. 
      Γίνονται στο όνομα δήθεν μεταρρυθμίσεων για μείωση του κόστους παραγωγής, που δεν κάνουν τίποτε άλλο όμως τελικά από το να μας επιστρέψουν σε ένα νέο εργασιακό μεσαίωνα. 
      «Ζούμε λοιπόν σε μία περίοδο, όπου η ειρωνεία της ιστορίας συμπορεύεται με την κοινωνία του κινδύνου και αυτούς που είτε υποστηρίζουν είτε δικαιολογούν αυτό το σύγχρονο βάρβαρο σκλαβοπάζαρο θα ήθελα να τους δω να το δοκιμάσουν κιόλας ως θύματα όπως είπε και ο Αβραάμ Λίνκον. Και είναι τεράστιες οι ευθύνες της Κυβέρνησης γι’ αυτήν την οδυνηρή εξέλιξη. 
      Έχει ευθύνη η Κυβέρνηση για την όξυνση των κοινωνικών αντιθέσεων, για την επέλαση της νέας φτώχειας, για την ασυδοσία των ισχυρών τους οποίους ενισχύει με όλους τους τρόπους. Έχει τεράστιες ευθύνες για την κατάσταση που επικρατεί στο Σώμα Επιθεώρησης Εργασίας, για την αποδιοργάνωση των εργασιακών σχέσεων, για τη ραγδαία επιδείνωση των συνθηκών εργασίας και για τη διαμόρφωση περιβάλλοντος εγχώριας ζούγκλας σ’ αυτόν τον ευαίσθητο τομέα. 
      Και αν τα προβλήματα της καταστρατήγησης της εργασιακής νομοθεσίας στην κοινωνική επιθεώρηση, δηλαδή τις μορφές που προανέφερα, έχουν σαν συνέπεια το μισό μισθό, τα μισά δικαιώματα, τη μισή ζωή που δεν θέλουν πια να ζουν οι εργαζόμενοι, τραγική είναι η κατάσταση στον τομέα της υγιεινής και της ασφάλειας, όπου είναι αρμοδιότητα των τεχνικών επιθεωρητών και των Κέντρων Πρόληψης Επαγγελματικού Κινδύνου. Εκεί διακυβεύεται  ολόκληρη η ζωή του εργαζόμενου και όχι μόνο η μισή, όπως προηγουμένως.
      Εκεί εκτός του ότι ολόκληροι κλάδοι εργαζομένων, όπως οι ταχυμεταφορείς, εργάζονται υπό καθεστώς μαύρης εργασίας και αυξημένου κινδύνου για την υγεία και τη ζωή τους, οι ελλείψεις προσωπικού στις αρμόδιες υπηρεσίες του ΣΕΠΕ και η αποδιοργάνωσή τους δυσχεραίνουν τους απαραίτητους ελέγχους και αδυνατούν να επιτύχουν αποτελεσματική προστασία για τους εργαζόμενους.
      Επισημαίνω χαρακτηριστικά ότι σήμερα στην Ελλάδα υπάρχουν πολύ λίγοι γιατροί εργασίας, ενώ ως επιθεωρητές υπηρετούν στο ΣΕΠΕ δεκαέξι συνολικά σε όλη την Ελλάδα. Από το 2003 έως το 2006 μειώθηκαν και οι έλεγχοι και οι κυρώσεις, ενώ υπάρχουν περιπτώσεις όπου τα πρόστιμα μειώθηκαν κατά 55%.
      Στο Κέντρο Πρόληψης Επαγγελματικού Κινδύνου της Ελευσίνας που επισκεφθήκαμε πρόσφατα ως κλιμάκιο του ΠΑΣΟΚ, η εικόνα είναι ζοφερή. Λείπουν τεχνικοί επιθεωρητές και δεν υπηρετεί κανένας γιατρός. Και μιλούμε όχι μόνο για τη Δυτική Αττική που είναι η ναυαρχίδα της βιομηχανίας μας, αλλά και για όλη την Πελοπόννησο και τη Δυτική Ελλάδα. Έτσι σε μία περιοχή με πενήντα χιλιάδες επιχειρήσεις, κάθε χρόνο ελέγχονται μόνο οι τρεις χιλιάδες. Αυτό και μόνο το νούμερο δείχνει το μέγεθος της εγκατάλειψης. Συνέπεια αυτών, η αύξηση των εργατικών ατυχημάτων, γεγονός που επιβεβαιώνεται και από τα στοιχεία των αρμόδιων υπηρεσιών. Μόνο στο Θριάσιο Πεδίο το  έτος 2008 καταγράφηκαν οκτώ θανατηφόρα εργατικά ατυχήματα και δεν περιλαμβάνονται σε αυτά τα οκτώ της ναυπηγοεπισκευαστικής ζώνης του Περάματος. Αλλά και σε κάθε νομό ευθύνης του ΚΕΠΕΚ Ελευσίνας αναφέρονται από ένα έως τρία θανατηφόρα ατυχήματα για το 2008. Ίδια όμως είναι η κατάσταση και στην υπόλοιπη Ελλάδα. 
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω λίγο από το χρόνο της δευτερολογίας, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης):  Δεν μπορείτε να πάρετε το χρόνο της δευτερολογίας σας.
      ΧΡΗΣΤΟΣ ΧΑΪΔΟΣ: Όχι όλο, λίγο από το χρόνο μου. 
      ΠΡΟΕΔΡΕΥΩΝ (Αναστάσιος Νεράντζης):  Δεν μπορείτε να πάρετε καθόλου. Πρέπει να τελειώσετε τώρα. Η δευτερολογία σας θα γίνει στο τέλος.
      ΧΡΗΣΤΟΣ ΧΑΪΔΟΣ: Τελειώνω, κύριε Πρόεδρε.
      Σημειώνω ότι μόνο στο Νομό Τρικάλων το τελευταίο εξάμηνο συνέβησαν τέσσερα θανατηφόρα εργατικά ατυχήματα. Και καταθέτω για τα Πρακτικά δημοσιεύματα των εφημερίδων για το τελευταίο που έγινε μόλις προχθές. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Θα επανέλθω για τα υπόλοιπα στη δευτερολογία μου.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε τον κ. Χάϊδο.
      Το λόγο έχει η Βουλευτής του ΠΑΣΟΚ κ. Μαριλίζα Ξενογιαννακοπούλου για πέντε λεπτά.
       ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, πραγματικά ζούμε συγκλονιστικές στιγμές όλο αυτό το διάστημα, στιγμές που αγγίζουν τα όρια της βαρβαρότητας και της απανθρωπιάς, όταν βλέπουμε ανασφάλιστες εργάτριες να στοιβάζονται μέσα σε ψυγεία στη Νάουσα, όταν βλέπουμε δολοφονικές επιθέσεις μ' αυτό τον τρόπο, όπως στην περίπτωση της Κούνεβα και πολλές άλλες, που δυστυχώς δεν τις μαθαίνουμε. Γιατί, υπάρχει ένα πέπλο σιωπής και παντελής έλλειψη επιθεώρησης και ελέγχου γύρω από τα ζητήματα της αγοράς εργασίας. 
      Το ερώτημα που τίθεται, κυρίες και κύριοι συνάδελφοι, είναι γιατί έχουμε φθάσει πια σ’ αυτόν τον εργασιακό μεσαίωνα στον οποίο και οι προηγούμενοι συνάδελφοι αναφέρθηκαν. Μια κατάσταση που ξεπερνάει τα όρια του μεσαίωνα, είναι στα όρια της βαρβαρότητας και της απανθρωπιάς.
Είναι αδυναμία; Είναι ανεπάρκεια των μηχανισμών; Κυρίες και κύριοι συνάδελφοι, είναι πολιτική επιλογή της Κυβέρνησης αυτά τα πέντε χρόνια να απαξιώνει συστηματικά κάθε Σώμα Ελέγχου και Εποπτείας είτε της αγοράς, είτε της αγοράς εργασίας και των εργασιακών χώρων. Είναι επιλογή της να υπονομεύει κάθε συλλογική διαπραγμάτευση και συλλογική αυτονομία. Είναι επιλογή της Κυβέρνησης να απαξιώνει συστηματικά τα κοινωνικά δικαιώματα, τις εργασιακές σχέσεις και το κοινωνικό κράτος, γιατί η Κυβέρνηση της Νέας Δημοκρατίας είναι εγκλωβισμένη σε μία δογματική νεοφιλελεύθερη αντίληψη που αποσκοπεί συνεχώς στο να ενισχύει μία υποτιθέμενη ανταγωνιστικότητα ή να στηρίζει –υποτίθεται- την οικονομία μέσα από την απαξίωση των εργασιακών σχέσεων και τη φθηνή εργασία. Είναι μία επιλογή, κυρία Υπουργέ, η οποία είναι και κοινωνικά άδικη, αλλά και οικονομικά αναποτελεσματική. Γιατί, μ’ αυτόν τον τρόπο και τα ασφαλιστικά ταμεία «δυναμιτίζετε» και το εισόδημα και την αγοραστική δύναμη συνεχώς αποδυναμώνετε σε περίοδο κρίσης και τελικά απλώς τροφοδοτείτε τον φαύλο κύκλο της εγχώριας και τώρα πια και της διεθνούς κρίσης που έχει χτυπήσει πλέον την πόρτα της χώρας μας.
	Ακούσαμε προηγουμένως την κυρία Υπουργό –όπως αναφέρθηκε και η συνάδελφος κ. Χριστοφιλοπούλου- να μας λέει ότι θα φέρει ένα νόμο για να ενισχύσει το Σώμα Επιθεωρητών Εργασίας. Το ερώτημα προς την Κυβέρνηση είναι: Εδώ και πέντε χρόνια τι κάνετε; Κι εδώ tabula rasa, όπως στον τομέα της παιδείας; Η πραγματικότητα όμως είναι ότι απλώς επικοινωνιακά προσπαθείτε να καλυφθείτε. Η πραγματικότητα σας εκδικείται και αποκαλύπτει κυριολεκτικά τι γίνεται και την ασυδοσία που υπάρχει. Ειδικά στον κοινωνικό χώρο, στο χώρο των εργασιακών και των κοινωνικών δικαιωμάτων, είναι tabula nera για την Κυβέρνηση, είναι κυριολεκτικά μία μαύρη σελίδα συγκεκριμένων επιλογών και επιπτώσεων. 
	Επίσης ακούσαμε την κυρία Υπουργό να μας λέει και κάτι άλλο και αυτό είναι ένας εμπαιγμός τελικά του Κοινοβουλίου, κύριε Πρόεδρε, και θα πρέπει η κυρία Υφυπουργός να ξεκαθαρίσει τι έχει συμβεί. Το είπε και η συνάδελφος κ. Χριστοφιλοπούλου. Είπε η κυρία Υπουργός για το νόμο που μόλις πριν από λίγες ημέρες ψήφισε το Κοινοβούλιο για την –υποτιθέμενη- ενεργητική απασχόληση που όλοι γνωρίζουμε ότι ήταν ένα πελατειακό προκάλυμμα για να υπάρξουν κάποιες διευθετήσεις ολιγόμηνης απασχόλησης χωρίς καμμία προοπτική στο Δημόσιο. Ξαφνικά σήμερα μάθαμε ότι είναι –λέει- για τους φορείς της Τοπικής Αυτοδιοίκησης και τον ιδιωτικό τομέα. Εδώ δύο τινά συμβαίνουν: Είτε εσείς έρχεστε σήμερα και παίρνετε πίσω το νόμο που μόλις ψηφίσατε, οπότε πρέπει να το δηλώσετε ευθαρσώς, είτε πρόκειται για εμπαιγμό του Κοινοβουλίου και του ελληνικού λαού, κάτι που δυστυχώς η Κυβέρνηση το συνηθίζει σε όλα τα «μέτωπα» αυτήν την περίοδο.
	Με δυο λόγια, κυρίες και κύριοι συνάδελφοι, αυτήν την περίοδο όπου όλες οι ευρωπαϊκές κυβερνήσεις στηρίζουν την πραγματική οικονομία, την αγορά, τις μικρομεσαίες επιχειρήσεις και έτσι προσπαθούν να θωρακίσουν τις θέσεις απασχόλησης, εσείς έρχεστε και αντί να κάνετε μια δίκαιη ανακατανομή του εισοδήματος, κάνετε μια ανακατανομή της μιζέριας και της εξαθλίωσης. Άκουσα βέβαια και τον Πρόεδρο του ΕΒΕΑ ο οποίος λειτουργεί σα λαγός για τις πραγματικές σας προθέσεις και επιδιώξεις. Δεν μπορείτε όμως να κοροϊδέψετε κανέναν γιατί σ’ αυτόν τον φαύλο κύκλο ο ελληνικός λαός ξέρει πολύ καλά ότι τον λογαριασμό καλείται ξανά να τον πληρώσει ο εργαζόμενος, ο επαγγελματίας και ο μικρομεσαίος. Δεν είναι μεταξύ τους η αντίθεση. Η αντίθεση και η αντίφαση είναι στη δική σας πολιτική και στις δικές σας επιλογές. 
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Ξενογιαννακοπούλου.
	Το λόγο έχει ο Βουλευτής του ΠΑΣΟΚ στο Νομό Λάρισας κ. Νασιώκας για πέντε λεπτά.
	ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε.
	Οι προλαλήσαντες συνάδελφοι περιέγραψαν την κατάσταση που επικρατεί στον εργασιακό χώρο σήμερα. Ο χαρακτηρισμός «εργασιακή ζούγκλα» μάλλον δεν λέει την αλήθεια γιατί και στη ζούγκλα, κυρία Υφυπουργέ, υπάρχουν κάποιοι κανόνες. Εδώ φαίνεται ότι σε πολλούς χώρους δεν υπάρχουν ούτε κανόνες. Πολλοί εργαζόμενοι με άλλες αμοιβές προσλαμβάνονται, άλλες παίρνουν, για άλλο ωράριο υπογράφουν, άλλο εργάζονται, δεν πληρώνονται τις υπερωρίες. 
    Η ανασφάλιστη εργασία ξεπερνάει το 20% με 22% σύμφωνα με στοιχεία της ΓΣΕΕ. Και υπάρχει αυτός ο εκφοβισμός –και το λέω επιεικώς- των συνδικαλιστών γιατί έχουμε τραγικά γεγονότα, κυρία Υφυπουργέ. Άρα είναι το σήμερα μαύρο. Το δε μέλλον, το αύριο δεν είναι αόρατο. Μάλλον είναι ορατό, απολύτως μαύρο. Βλέποντας αυτό που συμβαίνει σήμερα, δηλαδή τις επιχειρήσεις που σίγουρα αντιμετωπίζουν πρόβλημα λόγω της διεθνούς κρίσης αλλά πολλές φορές εκμεταλλευόμενοι αυτήν την κρίση παραβιάζουν κάθε νόμιμο δικαίωμα και, βεβαίως, υποχωρούν οι εργαζόμενοι με το φόβο της απόλυσης. 
    Αποδιαρθρώνεται πλήρως ένα πλέγμα προστασίας των εργαζομένων, όπως το καταντήσατε. Αυτό που βρήκατε, κυρία Υφυπουργέ, διότι δυστυχώς δεν κτίσατε. Μακάρι στην ομιλία σας να μας πείτε ότι κτίσατε κιόλας. Εγώ θα σας πω άλλα πράγματα. 
    Και άκουσα την κ. Υπουργό μιλώντας πριν λίγη ώρα στη Βουλή, απαντώντας σε Αρχηγό κόμματος ότι είναι περήφανη για το ΣΕΠΕ και στηρίζοντας το Σώμα Επιθεωρητών θα μπορέσει να ανταποκριθεί, να αντιμετωπίσει αυτήν τη δύσκολη κατάσταση που σήμερα συμβαίνει ή αυτή που έρχεται. 
    Κατ’ αρχάς εμείς να τιμήσουμε το ΣΕΠΕ γιατί το πιστεύουμε. Ξέρουμε ότι το ΣΕΠΕ είναι δικαίωμα των εργαζομένων γιατί αυτή η σχέση εμπιστοσύνης εργαζομένων και επιθεωρητών θα βοηθήσει πάρα πολύ στην ανάδειξη του ρόλου για τις εργασιακές σχέσεις του ΣΕΠΕ. Αλλά με ποια στελέχωση, κυρία Υφυπουργέ; Αυτήν που βρήκατε πριν πέντε χρόνια; Είκοσι έξι επιπλέον και τίποτα άλλο; Χωρίς ιατρούς εργασίας; Χωρίς να βελτιώνουμε καθόλου τις συνθήκες υγιεινής και ασφάλειας; Τετρακόσιοι σαράντα στο τέλος της δεκαετίας για εννιακόσιες χιλιάδες επιχειρήσεις σε όλη την Ελλάδα; Οκτώ στην Λάρισα -επτά κάνουν επιθεώρηση, ο ένας είναι ο διευθυντής- για δεκαεπτά χιλιάδες επιχειρήσεις; Δυο στην Καρδίτσα εκ των οποίων ο ένας συνταξιοδοτείται; 
    Άρα, χρειάζεται, λοιπόν, νέος οργανισμός, χρειάζεται στελέχωση, χρειάζονται νέοι επιστήμονες όχι μόνο από μετατάξεις όπως λέτε εσείς -μόνο σε ακραίες περιπτώσεις- χρειάζεται αναβάθμιση, χρειάζεται υλικοτεχνική υποδομή, βιβλιοθήκη, νομική στήριξη, γραμματειακή στήριξη  και καλύτερες αμοιβές για να μη φεύγουν. Χρειάζεται αυτό που λέμε να το εννοούμε, κυρία Υφυπουργέ, γιατί πραγματικά είναι χρήσιμο. Γιατί τα αποτελέσματα και στην τεχνική επιθεώρηση και στην  κοινωνική επιθεώρηση είναι λειψά. Είναι μειωμένα. Είναι μειούμενα αυτή την πενταετία. Αλλά τι να πούμε για το Κέντρο Διάγνωσης Ιατρικής και Εργασίας το μοναδικό του ΙΚΑ με δύο επισκέπτριες για τρία εκατομμύρια ενεργούς εργαζόμενους στο ΙΚΑ; 
    Είναι υψηλή η ανεργία, κυρία Υφυπουργέ. Δεν είναι αλήθεια τα στοιχεία που δίνετε. Θα σας καταθέσω την μελέτη του ινστιτούτου της ΓΣΕΕ βάσει του οποίου είναι τελείως διαφορετικά, δυστυχώς. Έχουμε πρωτιές στους νέους, πρωτιές στις γυναίκες, πρωτιές στους πάνω από δυο χρόνια άνεργους, πρωτιές παντού, δυσκολία τεράστια. 
    Ψήφισε, κυρία Υφυπουργέ, η Κυβέρνηση, όχι εσείς –δεν ήσασταν στο Υπουργείο τότε- έντεκα παρεμβάσεις από το 2004 μέχρι σήμερα. Και οι έντεκα κάνουν τις εργασιακές σχέσεις όχι ελαστικότερες αλλά το  όποιο πλέγμα προστασίας των εργαζομένων το κάνατε όχι λιγότερο ασφαλές, θα έλεγα επικίνδυνα ανασφαλές. Και έρχομαι και στο τελευταίο. Σας άκουσα να λέτε -απαντώντας σε ερώτηση συναδέλφου του ΚΚΕ πριν λίγο- ότι στο θέμα των εταιρειών καθαριότητας κάνετε ελέγχους και όπου βρίσκετε παρανομίες επεμβαίνετε. Επεμβαίνει το ΣΕΠΕ, είπατε. Να σας πω εγώ. Η σύμβαση στον «Ευαγγελισμό» προβλέπει διακόσιους εξήντα εργαζόμενους, διακόσια εξήντα οκτάωρα, πάνω από εξάωρα. 
    Ποτέ –και το ποτέ το λένε όλοι οι εργαζόμενοι, δεν ξέρω εσείς πόσες φορές το ελέγξατε- δεν μπήκαν μέσα πάνω από εκατό. 
    Το ερώτημα: Τι γίνονται τα άλλα εκατόν εξήντα; Ποιος ελέγχει; Ποιος τα μοιράζεται; Γιατί υπάρχει αυτή η ζούγκλα και αυτή η βαναυσότητα;
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Νασιώκα.
      ΕΚΤΟΡΑΣ ΝΑΣΙΩΚΑΣ: Κλείνω, κύριε Πρόεδρε.
      Περίπου 50.000.000 στοίχιζε μέχρι πέρυσι…
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, δεν πειράζει να μιλήσει ένα λεπτό ακόμα.
      ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, τι συμβαίνει;
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κλείνω. Μία λέξη.
      ΠΡΟΕΔΡΕΥΩΝ (Αναστάσιος Νεράντζης): Υπάρχει Κανονισμός. Πρέπει να τηρηθεί.
      ΘΕΟΧΑΡΗΣ ΤΣΙΟΚΑΣ: Αν μιλήσει ένα λεπτό παραπάνω τι θα γίνει; 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ. Δεν θέλει συνηγορία ο συνάδελφός σας. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, κάθε φορά κάνετε τον μπαμπούλα. 
      ΠΡΟΕΔΡΕΥΩΝ (Αναστάσιος Νεράντζης): Δεν θέλει συνηγορία ο συνάδελφός σας. Έχετε και Κοινοβουλευτικό Εκπρόσωπο.
       ΘΕΟΧΑΡΗΣ ΤΣΙΟΚΑΣ: Και το κάνετε συνειδητά.
      ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, δεν έχετε το λόγο. Διεκδικείτε ρόλο Κοινοβουλευτικού Εκπροσώπου; Υπάρχει παναξιότατος.
      Σας παρακαλώ, κύριε Νασιώκα, να ολοκληρώσετε.
      ΕΚΤΟΡΑΣ ΝΑΣΙΩΚΑΣ: Δεν χρειάζεται ένταση, κύριε Πρόεδρε. Μία λέξη και θα κλείσω.
      Στοίχιζε, λοιπόν, περίπου 50.000.000 ευρώ η καθαριότητα σ’ όλα τα νοσοκομεία στην Ελλάδα. Από φέτος έγινε εκατό. Και ξέρετε τι γίνεται; Η ανάθεση γίνεται σε πολύ μεγάλες εταιρείες, η υπεργολαβία δίνεται σε άλλους με χρήματα κάτω από 50.000.000. Και τα υπόλοιπα –πολύ πάνω από τα 50.000.000- μοιράζονται ως υπερκέρδη εδώ κι εκεί. 
      Άρα, κυρία Υπουργέ, ορίστε καταγγελία. Πεδίον δόξης λαμπρόν. Ελέγξτε το, για να δείτε ότι υπάρχει τεράστιο πρόβλημα. Να το αλλάξουμε, λοιπόν, για τη χώρα και για τους εργαζομένους.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ, κύριε Νασιώκα.
      Ο κ. Μιχάλης Τιμοσίδης έχει το λόγο για πέντε λεπτά.
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, γίνεται πολύ συζήτηση για τη διεθνή οικονομική κρίση. Βέβαια, αυτό συμβαίνει -και ξεκινώ έτσι την εισήγησή μου- γιατί ό,τι συμβαίνει γύρω μας θέλουμε να τα φορτώσουμε ακριβώς στην επερχόμενη διεθνή κρίση. 
      Η χώρα μας, όμως, τις επιπτώσεις αυτής της κρίσης τις έχει ακόμα μπροστά της. 
      Επομένως, αυτό που βιώνουμε είναι οι πολιτικές που ασκήθηκαν από τις κυβερνήσεις της Νέας Δημοκρατίας. 
      Οι πολιτικές αυτές είχαν τα αποτελέσματά τους. Ιδιαίτερα δε, στον τομέα της μαύρης εργασίας, της αδήλωτης εργασίας, στον τομέα της ασφάλειας, της υγιεινής στην εργασία και κυρίως στη μη τήρηση των συμβατικών όρων των επιχειρήσεων.
      Με μία λογική διευκόλυνσης και κλεισίματος του ματιού στις επιχειρήσεις και να γίνονται οι ρυθμίσεις προς το ΙΚΑ, οι υποχρεώσεις τους προς το ΙΚΑ, με αποτέλεσμα δύο και τρεις φορές να μην έχουν δοθεί τα οφειλόμενα προς το ΙΚΑ, με το να αποσιωπάται η έννοια της συλλογικής σύμβασης εργασίας και να μην προβάλλεται ως μία από τις κατακτήσεις του εργατικού κινήματος και της ελληνικής πολιτείας και της χώρας μας -το έχουμε αυτό το φαινόμενο σε τράπεζα, σε εργαζόμενους τώρα πρόσφατα- με την προβολή νέων σκέψεων για νέου τύπου σχέσεις εργασίας, που προβεβλημένα στελέχη της παράταξης της Νέας Δημοκρατίας προβάλλουν –αναφέρθηκε και η κ. Ξενογιαννακοπούλου προηγουμένως- με πολιτικές που εφαρμόζονται στις ΔΕΚΟ όπου χωρίσαμε τους εργαζόμενους σε παλιούς και νέους εργαζόμενους, το αποτέλεσμα είναι να βιώνουμε καθημερινά περιστατικά παράβασης και υπέρβασης όλων των νόμιμων διαδικασιών στον τομέα της εργασίας. 
      Μα, πώς δεν θα καταλήγαμε σε τέτοια φαινόμενα, όταν το θέμα το οποίο συζητούμε σήμερα και είναι η κατάσταση του ΣΕΠΕ, του Σώματος Επιθεωρητών Εργασίας, βρίσκεται σ’ ένα σημείο που δεν θα μπορούσε να υπάρχει παρακάτω; Είναι ένας θεσμός που ξεκίνησε να λειτουργεί από το 1998 με πεντακόσιες περίπου προσλήψεις μέσω ΑΣΕΠ. Και περιμέναμε να υπάρξει συνέχεια από τις κυβερνήσεις της Νέας Δημοκρατίας. Και, όπως αναφέρθηκε και από την κ. Χριστοφιλοπούλου, ελάχιστος αριθμός έχει προσληφθεί, κάτι που διαπιστώσαμε με τις επισκέψεις μας στο κέντρο της Ελευσίνας.
      Εκεί, κυρία Υφυπουργέ, θέλω να σας πω ότι υπάρχουν, όπως μας ενημέρωσαν, πενήντα πέντε χιλιάδες περίπου επιχειρήσεις. Και οι υπάρχοντες επιθεωρητές αν θελήσουν να ελέγξουν όλες τις επιχειρήσεις μία φορά και χρειαστεί να ξαναπεράσουν, θα κάνουν πάρα – πάρα πολλά χρόνια να μπορέσουν να πάνε ξανά να ελέγξουν τις επιχειρήσεις. Και ξέρετε πολύ καλά ότι υπάρχουν επιχειρήσεις όπου οι συνθήκες είναι πάρα πολύ σοβαρές. 
      Και αναφέρεται στην επερώτησή μας το ποσό των 42 ευρώ για να μπορέσουν να πάρουν πρώτης ανάγκης πράγματα για να ανταποκριθούν στις υποχρεώσεις τους.
      Και δεν φθάνει μόνο αυτό, αλλά και η διοικητική υποστήριξη είναι μηδαμινή έως ανύπαρκτη. Οι επιθεωρητές τον περισσότερο χρόνο τους τον περνούν με το να διεκπεραιώνουν διοικητικές υπηρεσίες και διοικητικά ζητήματα και θέματα και όχι με το κύριο ζήτημα που είναι η επιθεώρηση εργασίας που πρέπει να γίνεται σε όλες τις επιχειρήσεις της περιοχής που πρέπει να ασκήσουν αυτόν τον έλεγχο.
      Ο κανονισμός λειτουργίας δεν έχει προταθεί να αρχίσει, ώστε να μπορέσει να είναι πολύ συγκεκριμένο το έργο που θα κάνει κάθε επιθεωρητής και έτσι θα μπορεί να γίνεται και έλεγχος για το τι γίνεται με τους ελέγχους σ’ όλες τις περιπτώσεις που ελέγχονται επιχειρήσεις εργασίας.
      Εγώ θα κάνω μία μικρή αναφορά, πριν τελειώσει ο χρόνος μου, στο Νομό της Καβάλας και θα σας πω ότι το κοινωνικό τμήμα κάνει ελέγχους σε περίπου δωδεκάμισι χιλιάδες επιχειρήσεις μέσα στο νομό και μπορεί και έχει τη δυνατότητα να ξαναπεράσει ανά τρία με τέσσερα χρόνια σε κάθε επιχείρηση. Επειδή τα πρόστιμα είναι σχετικά πολύ χαμηλά και οι εργοδότες προτιμούν να τα πληρώσουν παρά να μπουν σε αμφισβητήσεις, αυτό το πράγμα το κάνουν οι επιχειρηματίες ακριβώς γιατί η περίπτωση να ξαναγίνει έλεγχος στις επιχειρήσεις τους, θα αργήσει για τέσσερα και πέντε χρόνια. Αλλά και στο Τμήμα Τεχνικής και Υγειονομικής Επιθεώρησης και εκεί ο χρόνος είναι κάθε τρία με τέσσερα χρόνια.
      Στην Καβάλα επίσης –και θα κλείσω μ’ αυτό- υπολογίζεται από το εργατικό κέντρο και από άλλους που ασχολούνται με το θέμα, ότι οι εργαζόμενοι είναι περίπου είκοσι δύο με είκοσι πέντε χιλιάδες, μόνιμοι και εποχιακοί. Μόνο εννέα χιλιάδες εκατό είναι ασφαλισμένοι στο ΙΚΑ, ενώ οι συνταξιούχοι είναι δεκαοκτώ. Καταλαβαίνετε, λοιπόν, ότι όταν μόνο εννέα χιλιάδες εκατό είναι δηλωμένοι, πόσοι είναι αδήλωτοι, δηλαδή πόση μαύρη εργασία υπάρχει και πόση είναι η εισφοροδιαφυγή.
      Παρόμοια φαινόμενα με το Νομό της Καβάλας έχουμε σ’ όλη την Ελλάδα δυστυχώς, κυρία Υπουργέ και αυτό γιατί ακριβώς στις πολιτικές σας προτεραιότητες δεν υπήρξε η αναβάθμιση και η στελέχωση του ΣΕΠΕ, ενός οργάνου το οποίο είναι υπέρ του εργαζόμενου, υπέρ της σωστής και δίκαιης απονομής φόρων στο κράτος, έτσι ώστε να μπορεί να ανταποκριθεί στις υποχρεώσεις του μία ευνομούμενη πολιτεία.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ κι εγώ.
      Υπάρχουν άλλοι δύο ομιλητές επερωτώντες. Υπενθυμίζω, προς άρση κάθε παρεξηγήσεως, δύο παραμέτρους: Πρώτον, ότι σύμφωνα με τον Κανονισμό ο χρόνος ομιλίας σε κάθε ένα εκ των δύο τελευταίων είναι τρία λεπτά και όχι πέντε λεπτά. Και δεύτερον, σύμφωνα με ομόφωνη απόφαση της Διασκέψεως των Προέδρων, δεν θα μπορεί να συμψηφισθεί ο χρόνος της δευτερολογίας στην πρωτολογία.
      ΜΙΧΑΗΛ ΚΑΤΡΙΝΗΣ: Είναι πολύ λίγα τα τρία λεπτά, κύριε  Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Μη δυσφορείτε, αυτή είναι η ομόφωνη απόφαση της Διασκέψεως των Προέδρων. Δηλαδή, θα υπάρξει τρίλεπτη πρωτολογία και η δευτερολογία σας, στην κανονική σειρά, θα είναι δίλεπτη.
      Το λόγο έχει ο Βουλευτής Θεσσαλονίκης του ΠΑΣΟΚ, κ. Θεοχάρης Τσιόκας, για τρία λεπτά.
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε  Πρόεδρε.
      Είναι προφανές ότι ζούμε απίστευτα περιστατικά που καταγράφουν πλέον με τον πιο ανάγλυφο τρόπο επίθεση σε βάρος εργασιακών δικαιωμάτων και επαναφέρουν συνθήκες Μεσαίωνα στη χώρα μας. Και αυτή η καταγραφή δεν γίνεται ούτε τυχαία, ούτε αποσπασματικά. Γίνεται, κατά την άποψή μας -πέντε χρόνια μετά την ανάληψη της ευθύνης της διακυβέρνησης από τη Νέα Δημοκρατία- συνειδητά, αφού η Νέα Δημοκρατία έχει επιλέξει να στηρίξει τον αυτόματο πιλότο της ρύθμισης των εργασιακών σχέσεων, στην ουσία να στηρίξει τις δυνάμεις εκείνες οι οποίες εκφράζουν το παρασιτικό κεφάλαιο, εκφράζουν το ολιγοπώλιο, το μονοπώλιο στη χώρα, τις δυνάμεις εκείνες οι οποίες ζουν παρασιτικά και δεν επιτρέπουν τη δίκαια συμμετοχή στον παραγόμενο πλούτο όλων των κοινωνικών δυνάμεων.
      Το γεγονός αυτό πλέον καταγράφεται μελανά στα δελτία ειδήσεων, στα ΜΜΕ, καθημερινά στη ζωή του πολίτη. Το ζήσαμε με τη δολοφονική επίθεση εναντίον της συνδικαλίστριας Κούνεβα. Το ζήσαμε με το απίστευτο περιστατικό των ανασφάλιστων εργατριών να κρύβονται σε ψυγεία προκειμένου να μην ελεγχθούν από την Επιθεώρηση Εργασίας. Το ζούμε στο Νομό Θεσσαλονίκης, στο νομό μου, πάρα πολύ έντονα τον τελευταίο καιρό, αφού υπάρχει πλήρης ανυπαρξία κάθε ελεγκτικού μηχανισμού, εγκατάλειψη κάθε ελέγχου.
      Στο ΣΕΠΕ Θεσσαλονίκης χαρακτηριστικά, κύριε Πρόεδρε, έπρεπε να υπηρετούν πάνω από εκατό υπάλληλοι και υπηρετούν σαράντα δύο ή σαράντα τρεις. Δεν προλαβαίνουν να βγάλουν ούτε τη διοικητική υπηρεσία. 
      Τα πράγματα βρίσκονται σε πλήρη διάλυση. Αποτέλεσμα είναι να ζούμε προκλητικά περιστατικά για τα οποία ενέχεται και ο περιφερειάρχης ακόμα. 
      Στα ΕΛΠΕ, δημόσια επιχείρηση, εργάζονται σε εργολάβο εκατόν πενήντα Λευκορώσοι οι οποίοι δεν αμείβονται με βάση την ελληνική νομοθεσία, δουλεύουν από το πρωί μέχρι το βράδυ, θα πληρώνονται στη Λευκορωσία και αυτά γίνονται στα ΕΛΠΕ. Και το υπέγραψε ο κύριος Γενικός Γραμματέας της Περιφέρειας ότι μπορεί να γίνει.
      Υπάρχει καταγγελία του εργατικού κέντρου που ζητά να γίνει έλεγχος, αλλά δεν υπάρχει προσωπικό. Αυτά είναι πρωτοφανή πράγματα.
      «PHILIP MORRIS»; Έκλεισε πριν από λίγο καιρό στο Νομό Θεσσαλονίκης. Και ενώ κατήγγειλε το εργατικό κέντρο, οι συνδικαλιστές, οι εργαζόμενοι ότι εδώ μεταφέρουν την υλικοτεχνική υποδομή της «PHILIP MORRIS» κάπου αλλού, αυτοί ισχυρίζονταν ότι το κάνουν αυτό για να κάνουν ανακαίνιση. Και έπαιρναν τα μηχανήματα και τα πήγαιναν αλλού και δεν υπήρχε επιθεώρηση εργασίας. Αυτή είναι η κατάσταση. 
      Δεν υπάρχει καταγραφή στην Θεσσαλονίκη, στο νομό μου, πόσες αλλαγές εργασιακών σχέσεων και απολύσεις έχουν γίνει. 
      Ας πάνε στο αεροδρόμιο στους security να δούνε κάθε μέρα ότι αλλάζουν τους εργαζόμενους. Δουλεύουν οκτώ ώρες, πληρώνονται για τρεις, είναι ανασφάλιστοι κ.λπ. Κανείς δεν τους ελέγχει. 
      Για όλα αυτά, λοιπόν, ελέγχεται η Νέα Δημοκρατία. Και η επερώτησή μας είναι απλή και καθαρή. Δεν μπορεί να συνεχιστεί αυτό το καθεστώς. Εμείς εξαντλούμε όλες τις πρωτοβουλίες πολιτικού ελέγχου, παραβρισκόμαστε και συμπαραστεκόμαστε στους εργαζόμενους αλλά δεν φτάνει αυτό. Ήρθε η ώρα πλέον να υπάρξει αλλαγή πολιτικής. Δεν πάει άλλο. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Και φτάνουμε στον τελευταίο εκ των επερωτώντων, τον κ. Μιχάλη Κατρίνη που έχει δικαίωμα πρωτολογίας για τρία λεπτά.
      Ορίστε, κύριε Κατρίνη.
      ΜΙΧΑΗΛ ΚΑΤΡΙΝΗΣ: Ευχαριστώ, κύριε Πρόεδρε.
      Είναι σαφές από την άρνηση του Πρωθυπουργού να απαντήσει στην επίκαιρη ερώτηση του Προέδρου του ΣΥΡΙΖΑ, από την τοποθέτηση της κ. Πετραλιά και βέβαια από την απάντηση στις ερωτήσεις της κυρίας Υφυπουργού ότι η Κυβέρνηση διακατέχεται από πολιτική ανασφάλεια. Και αν για σας βεβαίως αυτή η πολιτική ανασφάλεια λήξει πολύ σύντομα με την κάθοδό σας από τα κυβερνητικά έδρανα, σίγουρα δεν μπορείτε να βελτιώσετε την ανασφάλεια η οποία χαρακτηρίζει και επικρατεί συνολικά στο εργασιακό καθεστώς, τις ευέλικτες εργασιακές σχέσεις, τις απλήρωτες υπερωρίες, την ανεργία, την υποαπασχόληση που πλήττουν, κυρίως, τη νέα γενιά, τους νέους ανθρώπους, τους αλλοδαπούς που εργάζονται στη χώρα μας, μακροχρόνια ανέργους ή ανθρώπους που ξαφνικά και υπό το πρίσμα της οικονομικής κρίσης σε μεγάλη ηλικία βρίσκονται εκτός εργασίας. Και αν στον εργασιακό μεσαίωνα στον οποίο εσείς δεν θέλετε να παραδεχθείτε ότι βρισκόμαστε σήμερα υπήρχε μια όαση την οποία το ΠΑΣΟΚ δημιούργησε θεσμοθετώντας το 1998 το ΣΕΠΕ, εσείς με τη δική σας τακτική έχετε καταφέρει σήμερα να τον απαξιώσετε.
      Για τι να μιλήσουμε; Για τα συνεργεία καθαρισμού; Για τις εταιρείες security που ανέφεραν οι συνάδελφοι; Για τις υπεργολαβικές εταιρείες; Για τις εισπρακτικές εταιρείες; Για όλους αυτούς που δουλεύουν σ’ όλες αυτές τις εργασίες μη αμειβόμενοι τις ώρες που δουλεύουν και πολλές φορές ανασφάλιστοι; Το ξέρετε και εσείς, κύριε Υφυπουργέ, ότι σήμερα για ένα νέο άνθρωπο το να μπορεί να δουλεύει με ασφάλιση θεωρείται επίτευγμα, επιτυχία. Να μιλήσουμε για τα εργατικά ατυχήματα; Σύμφωνα με έρευνα του Ινστιτούτου Εργασίας της ΓΣΕΕ κάθε τρεις ημέρες υπάρχει ένας νεκρός από εργατικό ατύχημα και κάθε δεκατέσσερα λεπτά της ώρας εκδηλώνεται ένα εργατικό ατύχημα το οποίο αφήνει πολλές φορές και αναπηρίες εργαζομένων και τραυματισμούς.
      Υπάρχει μια πλήρης απουσία ελεγκτικού μηχανισμού. Υπάρχει ανασφάλεια και φόβος στους εργαζομένους να καταγγείλουν οποιαδήποτε πρακτική καταστρατήγησης των δικαιωμάτων τους. Και φτάσαμε στο σημείο, κυρία Υφυπουργέ, προχθές να καταγγείλει η ΓΣΕΕ την απόλυση εργαζομένου ο οποίος ήταν φορέας του AIDS, μια αδικαιολόγητη απόλυση στην οποία εγώ δεν είδα να παρεμβαίνει το ΣΕΠΕ, δεν είδα να παρεμβαίνει το Υπουργείο Απασχόλησης. Είδα τη ΓΣΕΕ να βγαίνει και να το καταγγέλλει.
      Σύμφωνα, λοιπόν, με έρευνα του Εργατικού Κέντρου της Αθήνας, το 67% των ερωτηθέντων δηλώνει ότι στο χώρο εργασίας δεν λειτουργεί η επιτροπή υγιεινής και ασφάλειας εργασίας, οι δύο στους τρείς. Το 15% είπε ότι υπήρξαν από ένα έως δέκα εργατικά ατυχήματα τα τελευταία δύο χρόνια, ενώ το 8% δηλώνει ότι έχει υποστεί ο ίδιος εργατικό ατύχημα. Τα ίδια ισχύουν και στον δημόσιο τομέα, σε τομείς ευαίσθητους, όπως ο τομές της αποκομιδής απορριμμάτων, ο νοσηλευτικός κλάδος και οι ναυπηγοεπισκευαστικές εργασίες.
      Και τελειώνω με το τραγικό περιστατικό της Νάουσας που εμένα μου θύμισε μια ταινία που θα την έχετε δει, κυρία Υπουργέ, το Άμισταντ, όπου οι δουλέμποροι τότε μετέφεραν από την Αφρική στην Αμερική νέγρους δούλους και τους πέταγαν στη θάλασσα, γιατί τους έπιαναν τα καράβια του Άγγλου αυτοκράτορα, για να κρυφτούν από τον έλεγχο. Αυτό μου θύμισε το τραγικό περιστατικό της Νάουσας, όπου πήγε Σώμα να επιθεωρήσει τις συνθήκες εργασίας και κρύφτηκαν άνθρωποι μέσα στα ψυγεία. Και ευτυχώς αυτοί οι άνθρωποι δεν πάγωσαν, έχει όμως παγώσει τελείως το κράτος…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε.
      ΜΙΧΑΗΛ ΚΑΤΡΙΝΗΣ: Έχει παγώσει κάθε έννοια ελεγκτικού μηχανισμού, γιατί οι πολιτικές σας είναι πολιτικές που συνειδητά αυξάνουν την ανεργία, πολιτικές που υπονομεύουν το μέλλον της νέας γενιάς και απαξιώνουν το ρόλο του κράτους.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
      Βλέπετε ότι με λίγη κατανόηση, όλα επιλύονται.
      Το λόγο έχει τώρα η κυρία Υφυπουργός, η κ. Καλαντζάκου, για είκοσι λεπτά. Δικαιούστε και να μην τα εξαντλήσετε, όταν δεν σας είναι αναγκαία. 
      Κύριε Παπουτσή, συμφωνείτε νομίζω μ’ αυτό!
      ΧΡΗΣΤΟΣ ΠΑΠΟΥΤΣΗΣ: Σύμφωνα με τον Κανονισμό!
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Θα θέλατε, κύριε Πρόεδρε!
       Κυρίες και κύριοι συνάδελφοι, η ελληνική κοινή γνώμη πράγματι συγκλονίζεται. Συγκλονίζεται από το γεγονός ότι αυθαίρετα και για λόγους λαϊκισμού υιοθετείτε κάθε ψίθυρο, κάθε φήμη, κάθε ανεξακρίβωτη καταγγελία, κάθε ανυπόστατη πληροφορία και την αναπαράγετε ως γεγονός.
      Ας πάρουμε τα πράγματα από την αρχή. Ας ξεκινήσουμε με το θλιβερό περιστατικό της Νάουσας που θίξατε. Οι επιθεωρητές εργασίας επισκέφθηκαν την επιχείρηση, όπου και πραγματοποίησαν ενδελεχείς ελέγχους για τις συνθήκες εργασίας, τα ωράρια, την καταβολή αποδοχών, τα επιδόματα, παρουσία του προέδρου του εργατικού κέντρου. Να σας ενημερώσω ότι κράτησαν και στοιχεία των ερωτώμενων, υπό την παρουσία πάντα των συνδικαλιστών, για επαλήθευση. Ο έλεγχος κράτησε συνολικά τέσσερις ώρες. Αφού τέλειωσε η έρευνα, έφυγαν όλοι. Τότε και μόνο τότε ο πρόεδρος του εργατικού κέντρου θυμήθηκε να καταγγείλει από τα Μέσα Μαζικής Ενημέρωσης ότι πήρε τηλέφωνο να μην ξεχάσουν να βγάλουν τους εργαζόμενους από τα  ψυγεία. Το συγκεκριμένο είναι πραγματικά πρωτάκουστο περιστατικό. Αντί, λοιπόν, εσείς να καταδικάσετε την ανεύθυνη στάση του προέδρου του εργατικού κέντρου, εσείς όχι απλώς υιοθετείτε τα λόγια του, αλλά τα χρησιμοποιείτε και ως επιχείρημα για να καταδείξετε την ασυδοσία στους χώρους δουλειάς. Ευθύς εξ’ αρχής θα έπρεπε να τον καταδικάσετε. Τι εκπροσωπεί αυτός ο πρόεδρος του εργατικού κέντρου, δηλαδή; Σίγουρα φέρει μεγάλη ευθύνη. Η Υπουργός αμέσως ζήτησε την παρέμβαση του κ. Σανιδά, σας το είπε και πριν. Ζήτησε και διέταξε ΕΔΕ για να είμαστε σίγουροι για το πώς έχουν τα πράγματα. Έπειτα από τις απαραίτητες ενέργειες, προέκυψε πως καμμία παράβαση υπαλληλικού καθήκοντος δεν συνέβη, αντίθετα μάλιστα τηρήθηκαν όλες οι νόμιμες διαδικασίες και πλέον βρίσκεται στην ποινική δικαιοσύνη η υπόθεση, η οποία με αυτεπάγγελτη έρευνα που διεξάγεται θα φέρει στο φως την αλήθεια. Και να σας πω επίσης ότι ο συγκεκριμένος πρόεδρος του εργατικού κέντρου αρνήθηκε να δώσει και γραπτή κατάθεση ακόμα και όταν τον κάλεσαν στη ΕΔΕ ως μάρτυρα για να δώσει πληροφορίες και δύο φορές δεν πήγε και στον εισαγγελέα. Άρα, τι να πω; Εσείς, όμως, υιοθετείτε αυτό το περιστατικό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ποιος υιοθέτησε, κυρία Υπουργέ; 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας παρακαλώ, δεν σας διέκοψα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μα κάνετε λάθος! 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εντάξει, κυρία Χριστοφιλοπούλου! Είμαστε όλοι λάθος…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν υιοθετήσαμε τίποτα!
      ΠΡΟΕΔΡΕΥΩΝ (Αναστάσιος Νεράντζης): Κυρία Χριστοφιλοπούλου, δεν σας διέκοψε κανένας. Για σας τα λέω αυτά, κυρία Χριστοφιλοπούλου. Θέλετε να σας ανακαλέσω στην τάξη; Το θέλετε;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Η διαστρέβλωση έχει όρια! 
      ΠΡΟΕΔΡΕΥΩΝ (Αναστάσιος Νεράντζης): Έχει όρια και η υπομονή του Προεδρείου! Δεν μπορεί να διακόπτετε συνεχώς! Εσείς αξιώνετε να μιλήσετε ανενόχλητα και τηρείται αυτό. Σας παρακαλώ! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Παραποιούν, δεν κάνουν τίποτε άλλο!
      ΠΡΟΕΔΡΕΥΩΝ (Αναστάσιος Νεράντζης): Κυρία Χριστοφιλοπούλου! Είναι η τελευταία φορά που σας παρακαλώ!
      Ελάτε, κυρία Υπουργέ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σ’ ό,τι αφορά τη δραματική επίθεση κατά της Κωνσταντίνας Κούνεβα που έχει συγκλονίσει όλη την Ελλάδα, δεν υπάρχει καμμία αμφιβολία, γιατί όμοιά της δεν έχουν ξαναζήσει, θα πω ότι στο Υπουργείο Απασχόλησης η κ. Κούνεβα και το σωματείο είχαν πολλάκις προσέλθει για να συνεργαστούν για θέματα που αφορούν στον κλάδο των εταιρειών καθαρισμού.
      Συγκεκριμένα –το έχω ξαναπεί και εδώ στην Αίθουσα- στις 26/11/2008 είχε προσέλθει και η ίδια σε τριμερή συμφιλιωτική σύσκεψη που πραγματοποιήθηκε για τα προβλήματα των εργαζομένων καθαριστριών της «ΟΙΚΟΜΕΤ». 
      Επί των ημερών μας -και όχι των δικών σας ημερών- είναι που βγήκε η εγκύκλιος που θέτει ως βασικό όρο για την υπογραφή οποιασδήποτε σύμβασης με το δημόσιο την απαρέγκλιτη τήρηση των διατάξεων της εργατικής νομοθεσίας και σε περίπτωση που διαπιστωθεί αυτή η παράβαση, έχει δοθεί εντολή να καταγγέλλεται η σύμβαση. 
      Η συνεργασία μας με τα εργασιακά σωματεία συνεχίζεται κανονικά και κάθε καταγγελία ελέγχεται σχολαστικά. Επίσης, ζητήσαμε ξανά –η ίδια ζήτησα- από το δημόσιο και τον ευρύτερο δημόσιο τομέα να μας γνωστοποιήσει και με ποιες ακριβώς εταιρείες συνεργάζεται. Μελετάμε και τις προτάσεις της ΓΣΕΕ για το πώς καλύτερα μπορούν να προστατευθούν τα δικαιώματα των εργαζομένων. Να σας υπενθυμίσω ότι έλεγχοι στον κλάδο καθαρισμού γίνονται και θα γίνονται. Το 2008 μια στις δυο εταιρείες του κλάδου ελέγχθηκε. 
      Για να επανέλθουμε ξανά στο ΣΕΠΕ, θα σας πω ότι υπηρετούν σε αυτό οκτακόσιοι πενήντα εννέα υπάλληλοι. Αναγνωρίζουμε ότι υπάρχουν κενές οργανικές θέσεις και πως απαιτείται περαιτέρω αναβάθμιση του ΣΕΠΕ. Όμως, γνωρίζετε πως έχουμε ολοκληρώσει νομοσχέδιο που στοχεύει στην αναβάθμιση του ΣΕΠΕ και που περιμένει την τελική υπογραφή του Υπουργού Οικονομίας και Οικονομικών. Το Δεκέμβριο επιπλέον ικανοποιήσαμε δύο σημαντικότατα αιτήματα του Υπουργείου και του ΣΕΠΕ. Πρόκειται για το ελεγκτικό επίδομα και το επίδομα εξόδων κίνησης. 
      Αποδεικνύουμε στην πράξη πώς στηρίζουμε τον θεσμό και αναγνωρίζουμε το σημαντικό του έργο. Θα επανέλθω με περισσότερες λεπτομέρειες στο ΣΕΠΕ παρακάτω. 
      Μου κάνει επίσης εντύπωση το ότι αντί να κοιτάτε με ποιο τρόπο να στηρίξετε εποικοδομητικά την προσπάθεια εξόδου από την κρίση, εσείς αναζητείτε τρόπους να δημιουργήσετε την εντύπωση ότι ολόκληρος ο ιδιωτικός τομέας ισοδυναμεί με την αυθαιρεσία και με τη ζούγκλα. 
      Οι γενικεύσεις είναι ανεπίτρεπτες. Αν δεν πιστεύετε στην ελεύθερη αγορά και την ιδιωτική πρωτοβουλία, τότε στα δέκα χρόνια που ήσασταν κυβέρνηση γιατί δεν τα κρατικοποιούσατε όλα; Εσείς αντιθέτως αποκρατικοποιούσατε. Εγώ νομίζω ότι είναι η ώρα να αποδείξουμε ότι υπάρχει εμπιστοσύνη στον ιδιωτικό τομέα, διότι στην κρίση ο ιδιωτικός τομέας βάλλεται. 
      Υπάρχουν και καλοί και κακοί εργοδότες. Αυτό όμως το γενικό κλίμα ισοπέδωσης ότι παντού επικρατεί ζούγκλα, χάος και ότι όλοι οι εργοδότες εκμεταλλεύονται τις αδυναμίες ενδεχομένως που μπορεί να υπάρχουν για να αυθαιρετήσουν και να καταπιέσουν τον εργαζόμενο, δεν έχει καμμία σχέση και με την πολιτική που πρεσβεύετε. 
      Σας ξεπερνούν όλοι. Οι κοινωνικοί εταίροι κάθισαν στο τραπέζι και με μια φωνή είπαν πως θα συνεργαστούν για να αντιμετωπίσουν τη κρίση. Εσείς απλά περιοδεύετε ζητώντας εκλογές, το τελευταίο πράγμα που θέλουν οι  πολίτες και θα βοηθούσε την οικονομία και την αναβάθμιση του ΣΕΠΕ. Δικαιολογίες ψάχνετε θεωρώντας ότι θα καρπωθείτε πολιτικά. 
      Η μάχη, κυρίες και κύριοι συνάδελφοι, δεν είναι για τις πολιτικές καρέκλες. Εξάλλου οι περισσότεροι από εσάς έχετε περάσει από αυτές ξανά και ξανά. Η μάχη γίνεται και δίδεται για τα πραγματικά προβλήματα, για τα οποία δεν υπάρχουν μαγικές λύσεις, αλλά σίγουρα η Κυβέρνηση έχει σχέδιο αντιμετώπισής τους. 
      Τα  μέτωπα σ’ αυτήν τη φάση είναι δύο. Από τη μια πρέπει να υπάρχει δημοσιονομική σταθερότητα και από την άλλη να στηριχθεί η ανάπτυξη που προέρχεται, ως γνωστόν, από την ιδιωτική πρωτοβουλία. Όλα τα κράτη καλούνται να παίξουν ρόλους εξαιρετικά παρεμβατικούς, που για χρόνια είχαν αφήσει πίσω τους. 
      Σ’ αυτήν την κρίση βάλλεται πολύ έντονα ο ιδιωτικός τομέας, όπως είπα, που είναι η ατμομηχανή της ανάπτυξης και αφού καλείται το δημόσιο να αναπληρώσει το μεγάλο κενό, επιβαρύνονται και τα δημόσια οικονομικά. Όλες οι χώρες αναζητούν το κατάλληλο μείγμα πολιτικών που θα ισορροπήσουν το σύστημα και αυτό δεν είναι εύκολο, πουθενά όμως δεν προσπαθούν τα κόμματα της Αντιπολίτευσης να υποδαυλίσουν την κρίση και να σπείρουν πιο γρήγορα και πιο έντονα τον πανικό. 
      Αναφορικά τώρα με τις ενεργητικές πολιτικές στις οποίες αναφέρεστε, πιστεύω ότι οι παρατηρήσεις σας είναι άτοπες. Σ’ όλη την Ευρώπη επιλέγονται ενεργητικές πολιτικές για να στηριχθεί η απασχόληση. Εμείς δεν πιστεύουμε στις επιδοματικές πολιτικές. Αντίθετα ξέρουμε πως η κατάρτιση και η παροχή ευκαιρίας πρόσβασης στην αγορά εργασίας, ευκαιρίες απασχόλησης, είναι αυτές που δημιουργούν στο τέλος τις βιώσιμες θέσεις εργασίας. Όλες οι πολιτικές του ΟΑΕΔ και το επιχειρησιακό μας πρόγραμμα ακολουθούν την παραδοχή αυτή. 
      Στη μανία να τα ισοπεδώσετε όλα και κρίνοντας εξ ιδίων τα αλλότρια, λέτε ότι θέλουμε να βάλουμε τους πολίτες στο δημόσιο για πολιτικό όφελος. Η ανεργία, κυρίες και κύριοι συνάδελφοι, δεν έχει χρώμα. Η κρίση είναι συγκεκριμένη. Οι άνεργοι μπορεί να είναι ψηφοφόροι όλων των κομμάτων και τους ανέργους προσπαθούμε να τους βοηθήσουμε. 
Για μας αρκεί να είναι κάποιος πραγματικά άνεργος και να θέλει να εργαστεί. Νομίζω ότι ακόμη κι εσείς μπορείτε να δείτε πως ο ιδιωτικός τομέας, στο εξωτερικό οπωσδήποτε, περνάει από σαράντα κύματα. Αλλά επειδή δεν ζούμε στο κενό και φυσικά θα επηρεαστεί και η Ελλάδα –ελπίζουμε όχι τόσο έντονα- πιστεύουμε ότι δεν επαρκεί η δυνατότητα αξιοποίησης του μέτρου της μετατροπής του επιδόματος ανεργίας σε απασχόλησης για τον ιδιωτικό τομέα, και γι’ αυτό λέμε ότι μπορούμε να δώσουμε μια ευκαιρία στους ανέργους να αξιοποιήσουν τη δυνατότητα στο δημόσιο και τους ΟΤΑ. Είναι καλύτερα  να παραμένει ο άνεργος μέσα στην αγορά εργασίας, να ασφαλίζεται, να έχει ένα μεγαλύτερο εισόδημα, να μπορεί να προγραμματίσει το μέλλον του παρά να βρίσκεται έξω από το οικονομικό γίγνεσθαι στην περίοδο της κρίσης -διότι πρέπει να δούμε τις πραγματικές διαστάσεις της κρίσης- και να περιμένει να τελειώσει η κρίση, που κανείς δεν μπορεί να προβλέψει πότε θα ολοκληρωθεί, για να επανενταχθεί στην αγορά εργασίας. 
	Από το 2004 και μετά ο ΟΑΕΔ προχώρησε στην ποσοτική και ποιοτική εντατικοποίηση των ενεργητικών πολιτικών απασχόλησης, με μια σειρά στοχευμένων και καινοτόμων παρεμβάσεων περισσότερων από εβδομήντα πέντε ειδικών και τοπικών προγραμμάτων και με απλές πλέον διαδικασίες μέσω του διαδικτύου ο οργανισμός προσέφερε μέχρι σήμερα διακόσιες πενήντα χιλιάδες ευκαιρίες απασχόλησης και αυταπασχόλησης για την ένταξη ή επανένταξη στην αγορά εργασίας ανέργων, ιδιαίτερα δε αυτών που ανήκουν σε ομάδες με δύσκολη πρόσβαση στην απασχόληση, όπως οι γυναίκες, οι νέοι, τα άτομα μεγαλύτερης ηλικίας, οι μακροχρόνια άνεργοι και άλλοι. Η ραγδαία αποκλιμάκωση του ποσοστού ανεργίας από το 11,3% το 2004 στο 7,8% στο τέλος του 2008 είναι απόρροια τόσο της παραπάνω ενεργοποίησης του ΟΑΕΔ, όσο και, κυρίως, του αναπτυξιακού δυναμισμού της ελληνικής οικονομίας τα τελευταία χρόνια και της διατήρησης ισχυρών ρυθμών ανάπτυξης, υψηλότερων του κοινοτικού μέσου όρου.
	Στο πλαίσιο της κατάρτισης του νέου επιχειρησιακού σχεδίου του ΟΑΕΔ για το έτος 2009 και δεδομένης της διεθνούς χρηματοπιστωτικής κρίσης και του δυσμενούς διεθνούς οικονομικού περιβάλλοντος ο οργανισμός έχει προσαρμοστεί στις επιχειρησιακές του προτεραιότητες -στόχοι, εργαλεία και μέσα-, προκειμένου με ευέλικτο τρόπο να συμβάλλει στη μείωση ή και στην εξάλειψη των ενδεχόμενων συνεπειών της διεθνούς κρίσης στην ελληνική αγορά εργασίας, παρέχοντας συνεχή υποστήριξη στους ανέργους και στους εργαζόμενους στη χώρα.  
	Ήδη από τους δύο τελευταίους μήνες του 2008 ο ΟΑΕΔ έχει σχεδιάσει και σταδιακά υλοποιεί μία πυκνή δέσμη ενεργητικών πολιτικών απασχόλησης, με στόχο την άμεση ένταξη ή επανένταξη των ανέργων στην αγορά εργασίας. Για το σκοπό αυτό θα διαθέσει το 2009 υπερδιπλάσιους πόρους από τις άλλες χρονιές, περισσότερο από 1,1 δισεκατομμύριο ευρώ, για τη δημιουργία περισσότερων από διακόσιες χιλιάδες θέσεις απασχόλησης και αυταπασχόλησης. 
	Αυτά τα προγράμματα θα υλοποιηθούν σ’ ένα ευέλικτο πλαίσιο που θα εξειδικεύεται χωρικά, πληθυσμιακά και τοπικά -γιατί όλες οι αγορές στην Ελλάδα δεν είναι ίδιες- ανάλογα με την εξέλιξη του διαρθρωτικού προβλήματος και ενδεχόμενων επιδράσεων της διεθνούς κρίσης στην ελληνική οικονομία και σε συγκεκριμένες ομάδες εργαζομένων. Σε κάθε περίπτωση, ένα απ’ αυτά τα εργαλεία είναι κι η μετατροπή επιδόματος ανεργίας σε επίδομα απασχόλησης. 
	Ας περάσω, λοιπόν, και πάλι στο ΣΕΠΕ το οποίο επικρίνεται ενώ λειτουργεί ως «ασπίδα» του κάθε εργαζόμενου απέναντι στην αδικία. Όπως γνωρίζετε πολύ καλά, το ΣΕΠΕ αποτελεί τον κατ’ εξοχήν ελεγκτικό μηχανισμό του Υπουργείου Απασχόλησης και Κοινωνικής Προστασίας. Μετά από σχεδόν δέκα χρόνια λειτουργίας του ΣΕΠΕ κι έχοντας καταγράψει και επεξεργαστεί όλα τα προβλήματα και τις αδυναμίες της λειτουργίας της υπηρεσίας, το Υπουργείο αποφάσισε και προχώρησε στη σύνταξη ενός νέου νομοσχεδίου με μοναδικό σκοπό τη συνεχή βελτίωση των παρεχόμενων υπηρεσιών και την καλύτερη εξυπηρέτηση του πολίτη. Αναγνωρίζουμε ότι έχουν αλλάξει οι ανάγκες και τα προβλήματα και γι’ αυτό προσαρμοζόμαστε ανάλογα. Με τις διατάξεις του νομοσχεδίου αυτού επιδιώκεται η αναβάθμιση του ΣΕΠΕ και μέσω της αναδιάρθρωσης των υπηρεσιών του καθιστά αποτελεσματικότερη την άσκηση των ιδιαίτερα σημαντικών αρμοδιοτήτων. Έτσι ενισχύεται ο ελεγκτικός μηχανισμός για την τήρηση της εργατικής νομοθεσίας, ο οποίος έχει υποστεί στο παρελθόν πολλαπλές διοικητικές μεταβολές, κυρίως κατά τη λειτουργία του ως υπηρεσία της Νομαρχιακής Αυτοδιοίκησης, κάτι που είχατε κάνει εσείς ως κυβέρνηση.
	Μ’ αυτήν τη νομοθετική πρωτοβουλία ενισχύεται το ΣΕΠΕ σε στελεχιακό δυναμικό, διευρύνεται με τη δημιουργία νέων διευθύνσεων και τμημάτων, αλλά και ενδυναμώνεται η αυτοτέλεια της ανεξαρτησίας στη λειτουργία του. Με την ενίσχυση σε ανθρώπινο δυναμικό και υλικοτεχνική υποδομή αναβαθμίζεται, συντονίζεται, εκσυγχρονίζεται, βελτιώνεται από το ΣΕΠΕ το παραγόμενο έργο και προωθείται η εργασιακή ειρήνη. 
      Ήδη, όπως σας είπα, ψηφίστηκαν από τη Βουλή τα άρθρα εκείνα που αφορούν στην οικονομική ενίσχυση, με τη θέσπιση κιόλας για πρώτη φορά του ελεγκτικού επιδόματος και την ουσιαστική αύξηση των εξόδων κίνησης. 
      Ενδεικτικά αναφέρεται ότι το 2007 για τη στελέχωση του ΣΕΠΕ εγκρίθηκαν είκοσι μετατάξεις. Αναμένεται η προκήρυξη για την κάλυψη τριάντα ενός κενών οργανικών θέσεων με μετάταξη και τριάντα δύο κενών οργανικών θέσεων με διαγωνισμό μέσω του ΑΣΕΠ. Συνολικά την τελευταία πενταετία, το ΣΕΠΕ έχει ενισχυθεί από άλλες υπηρεσίες με εξήντα έξι άτομα. 
      Επιπλέον, στο ΣΕΠΕ βρίσκεται στο τελικό στάδιο υλοποίησης το πρόγραμμα «mini σύζευξις» με το οποίο αναμένεται η δημιουργία εσωτερικού δικτύου. Προβλέπει με το άρθρο 4 του ν. 3667/2008 η ηλεκτρονική υποβολή εντύπων που αφορούν το Υπουργείο Απασχόλησης και Κοινωνικής Προστασίας και τους εποπτευόμενους απ’ αυτό οργανισμούς και φορείς, με τον τρόπο που γίνεται εφικτή η εφαρμογή του ολοκληρωμένου πληροφοριακού συστήματος.
      Με την εφαρμογή του ΟΠΣ βελτιώνεται η λειτουργία των υπηρεσιών του Υπουργείου, με την αναβάθμιση της μεταξύ τους επικοινωνίας και την ενοποιημένη εξυπηρέτηση των πολιτών, με αυτοματοποιημένα και φιλικά προς το χρήστη συστήματα πληροφόρησης και διεκπεραίωσης συναλλαγών με το δημόσιο.
      Με απόφαση του Γενικού Γραμματέα της Κυβέρνησης συστάθηκε ομάδα εργασίας για την υποβοήθηση του έργου της Κεντρικής Επιτροπής Κωδικοποίησης της εργατικής νομοθεσίας. Για τη νομοθεσία που αφορά την υγιεινή και ασφάλεια στην εργασία, υπήρξε αντίστοιχη ομάδα εργασίας με τη συμμετοχή της Γενικής Διεύθυνσης Συνθηκών και Υγείας στην εργασία.
      Τέλος, με το νέο ασφαλιστικό νόμο θεσμοθετήθηκαν οι κοινοί έλεγχοι ΣΕΠΕ-ΕΥΠΕΑ για την καλύτερη και πιο αποτελεσματική αντιμετώπιση της ανασφάλιστης εργασίας. Ήδη, από την ψήφιση του νομοσχεδίου και μετά, έχουν πραγματοποιηθεί εκατοντάδες κοινοί έλεγχοι ΣΕΠΕ-ΕΥΠΕΑ σ’ ολόκληρη την επικράτεια. 
      Επειδή αναφερθήκατε και στο θέμα της εισφοροδιαφυγής, να υπενθυμίσω σε όλους ότι από 1η Ιουνίου θα ισχύει ο ΑΜΚΑ, ο ατομικός αριθμός μητρώου ασφάλισης που θα συμβάλει καθοριστικά -γιατί δεν θα μπορείς να εργαστείς, να ασφαλιστείς, να έχεις βιβλιάριο, οτιδήποτε- στην καταπολέμηση της εισφοροδιαφυγής. Και η Υπουργός έχει πει ότι δεν θα δοθεί καμμία παράταση και την 1η Ιουνίου θα ισχύει ο νέος αριθμός και ήδη έχουν αρχίσει να αποστέλλονται οι σχετικοί αριθμοί στους ασφαλισμένους. 
      Αναφορικά με την ελεγκτική δράση του ΣΕΠΕ και προκειμένου αυτή να τυγχάνει της μέγιστης κοινωνικής αποδοχής, το πρόγραμμα δράσης καταρτίζεται στις αρχές κάθε χρόνου, μετά από διαβούλευση με εκπροσώπους των κοινωνικών εταίρων στο πλαίσιο του Συμβουλίου Κοινωνικού Ελέγχου Επιθεώρησης Εργασίας, που αποτελεί θεσμοθετημένο όργανο κοινωνικού ελέγχου και λειτουργεί στα πλαίσια του ΣΕΠΕ. 
      Κυρίες και κύριοι συνάδελφοι, επειδή οι αριθμοί λένε πάντα την αλήθεια, τα στοιχεία που προκύπτουν από τις δημοσιευμένες εκθέσεις πεπραγμένων των ετών 2003 και 2007 είναι άκρως αποκαλυπτικά. 
      Συγκεκριμένα και προς αποκατάσταση της αλήθειας, προκύπτει ότι: 
      Από τα τμήματα κοινωνικής επιθεώρησης πραγματοποιήθηκαν το 2003 τριάντα μία χιλιάδες επτακόσιοι εξήντα πέντε έλεγχοι, ενώ το 2007 τριάντα πέντε χιλιάδες οκτακόσιοι πέντε έλεγχοι. Το 2003 επιβλήθηκαν πρόστιμα ύψους 6.662.070 ευρώ, ενώ το 2007 περισσότερα, σχεδόν 12.000.000 ευρώ και συγκεκριμένα 11.803.786 ευρώ. 
      Από τις εργατικές διαφορές που επιλύθηκαν, αποδόθηκαν στους εργαζόμενους 10.000.000 ευρώ το 2007, σε αντίθεση με 8.000.000 το 2003. 
      Η υγεία και η ασφάλεια του εργαζόμενου και του κάθε ανθρώπου σαφώς και αποτελούν έννοιες αδιαπραγμάτευτες. Για αυτό και η εντολή της πολιτικής ηγεσίας του Υπουργείου προς τους επιθεωρητές εργασίας του ΣΕΠΕ είναι μόνο μια. Μηδενική ανοχή. Γι’ αυτό το λόγο, οι επιθεωρητές εργασίας εφαρμόζουν μηδενική ανοχή σε περιπτώσεις έλλειψης μέτρων προστασίας και προβαίνουν σε άμεση διακοπή εργασιών κάθε φορά που διαπιστώνονται παραβάσεις σε θέματα υγιεινής και ασφάλειας στους χώρους δουλειάς. Ενδεικτικό είναι το γεγονός ότι από τις χίλιες εξακόσιες πενήντα διακοπές εργασιών το 2003 φτάσαμε στις δύο χιλιάδες διακόσιες μία το 2007. 
      Αξίζει να σημειωθεί ότι για την κατάρτιση του προγράμματος ελέγχων των τεχνικών και υγειονομικών επιθεωρητών εργασίας, λαμβάνεται υπ’ όψιν η επικινδυνότητα, η παραβατικότητα, ο αριθμός και η κατανομή των επιχειρήσεων, ο αριθμός των εργαζομένων, τα ατυχήματα και οι καταγγελίες, όπως αυτά προκύπτουν από την επεξεργασία των στατιστικών στοιχείων, καθώς και τα προβλήματα που αναδεικνύονται από τις νέες μορφές εργασίας και τις σύγχρονες μεθόδους και τεχνικές. 
      Πέρα, λοιπόν, των προγραμματισμένων ελέγχων, διενεργούνται στοχευμένοι έλεγχοι σε βιομηχανικές ζώνες και σε κατηγορίες επιχειρήσεων και εργασιών με ειδικούς κινδύνους για την ασφάλεια και υγεία των εργαζομένων. 
      Αξίζει, επίσης, να τονιστεί ιδιαίτερα η ενημερωτική εκστρατεία του Υπουργείου με αφορμή την Παγκόσμια Ημέρα για την Υγεία και Ασφάλεια στην Εργασία της περυσινής χρονιάς που στα πλαίσια αυτά το ΣΕΠΕ διεξήγαγε ελέγχους ενημερωτικού κυρίως χαρακτήρα στην περιοχή του Άγιου Ιωάννη Ρέντη, στα Οινόφυτα και στο Σχηματάρι –για ευνόητους λόγους- και διοργανώθηκαν από το Υπουργείο ενημερωτικές ημερίδες στην Αθήνα και σε δύο πόλεις της επαρχίας. Στις δε δύο πόλεις της επαρχίας έγιναν σε συνεργασία με το Υπουργείο Αγροτικής Ανάπτυξης για τον απλό λόγο ότι υπήρχε το κοινό θέμα της υγείας και ασφάλειας στα αγροτικά θέματα και για τους αγρότες.
      Θα αναφερθώ, επίσης, στο ότι γίνονται συστηματικοί, καθημερινοί, έλεγχοι από δύο μεικτές επιτροπές ελέγχου στις ναυπηγοεπισκευαστικές ζώνες Πειραιά, δηλαδή, Δραπετσώνας-Κερατσινίου και Περάματος-Σαλαμίνας, εντατικοί έλεγχοι τους θερινούς μήνες και ιδιαίτερα σε περιόδους υψηλών θερμοκρασιών σε υπαίθριες εργασίες, βιομηχανικούς χώρους με σημαντική θερμική καταπόνηση, συστηματικοί έλεγχοι στα μεγάλα δημόσια και ιδιωτικά τεχνικά έργα και οικοδομές λόγω της επικινδυνότητας των εκτελούμενων εργασιών.
      Για να πάρετε ένα δείγμα, θα σας πω ότι κατά το έτος 2004 πραγματοποιήθηκαν εκστρατείες ελέγχων και ενημέρωσης στα πλαίσια ενημερωτικής εκστρατείας στον κατασκευαστικό τομέα για την ασφάλεια των εργαζομένων και ελέγχθηκαν δύο χιλιάδες οκτακόσια δεκατρία εργοτάξια.
      Το 2005 η εκστρατεία είχε θέμα «Καταπολεμήστε το θόρυβο» γιατί είναι πολλά και διάφορα τα θέματα υγείας και ασφάλειας.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      Ένα λεπτό και θα συνεχίσω στη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Όχι, τη δευτερολογία σας θα την κάνετε αυτοτελώς, στο τέλος.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Όχι, ένα λεπτό θα κάνω υπέρβαση χρόνου και μετά θα συνεχίσω για τα υπόλοιπα στη δευτερολογία μου.
      ΠΡΟΕΔΡΕΥΩΝ (Αναστάσιος Νεράντζης): Εντάξει, κυρία Υφυπουργέ. Μπορείτε να συνεχίσετε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Το 2006 ήταν η εκστρατεία ενημέρωσης για την προστασία των εργαζομένων που εκτίθενται στον αμίαντο.
      Το 2007 έγινε εκστρατεία ενημέρωσης για τις μυοσκελετικές παθήσεις στις εργασίες με χειρονακτική διακίνηση φορτίων και το 2008 εκστρατεία ενημέρωσης και ελέγχων για την πρόληψη των μυοσκελετικών παθήσεων ειδικά στους τομείς του εμπορίου και των κατασκευών.
      Να πω, επίσης, ότι ως προς τα ατυχήματα έχουμε συνεχή πτωτική πορεία από χρόνο σε χρόνο τόσο στον αριθμό, όσο και στη συχνότητά τους, ανά χίλιους εργαζόμενους, σύμφωνα με τα σχετικά στατιστικά στοιχεία από τα δελτία εργατικών ατυχημάτων που δημοσιεύει το ΙKA. 
      Θα καταθέσω ένα σχετικό πίνακα στα Πρακτικά.
      (Στο σημείο αυτό η Υφυπουργός Απασχόλησης και Κοινωνικής Προστασίας κ. Σοφία Καλαντζάκου καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Να φωτογραφηθεί ο πίνακας)
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Πριν κατέβω από το Βήμα, θα σας πω ότι έχουν πραγματοποιηθεί ενημερωτικές δράσεις των περιφερειακών Υπηρεσιών Τεχνικής και Υγειονομικής Επιθεώρησης του ΣΕΠΕ στα μεγάλα τεχνικά έργα με επισκέψεις των τεχνικών και υγειονομικών επιθεωρητών στις σχολές του ΟΑΕΔ και στα τεχνικά λύκεια, στις σχολές των σπουδαστών ανωτάτων σχολών. Στις τοπικές εφημερίδες και τα περιοδικά έχουν γίνει πάρα πολλές συνεντεύξεις γύρω από το θέμα αυτό.
      Ευχαριστώ και θα επανέλθω στη δευτερολογία μου.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Υφυπουργέ.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής για δώδεκα λεπτά.
      Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ακούσαμε το πρωί τον κύριο Πρωθυπουργό να ζητά απ’ όλες τις πολιτικές δυνάμεις του τόπου, απ' όλες τις κοινωνικές δυνάμεις του τόπου, όπως είπε, να συμβάλουμε όλοι για να αποφύγουμε την παραβίαση της νομιμότητας εις βάρος των εργαζομένων, να συμβάλουμε όλοι για να λειτουργεί καλύτερα η Δημόσια Διοίκηση και οι δημόσιοι υπάλληλοι να εξυπηρετούν τους πολίτες, να συμβάλουμε όλοι για την αντοχή της οικονομίας, όπως είπε.
      Βέβαια, ούτε λέξη για τη συνοχή και την αλληλεγγύη στην κοινωνία, η οποία έχει εξαφανιστεί από το πολιτικό λεξιλόγιο και την πολιτική πρακτική και στόχευση της Κυβέρνησής του!
      Και μάλιστα εν τη ρύμη του λόγου του ο κύριος Πρωθυπουργός κατηγόρησε το ΠΑΣΟΚ ότι όχι μόνο δεν συνεργεί και δεν συντρέχει στη βοήθεια της Κυβέρνησης και του τόπου, αλλά μάλιστα λέει «όχι» σ’ όλα. Και αναρωτιέμαι ποιος είναι εκείνος ο οποίος λέει «όχι» σ’ όλα; Στα σχέδια νόμου που έχει καταθέσει το ΠΑΣΟΚ και η Κοινοβουλευτική του Ομάδα. Και μιλάμε για πάνω από δέκα σχέδια νόμου το τελευταίο εξάμηνο!
       Ποιος είναι εκείνος που λέει «όχι» με συνέπεια, σταθερότητα και επιμονή στην πρόταση του Γιώργου Παπανδρέου, όπως την κατέθεσε στον ίδιο τον Πρωθυπουργό και στον Πρόεδρο της Δημοκρατίας και σ’ όλους τους Αρχηγούς των κομμάτων για την εθνική στρατηγική όσον αφορά τα ζητήματα εξωτερικής πολιτικής; 
      Ποιος είναι εκείνος ο οποίος είπε «όχι» στη συγκεκριμένη πρόταση των δέκα σημείων για τη διαφάνεια και την αντιμετώπιση της διαφθοράς;
      Ποιος είναι εκείνος ο οποίος είπε «όχι» στις επανειλημμένες προτάσεις του ιδίου του Προέδρου του ΠΑΣΟΚ εδώ στη Βουλή ακριβώς για να υπηρετήσουμε την υποχρέωσή μας για τη διαφάνεια και την αντιμετώπιση της διαφθοράς στις προτάσεις για την εξεταστική επιτροπή για όλα τα μεγάλα σκάνδαλα στον τόπο; Ποιος είναι αυτός; Πώς είχαμε την αίσθηση και εμείς και όλος ο ελληνικός λαός ότι ο μόνος ο οποίος λέει «όχι» στο διάλογο, στην εθνική συνεννόηση, στα μείζονα θέματα είναι ο ίδιος ο κύριος Πρωθυπουργός και η Κυβέρνησή του; 
      Καλοδεχούμενη βεβαίως η απόφαση του Πρωθυπουργού τώρα που βρίσκεται στα δύσκολα μετά την έκτακτη Σύνοδο Κορυφής στις Βρυξέλλες να ενημερώσει, όπως είπε ο ίδιος, τους Αρχηγούς των πολιτικών κομμάτων. 
      Ο κ. Παπανδρέου πάντοτε αξιοποίησε -και μάλιστα με τον πλέον υπεύθυνο τρόπο- την ενημέρωση που του εμπιστεύθηκε ο κύριος Πρωθυπουργός και η Κυβέρνησή του στις ελάχιστες βέβαια περιπτώσεις οι οποίες υπήρξαν κατά τη διάρκεια της τελευταία πενταετίας. 
      Εκείνο, όμως, που δεν έκανε ποτέ ο κ. Παπανδρέου -και ούτε βέβαια προτίθεται να κάνει και τώρα- είναι ότι δεν προσεφέρθη και δεν προσφέρεται ως άλλοθι συγκάλυψης και συνενοχής για τις ευθύνες της Κυβέρνησης όσον αφορά τα τραγικά αδιέξοδα που έχετε οδηγήσει τη χώρα. Ούτε βεβαίως προσφέρεται ο κ. Παπανδρέου ως εταίρος συνυπευθυνότητας για την ανυπαρξία της Κυβέρνησης και την παντελή απουσία της από το ευρωπαϊκό γίγνεσθαι. 
      Και όλα αυτά έγιναν σήμερα το πρωί, κυρίες και κύριοι συνάδελφοι, όπως ακούσατε όλοι από τον ίδιο τον Πρωθυπουργό, τον κ. Καραμανλή, ο οποίος ανταποκρίθηκε στο αίτημα του κ. Καρατζαφέρη για ενότητα και συνεργασία, σ’ ένα κήρυγμα ουσιαστικά ενδοοικογενειακής ενότητας της «Δεξιάς», διότι περί αυτού επρόκειτο.  Και όχι μόνο αυτό, αλλά την ώρα που ο ίδιος καλούσε όλους για συναίνεση και συνεννόηση, άκουγε τον κ. Καρατζαφέρη από την άλλη πλευρά να κατηγορεί το σύνολο των κομμάτων του κεντρώου χώρου και της Αριστεράς ως ανεύθυνους. 
      Και τι έλεγε; Είπε ο κ. Καραμανλής «βεβαίως, εμείς είμαστε εδώ να συνεχίσουμε», κάνοντας πως δεν καταλάβαινε πως ο κ. Καρατζαφέρης εκείνη την ώρα δεν έκανε απλώς κήρυγμα ενότητας στη βάση της «Δεξιάς», αλλά ταυτόχρονα καλούσε τον ίδιο να αποχωρήσει από την εξουσία, προκειμένου να ανοίξει ο δρόμος για τη διαδοχή μετά την περίοδο Καραμανλή και μετά από την επερχόμενη ήττα στις όποιες εκλογές. 
      Βεβαίως και οι δύο για ένα πράγμα ενδιαφέρθηκαν κυρίως: Να μην εκφραστεί ο λαός, γιατί προφανώς φοβούνται την έκφραση της λαϊκής κυριαρχίας, γιατί προφανώς γνωρίζουν ποιο θα είναι το αποτέλεσμα της εκλογικής αναμέτρησης όποτε κι αν γίνει. 
      Γι’ αυτό αισθανόμαστε την ανάγκη να θέσουμε τα πράγματα ξανά στη σωστή τους βάση. Είμαστε εδώ για να ελέγξουμε το κυβερνητικό έργο, τις πράξεις και τις παραλείψεις της Κυβέρνησης, όπως κάνουμε σήμερα με τη συγκεκριμένη επερώτηση την οποία συζητούμε και την οποία κατέθεσαν οι συνάδελφοι Βουλευτές του ΠΑΣΟΚ. 
      Βρισκόμαστε, λοιπόν, εδώ για να συζητήσουμε τα σπουδαία βήματα που έχει κάνει η Κυβέρνηση, όπως μόλις προηγουμένως ακούσαμε από την κυρία Υφυπουργό. Σπουδαία βήματα, όμως, τα οποία έχουν οδηγήσει κυριολεκτικά τη χώρα μας σε έναν εργασιακό μεσαίωνα. 
      Η πολιτική βούληση της Κυβέρνησης είναι καθαρή –συμφωνούμε σ’ αυτό- και επιβεβαιώνεται καθημερινά. Μέλημα της Κυβέρνησης είναι το όφελος των ολίγων και των ισχυρών. Δυστυχώς, όμως, για μία ακόμα φορά, όπως και στην προηγούμενη κυβερνητική παρένθεση της κυβέρνησης Μητσοτάκη και των συνοδοιπόρων το ’90-’93, πλήττονται ξανά οι εργαζόμενοι, τους οποίους αφήνετε απροστάτευτους και βεβαίως διευκολύνετε την ασυδοσία των εργοδοτών. 
      Για να είμαστε ειλικρινείς –και συγχωρέστε μου την υπερβολή, κυρία Υπουργέ- το Υπουργείο πρέπει να μετονομαστεί. Είναι καλύτερα, πιο σωστό και πιο έντιμο να μετονομαστεί σε «Υπουργείο Ανεργίας και Εργοδοτικής Προστασίας», γιατί έτσι ακριβώς θα αντικατοπτρίζει στην πραγματικότητα το έργο της Κυβέρνησής σας. 
      Οι πρόσφατες τραγικές περιπτώσεις της κ. Κούνεβα, αλλά και των ανασφάλιστων εργατριών στη Νάουσα δεν αποτελούν τις ακραίες περιπτώσεις. Δυστυχώς, είναι απλώς σταγόνες στον ωκεανό και φυσικά είναι από τα λίγα περιστατικά που είδαν το φως της δημοσιότητας, γιατί καθημερινά οι εργαζόμενοι βιώνουν την «εργασιακή ζούγκλα» που εσείς δημιουργήσατε. Μία «ζούγκλα» όπου ο νόμος είναι ο νόμος του ισχυρού, γιατί εσείς το επιτρέπετε. 
      Χιλιάδες συμπολίτες μας αυτήν τη στιγμή που μιλάμε, βλέπουν τα εργασιακά τους δικαιώματα να συνθλίβονται και αισθάνονται οι ίδιοι πλήρως ανυπεράσπιστοι. 
Εφόσον το κράτος δεν μπορεί ή μάλλον δεν θέλει, πώς αυτοί θα υπερασπιστούν μόνοι τους τα δικαιώματά τους; Χιλιάδες εργαζόμενοι παραμένουν ανασφάλιστοι, παραμένουν απλήρωτοι, ελάχιστα αμειβόμενοι, αλλά μπροστά στο φόβο της ανεργίας και της αναδουλειάς απλά σιωπούν. Στις περισσότερες περιπτώσεις, δεν ομιλούν, κρύβονται και αποδέχονται τις παράνομες πρακτικές τις οποίες ο κύριος Πρωθυπουργός κάλεσε όλα τα υπόλοιπα κόμματα να εμποδίσουν. Φυσικά, δεν αναφέρομαι στο σύνολο των εργοδοτών γιατί πραγματικά υπάρχουν και έντιμοι εργοδότες οι οποίοι νιώθουν και πονούν τους εργαζόμενους, έχουν συνδεθεί με τους εργαζόμενους και με την προοπτική τους και με τη ζωή τους. Δυστυχώς όμως υπάρχουν ορισμένοι εργοδότες οι οποίοι αποδεικνύονται πολυμήχανοι. Χθες είχα μάλιστα την ευκαιρία να συζητήσω με ορισμένους εργοδότες οι οποίοι έλεγαν: «Αισθανόμαστε ότι είμαστε κορόιδα γιατί βλέπουμε γύρω μας κάποιους να απολύουν και να μην τους μιλάει κανένας, να προχωρούν σε μαζικές απολύσεις και κανείς να μην ενδιαφέρεται, κάποιους άλλους να λειτουργούν με ακάλυπτες επιταγές και κανένας να μην τους πιάνει». Κι εμείς αντιμετωπίζουμε προβλήματα στην επιχείρησή μας. Γιατί όλοι οι υπόλοιποι να κάνουν παράνομες πράξεις για να επιβιώσουν και επιβιώνουν μ’ αυτόν τον τρόπο και κανείς δεν τους μιλάει;».
	Σήμερα πλήρως απασχολούμενοι εργαζόμενοι δηλώνονται ως μερικώς απασχολούμενοι, οι υπερωρίες που παραμένουν απλήρωτες είναι ολοένα και περισσότερες και οι εργαζόμενοι που υπογράφουν για μεγαλύτερο του πραγματικού τους μισθού είναι επίσης ολοένα και περισσότεροι. Όσον αφορά τους ανασφάλιστους εργαζόμενους, αυτό το οποίο ποικίλλει εδώ είναι το σχέδιο της φυγάδευσής τους όταν αξιωθεί να πάει η οποιαδήποτε κρατική υπηρεσία. Πότε ανακαλύπτονται τα ψυγεία; Πότε ανακαλύπτονται οι αποθήκες; Ποτέ οι πίσω χώροι ειδικά διαμορφωμένοι στις αποθήκες και σε ορισμένες περιπτώσεις, ανακαλύπτεται η πίσω πόρτα;
      Αυτά είναι υπερβολές, κυρία Υπουργέ; Είναι λαϊκισμός του ΠΑΣΟΚ και των άλλων κομμάτων της Αντιπολίτευσης; Δυστυχώς είναι η πραγματικότητα στην οποία εσείς κρατάτε εγκλωβισμένους τους Έλληνες εργαζόμενους.
	Το 2004 σας παρεδόθη από την κυβέρνηση του ΠΑΣΟΚ ένας διοικητικός μηχανισμός προστασίας, υποστήριξης αλλά και ενημέρωσης των εργαζομένων και των εργοδοτών. Αριθμούσε ήδη πέντε χρόνια λειτουργίας και είχε πολλές επιτυχίες στο ενεργητικό του. Αναφέρθηκαν συγκεκριμένα και αναλυτικά οι συνάδελφοι προηγουμένως. Φυσικά αναφέρομαι στο Σώμα Επιθεώρησης Εργασίας. 
      Τι κάνατε γι’ αυτό; Ποιες πρωτοβουλίες πήρατε για την ενίσχυσή του; Θεωρήσατε σωστό να το απαξιώσετε, να το οδηγήσετε στη διάλυση. Δεν κάνατε καμμία προσπάθεια να αξιοποιήσετε το ΣΕΠΕ, καμμία προσπάθεια για την αναβάθμισή του. Επί πέντε χρόνια δεν σας έχει απασχολήσει καθόλου η περαιτέρω στελέχωσή του, η υλική υποστήριξη αλλά και η ηθική υποστήριξη των ανθρώπων, εκτός αν είστε ικανοποιημένοι από τα 42 ευρώ που δόθηκαν στους τεχνικούς επιθεωρητές για να αγοράσουν τον απαραίτητο εξοπλισμό και αυτό πράγματι το θεωρείτε ως μια μεγάλη, σημαντική και καθοριστική υλική υποστήριξη.
	Ποιο είναι το αποτέλεσμα της πολιτικής σας σήμερα; Ένας επιθεωρητής ανά χίλιες εκατό επιχειρηματικές μονάδες. Ποιο είναι το αποτέλεσμα στην πράξη; Μείωση των ελέγχων, μείωση των κυρώσεων, μείωση των προστίμων, αύξηση της «μαύρης» εργασίας και, βεβαίως, συστηματική καταπάτηση της εργατικής νομοθεσίας σε μια περίοδο μάλιστα όπου λόγω της δικής σας οικονομικής πολιτικής η κατάσταση της ελληνικής οικονομίας επιδεινώνεται, το ποσοστό της ανεργίας αυξάνεται με ταχύτατους ρυθμούς, οι μαζικές απολύσεις είναι προ των πυλών, ενώ γίνονται προτάσεις ακόμα και για μερική ανεργία. Εν όψει όλων αυτών η Κυβέρνηση εμφανίζεται στα λόγια ότι έχει σχέδιο ενώ στην πραγματικότητα δεν υπάρχει ούτε σχέδιο ούτε μεμονωμένη πρόταση. 
      Το χειρότερο όλων; Τρώτε το ένα μετά το άλλο τα σκαμπίλια από την Ευρωπαϊκή Ένωση και η Νέα Δημοκρατία, η Κυβέρνηση του κ. Καραμανλή, συμπεριφέρεται προς την Ευρωπαϊκή Ένωση όπως ο σπασίκλας μαθητής στην τάξη. Δηλαδή σε ό,τι πει η Ευρωπαϊκή Επιτροπή ποια είναι η απάντηση της Κυβέρνησης; «Μάλιστα, κύριε». Αυτό σας το λέει ένας άνθρωπος ο οποίος έχει υπηρετήσει στην Ευρωπαϊκή Επιτροπή και γνωρίζει ότι η νομοθετική πρωτοβουλία και ο ρόλος της Ευρωπαϊκής Επιτροπής είναι ακριβώς να είναι ο θεματοφύλακας των συνθηκών της Ένωσης, δηλαδή, να διασφαλίζει την ευρωπαϊκή νομιμότητα. 
    Αλλά αυτό δεν σημαίνει ότι είναι άκαμπτη, ότι δεν έχει ευαισθησίες, ότι δεν αντιλαμβάνεται τις εθνικές ευαισθησίες, ότι δεν αντιλαμβάνεται η Ευρωπαϊκή Επιτροπή και οι Επίτροποι τις ευαισθησίες των κρατών-μελών, ότι το Συμβούλιο Υπουργών δεν είναι πεδίο αγώνα, δράσης και διαπραγμάτευσης. 
    Αυτό είναι το πρόβλημα της Ελλάδας ότι διαθέτει μια Κυβέρνηση η οποία αγνοεί παντελώς τη λειτουργία των θεσμικών οργάνων της Ευρωπαϊκής Ένωσης, τη φιλοσοφία τους και κυρίως, την έννοια της διαπραγμάτευσης στα ευρωπαϊκά  όργανα. Δεν γνωρίζετε, δεν θέλετε, δεν συμμετέχετε, γι’ αυτό σας κρίνουμε και σας κατακρίνουμε. Γι’ αυτό Έλληνας αγρότης περίμενε από τη Νέα Δημοκρατία να αγωνιστεί για τα συμφέροντά του και δεν βλέπει κανέναν Πρωθυπουργό και κανέναν Υπουργό στα ευρωπαϊκά όργανα. Γι’ αυτό Έλληνας εργαζόμενος περίμενε από την Κυβέρνηση να διασφαλίσει με δικές του πολιτικές, με δικές του προτεραιότητες, τη ζωή του, την εργασία του, τις εργασιακές σχέσεις και βλέπει ανυπαρξία της πολιτικής. Γι’ αυτό σας κρίνουμε και σας κατακρίνουμε και γι’ αυτό σας ελέγχουμε σήμερα, κυρία Υπουργέ.
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Παπουτσή.
    Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Ιωάννης Γιαννέλλης-Θεοδοσιάδης, Βουλευτής Λέσβου, για έξι λεπτά.
    Εν τω μεταξύ και μέχρις ότου ανέβει στο Βήμα ο κ. Γιαννέλλης, θέλω να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση αφού προηγουμένως ξεναγήθηκαν στους χώρους του Μεγάρου της Βουλής τριάντα τρεις μαθητές και μαθήτριες και τέσσερις συνοδοί δάσκαλοι από το 4ο Δημοτικό Σχολείο Καρδίτσας. 
    Η Βουλή σας καλωσορίζει.
    Συμπτωματικά δεν είναι σήμερα στην Αίθουσα αυτήν την ώρα Βουλευτές της Καρδίτσας, είναι όμως Θεσσαλοί Βουλευτές, ο κ. Ροντούλης, ο κ. Χάιδος, ο κ. Παπουτσής -κατά την καταγωγή- και πάνω απ’ όλα είναι ο Πρόεδρος της Βουλής ο οποίος μας παρακολουθεί από το κλειστό κύκλωμα και ο οποίος είναι Βουλευτής Καρδίτσας.
    Τα παιδιά τώρα παρακολουθούν μια επερώτηση, που σημαίνει ότι η Αντιπολίτευση ελέγχει την Κυβέρνηση για θέματα που αφορούν το Υπουργείο της Απασχόλησης και απαντά για λογαριασμό της Κυβερνήσεως η Υφυπουργός η κ. Καλαντζάκου. 
    Τώρα, κύριε Γιαννέλλη, έχετε το λόγο για έξι ολόκληρα λεπτά.
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ευχαριστώ, κύριε Πρόεδρε.
    Το ποιοι λένε «ναι», κύριε Παπουτσή, το είδαμε στο παρελθόν με το σχέδιο Ανάν. Το ποιοι λένε «όχι» στην Ευρώπη και στο ΝΑΤΟ το είδαμε και αυτό. Ας το αφήσουμε, λοιπόν, αυτό το θέμα, το ποιοι λένε «ναι» και το ποιοι λένε «όχι». 
    Εκεί που πρέπει να πούμε «ναι» θα πούμε «ναι» και εκεί που θα πούμε «όχι» θα πάρουμε επάνω μας την πολιτική ευθύνη.
    ΧΡΗΣΤΟΣ ΠΑΠΟΥΤΣΗΣ: Με συγχωρείτε, η Κυβέρνηση του Καραμανλή στο σχέδιο Ανάν …
    ΠΡΟΕΔΡΕΥΩΝ (Αναστάσιος Νεράντζης): Αφήστε, κύριε Παπουτσή!
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Αλλά είναι τραγικό για το πολιτικό μας σύστημα η Αξιωματική Αντιπολίτευση να μην αντιλαμβάνεται το μέγεθος της παγκόσμιας οικονομικής κρίσης. 
    Πριν από λίγες εβδομάδες ο κ. Παπανδρέου μιλούσε μόνο για οικονομική κρίση στον τόπο μας. Τώρα τελευταία, όταν όλοι πια έχουμε δει τι έχει συμβεί στην παγκόσμια οικονομία, άρχισε να συζητάει για την παγκόσμια κρίση, η οποία ασφαλώς έχει επιπτώσεις και στην ελληνική οικονομία. 
    Δεν έχετε αντιληφθεί προφανώς την κατάσταση. Και είναι λάθος αυτό για την Αξιωματική Αντιπολίτευση, είτε να μην έχει αντιληφθεί κάτι είτε να το έχει αντιληφθεί και να προσποιείται ότι δεν το έχει αντιληφθεί. Και γιατί το λέω αυτό; Μιλήσατε για την Κυβέρνηση ότι συνεχώς αναπροσαρμόζει ορισμένα δεδομένα στην οικονομική της πολιτική. Βεβαίως και θα το κάνει όταν χρειάζεται να το κάνει. 
    Ξεχνάτε ότι από μήνα σε μήνα σ’ όλες τις ευρωπαϊκές χώρες, σ’ ολόκληρο τον κόσμο, οι εκτιμήσεις αλλάζουν διότι η οικονομική κρίση είναι τέτοια που δεν μπορεί κανείς να την ελέγξει μέχρι σήμερα; 
    Ξεχνάτε ότι το Νοέμβριο μήνα η Ευρωπαϊκή Ένωση προέβλεπε ότι η ανάπτυξη στις χώρες της Ευρωζώνης θα ήταν γύρω στο μηδέν, σε μηδενική βάση θα εκινείτο. Μετά από δυο μήνες άλλαξε αυτή η εκτίμηση και τώρα λένε ότι για τις χώρες της Ευρωζώνης θα είναι γύρω στις δυο αρνητικές μονάδες. Έγινε ή δεν έγινε αυτό; Άσχετα εάν η Ελλάδα θα είναι από τις λίγες χώρες που θα έχει θετική ανάπτυξη, έστω και μικρή, σε πολύ μικρό βαθμό.
    Στο τέλος του 2008, κυρίες και κύριοι συνάδελφοι, ο Διεθνής Οργανισμός Εργασίας προέβλεπε ότι θα έχουμε στον κόσμο είκοσι εκατομμύρια ανέργους. Σε δυο μήνες μέσα άλλαξε η εκτίμησή του αυτή και τώρα μιλάει για πενήντα εκατομμύρια ανέργους. Όλα αλλάζουν, τα δεδομένα αλλάζουν.
    Και να σας πω αν θέλετε την προσωπική μου άποψη; Ακόμα στην Ελλάδα δεν έχουμε δει την κρίση και πρέπει να λέμε την αλήθεια στο λαό. Άρχισε από την Αμερική, έπιασε την Ευρώπη, την Ιαπωνία, τη Ρωσία. 
      Της Ρωσίας το νόμισμα υποτιμήθηκε 30% μέσα σε έξι μήνες. Δεν μπορεί κανείς να καταλάβει τι ακριβώς συμβαίνει. Στην Αγγλία είδατε αυτό το τραγικό φαινόμενο, που δείχνει και κάποιο φιλότιμο τέλος πάντων, όπου τέσσερις τραπεζίτες βγήκαν στην τηλεόραση και ζήτησαν συγγνώμη από το λαό για την κατάσταση στην οποία έφεραν τον Ηνωμένο Βασίλειο. Παντού τα ίδια. Το ένα σχέδιο του Προέδρου της Αμερικής, το οικονομικό, για τη βελτίωση των επιχειρήσεων, εναλλάσσεται και έρχεται άλλο, διότι φαίνεται ότι αυτό δεν ανταποκρίνεται στην οικονομική κατάσταση. 
      Η κρίση είναι τεράστια, κυρίες και κύριοι συνάδελφοι, και πρέπει να το βιώσουμε, να το συνειδητοποιήσουμε. Δεν πρέπει να κάνουμε πολιτική σ’ αυτό το θέμα. 
      Αναφέρθηκε η συνάδελφος προηγουμένως και είπε για το ΣΕΠΕ ότι δεν κάνουμε το καθήκον μας, δεν κάνουμε ό,τι θα έπρεπε να κάνουμε. Είπε «επιτέλους πάψτε να προσλαμβάνετε αγροφύλακες» και άφησε να εννοηθεί ότι θα έπρεπε μ’ αυτούς, για παράδειγμα, να έχουμε ενισχύσει το ΣΕΠΕ. 
      Να σας πω εγώ πόσους αγροφύλακες προσλάβαμε; Και είναι λάθος αν θέλετε, προσωπική μου άποψη, της Κυβέρνησης αυτό. Προσλάβαμε μόνο χίλιους, αυτούς που απαξιώσατε εσείς, αυτούς που είχαν πετύχει στο διαγωνισμό του 1993. Και ανθρώπους που πέτυχαν σε δημόσιο διαγωνισμό τους πετάξατε απ’ έξω. Αυτό έγινε. Και επειδή είχαμε αναλάβει την υποχρέωση να τους επαναπροσλάβουμε, τους επαναπροσλάβαμε. Είπα πριν για λάθος της Κυβέρνησης με την έννοια ότι το πρόγραμμα για αναδιάρθρωση της Αγροφυλακής ακόμη δεν το έχουμε σπρώξει λόγω βέβαια της κακής οικονομικής κατάστασης. 
      Ξέρετε τι συμβαίνει στα χωριά εδώ και δεκαπέντε χρόνια; Ξέρετε ότι παλιά άφηνε το σακί με τις ελιές ο ελαιοπαραγωγός δύο μέρες απ’ έξω από το χωράφι του για να περάσει το αυτοκίνητο του εργοστασίου για να το πάρει και να αλέσει τις ελιές; Ξέρετε ότι άφηνε τα δίχτυα χωρίς κανένα έλεγχο; Για πηγαίνετε να ρωτήσετε ποιο είναι το ύψος της αγροτικής ασφάλειας. Δεν μιλώ τώρα, επί Νέας Δημοκρατίας, αλλά τα τελευταία δεκαπέντε χρόνια. Δεν υπάρχει αγροτική ασφάλεια και αυτό πρέπει επιτέλους η Κυβέρνηση να το κάνει, να συστήσει ολοκληρωτικά το Σώμα της Αγροφυλακής.
      Κυρίες και κύριοι συνάδελφοι, έχετε ένα χαρακτηριστικό γνώρισμα εσείς, της συνεχούς άρνησης και της υπερβολής. Το Σώμα Επιθεωρητών ποιος το ίδρυσε; Εσείς το ιδρύσατε και καλά κάνατε. Το 1998 εσείς το ιδρύσατε. Προβλέψατε χίλια τριάντα οκτώ άτομα ότι πρέπει να παρθούν μέσα στο Σώμα αυτό για να στελεχωθεί σωστά. Στα έξι χρόνια που ήσασταν, από το 1998 μέχρι το 2003, πόσα άτομα προσλάβατε για να μπορέσετε να στεριώσετε το Σώμα αυτό; Το 1/3 μόνο και το λέτε μέσα στην επερώτησή σας. Προσλάβατε τετρακόσια σαράντα άτομα. Έξι χρόνια ήσασταν στην εξουσία και το θεσμό, τον οποίο εσείς δημιουργήσατε, τον απαξιώσατε. 
      Πότε, λοιπόν, μιλάμε για μεσαίωνα; Τότε στα έξι χρόνια που ήσασταν εσείς και που είχαμε μόνο τετρακόσιους σαράντα υπαλλήλους; Ή τώρα που μέσα στα έξι χρόνια εμείς το θεσμό το δικό σας τον αξιώσαμε και διπλασιάζουμε τον αριθμό των υπηρετούντων; Σήμερα υπηρετούν οκτακόσια πενήντα εννέα άτομα μέσα στο ΣΕΠΕ.
      Εμείς το δικό σας το θεσμό φροντίσαμε και τον καλλιεργήσαμε γιατί πιστέψαμε ότι είναι ένας σωστός θεσμός. Εσείς τον απαξιώσατε. Τότε είχαμε μεσαίωνα. Σήμερα λειτουργεί. Ατέλειες πάντα θα υπάρχουν. Αλλά εμείς καταφέραμε αυτό το Σώμα που φτιάξατε εσείς, να το ανυψώσουμε. Αυτό κάνουμε. Δημιουργείτε εσείς θεσμούς, τους εγκαταλείπετε έγκαιρα και εμείς ερχόμαστε και τους καταξιώνουμε. Αυτή είναι η δική σας πολιτική και οφείλετε να πείτε την αλήθεια στο λαό. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ, κύριε Γιαννέλη.
      Έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Εσωτερικών, Ανάπτυξης, Αγροτικής Ανάπτυξης και Τροφίμων, Δικαιοσύνης και Τουριστικής Ανάπτυξης κατέθεσαν σχέδιο νόμου: «Σύστημα Άυλων Τίτλων, διατάξεις για την Κεφαλαιαγορά, φορολογικά θέματα και λοιπές διατάξεις». 
      Επίσης οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση Μνημονίου Κατανόησης μεταξύ της Ελληνικής Δημοκρατίας και της Γαλλικής Δημοκρατίας στον Τομέα των Μεταφορών».
      Παραπέμπονται στις αρμόδιες Διαρκείς Επιτροπές.
      Το λόγο έχει ο Κοινοβουλευτικός Εκπρόσωπος του ΣΥΡΙΖΑ κ. Αθανάσιος Λεβέντης για έξι λεπτά χωρίς δικαίωμα δευτερολογίας.
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
    Συζητάμε την επίκαιρη επερώτηση του ΠΑΣΟΚ που αφορά στο θέμα των επιθεωρητών εργασίας, ένα θεσμό που  έχει σοβαρά προβλήματα στη χώρα μας. Η λειτουργία του Σώματος Επιθεώρησης Εργασίας ως θεσμός προβλέπεται από τις διεθνείς συμβάσεις εργασίας και έχει ως βασικό του στόχο την τήρηση και την εφαρμογή των διατάξεων της εργατικής νομοθεσίας και κυρίως την προστασία των δικαιωμάτων των εργαζομένων από τις αυθαιρεσίες και την εκμετάλλευση των εργοδοτών καθώς επίσης και τον έλεγχο συνθηκών υγιεινής και ασφάλειας στους χώρους εργασίας. 
    Το ΣΕΠΕ μολονότι ως θεσμός αναφέρεται ότι αποτελεί Σώμα, δηλαδή, ένα ενιαίο οργανικό σύνολο στη δράση και ανεξάρτητο στη λειτουργία του θεσμό χωρίς κομματικοκυβερνητικές παρεμβάσεις, όπως ορίζεται αυτό στην 81η Διεθνή Σύμβαση Εργασίας, είναι γνωστό ότι μέχρι σήμερα δεν κατάφερε να λειτουργήσει μ’ αυτήν τη μορφή, δηλαδή, να λειτουργήσει ως Σώμα. 
    Η τελευταία θεσμοθέτηση του ΣΕΠΕ που έγινε με το ν. 2639/1998 ακόμα και αυτή δεν εξασφάλισε την ενιαία λειτουργία του. Σήμερα το ΣΕΠΕ λειτουργεί ως ειδική γραμματεία με χωριστές και ανεξάρτητα λειτουργούσες υπηρεσίες με τις μορφές της κοινωνικής επιθεώρησης και της τεχνικής και υγειονομικής επιθεώρησης. Γεγονός το οποίο καθιστά αναποτελεσματικό το σύστημα λειτουργίας επιθεώρησης των εργασιακών χώρων και την προστασία των εργαζομένων, διότι αφενός αναγκάζει τους εργαζόμενους να προσφεύγουν σε διαφορετικές χωροταξικά κατανεμημένες υπηρεσίες για να αναγγείλουν ή να εκθέσουν τα εργασιακά προβλήματα και να ζητήσουν την συνδρομή των ελεγκτών επιθεωρητών και αφετέρου, δεν επιτρέπει τον συντονισμένο και ταυτόχρονο έλεγχο των χρονικών ορίων εργασίας και των συνθηκών υγιεινής και ασφάλειας στους χώρους εργασίας. 
    Βασικά προβλήματα στη σημερινή λειτουργία του ΣΕΠΕ είναι ότι το Υπουργείο Απασχόλησης και το ΣΕΠΕ λειτουργούν σήμερα με περισσότερες από τριακόσιες πενήντα κενές οργανικές θέσεις, από τις οποίες οι τριακόσιες είναι του ΣΕΠΕ. Και αυτό το ξέρετε πολύ καλά εσείς, κυρία Υπουργέ. 
    Το σύνολο των επιθεωρήσεων εργασίας κοινωνικής και τεχνικής υγειονομικής επιθεώρησης λειτουργούν με κενά, πράγμα το οποίο με τις σημερινές συνθήκες της ελαστικοποίησης της εργασίας και των μορφών απασχόλησης της μαύρης και ανασφάλιστης αγοράς εργασίας και της ανεργίας, που επικρατούν στην αγορά εργασίας και βέβαια, με τις συνθήκες που χειροτερεύουν με τη σημερινή παγκόσμια κρίση και την οικονομική κρίση στην χώρα μας, καθιστούν τον ρόλο των οργάνων του ΣΕΠΕ αναποτελεσματικό και την παρουσία τους ουσιαστικά ανύπαρκτη. 
    Μολονότι το ΣΕΠΕ θεσμοθετήθηκε το 1998 μέχρι σήμερα με ευθύνη όλων των κυβερνήσεων και του ΠΑΣΟΚ και της Νέας Δημοκρατίας λειτουργεί χωρίς την ύπαρξη αντίστοιχου κανονισμού λειτουργίας. Σε περισσότερες από τριάντα νομαρχίες δεν υπάρχουν τεχνικοί και υγειονομικοί επιθεωρητές εργασίας για την στήριξη των εργαζομένων. Και ξέρουμε πολύ καλά, κυρία Υπουργέ, ότι στην δυτική Αττική –αναφέρθηκε- είναι έξι οι επιθεωρητές, ενώ έπρεπε να είναι τουλάχιστον τριάντα, αν όχι πενήντα, γιατί υπάρχουν οκτώ χιλιάδες επιχειρήσεις, που πρέπει να ελεγχθούν και από αυτές οι περισσότερες δεν έχουν άδεια, λειτουργούν με συνθήκες τριτοκοσμικές. 
    Δεν έχει αναπτύξει η πολιτεία, ως όφειλε, την δημιουργία λειτουργίας βάσης δεδομένων στο Υπουργείο και δικτύωση όλων των περιφερειακών υπηρεσιών για την άμεση ενημέρωση και την άσκηση αποτελεσματικής εργατικής πολιτικής. Δεν έχουν μηχανοργανωθεί οι λειτουργούσες υπηρεσίες του ΣΕΠΕ και του Υπουργείου Απασχόλησης, με συνέπεια το προσωπικό να στερείται σύγχρονης και αναγκαίας υλικοτεχνικής υποδομής για την αποτελεσματική λειτουργία του. 
    Την ευθύνη για τούτο φέρουν όλες οι κυβερνήσεις και του παρελθόντος και η σημερινή που δεν χρησιμοποίησαν, ως όφειλαν, κοινοτικούς και εθνικούς πόρους για τον σκοπό αυτό και αναρωτιέται κανείς γιατί το έκαναν. Μάλλον ξέρουμε γιατί το έκαναν: Γιατί δεν θέλουν να ελέγχουν, με τον τρόπο που θα όφειλαν να ελέγχουν, τις επιχειρήσεις. 
    Με αποκλειστική ευθύνη των παρελθουσών κυβερνήσεων δεν έχει γίνει η κωδικοποίηση της εργατικής νομοθεσίας για την διευκόλυνση του έργου του Υπουργείου Απασχόλησης. 
    Είχα κάνει προσωπικά μια ερώτηση προς το Υπουργείο Εργασίας στις 22/07/2008 για την υπολειτουργία του ΣΕΠΕ και η απάντηση που πήρα ήταν ότι ανάμεσα στα άλλα έχουν γίνει έλεγχοι το 2007. Λέτε, κυρία Υπουργέ, ότι διενεργήθηκαν τριάντα πέντε χιλιάδες οκτακόσιοι πέντε έλεγχοι, υπεβλήθησαν πέντε χιλιάδες διακόσια εβδομήντα τέσσερα πρόστιμα και αναγγέλθηκαν και χίλιες οκτακόσιες εβδομήντα πέντε θέσεις ανασφάλιστων εργαζομένων. Χίλιοι οκτακόσιοι εβδομήντα πέντε ανασφάλιστοι εργαζόμενοι διαπιστώθηκαν όλο το 2007. Αν αυτό σημαίνει έλεγχος, τότε καταλαβαίνετε ότι κοροϊδευόμαστε, κυρία Υπουργέ.
    Θα ήθελα να πω και κάτι άλλο. Αναφέρθηκε εδώ η τραγική περίπτωση της Κωνσταντίνας Κούνεβα. Είχα την τραγική εμπειρία να την επισκεφθώ τις δύο πρώτες ώρες, μετά τη δολοφονική επίθεση που έγινε εις βάρος της. Αυτό που κάνει εντύπωση είναι ότι, όχι μόνο την είχαν λούσει με βιτριόλι, αλλά φρόντισαν αυτοί οι δολοφόνοι ώστε και να το εισπνεύσει και να το καταπιεί, για να καταστρέψουν τα εσωτερικά όργανα. Δηλαδή, μία ενέργεια δολοφονική, στιλ μαφίας και πάμε ακόμα παραπέρα, ακόμα χειρότερα.
    Θα ήθελα, όμως, να ζητήσω την προσοχή και από τους συναδέλφους του ΠΑΣΟΚ, γιατί αυτές οι άθλιες συνθήκες εργασίας, που αντιμετωπίζουν οι καθαρίστριες και οι άλλοι εργαζόμενοι, πότε θεσμοθετήθηκαν, πότε νομιμοποιήθηκαν; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω με μισή φράση, κύριε Πρόεδρε.
    Τα νοσοκομεία, κύριε Παπουτσή, και τα άλλα δημόσια ιδρύματα, υποχρεώθηκαν να χρησιμοποιούν ιδιωτικά συνεργεία καθαριότητας, με ό,τι αυτό συνεπάγεται. Υπάρχει μία αισχρή, ελεεινή εκμετάλλευση αυτών των ανθρώπων. Δουλεύουν στις χειρότερες συνθήκες εργασίας, με τους πιο χαμηλούς μισθούς και στις περισσότερες περιπτώσεις ανασφάλιστοι. Κι αν τυχόν τολμήσουν να διεκδικήσουν δικαιώματα, η περίπτωση της Κούνεβα τους προειδοποιεί τι μπορεί να πάθουν.
    Είμαστε υποχρεωμένοι να τους προστατεύσουμε. Δεν μπορεί να λειτουργεί μία ευνομούμενη πολιτεία με αυτές τις συνθήκες.
    Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Λεβέντη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, εβδομήντα τρεις μαθήτριες και μαθητές, καθώς και τέσσερις συνοδοί καθηγητές από το 6ο Γυμνάσιο Κατερίνης.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Εξηγούμε στα παιδιά και στους συνοδούς τους ότι σήμερα είναι μέρα Κοινοβουλευτικού Ελέγχου και η Αντιπολίτευση ελέγχει την Κυβέρνηση για θέματα που αφορούν το Υπουργείο Απασχόλησης.
      Απαντά για λογαριασμό της Κυβερνήσεως η Υφυπουργός κ. Καλαντζάκου και από την άλλη πλευρά υπάρχουν Βουλευτές και Κοινοβουλευτικοί Εκπρόσωποι των κομμάτων, οι οποίοι παίρνουν το λόγο.
      Εισερχόμαστε στο στάδιο των δευτερολογιών.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, πρέπει να μιλήσω κι εγώ.
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, μας έφαγε η Λάρισα. Παραλίγο να σας παρέλειπα.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού, Βουλευτής Λάρισας, ο κ. Αστέριος Ροντούλης για έξι λεπτά.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Δεν είπατε ότι είμαστε κοντοχωριανοί, όμως, με την Κατερίνη. Όλοι οι παριστάμενοι εδώ…
      ΠΡΟΕΔΡΕΥΩΝ (Αναστάσιος Νεράντζης): Αν αρχίσω να απαριθμώ τα συνδετικά στοιχεία των Ελλήνων, δεν θα βρεθεί κανένας ξένος και άγνωστος. Τον κ. Παπουτσή τον ανέφερα, διότι έλκει αμέσως την καταγωγή από τη Λάρισα. Δεν μπορούσα να μην το αναφέρω. Τον κ. Τιμοσίδη δεν μπορούσα να τον αναφέρω εδώ, βέβαια.
      ΜΙΧΑΗΛ ΤΙΜΟΣΙΔΗΣ: Όλοι θα βγουν Πόντιοι εκ της Αρκαδίας.
      ΠΡΟΕΔΡΕΥΩΝ (Αναστάσιος Νεράντζης): Είναι και ο ομφαλός!
      Ορίστε, κύριε Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Κύριε Παπουτσή, άκουσα με μεγάλη προσοχή την τοποθέτησή σας. Εξεπλάγην, όμως, διότι είστε ένας έμπειρος κοινοβουλευτικός. Και προσπαθήσατε να υποβαθμίσετε το μήνυμα που έστειλε ο Πρόεδρος του Λαϊκού Ορθόδοξου Συναγερμού σήμερα, με την εμπνευσμένη πραγματικά ομιλία του, σε ένα ενδοοικογενειακό, όπως είπατε, μήνυμα ενότητας της Δεξιάς.
      Κοιτάξτε να δείτε, πρώτον και κύριον, θεωρώ ότι μάλλον αποκαλύψατε ένα μύχιο φόβο που έχετε. Αυτό, όμως, είναι ένα άλλο ζήτημα. Ας το ακούσει η κυβερνώσα παράταξη.
      Το δεύτερο που θέλω να πω είναι το εξής: Ουσιαστικά, δεν έχετε αντιληφθεί ότι ο Πρόεδρος του Λαϊκού Ορθόδοξου Συναγερμού εξέφρασε την αγωνία που διακατέχει όλους τους Έλληνες σήμερα, για τη δυνατότητα εξόδου από μία κρίση, την κορύφωση της οποίας ακόμα δεν την έχουμε δει.
      Είπε, λοιπόν –και πώς εσείς βρήκατε ένα μήνυμα ενδοοικογενειακό, Δεξιάς ενότητας και όλα τα παρεμφερή- να γίνει μία ενότητα σε κυβερνητικό επίπεδο, μία κυβέρνηση εθνικής συνεργασίας. Χαρακτηριστικά είπε, να έχει και Υπουργούς η Νέα Δημοκρατία, να έχει και Υπουργούς το ΠΑΣΟΚ.
      Άρα, λοιπόν, η αντίδρασή σας κατέδειξε την αλαζονική συμπεριφορά του ΠΑΣΟΚ στη δεδομένη χρονική συγκυρία. Διότι με αλαζονικό τρόπο θεωρείτε ότι κάνετε επέλαση προς την εξουσία. Ο λαός, όμως, ακόμα δεν έχει μιλήσει με εκλογές.
     Θεωρείτε, λοιπόν, ότι εσείς, μ’ ένα μαγικό ραβδάκι, θα έρθετε στην εξουσία, θα ανατρέψετε την υπάρχουσα κατάσταση. Και πώς θα το κάνετε αυτό, κύριε Παπουτσή; Με υλικά φθαρμένα, προερχόμενα εκ του παρελθόντος ή με ανυπαρξία προγράμματος; Διότι μόνο ωραία μεγάλα λόγια ακούμε από την πλευρά του ΠΑΣΟΚ και όχι εξειδικευμένα μέτρα.
     Σας άκουσα επίσης που είπατε για τους αγροφύλακες. Για το Λαϊκό Ορθόδοξο Συναγερμό δεν υπάρχουν «δεξιά» παιδιά, «αριστερά» παιδιά, «κεντρώα» παιδιά. Υπάρχει μία Ελλάδα. Η Αγροφυλακή, σας πληροφορώ αυτή τη στιγμή παρ’ όλα τα προβλήματα, επιτελεί ένα έργο, το έργο που επιτελεί σε ευαίσθητες περιοχές της ελληνικής περιφέρειας στην ύπαιθρο χώρα και βεβαίως, κανείς δεν αρνείται τα προβλήματα που αντιμετωπίζει. Αλλά να φθάνουμε στο άλλο άκρο για οποιαδήποτε πρόσληψη να λέμε: νοσηλευτές, τι κάνατε με τους Αγροφύλακες; ΣΕΠΕ, τι κάνατε με τους Αγροφύλακες; Πάει πολύ, κάποτε πρέπει να σταματήσει αυτό! Και η Αγροφυλακή επιτελεί ένα σημαντικό έργο προστασίας της ελληνικής υπαίθρου.
     Έρχομαι τώρα στην Κυβέρνηση. Κυρία Υφυπουργέ, «ήθελές τα και έπαθές τα». Ακούσατε την κ. Χριστοφιλοπούλου, είχε δίκιο σ’ αυτό που σας είπε. Ήρθε εδώ η κυρία Υπουργός και έκανε μία «κολοτούμπα» απλά. Δίνατε ένα ολόκληρο αγώνα το προηγούμενο χρονικό διάστημα, για να μας πείσετε –να πείσετε τη Βουλή εννοώ- για την αναγκαιότητα πρόσληψης εξήντα χιλιάδων ανέργων στο δημόσιο. Και τώρα ήρθε η κυρία Υπουργός και λέει ότι το μεγαλύτερο ποσοστό θα κατευθυνθεί στον ιδιωτικό τομέα, πλην κάποιων εξαιρέσεων δήμων, μετά από συνεννόηση με την ΚΕΔΚΕ. Εμάς αυτό δεν μας πειράζει καθόλου, το επικροτούμε. Είναι η πλήρης δικαίωση της θέσεως του Λαϊκού Ορθόδοξου Συναγερμού. Αυτό σας λέγαμε, ότι θα πρέπει το πρόγραμμα αυτό να κατευθυνθεί στον ευάλωτο ιδιωτικό τομέα και όχι στον υπερτροφικό και δαιδαλώδη δημόσιο τομέα. Εμείς σας τα λέγαμε αυτά. 
     Άρα, λοιπόν, φαίνεται ότι έχετε αρχίσει να μας ακούτε με το ένα αυτί, στη συνέχεια θα μας ακούτε και με τα δύο. Και όσο το κάνετε αυτό, τόσο θα καλυτερεύει η εικόνα της Κυβέρνησης. Θα γίνετε και αποτελεσματικότεροι, αλλά θα αναγνωρίσετε ότι κάνετε διαρκείς «κολοτούμπες». Γι’ αυτό σας κατηγορούν ότι δεν έχετε πρόγραμμα και ότι συνεχώς πέφτετε σε παλινωδίες. 
     Και για να ξαναέρθω τώρα πάλι στο ΠΑΣΟΚ, αγαπητοί συνάδελφοι, θα πρέπει να σας πω ότι το κάνω αυτό γιατί μας έκανε τη μεγάλη τιμή ο κ. Παπουτσής σήμερα και αφιέρωσε τρία λεπτά από την ομιλία του αναφερόμενος στις θέσεις που διατύπωσε ο Πρόεδρος του Λαϊκού Ορθόδοξου Συναγερμού. Άρα, λοιπόν, σας επιφυλάσσω και εγώ από την πλευρά μου την ίδια μεταχείριση. 
     Κύριε Παπουτσή, πρέπει να πείτε κάτι στην Αίθουσα, διότι  περισσεύει η υποκρισία και ο φαρισαϊσμός από την πλευρά σας. Το ν. 2965/2001 της κυβέρνησης Σημίτη, ποιος τον έκανε, κύριε Παπουτσή;
     ΧΡΗΣΤΟΣ ΠΑΠΟΥΤΣΗΣ:  Η κυβέρνηση Σημίτη.
     ΑΣΤΕΡΙΟΣ ΡΟΝΤΟΥΛΗΣ: Πείτε μου, ξέρετε ποιος είναι αυτός ο νόμος; Είναι ο νόμος –διότι προφανώς σας διαφεύγει- που θέτει το νομικό πλαίσιο για τις εταιρείες προσωρινής απασχόλησης. Αυτές τις εταιρείες, κύριε Λεβέντη, που κατακεραύνωνε πριν από λίγο στην ομιλία του ο κ. Παπουτσής. Δεν θυμήθηκε, όμως ότι όλα αυτά έγιναν επί ΠΑΣΟΚ. 
     (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
     Θα μου δώσετε ένα λεπτό, κύριε Πρόεδρε;
     ΠΡΟΕΔΡΕΥΩΝ (Αναστάσιος Νεράντζης): Ένα λεπτό, θα σας δώσω. Αλλά μόνο ένα! 
     ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ. Ένα λεπτό, μού είναι αρκετό. 
     Αυτό το νομοθετικό πλαίσιο, που εσείς κάνατε, κυρίες και κύριοι του ΠΑΣΟΚ, είναι η «μαύρη» τρύπα που εμφανίζεται σήμερα και στο συνδικαλιστικό χώρο –διότι αυτοί οι άνθρωποι πρακτικά και ουσιαστικά μένουν συνδικαλιστικά ακάλυπτοι- αλλά και στον εργασιακό χώρο. Διότι δίνει στις χρήστριες επιχειρήσεις –οι έχοντες διαβάσει το νομικό πλαίσιο κατανοούν απόλυτα τι λέω- τη δυνατότητα διαρκών παρακάμψεων του υφισταμένου εργασιακού δικαίου. Παρακάμπτονται οι νόμιμοι μισθοί, παρακάμπτονται οι δυνατότητες καταγγελίας συμβάσεων, παρακάμπτονται εργασιακά δικαιώματα, παρακάμπτονται συνδικαλιστικά δικαιώματα. Μια διαρκής παράκαμψη που προσβάλει την ανθρώπινη προσωπικότητα, τα ανθρώπινα δικαιώματα, την οικουμενική διακήρυξη των δικαιωμάτων του ανθρώπου, αλλά και το ίδιο το Σύνταγμα της χώρας, διότι το Σύνταγμα της χώρας προστατεύει και την προσωπικότητα του εργαζομένου και την ίδια την εργασία.
     Όλες αυτές τις προσβολές, όλες αυτές τις παρακάμψεις εσείς, κύριοι και κυρίες του ΠΑΣΟΚ, τις φέρατε στη ζωή της χώρας.
     Ευχαριστώ κύριε Πρόεδρε.
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
     Εισερχόμαστε στο στάδιο των δευτερολογιών. Θα αρχίσουμε με την κ. Χριστοφιλοπούλου, η οποία έχει δικαίωμα δευτερολογίας για πέντε λεπτά και μόνο. 
     Ορίστε, κυρία Χριστοφιλοπούλου έχετε το λόγο. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. 
     Καθίσταται πλέον διάφανο, κυρίες και κύριοι συνάδελφοι, ότι υπάρχει μία αγαστή συνεργασία και συνεννόηση μεταξύ Δεξιάς και ακροδεξιάς, από την τοποθέτηση του κοινοβουλευτικού...
     ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ να αναιρέσει τα περί «ακροδεξιάς». Είναι ντροπή αυτό.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Παρακαλώ, κύριε συνάδελφε...
     ΑΣΤΕΡΙΟΣ ΡΟΝΤΟΥΛΗΣ: Είμαστε κόμμα του Ελληνικού Κοινοβουλίου και τα περί «ακροδεξιάς» να τα αφήσετε. Η ύψιστη μορφή του φασισμού είναι ο ετεροπροσδιορισμός του άλλου. Αυτοί είναι οι φασίστες του ΠΑΣΟΚ.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Παρακαλώ, κύριε συνάδελφε, σεβαστείτε...
     ΠΡΟΕΔΡΕΥΩΝ (Αναστάσιος Νεράντζης): Κυρία Χριστοφιλοπούλου...
     ΑΣΤΕΡΙΟΣ ΡΟΝΤΟΥΛΗΣ: Όταν ετεροπροσδιορίζετε, είστε φασίστες. 
     ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, σας παρακαλώ, καθίστε. 
     ΧΡΗΣΤΟΣ ΠΑΠΟΥΤΣΗΣ: Τι θα πει «φασίστες του ΠΑΣΟΚ»; 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν έχετε την ηρεμία να με αφήσετε να ολοκληρώσω...
     ΑΣΤΕΡΙΟΣ ΡΟΝΤΟΥΛΗΣ: Παρακαλώ να ανακαλέσετε τα περί ακροδεξιού κόμματος. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν ανακαλώ. Είστε...
     ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, ζητώ την προστασία του Προεδρείου. Να ανακαλέσει. 
     ΠΡΟΕΔΡΕΥΩΝ (Αναστάσιος Νεράντζης): Η προστασία του Προεδρείου θα παρασχεθεί, όταν σταματήσετε αυτές τις διακοπές. Κατεγράφη η άποψή σας. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, σας ερωτώ...
     ΠΡΟΕΔΡΕΥΩΝ (Αναστάσιος Νεράντζης): Κυρία Χριστοφιλοπούλου, επιτέλους, σας παρακαλώ! 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εμένα εγκαλείτε; 
     ΠΡΟΕΔΡΕΥΩΝ (Αναστάσιος Νεράντζης): Σ’ εσάς το λέω. Σας παρακαλώ. Δεν μπορείτε να μιλάτε συνέχεια. Υπάρχει και το Προεδρείο. Η φράση σας «ακροδεξιά» θεωρεί ο κ. Ροντούλης ότι θίγει το κόμμα του. Παρακαλώ να θεωρηθεί ότι δεν εννοείτε αυτό και τελείωσε η υπόθεση. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όχι, επαναλαμβάνω, κύριε Πρόεδρε και ζητώ την προστασία σας, ότι οι όροι «ακροαριστερός, αριστερός, κεντρώος, κεντροδεξιός, κεντροαριστερός, δεξιός, ακροδεξιός», είναι πολιτικοί όροι, κύριε συνάδελφε. 
     ΑΣΤΕΡΙΟΣ ΡΟΝΤΟΥΛΗΣ: Πρέπει να ντρέπεστε. Είμαστε στο Κοινοβούλιο με την ψήφο του ελληνικού λαού και δεν επιτρέπουμε στην κ. Χριστοφιλοπούλου τέτοιους χαρακτηρισμούς. Να ανακαλέσει. 
     ΠΡΟΕΔΡΕΥΩΝ (Αναστάσιος Νεράντζης): Επαναλαμβάνετε τον εαυτό σας, κύριε Ροντούλη. Σας παρακαλώ καθίστε! 
     ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, αυτή τη στιγμή ζητώ να προστατεύσετε την τιμή ενός κοινοβουλευτικού κόμματος. Να ανακαλέσει. Όπως τους σεβόμαστε, να μας σέβονται. Δεν μπορεί να συνεχίζεται αυτό το πράγμα, να μας αποδίδουν ταμπέλες. 
     ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, σας παρακαλώ πολύ! Κατεγράφη η άποψή σας και κατανοώ την αγανάκτησή σας. Καθίστε. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, και με την ακαδημαϊκή μου ιδιότητα...
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, αφήστε την ακαδημαϊκή ιδιότητα. Η χρήση όρων...
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, σας παρακαλώ, υπάρχει αυτή η ιδιότητα...
     ΑΣΤΕΡΙΟΣ ΡΟΝΤΟΥΛΗΣ: Δεν ξέρει τι λέει. Να ανακαλέσει. Αν συνεχιστούν οι χαρακτηρισμοί περί «ακροδεξιάς», εγώ δεν πρέπει να παραμείνω στην Αίθουσα.
     ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, αν συνεχίσετε να παρεμβαίνετε κατ’ αυτό τον τρόπο θα διακόψω τη συνεδρίαση. Διαμαρτυρηθήκατε, κατεγράφη...
     ΑΣΤΕΡΙΟΣ ΡΟΝΤΟΥΛΗΣ: Να διακοπεί η συνεδρίαση. 
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ! Κατεγράφη η άποψή σας. 
     ΑΣΤΕΡΙΟΣ ΡΟΝΤΟΥΛΗΣ: Είμαστε εδώ με τη ψήφο του ελληνικού λαού και δεν επιτρέπουμε να μπαίνουν τέτοιες ταμπέλες. 
     ΠΡΟΕΔΡΕΥΩΝ (Αναστάσιος Νεράντζης):  Σας παρακαλώ! 
     Διακόπτεται η συνεδρίαση για πέντε λεπτά. 
     (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Αναστάσιος Νεράντζης): Επαναλαμβάνεται η επί πεντάλεπτο διακοπείσα συνεδρίαση.
      Παρακαλώ πολύ την κ. Χριστοφιλοπούλου, η οποία ήταν ομιλήτρια, να εξηγήσει πώς ελέχθη ο όρος και με ποια έννοια, ούτως ώστε να θεωρηθεί μη γενόμενον, έστω λήξαν το περιστατικό το οποίο συνέβη.
      Έχετε το λόγο για δύο λεπτά, να το διευκρινίσετε για να τελειώνουμε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Βεβαίως και σας ευχαριστώ γι’ αυτή τη δυνατότητα.
      Ο ελληνικός λαός, με βάση το Σύνταγμά μας, μπορεί –δόξα τω Θεώ- να ψηφίζει πλατιά, όλο το φάσμα του πολιτικού κατόπτρου, από το άκρο αριστερό φάσμα του έως το άκρο δεξιό. Κατά τη γνώμη μου, κύριε Πρόεδρε και κυρίες και κύριοι συνάδελφοι, θα συνιστούσε ύβρη και απαράδεκτο όρο το να χαρακτήριζα οποιοδήποτε κόμμα της Ελληνικής Βουλής που έχει εκλεγεί με την ψήφο του ελληνικού λαού είτε ως χουντικό είτε ως πραξικοπηματικό κόμμα. Ουδέποτε χρησιμοποίησα αυτή τη φράση. Δεν χρησιμοποίησα δε καν τη φράση, την οποία ο αξιότιμος συνάδελφος Κοινοβουλευτικός Εκπρόσωπος του ΛΑΟΣ χρησιμοποίησε για μένα και το κόμμα μου, «φασίστας». Ακούσαμε επανειλημμένα τον κ. Ροντούλη να παραληρεί…
      ΠΡΟΕΔΡΕΥΩΝ (Αναστάσιος Νεράντζης):  Εδώ μιλάμε για τη δική σας τοποθέτηση και όχι για τον κ. Ροντούλη. Μην τροφοδοτούμε τώρα τα περιστατικά. Για σας μιλάμε τώρα. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Λέω ότι ο όρος «ακροδεξιός» και «ακροαριστερός» είναι ακαδημαϊκοί όροι, πολιτικοί όροι και δεν υπονοούν ότι κανείς έχει εκλεγεί χωρίς  ψήφο. Υπονοούν μια τοποθέτηση. Εάν η δική μου υποκειμενική κρίση κάνει λάθος, θα κρίνει ο ελληνικός λαός στις εκλογές με βάση την ιδεολογία του, αν θέλει να ψηφίσει ΛΑΟΣ, ΠΑΣΟΚ, Νέα Δημοκρατία, ΣΥΡΙΖΑ, ΚΚΕ ή οτιδήποτε άλλο. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης):  Κύριε Ροντούλη, σας παρακαλώ. Η κ. Χριστοφιλοπούλου διευκρινίζει ότι η φράση αυτή ελέχθη με καθαρά επιστημονικούς όρους. Είναι ακαδημαϊκή δασκάλα και μπορεί να τη χρησιμοποιήσει με αυτήν την έννοια. Παρακαλώ να θεωρηθεί το περιστατικό λήξαν, όπως επίσης και ο χαρακτηρισμός, που πάνω στην οργή σας, εκτοξεύσατε εναντίον ολοκλήρου του κόμματος, η φράση που εκτοξεύσατε εναντίον της Αξιωματικής Αντιπολίτευσης, περί φασισμού και περί φασιστικής ιδιότητος.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ. Εσείς είστε υπομονετικός, είστε ευγενής. Σας παρακαλώ. Παρακαλώ θερμά να έχω και τη δική σας αποδοχή αυτής της εξηγήσεως και να προχωρήσουμε ηρέμως. Δόξα τω Θεώ, τόσο καλά τα πήγαμε. Μην αφήνουμε τώρα το αντικείμενο που μας καίει και αναζητούμε άλλα πράγματα. Συμφωνούμε; 
      Κύριε Ροντούλη, έχετε για ένα λεπτό το λόγο, όχι για να ρίξετε έλαιο στην πυρά. Προσέξτε. Σας παρακαλώ. Θα αποδεχθείτε την εξήγηση που σας δίνει η κ. Χριστοφιλοπούλου καλοπίστως και επιστημονικώς και θα θεωρηθεί το θέμα ως μηδέποτε γενόμενον ούτε καν ως λήξαν. 
      Ορίστε, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, αυτό το οποίο είπα –διότι εγώ πρέπει να δώσω εξηγήσεις τώρα, η κ. Χριστοφιλοπούλου έδωσε τις δικές της- είναι ότι υψίστη μορφή φασισμού είναι ο ετεροπροσδιορισμός του άλλου. Τελεία και παύλα. Φαίνεται, όμως…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ να σταματήσουμε εδώ. Από το «φαίνεται» αυτό, φοβάμαι ότι θα πάμε αλλού.
      ΑΣΤΕΡΙΟΣ ΡΟΝΤΟΥΛΗΣ: Δέκα δεύτερα. 
      Φαίνεται ότι η πρόταση του Προέδρου του ΛΑΟΣ έχει θορυβήσει περισσότερο το ΠΑΣΟΚ παρά τη Νέα Δημοκρατία.  
      ΠΡΟΕΔΡΕΥΩΝ (Αναστάσιος Νεράντζης): Καλώς, εντάξει. 
      Είμαστε εναντίον των θορύβων ούτως ή άλλως.
      Παρακαλώ πολύ, έχετε ακέραιο το χρόνο, κυρία Χριστοφιλοπούλου της δευτερολογίας σας, ο οποίος είναι έξι λεπτά. Δεν συνυπολογίζω την υπέρβαση του ενός λεπτού στην πρωτολογία σας. 
      Ορίστε, έχετε το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ πολύ, κύριε Πρόεδρε. 
      Και ξεκινώ από εκεί που άρχισα τον ισχυρισμό μου. Η συνεργασία, λοιπόν, Νέας Δημοκρατίας και ΛΑΟΣ είναι τέτοια, που η γραμμή που κατεβάζουν είναι κοινή. Είναι η βασική γραμμή που λέει αυτά που είπε η κυρία Υφυπουργός και επανέλαβε ο Κοινοβουλευτικός Εκπρόσωπος του ΛΑΟΣ, δηλαδή, ότι εμείς δεν έχουμε πρόγραμμα. Και μάλιστα είπατε, κυρία Υφυπουργέ, ότι ο Αρχηγός μας, ο Γιώργος Παπανδρέου γενικολογεί και ζητεί εκλογές, ενώ εσείς πανηγυρίσατε για τους κοινωνικούς εταίρους που διμερώς συμφώνησαν. 
      Εγώ θέλω να θυμίσω και στους δυο ότι ο Γιώργος Παπανδρέου ήδη μεσούντος του Οκτωβρίου και πριν χτυπήσει κόκκινο καμπανάκι η διεθνής κρίση, κάλεσε τους κοινωνικούς εταίρους, κυρία Υφυπουργέ, και με ένα δεκασέλιδο βασικών προτάσεων, με άξονες τεκμηριωμένους για την κρίση παρουσίασε και συζήτησε επί μια ολόκληρη ημέρα τις θέσεις μας και άκουσε και σημείωσε.
      Δεύτερον, προχθές -το οποίο λοιδορήσατε και εσείς και ο αξιότιμος κ. Ροντούλης- ο Πρόεδρος του ΠΑΣΟΚ φώναξε όλους τους φορείς του τουρισμού και πάλι στο Ζάππειο και αφιέρωσε άλλες τέσσερις ώρες για εξειδικευμένες θέσεις και προτάσεις μας για τον τουρισμό, για όλες τις εκφάνσεις του τουρισμού, διότι όντως είναι τομέας που θα πληγεί στην κρίση. Αυτές είναι πράξεις, δεν είναι λόγια. 
      Και σας ερωτώ, γιατί εσείς εγκαλείστε σήμερα και το έχετε ξεχάσει, κυρία Υφυπουργέ: Πανηγυρίσατε τόσο εσείς όσο και η Υπουργός σας σήμερα για τη διμερή συμφωνία κοινωνικών εταίρων. Πού ήσασταν και πού ήταν η Κυβέρνησής σας, ο κ. Αλογοσκούφης και οι εκάστοτε Υπουργοί Απασχόλησης,  όταν διαφωνούσαν οι κοινωνικοί εταίροι; Πού ήσασταν, όταν ζητούσαν οι τραπεζοϋπάλληλοι: «Έλεος, κλαδική σύμβαση» και δεν μπορούσατε ούτε καν τον διορισμένο από εσάς Διοικητή της Εθνικής Τράπεζας να κουλαντρίσετε για να κάτσει στο τραπέζι των διαπραγματεύσεων; Αυτά τα λόγια να τα πείτε αλλού, γιατί οι πράξεις σας άλλα καταδεικνύουν.
      Το ίδιο σας λέω και τώρα και για το Σώμα Επιθεώρησης Εργασίας. Πάρα πολύ ωραία αυτά που μας είπατε και θα δούμε και το νομοσχέδιο, εφ’ όσον το καταθέσετε. Να θυμίσω όμως ότι από τότε που αναλάβατε, συστηματικά ο κ. Γιακουμάτος τότε στη θέση σας έλεγε: «Θα φέρουμε νόμο για το ΣΕΠΕ» και βεβαίως δεν κάνατε τίποτα εν τω μεταξύ για το ΣΕΠΕ. Πέρασαν πέντε χρόνια για να φέρετε ένα νόμο για το ΣΕΠΕ. Εμείς είμαστε υπεύθυνοι και τον ίδιο το νόμο ή όποια άρθρα μας φέρετε και τα θεωρήσουμε θετικά θα τα ψηφίσουμε, όπως σας θυμίζω ότι ο Γεώργιος Παπανδρέου από την αρχή συνήνεσε στην εγγύηση των καταθέσεων, όπως σας θυμίζω ότι στον ανεπαίσχυντο ασφαλιστικό νόμο, τη δήθεν μεταρρύθμιση που φέρατε, τρία άρθρα τα ψηφίσαμε, γιατί είμαστε υπεύθυνοι, γιατί ξέρουμε πότε πρέπει να ψηφίσουμε κάτι, πότε πρέπει να στηρίξουμε κάτι συγκεκριμένο και πότε πρέπει να διαφωνήσουμε και να εγκαλέσουμε, κάτι το οποίο δεν κάνετε εσείς, διότι σας άκουσα προσεκτικά, κυρία Υφυπουργέ, και είπατε πάλι γύρω-γύρω από την ταμπακιέρα. Τελικά τι ισχύει; Αυτό που μας είπατε εσείς ή αυτό που μας είπε η κυρία Υπουργός σας; 
      Σας άκουσα να λέτε για τις εξήντα χιλιάδες θέσεις εργασίας. Στην αρχή, μάς είπατε την κορώνα -πάλι λόγια- περί ενεργητικών πολιτικών απασχόλησης. Προφανώς, ενεργητική πολιτική απασχόλησης είναι να παρουσιάζεται ένας νέος στα γραφεία του ΙΚΑ στη Θεσσαλονίκη ή στην Φλώρινα ή κάπου αλλού και να λέει: «Γεια σας, με στείλανε από την Αθήνα να κάνω «STAGE» εδώ, στο ΙΚΑ» και να πηγαίνει σε μια άλλη επιθεώρηση εργασίας κάποιος άλλος νεαρός και να λέει: «Χαίρετε, εγώ θα κάνω «STAGE» εδώ». Αυτό είναι η ενεργητική πολιτική απασχόλησης που –τα λόγια σας λέω, κυρία Υφυπουργέ- παράγει βιώσιμες θέσεις εργασίας. Αφού λοιπόν μας είπατε ότι θέλετε βιώσιμες θέσεις εργασίας, μετά ήρθατε η ίδια και είπατε: «Δεν είναι καλύτερα από το να είναι άνεργος κάποιος να πάει για λίγους μήνες στο δημόσιο, ευκαιριακά;» με αυτό που φέρατε και μετατρέψατε το δικό μας νόμο σε ρουσφέτι δικό σας, για να μπαίνουν άνεργοι στο δημόσιο. 
      Και εμείς σας λέμε ότι μπορούμε να θεσπίσουμε αφ’ ενός κίνητρα στον εργοδότη, εμείς έχουμε καταθέσει πρόταση νόμου, αφ’ ετέρου μπορούμε να δούμε τη μετατροπή. Το συζητήσαμε και με τους ξενοδόχους χθες και τους ξενοδοχοϋπάλληλους και μας είπαν και θέσεις και απόψεις. Ενδεχομένως γι’ αυτό η κ. Πετραλιά το πρωί είπε ότι οι ξενοδόχοι θα το πάρουν. Άλλα έλεγε πριν. Αυτό, λοιπόν, είναι μια σημαντική συμβολή στον ιδιωτικό τομέα, γιατί -και πάλι διαστρεβλώσατε και μας είπατε ότι εμείς δεν πιστεύουμε στην πραγματική οικονομία- εμείς σας εγκαλέσαμε με το πακέτο των 28.000.000.000 να δώσετε τα χρήματα εγγυημένα στην πραγματική οικονομία, τον πραγματικό επιχειρηματία, με δεσμεύσεις και δικλείδες όμως, για να μην απολύσει, για να μπορέσει πραγματικά να διατηρήσει τις θέσεις εργασίας του. Άρα, εμείς είμαστε υπέρ αυτού και είμαστε υπέρ της διαφάνειας.
      Και αφού υπάρχει αυτό το σχέδιο, κυρίες και κύριοι συνάδελφοι, αφού υπάρχει αυτό το περίφημο σχέδιο για την απασχόληση, για το οποίο τόσα πολλά έχουμε ακούσει, γιατί επιτέλους δεν παρουσιάζετε αυτό το σχέδιο στον ελληνικό λαό να δει ποιο είναι; Γιατί φέρνετε τροπολογίες της νύχτας και μετά αυτοαναιρείστε; Καλέστε τους κοινωνικούς εταίρους σε μια ημερίδα και παρουσιάστε το. Παρουσιάστε ποιο είναι αυτό το περίφημο σχέδιο. 
      Και βεβαίως, για το Σώμα Επιθεώρησης Εργασίας αναφερθήκατε ότι επί των ημερών σας μπήκε ο όρος στη συγκεκριμένη εγκύκλιο. Ο όρος υπήρχε, έμπαινε στις προκηρύξεις, απλώς εσείς αλλάξατε τυπικά τη διοικητική διαδικασία. 
      Δεν είναι εκεί το θέμα, κυρία Υφυπουργέ. Εμείς έχουμε τη λεβεντιά να πούμε ότι το πρόβλημα με τις εργολαβίες του δημοσίου –και το είπαμε και χθες στα Μέσα Μαζικής Ενημέρωσης που δώσαμε συνέντευξη- είναι διαχρονικό. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ολοκληρώνω, κύριε Πρόεδρε.
      Αν κάνετε οιαδήποτε και τώρα ακόμα βελτίωση των προϋποθέσεων αυτών των εργολαβιών και ενδυναμώσετε και στελεχώσετε το ΣΕΠΕ, αυτό εμείς θα το επικροτήσουμε.
      Όμως -και ολοκληρώνω- ποτέ δεν υποστηρίξαμε κανέναν είτε αυτός είναι εργοδότης είτε είναι εργατικό κέντρο είτε είναι ο οποιοσδήποτε, ο οποίος πάει και μετέχει σε κύκλωμα, για να νοθεύσει πράγματα και καταστάσεις. Εμείς θέλουμε ένα ΣΕΠΕ δυνατό, με κύρος, χωρίς να μπορεί κανείς εργοδότης κυρίως και καμμία μεμονωμένη περίπτωση συνδικαλιστού να το παραβιάσει.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής «Κύρωση της Σύμβαση παραχώρησης των λιμενικών εγκαταστάσεων των προβλητών ΙΙ και ΙΙΙ του σταθμού εμπορευματοκιβωτίων της ανώνυμης εταιρείας «ΟΡΓΑΝΙΣΜΟΣ ΛΙΜΕΝΟΣ ΠΕΙΡΑΙΩΣ ΑΕ» (ΟΛΠ ΑΕ) και ρύθμιση συναφών θεμάτων».
      Συνεχίζουμε με τις δευτερολογίες.
      Το λόγο έχει ο Βουλευτής του ΠΑΣΟΚ στο Νομό Τρικάλων κ. Χάιδος για τρία λεπτά.
      ΧΡΗΣΤΟΣ ΧΑΪΔΟΣ: Ευχαριστώ πολύ, κύριε Πρόεδρε.
      Κυρία Υφυπουργέ, δεν απαντήσατε επί της ουσίας στα ερωτήματά μας. Δεν απαντήσατε και στις μαρτυρίες- καταγγελίες εργαζομένων σαν αυτή που διάβασα και σαν την ακόλουθη που περιλαμβάνεται στην έκθεση του Ινστιτούτου Εργασίας της ΓΣΕΕ – ΑΔΕΔΥ: «Η μαύρη και ανασφάλιστη εργασία βασιλεύει. Αλλοδαποί συνάδελφοι, χωρίς χαρτιά, δουλεύουν από το πρωί ως το βράδυ κι εμείς που δουλεύουμε, γελάμε με τους ελεγκτικούς μηχανισμούς, που κρατάνε, υποτίθεται, στα χέρια τους, την εργασιακή μας τύχη. Να τους χαιρόμαστε». 
      Κυρία Υφυπουργέ, έχετε ευθύνες γι’ αυτήν την εξέλιξη. Έχετε ευθύνες, γιατί διαλύσατε τις υπηρεσίες προστασίας των εργαζομένων από την παραβίαση της εργασιακής νομοθεσίας. Έχετε ευθύνες, γιατί απαξιώσατε αυτούς τους μηχανισμούς στη συνείδηση των εργαζομένων. Έχετε ευθύνες, γιατί επί των ημερών σας η κατάσταση επιδεινώθηκε δραματικά. Μη χρησιμοποιείτε ως δικαιολογία τη διεθνή κρίση, όπως έκανε ο Κοινοβουλευτικός σας Εκπρόσωπος, γιατί αυτά συνέβαιναν και πέρυσι, όταν δεν υπήρχε η διεθνής χρηματοπιστωτική κρίση. 
      Έχετε ευθύνες, γιατί βλέπετε τους εργαζόμενους, διεπόμενοι από την νεοφιλελεύθερη λογική, σαν απλές μονάδες παραγωγής και τους καλείτε πάλι να πληρώσουν τα βάρη των αδιεξόδων της δικής σας πολιτικής. Έχετε ευθύνες για όλα αυτά τα απάνθρωπα και απαράδεκτα γεγονότα που συγκλονίζουν την κοινή γνώμη και τρομοκρατούν τους εργαζόμενους, καταλύοντας θεμελιώδεις αρχές του πολιτισμού, καταργώντας στοιχειώδεις κανόνες του δικαίου και καταρρακώνοντας κάθε έννοια ανθρώπινης αξιοπρέπειας. 
      Έχετε ευθύνες, γιατί ως σήμερα δεν κάνατε πολλά γι’ αυτά. Δεν κάνατε αυτά που έπρεπε να κάνετε ή κάνετε σε κάποιες περιπτώσεις και τα αντίθετα. Να σας πω το παράδειγμα της πρόσληψης με σχέση μισθωτής εργασίας και μπλοκάκι; Αναφέρομαι στο ΙΚΑ. Να σας πω ότι εσείς δεν δίνετε τα απαραίτητα κονδύλια και παραμένουν απλήρωτοι στις κοινωνικές δομές οι εργαζόμενοι για δεδουλευμένα μηνών και για μεγάλο χρονικό διάστημα; Δεν κάνατε τίποτα για να ενισχύσετε και το ΣΕΠΕ από όταν αναλάβατε τη διακυβέρνηση της χώρας, όπως καταδείξαμε με την επερώτησή μας. 
      Εμείς, στο ΠΑΣΟΚ, δεσμευόμαστε ότι αυτό το θεσμό, που εμείς θεσπίσαμε, θα τον στηρίξουμε. Θα θεσπίσουμε ένα σύγχρονο και αυστηρό πλαίσιο προστασίας των δικαιωμάτων των εργαζομένων, θα καλύψουμε άμεσα τις ελλείψεις προσωπικού του ΣΕΠΕ, θα επιλύσουμε τα οξυμένα προβλήματα των υπηρεσιών γενικότερα της Επιθεώρησης Εργασίας, έτσι ώστε αυτοί να μπορούν να ανταποκριθούν καλύτερα στο δύσκολο, αλλά πολύ σημαντικό για την κοινωνία έργο τους. Αυτό το έργο είναι ιδιαίτερα κρίσιμο στις μέρες μας, που η φτώχεια, η εξαθλίωση και η ανεργία περισσεύουν και καθιστούν τους συμπολίτες μας εύκολα θύματα στις ορέξεις κάποιων ισχυρών.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Επαινώ τη τήρηση του χρόνου σας, εξακολουθητικά, κύριε Χάϊδο. Πρέπει να το λέμε αυτό.
      Το λόγο έχει η κ. Ξενογιαννακοπούλου, που θα δευτερολογήσει για τρία λεπτά.
      ΜΑΡΙΛΙΖΑ ΞΕΝΟΓΙΑΝΑΚΟΠΟΥΛΟΥ: Ευχαριστώ, κύριε Πρόεδρε.
      Ακούσαμε την κυρία Υφυπουργό, να αναρωτιέται, κύριε Πρόεδρε, τελικά είναι ή δεν είναι το ΠΑΣΟΚ υπέρ της λειτουργίας της αγοράς; Θα ήθελα να αποσαφηνίσω, κυρία Υφυπουργέ, ότι όταν εσείς μιλάτε για «ελευθερία της αγοράς» μιλάτε για απορρύθμιση, μιλάτε για ασυδοσία, μιλάτε για παντελή έλλειψη κανόνων εποπτείας και μηχανισμών ελέγχου. Αυτό δείχνει και η ιδεολογική σας τοποθέτηση και πάνω απ’ όλα, δυστυχώς, η πρακτική σας. 
      Εμείς μιλάμε για μια αγορά που λειτουργεί με ρύθμιση, με κανόνες, με εποπτεία. Να είμαστε σαφείς. Σήμερα, η επερώτησή μας ακριβώς αυτό αναδεικνύει, την ασυδοσία που κυριαρχεί στην αγορά εργασίας. 
	Επίσης αναρωτήθηκε η κυρία Υφυπουργός γιατί το ΠΑΣΟΚ είναι η μόνη Αντιπολίτευση σ’ όλη την Ευρώπη, η οποία δεν στηρίζει την προσπάθεια της Κυβέρνησης να αντιμετωπίσει την κρίση. Να ενημερώσω την κυρία Υφυπουργό ότι δυστυχώς η Κυβέρνηση της Ελλάδας, η Κυβέρνηση της Νέας Δημοκρατίας, είναι η μόνη κυβέρνηση της Ευρώπης, που δεν έχει κανένα σχέδιο, για να αντιμετωπίσει την κρίση, κάτι που δεν το λέμε εμείς μόνο, αλλά πλέον το ομολογούν οι ίδιοι οι Υπουργοί, οι συνάδελφοί σας, και το ομολογεί βέβαια κι ο ελληνικός λαός, που το βιώνει καθημερινά. Η ίδια η πραγματικότητα μας δείχνει ότι είναι η μόνη κυβέρνηση της Ευρώπης, η οποία δεν έχει κάνει τίποτα όλους αυτούς τους οκτώ μήνες για να στηρίξει στην πράξη τις επιχειρήσεις, την πραγματική οικονομία, τη ρευστότητα στις αγορές, ώστε να μπορέσει να αναθερμανθεί η ζήτηση και φυσικά να θωρακιστούν οι θέσεις απασχόλησης, αλλά κάνετε ακριβώς το αντίθετο. Είστε μια μελαγχολική μειοψηφία στο πλαίσιο της Ευρωπαϊκής Επιτροπής και σαφώς είσαστε και η μόνη κυβέρνηση της Ευρώπης που αντί να κοιτά με μετριοπάθεια να αντιμετωπίσει τα τραγικά προβλήματα, τα οικονομικά και κοινωνικά, το μόνο που κάνετε είναι να μένετε εγκλωβισμένοι στις δημοσκοπήσεις και στην εκλογολογία.
      Δυστυχώς, κύριε Πρόεδρε, καμμία απάντηση δεν λάβαμε για τα ερωτήματα που θέσαμε, όπως είπαν και οι προηγούμενοι συνάδελφοι. Τι θα γίνει επιτέλους με το Σώμα Επιθεώρησης Εργασίας; Μας είπατε για ένα νόμο. Δεν ξέρουμε πότε θα έρθει. Νομίζουμε ότι είναι κι αυτό ένα ωραίο «πυροτέχνημα», όπως κι όλα τα άλλα που ακούμε.  Εμείς ξέρουμε μια πραγματικότητα σκληρή. Ξέρουμε ότι δεν υπάρχει καμμία Επιθεώρηση Εργασίας που να λειτουργεί, ξέρουμε ότι επιλέξατε επί πέντε χρόνια να την απαξιώνετε. Προσλάβατε με μεγάλη ευκολία αγροφύλακες, αλλά δεν ενισχύσατε τους ελεγκτικούς μηχανισμούς εκεί που κυριολεκτικά κρίνεται η λειτουργία της αγοράς, η λειτουργία των κανόνων όσον αφορά τους εργαζόμενους, όσον αφορά πραγματικά τη θωράκιση των θέσεων απασχόλησης. 
	Συνεπώς το συμπέρασμα που βγάζουμε δυστυχώς και απ’ αυτήν τη συζήτηση, κύριε Πρόεδρε, είναι απλώς ευχολόγια και μία δυστυχώς μελαγχολική  και επικίνδυνη κοινωνική πραγματικότητα για τη χώρα μας. 
	Ευχαριστώ. 
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ. 
      Τώρα σειρά έχει ο τελευταίος εκ των επερωτώντων, κ. Μιχαήλ Τιμοσίδης, να δευτερολογήσει για τρία λεπτά. 
	Ορίστε, κύριε Τιμοσίδη, έχετε το λόγο. 
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε. 
      Κυρία Υφυπουργέ, θέλω να ξεκινήσω από το γεγονός ότι η επερώτησή μας αυτή δεν ήρθε τυχαία και δεν ήρθε με τη διάθεση να κάνουμε μία κριτική στις δραστηριότητες του Υπουργείου σας. Είναι μια επερώτηση που ξεκίνησε ακριβώς από την αγωνία μας για το πώς πηγαίνουν τα πράγματα στο χώρο της εργασίας, όχι σήμερα και χθες και προχθές αλλά τα τελευταία χρόνια. Και αυτή ξεκίνησε από τις επισκέψεις μας μέσα στους χώρους εργασίας όλων των ανθρώπων που εμπλέκονται στην Επιθεώρηση της Εργασίας και στην Τεχνική Κοινωνική Υπηρεσία. Θέλω να το τονίσω αυτό, και πρέπει να καταλάβετε ότι εμείς τιμούμε την προσπάθεια και όλη την αγωνία που περνούν οι εργαζόμενοι σ’ αυτούς τους τομείς γιατί αναγνωρίζουμε ότι οι συνθήκες κάτω από τις οποίες καλούνται να δουλέψουν δεν είναι αυτές που έπρεπε να είναι και μάλιστα πολλές φορές με επικινδυνότητα να ασκήσουν αυτήν την εργασία τους. Εμείς αποδίδουμε σ’ αυτούς τους εργαζόμενους αυτά που πρέπει να αποδώσουμε.
      Η επερώτησή μας όμως έχει να κάνει με τις δικές σας παραλείψεις, με τις δικές σας ενέργειες και πρωτοβουλίες που δεν έχετε πάρει. Αν σήμερα, κυρία Υφυπουργέ, σας άκουγαν οι εργαζόμενοι τι θα έλεγαν; Θα αναφερθώ σε μία συγκεκριμένη παρατήρηση και θα μου επιτρέψετε να το κάνω αυτό. Μου είπε μια εργαζόμενη: «Όταν πήγα να δουλέψω σε μια επιχείρηση ο εργοδότης μου είπε: «Ξέρεις κάτι; Τα πράγματα είναι δύσκολα. Δεν μπορώ να τα βγάλω πέρα. Αν θέλεις να έρθεις να δουλέψεις έλα, αλλά δεν μπορώ να σου πληρώσω το ένσημο». Μου λέει: «Τι έπρεπε να κάνω; Είχα ανάγκη τα λίγα χρήματα που θα έπαιρνα από αυτήν τη δουλειά.
Του είπα: «Θα έρθω, αλλά θα μου υποσχεθείτε ότι μετά από λίγο καιρό θα μου κολλάτε τα ένσημα».
      Ήδη συμπληρώνει τα δυόμισι χρόνια και αυτή η γυναίκα στις προσπάθειες που έκανε όσες φορές απείλησε τον εργοδότη, επικρέματο από πάνω της η απόλυση. Και η απόλυση σήμαινε αδιέξοδο και σήμαινε απελπισία.
      Και έτσι, λοιπόν, χιλιάδες εργαζόμενοι, κυρία Υφυπουργέ, βρίσκονται σε αυτήν την κατάσταση, γι’ αυτό και η επερώτησή μας. Και ζητούμε από εσάς να κάνετε το αυτονόητο, αυτό που έχει υποχρέωση η ίδια η πολιτεία να κάνει.
      Και θα μείνω σε δύο περιστατικά, σε δύο συγκεκριμένες καταστάσεις.
      Τα «STAGE», κυρία Υφυπουργέ, είναι μία, υποτίθεται, διαδικασία εργασίας που έχει στόχο την εκπαίδευση των εργαζομένων. Όμως, ξέρετε πολύ καλά και εσείς ότι, όπου προσλαμβάνεται κάποιος εργαζόμενος με «STAGE» για να εκπαιδευτεί, στην ουσία ασκεί πραγματικό έργο χωρίς καμμία ασφάλιση, χωρίς καμμία εξασφάλιση.
      Αυτό εσείς το έχετε κάνει σύστημα. Και ενώ ήταν ένας θεσμός που είχε στόχο, πράγματι, να καταρτίσει νέους ανέργους, εσείς το έχετε κάνει σύστημα και μια και δύο και τρεις φορές.
      Και δεύτερον, θέλω να ρωτήσω, το εξής: Τι θα γίνει με την περιβόητη υπόθεση και το θέμα των βαρέων και ανθυγιεινών; Πόσον καιρό, λοιπόν, θα περιμένουμε ακόμη; Μιας και αποσπασματικά κάθε τόσο το επαναφέρετε, πού βρίσκεται αυτή η υπόθεση και τι σκέφτεστε να κάνετε γι’ αυτό το μεγάλο ζήτημα;
      Με αυτά, κυρία Υφυπουργέ, θέλω να τονίσω -και να κλείσω- ότι και σήμερα δεν έχουν μειωθεί οι αγωνίες μας και οι απορίες μας. Ελπίζω στο λίγο χρόνο που έχετε να μας πείσετε ότι τουλάχιστον πήρατε το μήνυμα ότι πρέπει να δράσετε γιατί μέχρι τώρα αυτό που βλέπουν οι εργαζόμενοι είναι ότι εσείς έχετε εντελώς, διαφορετική αντίληψη στα πράγματα, ευνοείτε περισσότερο το κεφάλαιο παρά τους ίδιους τους εργαζόμενους.
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Τιμοσίδη.
      Τελειώσαμε και με τις δευτερολογίες των επερωτώντων.
      Το λόγο έχει, προκειμένου να δευτερολογήσει, αν το κρίνει σκόπιμο και επιβεβλημένο, η Υφυπουργός κ. Καλαντζάκου.
      Έχετε στη διάθεσή σας δέκα λεπτά εντός των οποίων πρέπει να περατώσετε την δευτερολογία σας.
      Ορίστε, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Θα απαντήσω, γιατί άφησα μερικά πράγματα αναπάντητα, λόγω της έλλειψης χρόνου στην πρωτολογία μου.
      Θέλω να ξεκινήσω, όμως, δίνοντας κάποιες διευκρινίσεις. Για παράδειγμα, στην Ελευσίνα υπηρετούν δεκαεπτά άτομα στην Τεχνική και Υγειονομική Υπηρεσία και δεκατρείς στην Κοινωνική Επιθεώρηση, ενώ είπαν έξι.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έξι.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Μου έδωσαν τώρα τα στοιχεία. Έξι.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έξι εν ενεργεία, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, αφήστε την κυρία Υφυπουργό να αναπτύξει την τοποθέτησή της.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας δίνω διευκρινίσεις με βάση τα στοιχεία που μου έδωσαν εδώ.
      Θα ήθελα, επίσης, να πω ότι το νομοσχέδιο -που σας είπα ότι περιμένει την τελική υπογραφή του Υπουργού Οικονομίας και Οικονομικών- το οποίο συντάξαμε έγινε σε στενότατη συνεργασία -και μπορούν να σας το πιστοποιήσουν και οι υπάλληλοι του Υπουργείου που πρόσκεινται στο χώρο σας- με τους ίδιους τους εργαζόμενους. Όλα τα άρθρα τα συζητήσαμε ξανά και ξανά. Υπάρχουν και πράγματα που οδηγούν στην αναβάθμιση του ΣΕΠΕ που δεν χρειάζονται νομοθετική ρύθμιση.
      Είναι βέβαιο, σας μίλησα για τα δύο οικονομικά αιτήματα που ήταν πολύ σημαντικά για τους υπαλλήλους και τα οποία ικανοποιήθηκαν αυτήν τη χρονιά, δηλαδή, στο τέλος του 2008, μαζί με το νομοσχέδιο του Υπουργείου Οικονομίας είχαν προστεθεί και ικανοποιήθηκαν και μία σειρά από άλλα θέματα που πραγματικά θα αναβαθμίσουν το ΣΕΠΕ.
      Ξέρω ότι όλοι πολιτική κάνουμε και κάποια πράγματα λέγονται τα οποία είναι υπερβολικά. Θεωρώ, όμως, ότι με το να λέμε, για παράδειγμα -επειδή είπαμε να μη χρησιμοποιούμε ξύλινη γλώσσα- ότι είμαστε σπασίκλες στην Ευρώπη και δεν μας ακούν ή μάλλον, ακούμε μόνο εμείς αυτούς και δεν διαπραγματευόμαστε τίποτα, νομίζω ότι έχουμε φτάσει και κινούμαστε στο άλλο άκρο τώρα.
      Εγώ δεν θα σας μιλήσω για άλλα Υπουργεία. Εγώ θα σας πω για το δικό μας Υπουργείο. Εάν εμείς δεν είχαμε άποψη και θέση και δεν μας άκουγαν στην Ευρώπη και δεν μπορούσαμε να διαπραγματευτούμε, το Πρόγραμμα για τη «Βοήθεια στο Σπίτι» και οι πόροι θα είχαν σταματήσει από το 2001 ή το 2002.
      Εμείς μετά το συνεχίσαμε και δώσαμε παράταση για άλλα δύο χρόνια, για το πρόγραμμα «Βοήθεια στο Σπίτι». Και επίσης, οι πόροι που αφορούν τους βρεφονηπιακούς σταθμούς, το καινούργιο πρόγραμμα των 280.000.000 ευρώ που αφορά στο δικό μας Υπουργείο -δεν σας μιλώ για το συνολικό σύστημα- έπρεπε και αυτό να είχε τελειώσει. Και συνδέσαμε την οικογενειακή ζωή με την εργασιακή ζωή και βρήκαμε, στοχεύσαμε σε γυναίκες οι οποίες ήθελαν να αυξήσουν το χρόνο και την ποιότητα και τις αποδοχές τους μέσα στην αγορά εργασίας με οικονομικά κριτήρια, με κοινωνικά κριτήρια -να μην τα επαναλαμβάνουμε- και καταφέραμε και διαπραγματευτήκαμε, ώστε αυτό το πρόγραμμα να συνεχίσει να υπάρχει και πραγματικά, να είναι πάρα πολύ σημαντικό για την εργαζόμενη γυναίκα σήμερα και δεν χρειάζεται να σας πω πόσο πολύ πιστεύω σε αυτόν το θεσμό.
    Για το θέμα τώρα των βιώσιμων θέσεων εργασίας, εγώ απλώς λέω μια αλήθεια που πρέπει να την ακούσουμε. Τέλειωσαν οι εποχές που το δημόσιο ήταν ο απορροφητήρας της ανεργίας. Συμφωνούμε; Τέλειωσαν. Τώρα, όμως, έχουμε μπροστά μας μια κατάσταση. Ποιος βάλλεται; Το είπα στην αρχή -και είμαι πολύ σαφής- για το δίλημμα. 
    Το δίλημμα είναι το εξής: Από τη μία υπάρχουν τα δημόσια οικονομικά. Από την άλλη υπάρχει ο ιδιωτικός τομέας που μέχρι τώρα, με τα μέτρα που παίρναμε, με τα κίνητρα που δίναμε, με τα κοινοτικά προγράμματα, δημιουργούνταν μια συνεχής και σταθερή ανάπτυξη. 
    Τώρα, όμως, όλη αυτή η παγκόσμια κρίση στο χρηματοπιστωτικό σύστημα, πρώτον, κτυπάει τον ιδιωτικό τομέα. Άρα, πρέπει να είμαστε ειλικρινείς. Πιστεύετε πώς μόνος ο ιδιωτικός τομέας, στην περίοδο της μεγαλύτερης οικονομικής κρίσης που έχει γνωρίσει η δική μας γενιά –γιατί δεν μπορώ να το συγκρίνω με το 1940 ή με το 1929- θα μπορεί να καλύψει όλες τις ανάγκες για θέσεις δουλειάς; 
    Και λέω: Τι είναι προτιμότερο; Να δώσουμε στους ανθρώπους την ευκαιρία να εκπαιδευτούν, να εργαστούν, να ασφαλιστούν στη διάρκεια της κρίσης, χρησιμοποιώντας ένα ευέλικτο εργαλείο, όπως είναι η μετατροπή του επιδόματος ανεργίας σε απασχόληση και στο δημόσιο τομέα και στους ΟΤΑ ή να μην τη δώσουμε; 
    Κάποιος ο οποίος εργάζεται δεν σημαίνει ότι αναγκαστικά σε όλη του τη ζωή θα δουλεύει στην ίδια ακριβώς θέση. Αυτή η νοοτροπία είναι νοοτροπία δημοσίου. Δηλαδή ότι κάποιος διορίζεται και μέχρι να πεθάνει -εκτός αν επιλέξει κάτι άλλο- εργάζεται στο δημόσιο, γιατί δεν απολύεται.
    Το να δώσεις, όμως, μια ανάσα στη μεγαλύτερη οικονομική κρίση σε κάποιον από το να κάθεται στο σπίτι του και να αναζητά μια ευκαιρία, το να του δώσεις την ευκαιρία να είναι παραγωγικός, είναι λάθος; Δεν μπορώ να πιστέψω ότι πιστεύετε ότι είναι λάθος. 
    Και επειδή εδώ θα είμαστε όλοι, ελπίζω να μη χρειαστεί να δούμε τελικά, πόσο καλά προνοήσαμε. Γιατί ελπίζω η κρίση να μην χτυπήσει την Ελλάδα τόσο έντονα. 
    Θα πω και το άλλο. Έχω συμμετάσχει σε τρία Συμβούλια Υπουργών τον τελευταίο μήνα. Και όπως ξέρετε, εσείς που έχετε μεγάλη ευρωπαϊκή εμπειρία, πολλές φορές στα Συμβούλια συζητούνται και πράγματα που θα έπρεπε να είναι περσινή λογική. Αλλά τώρα αρχίζουν όλοι και μιλάνε πολύ πιο επικαιροποιημένα. 
    Όλα, λοιπόν, τα μέτρα τα οποία εφαρμόζουμε εδώ, οι πολιτικές που σχεδιάζουμε είναι μέσα στο πνεύμα που υπάρχει και στην υπόλοιπη Ευρώπη. Ο καθένας βεβαίως προσαρμόζει τα εργαλεία και τις δυνατότητες, ανάλογα με την οικονομία. Αυτοί μπορεί να έχουν αυτοκινητοβιομηχανίες και να σκέπτονται πώς μπορούν να ενισχύσουν την αυτοκινητοβιομηχανία ή τα εργατικά χέρια τα οποία θα μείνουν ανενεργά, επειδή δεν παράγουν αυτοκίνητα, γιατί δεν μπορούν να τα διακινήσουν, αφού κανένας δεν αγοράζει αυτοκίνητα, εμείς πρέπει να στηρίζουμε –και στηρίζουμε- τον κλάδο του τουρισμού, γιατί για μας αυτή είναι η μεγάλη μας βιομηχανία. Ο καθένας σχεδιάζει με βάση τις δικές του ανάγκες. Αλλά δεν υπάρχουν μαγικές λύσεις και η φιλοσοφία είναι κοινή. 
    Και χαίρομαι, γιατί ακούγοντας την κριτική στην Ελλάδα, μερικές φορές αναρωτιέμαι, τι είναι αυτό που κάνουν οι άλλοι Ευρωπαίοι, να το ακούσουμε και εμείς για να βελτιωθούμε. Και σας μιλώ ειλικρινά ότι σε όλα τα Συμβούλια, ρωτώντας και βλέποντας πόσο πιο έντονα είναι τα δικά τους προβλήματα, πιστεύω ότι βρισκόμαστε σε πολύ καλό δρόμο. 
    Θα ήθελα να πω δυο λόγια, γιατί κανείς σας δεν αναφέρθηκε -είναι, όμως, στην ερώτησή σας- για τις βασικές αρμοδιότητες του Κέντρου Διάγνωσης Ιατρικής της Εργασίας, του ΙΚΑ-ΕΤΑΜ. Επειδή δεν αναφέρθηκε κανείς, θέλω να πω…
    ΜΙΧΑΗΛ ΤΙΜΟΣΙΔΗΣ: Το είπε ο κ. Νασιώκας.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Δεν επεκτάθηκε, εν πάση περιπτώσει.
    Απλώς θα πω λίγο για τις βασικές αρμοδιότητες αυτού του οργάνου. Είναι η εξέταση των εργαζομένων για τον εντοπισμό τοξικολογικών και άλλων βλαβών της υγείας. Για το σκοπό αυτό εξετάζουν τους εργαζόμενους που εργάζονται στο μόλυβδο. Ήδη ολοκληρώνεται η μεθοδολογία μέτρησης και δυο άλλων βαρέων μετάλλων. 
      Ολοκληρώνεται η μεθοδολογία μέτρησης αρωματικών υδρογονανθράκων. Γίνεται υποβολή προτάσεων –μιλάω για τις αρμοδιότητές του- για τον καθορισμό των προϋποθέσεων, για το χαρακτηρισμό παθήσεων ως επαγγελματικών και προ έτους μπήκαν στον κατάλογο και κάποιες καινούργιες παθήσεις.
      ΑΘΑΝΑΣΙΟΣ ΛΕΒΕΝΤΗΣ: Και για το εξασθενές χρώμιο στα Οινόφυτα χρειάζεται.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εντάξει. Ό,τι θέλετε επιμέρους, θα το συζητήσουμε.
      Στις Επιτροπές Αναπηρίας που κρίνονται επαγγελματικές παθήσεις συμμετέχει ο γιατρός εργασίας του συγκεκριμένου κέντρου διάγνωσης. Όσον αφορά την εφαρμογή των διατάξεων υγιεινής και ασφάλειας στην εργασία στους εργαζόμενους στο IKA, με ΦΕΚ στις 17-7-2006, με απόφαση του διοικητή του IKA ορίστηκε η δημιουργία Εσωτερικής Υπηρεσίας Προστασίας και Πρόληψης και έχει ζητηθεί η προμήθεια των απαραίτητων μηχανημάτων και η απαραίτητη στελέχωση. 
      Έχει, επίσης, ζητηθεί να συλλέγονται στοιχεία για την καταγραφή των θέσεων εργασίας όλων των εργαζομένων στο IKA.
      Επίσης, σύμφωνα με τις διατάξεις των βασικών νομοθετημάτων για την υγιεινή και ασφάλεια στην εργασία, το IKA δεν δύναται να μπει στις επιχειρήσεις για θέματα υγιεινής και ασφάλειας στην εργασία. Παρ’ όλα αυτά, το Κέντρο Διάγνωσης Ιατρικής της Εργασίας, όπου του έχει ζητηθεί, βοηθά τις επιχειρήσεις με εμβολιασμούς εργαζομένων και άλλα.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Υφυπουργού)
      Για να μην ξεφεύγουμε από τα επιμέρους, γιατί μπορεί να μας αρέσει να κάνουμε γενική πολιτική, αλλά πρέπει να απαντάμε και στα ερωτήματα, να πω, επίσης, ότι το ζήτημα της αναγνώρισης των επαγγελματικών ασθενειών έχει ρυθμιστεί σε ευρωπαϊκό επίπεδο με τη σύσταση που εξέδωσε η Επιτροπή της Ευρωπαϊκής Ένωσης το 2003 σχετικά με τον ευρωπαϊκό κατάλογο των επαγγελματικών ασθενειών.
      Το Υπουργείο προωθεί την ενσωμάτωση του ευρωπαϊκού καταλόγου των επαγγελματικών ασθενειών στην εθνική μας νομοθεσία. Ήδη προωθείται σχέδιο προεδρικού διατάγματος με τον Εθνικό Κατάλογο Επαγγελματικών Ασθενειών. Διακηρυγμένη πολιτική βούληση του Υπουργείου μας είναι ο κατάλογος των επαγγελματικών ασθενειών να υιοθετηθεί και να εφαρμοστεί απ’ όλους τους ασφαλιστικούς οργανισμούς, κάτι για το οποίο είμαι σίγουρη πως σας ενδιαφέρει.
      Το Υπουργείο μας, προκειμένου να προχωρήσει στο επόμενο στάδιο που αφορά στην αναγνώριση για αποζημίωση των επαγγελματικών ασθενειών, συγκρότησε με απόφαση της Υπουργού Απασχόλησης και Κοινωνικής Προστασίας, τον Ιούνιο του 2008 –η οποία τροποποιήθηκε ξανά το 2009- Επιτροπή με έργο την περιγραφή των κριτηρίων αναγνώρισης των επαγγελματικών ασθενειών, τα οποία είναι απαραίτητα προκειμένου να θεμελιώνεται επακριβώς το δικαίωμα της πάσης φύσεως αποζημίωσης.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      Τελειώνω, κύριε Πρόεδρε.
      Η Επιτροπή αναμένεται να ολοκληρώσει το έργο της ως το τέλος Απριλίου του 2009. Με την ολοκλήρωση των εργασιών της Επιτροπής, αναμένεται ότι θα τεθεί ένα ενιαίο, σύγχρονο και εφαρμόσιμο θεσμικό πλαίσιο που θα συμβάλει σημαντικά στην αποτελεσματική αντιμετώπιση του ζητήματος των επαγγελματικών παθήσεων.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ την κυρία Υφυπουργό.
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι έξι μαθήτριες και μαθητές και τρεις συνοδοί καθηγητές από το Γυμνάσιο Καλλιφωνίου Καρδίτσας.
      Η Βουλή σας καλωσορίζει. Μην επηρεάζεστε από το ότι δεν έχει πολύ κόσμο. Είναι ημέρα κοινοβουλευτικού ελέγχου. Η Αντιπολίτευση ελέγχει την Κυβέρνηση για θέματα που αφορούν την απασχόληση και την εργασία και απαντά για λογαριασμό της Κυβερνήσεως η Υφυπουργός κ. Καλαντζάκου.
      Σας καλωσορίζουμε, λοιπόν, στη Βουλή. Δεν υπάρχουν εδώ συμπτωματικά αυτήν την ώρα Βουλευτές Καρδίτσας των κομμάτων. Υπάρχει ένας Θεσσαλός Βουλευτής, ο κ. Χάιδος και ένας Θεσσαλός στην καταγωγή Βουλευτής Αθηνών, ο κ. Παπουτσής. Όμως, πάνω απ' όλα, υπάρχει ο Πρόεδρος της Βουλής, ο κ. Σιούφας, ο οποίος είναι Βουλευτής Καρδίτσας, μας παρακολουθεί και σας στέλνει την αγάπη του.
      Καλωσορίσατε, λοιπόν και να έχετε καλή πρόοδο.
      (Χειροκροτήματα απ’ όλες τις πτέρυγες της Βουλής)
      Τώρα, θα δευτερολογήσει ο Κοινοβουλευτικός Εκπρόσωπος του ΠΑΣΟΚ, ο Βουλευτής Α΄ Αθηνών –να το λέμε και αυτό- κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Γιατί χρειάζεται, κύριε Πρόεδρε!
      ΠΡΟΕΔΡΕΥΩΝ (Αναστάσιος Νεράντζης): Πάντοτε χρειάζεται η σύνδεση της περιφέρειας με το Βουλευτή.
      Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Πάντως, πραγματικά, σήμερα η Καρδίτσα έχει την τιμητική της.
      ΠΡΟΕΔΡΕΥΩΝ (Αναστάσιος Νεράντζης): Έχει την τιμητική της πράγματι!
      ΧΡΗΣΤΟΣ ΠΑΠΟΥΤΣΗΣ: Και να σκεφτείτε ότι μόλις τελειώσουμε τη συνεδρίαση, εγώ φεύγω για την Καρδίτσα, όπου το βράδυ έχω ομιλία.
      ΠΡΟΕΔΡΕΥΩΝ (Αναστάσιος Νεράντζης): Αυτό αποτελεί αποκορύφωση! Ήρθε και άλλος Θεσσαλός Βουλευτής, ο κ. Ροντούλης, ο οποίος είναι Βουλευτής από τη Λάρισα.
      Συνεχίστε, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, με την ευκαιρία που ήρθε ο κ. Ροντούλης, ο οποίος αντιλαμβάνομαι ότι είχε στενοχωρηθεί προηγουμένως και επειδή πια έχει την τιμητική του σήμερα, θέλω να απευθυνθώ σ’ εκείνον, επειδή ακριβώς αναφέρθηκε στο νόμο για τη μερική απασχόληση.
      ΑΣΤΕΡΙΟΣ ΡΟΝΤΟΥΛΗΣ: «Προσωρινή» απασχόληση.
      ΧΡΗΣΤΟΣ ΠΑΠΟΥΤΣΗΣ: Ναι, ναι. Μιλάμε για την προσωρινή απασχόληση.
      Πρώτα απ’ όλα, υπάρχει μία σύγχυση στη δημόσια συζήτηση. Είναι άλλο πράγμα ο νόμος για την υπεργολαβική λειτουργία των επιχειρήσεων και της «ενοικίασης» των εργαζομένων που αφορά τις περιπτώσεις των καθαριστριών και άλλο πράγμα ο νόμος ο οποίος αφορά την προσωρινή απασχόληση. Αυτός είναι νόμος ο οποίος ενσωματώνει την κοινοτική οδηγία στην ελληνική νομοθεσία. 
      Τυχαίνει, κύριε Ροντούλη, να έχω ασχοληθεί ως Επίτροπος της Ευρωπαϊκής Ένωσης με την επεξεργασία αυτής της οδηγίας και πρέπει να σας πω ότι χρειάστηκαν αρκετά χρόνια προκειμένου να επέλθει συμφωνία στο Συμβούλιο, δεδομένων των πολλών αντιδράσεων και των διαφορετικών προσεγγίσεων που υπάρχουν στα κράτη-μέλη. 
      Όταν μετά τη δική μου αποχώρηση υιοθετήθηκε η οδηγία και στη συνέχεια ενσωματώθηκε το 2001 στην ελληνική νομοθεσία -αυτό έγινε με μία προϋπόθεση- η ελληνική Κυβέρνηση, όπως επίσης και η γαλλική κυβέρνηση εκείνη την εποχή, όχι μόνο πάλεψαν στην προηγούμενη φάση της διαπραγμάτευσης την οδηγία αυτή, αλλά ταυτόχρονα προσπάθησαν με κάθε τρόπο να την εφαρμόσουν…
      ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, με συγχωρείτε που σας διακόπτω, αλλά δεν ακούγεστε καλά και δεν μπορούν οι πρακτικογράφοι να γράψουν αυτά που λέτε στα Πρακτικά, διότι στρέφεστε προς τα αριστερά. Λιγότερο προς τα αριστερά, λοιπόν, για να ακούγεστε καλύτερα. 
      ΧΡΗΣΤΟΣ ΠΑΠΟΥΤΣΗΣ: Έχετε απόλυτα δίκιο, κύριε Πρόεδρε. 
      Πρώτα απ’ όλα…
      ΠΡΟΕΔΡΕΥΩΝ (Αναστάσιος Νεράντζης): Σας ζητώ συγγνώμη για τη διακοπή. 
      ΧΡΗΣΤΟΣ ΠΑΠΟΥΤΣΗΣ: Όχι, όχι, κύριε Πρόεδρε. Καλά κάνετε και με εγκαλείτε. Απλώς για λόγους ευγενείας, στρέφομαι προς τους συναδέλφους. 
      ΠΡΟΕΔΡΕΥΩΝ (Αναστάσιος Νεράντζης): Σας το συνιστώ, για να γράφονται αυτά που λέτε. Δεν σας εγκαλώ και μάλιστα καθόλου.
      ΧΡΗΣΤΟΣ ΠΑΠΟΥΤΣΗΣ: Έλεγα, λοιπόν, ότι στην προκειμένη περίπτωση ήταν τόσες πολλές οι διαφωνίες και οι διαφοροποιήσεις των κρατών-μελών στην επεξεργασία αυτής της οδηγίας, ούτως ώστε η Ελλάδα και η Γαλλία –η ελληνική και η γαλλική κυβέρνηση εκείνης της εποχής- έδωσαν μάχη, προκειμένου να υπάρχουν οι αυστηρότεροι δυνατοί μηχανισμοί ελέγχου. Και γι’ αυτό το λόγο, στην εφαρμογή της οδηγίας στην ελληνική νομοθεσία, ήταν τότε που η κυβέρνηση του ΠΑΣΟΚ δεσμεύθηκε και άρχισε να υλοποιεί τους μηχανισμούς ελέγχου για την εφαρμογή της. Χωρίς μηχανισμούς ελέγχου, θα έχουμε τα αποτελέσματα στα οποία αναφερθήκατε και εσείς, όπως και όλοι οι συνάδελφοι του ΠΑΣΟΚ. 
      Και γι’ αυτόν ακριβώς το λόγο κρίνουμε και ελέγχουμε την Κυβέρνηση της Νέας Δημοκρατίας. Διότι στην πραγματικότητα δεν ενισχύθηκαν αυτοί οι μηχανισμοί ελέγχων αυτήν την περίοδο, με αποτέλεσμα σήμερα να έχουμε ανασφάλιστη εργασία, να μην έχουμε ελέγχους και να μην έχουμεκαι ουσιαστική παρακολούθηση των εξελίξεων γύρω από την αγορά εργασίας. 
      Και επειδή ακριβώς βρισκόμαστε σε μία περίοδο κρίσης, όπου κανείς, μα πραγματικά κανείς δεν μπορεί να προβλέψει το τι ακριβώς θα συμβεί και μέχρι πότε θα υπάρχει αυτή η κρίση, γι’ αυτό και ανησυχούμε. Ανησυχούμε, γιατί χρειαζόμαστε όσο το δυνατόν καλύτερη και ισχυρότερη θωράκιση της ελληνικής οικονομίας και ταυτόχρονα της αγοράς εργασίας, ούτως ώστε να μη συνθλιβούν τα δικαιώματα των εργαζομένων και να μη συνθλιβεί κυρίως η εργατική τάξη στη χώρα μας. Γι’ αυτόν το λόγο και αγωνιούμε και γι’ αυτόν το λόγο επιμένουμε. 
      Επιπλέον, ανησυχούμε γιατί η εμπειρία και η ιστορία έχει δείξει ότι κάθε φορά που η Νέα Δημοκρατία βρίσκεται στην εξουσία ο ρυθμός ανάπτυξης της χώρας μειώνεται σταθερά και οδηγείται στην ύφεση, γιατί περί αυτού πρόκειται. Το ίδιο συνέβη και το ’90-’93, το ίδιο συμβαίνει και τώρα. 
      Επίσης, η αλήθεια είναι ότι κάθε φορά που η Νέα Δημοκρατία παραδίδει την εξουσία, παραδίδει και ένα δημόσιο χρέος υψηλότερο από αυτό το οποίο παρέλαβε. Το ίδιο συνέβη το ’90-’93, το ίδιο δυστυχώς θα συμβεί και τώρα. 
      Τώρα, όσον αφορά την κυρία Υφυπουργό, η οποία διαμαρτυρήθηκε –ευγενέστατα φυσικά- για το χαρακτηρισμό τον οποίο απέδωσα στην Κυβέρνηση για τη συμπεριφορά της στα ευρωπαϊκά θεσμικά όργανα, θα ήθελα να πω ότι εγώ δεν αναφέρθηκα στο δικό σας Υπουργείο, αλλά στο σύνολο της κυβερνητικής πολιτικής. Αναφέρθηκα στην εικόνα την οποία έχει η ελληνική Κυβέρνηση στην Ευρωπαϊκή Ένωση, αναφέρθηκα στον Πρωθυπουργό και βεβαίως αναφέρομαι σε εκείνα τα Υπουργεία τα οποία σηματοδοτούν την παρουσία της χώρας στα ευρωπαϊκά πράγματα, δηλαδή στο Υπουργείο Οικονομικών και στο Υπουργείο Εξωτερικών.    
      Και στις δύο περιπτώσεις η Ελλάδα εμφανίζεται έτσι όπως ακριβώς, δυστυχώς, τη χαρακτήρισα, ως ο «σπασίκλας» μαθητής στην τάξη. Ό,τι κι αν γίνεται, η απάντηση είναι «μάλιστα, κύριε». Ό,τι κι αν συμβαίνει, «μάλιστα, κύριε». Ε, δεν είναι έτσι, διότι δεν είναι αυτή η Ευρώπη. Η Ευρώπη είμαστε όλοι εμείς, είναι ένα πεδίο ιδεολογικού και πολιτικού αγώνα, είναι ένα πεδίο κοινωνικών αγώνων, συνεχών και διαρκών διαπραγματεύσεων των κρατών-μελών. 
      Και σε κάθε περίπτωση, αυτό που κάνουν τα άλλα κράτη –και, δυστυχώς, δεν το κάνετε εσείς- είναι να αξιοποιούν το κοινοτικό θεσμικό πλαίσιο, την Ευρωπαϊκή Συνθήκη, προς όφελος του δημοσίου συμφέροντος και των εθνικών συμφερόντων. 
      Αυτό συμβαίνει παντού, αυτό κάνουν όλα τα κράτη και γι’ αυτό σας κρίνουμε και σας ελέγχουμε. Διότι ακριβώς δεν υλοποιείτε και δεν αξιοποιείτε το ευρωπαϊκό κοινοτικό πλαίσιο προς όφελος των ελληνικών συμφερόντων. 
      Θα σας πω ένα επίκαιρο παράδειγμα. Αυτήν τη στιγμή η Ελλάδα κρίνεται για την αξιοπιστία της. Μόλις προχθές η Ευρωπαϊκή Επιτροπή, ο κ. Αλμούνια ανακοίνωσε την κριτική του θέση όσον αφορά το Πρόγραμμα Σταθερότητας και Ανάπτυξης. Και στην πραγματικότητα ζήτησε από την Ελλάδα να υπάρξει άμεσος περιορισμός των δαπανών του κράτους. Ερώτημα: Η Κυβέρνηση πώς αισθάνεται; Ο Πρωθυπουργός πώς αισθάνεται; Ο Υπουργός Οικονομικών τι απάντησε; Μάλιστα κύριοι απάντησε ο κ. Παπαθανασίου. Και την ίδια στιγμή εδώ έχουμε απεργίες, η Βουλή συζητάει το νομοσχέδιο για τους νοσοκομειακούς γιατρούς το οποίο προβλέπει κόστος στον προϋπολογισμό του κράτους. Και μάλιστα το  νομοσχέδιο έρχεται χωρίς έκθεση του Γενικού Λογιστηρίου του Κράτους, χωρίς πρόβλεψη και εγγραφή στον προϋπολογισμό, χωρίς πρόβλεψη και εγγραφή στο Πρόγραμμα Σταθερότητας. Και σας ρωτώ: Τι είδους αξιοπιστία μπορεί να έχει μια Κυβέρνηση η οποία εν μέσω οικονομικής κρίσης για ένα τεράστιο θέμα, όπως είναι το Εθνικό Σύστημα Υγείας, προσέρχεται χωρίς προϋπολογισμό και ενισχύει έτσι όλους αυτούς στην Ευρωπαϊκή Ένωση, οι οποίοι ασκούν κριτική για την αξιοπιστία της χώρας. 
      Γι’ το αυτό λόγο επιμένουμε και εγκαλούμε την Κυβέρνηση, σε μια περίοδο εξαιρετικά κρίσιμη για τη χώρα. Σε μια περίοδο που πρέπει να αλλάξουν πολλά πράγματα και στην ίδια την Ευρωπαϊκή Ένωση, όπου χρειάζεται μια διαφορετική πολιτική, μια ελληνική πολιτική η οποία να συμβάλει σε μια διαφορετική ευρωπαϊκή πολιτική με νέες αναθεωρήσεις, με νέες προτεραιότητες, όσον αφορά την ανάπτυξη, όσον αφορά την προστασία της κοινωνίας, όσον αφορά τους μηχανισμούς ελέγχου της ασυδοσίας της αγοράς, η οποία μας οδήγησε σε αυτήν την κρίση. Και επιπλέον, όσον αφορά τις πολιτικές για τη συνοχή και την αλληλεγγύη στην κοινωνία, χρειαζόμαστε νέες προτεραιότητες. Ε, αυτές τις νέες προτεραιότητες δεν τις βλέπουμε, ούτε να τις παρουσιάζετε στο ελληνικό Κοινοβούλιο, ούτε βεβαίως, πολύ περισσότερο να παλεύετε για αυτές και να τις προωθείτε σε ευρωπαϊκό επίπεδο. Γι’ αυτό ανησυχούμε. Γιατί φοβόμαστε ότι σε αυτήν τη κρίση η Ελλάδα προσέρχεται χωρίς σχέδιο, ούτε για τη θωράκιση της οικονομίας μας, ούτε για την αποσόβηση της κρίσης, ούτε και για την έξοδο από την κρίση όταν και εφόσον εγκατασταθεί στη χώρα μας. 
      Ευχαριστώ πολύ, Κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Θα κλείσουμε με την κυρία Υφυπουργό. 
      Ορίστε, κυρία Υφυπουργέ, έχετε το λόγο, με τη γνωστή συντομία σας. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Με τη γνωστή συντομία. 
      ΧΡΗΣΤΟΣ ΠΑΠΟΥΤΣΗΣ: Και την ευγένεια. 
      ΠΡΟΕΔΡΕΥΩΝ (Αναστάσιος Νεράντζης): Είναι δεδομένη. Το έχουν οι Καλαντζάκοι αυτό. Είναι πατρογονικά παράδοση την οποία συνεχίζει επαξίως και η κυρία Υφυπουργός. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Καλά, στο τέλος της συνεδρίασης όμως, θα σας πω ένα σχόλιο που έκανα τότε στον πατέρα μου για μια ομιλία του εδώ στο Κοινοβούλιο. 
      Να πω λοιπόν, σχετικά με αυτήν την καταγγελία για τα ΕΛΠΕ, για τους εκατόν πενήντα παράνομους Λευκορώσους ότι διενεργήθηκε έλεγχος στις 12-2-2009 από τρεις επιθεωρητές του Τμήματος Κοινωνικής Επιθεώρησης Σίνδου Θεσσαλονίκης, με επικεφαλής τον προϊστάμενο του τμήματος και τέσσερις συνδικαλιστές από τρία διαφορετικά σωματεία. Στο χώρο δεν βρέθηκαν εκατόν πενήντα παράνομοι στους οποίους αναφέρθηκε ο Βουλευτής. Αντιθέτως βρέθηκαν δεκαεπτά Λευκορώσοι εργαζόμενοι οι οποίοι είχαν άδεια εργασίας. 
      Επίσης, δεν διαπιστώθηκε καμμία παράβαση στην επιχείρηση των Ελληνικών Πετρελαίων. Σε δύο εργολαβικές επιχειρήσεις διαπιστώθηκαν παραβάσεις της εργατικής νομοθεσίας. Ζητήθηκαν γραπτές εξηγήσεις και θα επιβληθούν οι ανάλογες διοικητικές κυρώσεις. 
      Προσπαθώ τουλάχιστον, να μην αφήνω αναπάντητα τα ερωτήματα και για τη δική σας καλύτερη ενημέρωση, αλλά νομίζω και όλων των πολιτών. 
      Κλείνοντας θα ήθελα να πω το εξής. Δεν θα μπω τώρα στον πειρασμό να υπερασπιστώ και τα υπόλοιπα Υπουργεία της Κυβέρνησης γιατί δεν έχει νόημα. Νομίζω ότι διαφωνούμε κάθετα πάνω σε αυτό το θέμα. Είναι όμως γεγονός ότι κάθε Κυβέρνηση αυτήν την ώρα προσπαθεί να βρει το καλύτερο μείγμα των πολιτικών, ξέροντας ότι θα χρειαστεί να κάνει παρεμβάσεις, πολύ περισσότερο φιλόδοξες, ή πολύ περισσότερες από αυτές που είχαν συνηθίσει να κάνουν οι κυβερνήσεις, τουλάχιστον οι κυβερνήσεις που πίστευαν ότι ο μοχλός ανάπτυξης είναι ο ιδιωτικός τομέας. Βλέπουμε ότι υπάρχουν αυξημένες δαπάνες για να ενισχυθεί το δίχτυ κοινωνική συνοχής και για να ενισχυθεί η προστασία της εργασίας αλλά και να δημιουργείται η δυνατότητα νέων θέσεων εργασίας και νέων επιχειρήσεων, διότι το χειρότερο είναι να σταματήσουν τα πάντα. Ο πανικός, η ανασφάλεια και το υπαρκτό περιβάλλον, να σταματήσει τα πάντα. 
      Όλοι επενδύουν στη ρευστότητα. Όλες οι χώρες επενδύουν με περισσότερα χρήματα, τα οποία πολλές φορές δεν τα είχαν προβλέψει. Διότι βλέπετε ότι και στις χώρες του εξωτερικού ακόμα δεν είναι καθόλου σαφές πόσο μεγάλη είναι η τρύπα που έχουν αφήσει οι τράπεζες πίσω τους. Συνεχώς αναγκάζονται οι κυβερνήσεις να έρχονται και να επανέρχονται στο εξωτερικό όπου το πρόβλημα είναι πολύ πιο έντονο.
      Προσπαθώ να πω ότι ζούμε πρωτόγονες καταστάσεις. Νομίζω ότι όλη η Ευρωπαϊκή Ένωση και όλος ο κόσμος συνειδητοποιεί ότι θα πρέπει η επόμενη μέρα να είναι διαφορετική. Να είναι διαφορετική ως προς τον τρόπο με τον οποίο δουλεύει το χρηματοπιστωτικό σύστημα. Να είναι περισσότερο ρυθμιζόμενη. Να υπάρχει μεγαλύτερη διαφάνεια. 
      Θα έλεγα ότι ήδη έχουμε κινηθεί προς αυτήν την κατεύθυνση με το επιχειρησιακό μας πρόγραμμα. Και οι δουλειές του αύριο θα είναι διαφορετικές. Θα έχουν περισσότερη τεχνολογία, περισσότερο περιβάλλον, περισσότερες κοινωνικές υπηρεσίες. 
      Ξέρετε, υπάρχουν σχολές που πιστεύουν ότι οι επενδύσεις μόνο στις υποδομές και στις κατασκευές σε ανεπτυγμένες οικονομίες δεν είναι η μοναδική οδός, ότι η επένδυση στις κοινωνικές υπηρεσίες είναι κι αυτές που πραγματικά δημιουργούν ανάπτυξη και μάλιστα βιώσιμη ανάπτυξη.
      Όλες οι χώρες ψάχνουν τη χρυσή τομή, το μείγμα, ανάμεσα στο πόσο πιο γρήγορα θα κινηθεί η αγορά, γιατί το κομμάτι των τεχνικών έργων και της οικοδομής είναι πολύ σημαντικό. Αλλά και πώς επίσης θα ενεργοποιηθούν οι πολίτες και ειδικώς οι νέοι, οι οποίοι σε σχέση με τις προηγούμενες γενιές είναι πολύ περισσότερο καταρτισμένοι, πολύ περισσότερο μορφωμένοι και έχουν τελείως διαφορετικές προσδοκίες και απαιτήσεις από τη ζωή τους. Ο εργασιακός τους βίος δεν μπορεί να είναι ένας εργασιακός βίος που παραδείγματος χάριν μπορεί να ήθελαν ή να ήταν αναγκασμένοι να δεχτούν οι γονείς μας, οι γιαγιάδες μας και οι παππούδες μας. 
      Με τη μεγαλύτερη μόρφωση, με τις μεγαλύτερες δεξιότητες υπάρχουν και διαφορετικές απαιτήσεις, διαφορετικές αναζητήσεις και διαφορετικές απαιτήσεις για ένα πολύ καλύτερο επίπεδο ζωής.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κυρία Υφυπουργό.
      Κηρύσσεται περαιωμένη η συζήτηση επί της υπ’ αριθμόν 47/6.2.2009 επερώτησης Βουλευτών του ΠΑΣΟΚ προς την Υπουργό Απασχόλησης και Κοινωνικής Προστασίας σχετικά με το Σώμα Επιθεώρησης Εργασίας.
      Κυρίες και κύριοι συνάδελφοι, έχω την τιμή να ανακοινώσω στο Σώμα προς τέρψη των Θετταλών Βουλευτών ότι κι άλλο κύμα Καρδιτσιωτών μαθητών έχει κατακλύσει τα άνω δυτικά θεωρεία της Βουλής. Ογδόντα οκτώ μαθήτριες και μαθητές και έξι συνοδοί καθηγητές από το 2ο Γυμνάσιο Καρδίτσας εισήλθαν με τη γνωστή ευγένειά τους και ορμή τους στα θεωρεία για να παρακολουθήσουν το πέρας της συνεδριάσεως. 
      Τους εξηγώ ότι εδώ πρόκειται για κοινοβουλευτικό έλεγχο. Η Αντιπολίτευση ελέγχει την Κυβέρνηση για θέματα που άπτονται της αρμοδιότητας του Υπουργείου Απασχόλησης και Κοινωνικής Προστασίας. Από πλευράς Κυβερνήσεως απαντά η Υφυπουργός κ. Σοφία Καλαντζάκου.
      Η Βουλή σας υποδέχεται, σας καλωσορίζει και σας εύχεται πάντα να έχετε πρόοδο.
      (Χειροκροτήματα απ’ όλες τις πτέρυγες της Βουλής)
       Είναι σημαντικό το ότι εκτός από τον Πρόεδρο της Βουλής που είναι Καρδιτσιώτης, υπάρχουν και τρεις Θεσσαλοί Βουλευτές μέσα στην Αίθουσα. Δεν είναι βέβαια από την Καρδίτσα, αλλά είναι ο κ. Ροντούλης από τη Λάρισα, ο κ. Παπουτσής καταγόμενος από τη Λάρισα και φυσικά ο κ. Χάϊδος από τα γειτονικά Τρίκαλα.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.46΄ λύεται η συνεδρίαση για την προσεχή Δευτέρα 23 Φεβρουαρίου 2009 και ώρα 18.00΄, με αντικείμενο εργασιών του Σώματος κοινοβουλευτικό έλεγχο, α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
