
ΣΥΝΕΔΡΙΑΣΗ 27-6-01
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Γ'
Τετάρτη, 27 Ιουνίου 2001
ΘΕΜΑΤΑ
ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Εμπορικής Ναυτιλίας: "Προσωπικό Λιμενικού Σώματος και άλλες διατάξεις",
2. Ονομαστική ψηφοφορία επί των άρθρων 1, 2, 3, 4, 14 και 24 του σχεδίου νόμου του Υπουργείου Εμπορικής Ναυτιλίας,
3. Αίτηση ονομαστικής ψηφοφορίας και ψηφοφορία επί του άρθρου 49 του σχεδίου νόμου του Υπουργείου Εμπορικής Ναυτιλίας,
ΟΜΙΛΗΤΕΣ
Επί του σχεδίου νόμου του Υπουργείου Εμπορικής Ναυτιλίας:
ΑΝΘΟΠΟΥΛΟΣ Ι.,
ΛΑΦΑΖΑΝΗΣ Π.,
ΜΑΓΚΡΙΩΤΗΣ Ι.,
ΠΑΠΟΥΤΣΗΣ Χ.,
ΠΑΥΛΟΠΟΥΛΟΣ Π.,
ΣΚΟΠΕΛΙΤΗΣ Σ.,
ΣΠΥΡΙΟΥΝΗΣ Κ.,
ΣΠΥΡΟΥ Σ.,
ΣΦΥΡΙΟΥ Κ.,

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
TMHMA ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ Γ΄
Tετάρτη 27 Ιουνίου 2001
Αθήνα, σήμερα στις 27 Ιουνίου 2001, ημέρα Τετάρτη και ώρα 11.05΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εμπορικής Ναυτιλίας: "Προσωπικό Λιμενικού Σώματος και άλλες διατάξεις". 
Θα διεξαχθεί ονομαστική ψηφοφορία επί των άρθρων 1, 2, 3, 4, 14 και 24 του νομοσχεδίου.
Συμφωνεί το Τμήμα να γίνουν από κοινού οι ψηφοφορίες;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Τμήμα συνεφώνησε. 
Οι αποδεχόμενοι τα άρθρα λέγουν "ΝΑΙ".
Οι μη αποδεχόμενοι τα άρθρα λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου: Ο κ. Ανδρέας Λομβέρδος από το ΠΑΣΟΚ και ο κ. Μιλτιάδης Βαρβιτσιώτης από τη Νέα Δημοκρατία. 
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος ο οποίος δεν άκουσε το όνομά του; Ο κ. Ιωάννης Γιαννακόπουλος, ο κ. Θεόδωρος Κασσίμης και ο κ. Αθανάσιος Κατσιγιάννης.
(Στο σημείο αυτό ψηφίζουν οι Βουλευτές κύριοι Ιωάννης Γιαννακόπουλος, Θεόδωρος Κασσίμης και Αθανάσιος Κατσιγιάννης)
Κηρύσσεται περαιωμένη η ψηφοφορία και παρακαλούνται οι κύριοι ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(META THΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας. 
Ψήφισαν συνολικά 95 Βουλευτές.
Υπέρ των άρθρων, δηλαδή "ΝΑΙ", ψήφισαν 51 Βουλευτές.
Κατά των άρθρων, δηλαδή "ΟΧΙ", ψήφισαν 44 Βουλευτές.
Απόντες είναι 5 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
Ονομαστική Ψηφοφορία
επί των άρθρων 1,2,3,4,14 και 24
Από το Πανελλήνιο Σοσιαλιστικό Κίνημα
ΝΑΙ ΟΧΙ
Aλαμπάνος Δημήτριος + 
Ανθόπουλος Ιωάννης +
Αποστολίδης Λουκάς +
Αρσένη Μαρία +
Βρεττός Κωνσταντίνος +
Γείτονας Κωνσταντίνος +
Παπαηλίας Ηλίας +
Μακρυπίδης Ανδρέας +
Γιαννακόπουλος Ιωάννης +
Φωτιάδης Παναγιώτης +
Γκεσούλης Νικόλαος +
Δαμιανάκης Ευτύχιος +
Διαμαντίδης Ιωάννης +
Ζαμπουνίδης Νικόλαος +
Καρχιμάκης Μιχαήλ +
Θεοδώρου Χρήστος +
Θωμόπουλος Ιωάννης +
Κακλαμάνης Απόστολος +
Κατσανέβας Θεόδωρος +
Κατσιλιέρης Πέτρος +
Κοντομάρης Ευτύχιος +
Κουράκης Ιωάννης +
Κρεμαστινός Δημήτριος +
Κρητικός Παναγιώτης +
Κωνσταντίνου Φλώρος +
Λιντζέρης Δημήτριος +
Λοβέρδος Ανδρέας +
Λουκάκης Εμμανουήλ +
Λωτίδης Λάζαρος +
Μαγκριώτης Ιωάννης +
Μαλέσιος Ευάγγελος +
Μπεντενιώτης Εμμανουήλ +
Παπαδέλλης Φραγκλίνος +
Παπαδήμας Λάμπρος +
Λεβογιάννης Νικόλαος +
Σαλαγιάννης Νικόλαος +
Σγουρίδης Παναγιώτης ΑΠΩΝ
Γρηγοράκος Λεωνίδας +
Σκουλάκης Εμμανουήλ +
Σμυρλής - Λιακατάς Χρήστος +
Μπένος Σταύρος +
Στολίδης Σωτήριος +
Σπυριούνης Κυριάκος +
Σφυρίου Κοσμάς +
Τσακλίδης Ιωάννης +
Τσερτικίδης Παντελής +
Τσιόκας Θεοχάρης +
Τσουκάτος Θεόδωρος +
Φασούλας Παναγιώτης +
Κούρκουλα Ελένη +
Φούρας Ανδρέας +
Χρυσανθακόπουλος Αλέξανδρος +
Από τη Νέα Δημοκρατία
Aναγνωστόπουλος Θεόδωρος +
Βαρβιτσιώτης Μιλτιάδης +
Γιαννόπουλος Αθανάσιος +
Δαϊλάκης Σταύρος +
Δημοσχάκης Θεοφάνης +
Κακλαμάνης Νικήτας +
Καλαντζής Γεώργιος +
Καλαντζάκου Σοφία +
Καλός Γεώργιος +
Καρασμάνης Γεώργιος +
Καρράς Κώστας +
Κασσίμης Θεόδωρος +
Κατσαρός Νικόλαος +
Κατσιγιάννης Αθανάσιος +
Κούβελας Σωτήριος +
Κωστόπουλος Δημήτριος +
Λαμπρόπουλος Ιωάννης +
Λέγκας Νικόλαος +
Λεονταρίδης Θεόφιλος ΑΠΩΝ
Σπύρου Σπυρίδων +
Λυμπερακίδης Λεωνίδας +
Μπαρμπαγιάννης Βασίλειος +
Μπέζας Αντώνιος +
Παναγιωτόπουλος Γεώργιος +
Παπαγεωργόπουλος Ελευθέριος +
Παπαδημητρίου 'Ελσα +
Παπαδόπουλος Σταύρος +
Παπαληγούρας Αναστάσιος +
Παπανικολάου Ελευθέριος +
Πάππας Βασίλειος +
Σιούφας Δημήτριος +
Παυλόπουλος Προκόπιος +
Πετραλιά - Πάλλη Φάνη +
Πολύζος Ευάγγελος +
Σαλαγκούδης Γεώργιος +
Σπηλιωτόπουλος Αριστόβουλος ΑΠΩΝ
Τατούλης Πέτρος ΑΠΩΝ
Τσιτουρίδης Σάββας +
Χαϊτίδης Ευγένιος +
Χωματάς Ιωάννης +
Ψωμιάδης Παναγιώτης +
Από το Κομμουνιστικό Κόμμα Ελλάδας
Σκοπελίτης Σταύρος +
Σκυλλάκος Αντώνιος +
Τζέκης Άγγελος +
Από το Συνασπισμό της Αριστεράς και της Προόδου
Κουβέλης Φώτης +
Λαφαζάνης Παναγιώτης +
Από τους Ανεξάρτητους
Καρατζαφέρης Γεώργιος ΑΠΩΝ
Κεδίκογλου Βασίλειος +
ΣΥΝΟΛΟ 95
"ΝΑΙ" 51
"ΟΧΙ" 44
ΑΠΟΝΤΕΣ 5
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
ΠΡΟΕΔΡΟΣ (Απόστολος Κακλαμάνης): Συνεπώς:
Το άρθρο 1 έγινε δεκτό κατά πλειοψηφία, ως έχει.
Το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Το άρθρο 24 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 5 όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 6, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ : Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 6 έγινε δεκτό κατά πλειοψηφία ως έχει.
Ερωτάται το Τμήμα: Γίνεται δεκτό το άρθρο 7, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ : Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 8 όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ : Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 9, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 9 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 10, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ : Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 11, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 11 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 12, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 12 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 13 όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 15, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 15, έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 16, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 16, έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 17, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 17 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 18 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 18 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 19, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 19 έγινε δεκτό κατά πλειοψηφία ως έχει.
Ερωτάται το Τμήμα: Γίνεται δεκτό το άρθρο 20 όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 20 έγινε δεκτό κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 21 όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ : Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 21 έγινε δεκτό κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 22, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 22, έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 23, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ : Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 23 έγινε δεκτό κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 25, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 25 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 26 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 26 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 27 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 27 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 28 όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 28 έγινε δεκτό κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 29, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 29 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 30, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 30 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 31, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 31 έγινε δεκτό κατά πλειοψηφία, ως έχει.
Κύριοι συνάδελφοι, εισερχόμαστε στη συζήτηση της ενότητας των άρθρων 32 έως 59, το ακροτελεύτιο. Θα συζητηθούν επίσης όσες τροπολογίες των Υπουργών και των συναδέλφων είναι εμπρόθεσμες και δεν υπάρχει κώλυμα εκ του Συντάγματος για τη συζήτησή τους.
Ο εισηγητής της Πλειοψηφίας κ. Ανθόπουλος έχει το λόγο επί της δεύτερης ενότητας.
ΙΩΑΝΝΗΣ ΑΝΘΟΠΟΥΛΟΣ: Κύριοι συνάδελφοι, εισερχόμαστε σήμερα στο δεύτερο τμήμα του δευτέρου κεφαλαίου του νομοσχεδίου, που αναφέρεται στη προέλευση, στην ιεραρχία, στην εξέλιξη και στις οργανικές θέσεις των ανθυπασπιστών και υπαξιωματικών του Λιμενικού Σώματος και των λιμενοφυλάκων. Παρατηρούμε ότι γίνεται μια θεαματική αύξηση κατά επτακοσίων είκοσι μίας των οργανικών θέσεων των υπαξιωματικών και κατά τριών χιλιάδων επτακοσίων περίπου των λιμενοφυλάκων, για να επιτευχθεί ο στόχος του νόμου, δηλαδή η αριθμητική εκείνη αύξηση των ανδρών και γυναικών του Λιμενικού Σώματος, για να ανταποκριθεί στον τρισδιάστατο σύγχρονο ρόλο του.
Έχει σημασία όμως ότι παράλληλα με αυτόν το στόχο επιδιώκεται και επιτυγχάνεται, πιστεύω, ο στόχος της ποιοτικής αναβάθμισης του προσωπικού. Βλέπουμε δηλαδή ότι το πτυχίο των ιδρυμάτων ανώτατης εκπαίδευσης καθορίζει σε πάρα πολύ μεγάλο βαθμό, θα έλεγα σε απόλυτο βαθμό, την εξέλιξή τους στο Σώμα.
Όσον αφορά την αρχαιότητα των υπαξιωματικών και τις γενικές προϋποθέσεις προαγωγής, ισχύει ό,τι ισχύει και για τους αξιωματικούς του Λιμενικού Σώματος. Στο άρθρο 34 έχουμε να κάνουμε μια παρατήρηση, για να επιβεβαιώσουμε ακόμη μια αφορά την αξιοκρατική διάθεση του Υπουργείου Εμπορικής Ναυτιλίας, όσον αφορά την προαγωγή και την εξέλιξη των υπαξιωματικών.
Βλέπουμε ότι εκείνοι οι υπαξιωματικοί, που αποφοιτούν από τη Σχολή Δοκίμων Υπαξιωματικών Λιμενικού Σώματος και προσκομίζουν πτυχίο ιδρύματος ανώτατης εκπαίδευσης, αποκτούν αυτόματα το προνόμιο της προαγωγής, ανεξάρτητα από το αν έχουν συμπληρώσει τα λοιπά προσόντα και ανεξάρτητα από την ύπαρξη κενών οργανικών θέσεων.
Επίσης δίνεται προνόμιο προαγωγής στον επόμενο βαθμό στους κελευστές απόφοιτους της Σχολής Δοκίμων Υπαξιωματικών του Λιμενικού Σώματος με το μισό του ελαχίστου χρόνου, αν έχουν καταταγεί ως πτυχιούχοι ανώτατων ιδρυμάτων της χώρας. Γιατί δίνονται αυτά τα προνόμια; Αυτά τα προνόμια δίνονται για να ενισχυθεί η διάθεση των βαθμοφόρων για ταχύτερη εξέλιξη και ταυτόχρονα για αναβάθμιση του επιπέδου των γνώσεών τους.
Όσον αφορά τώρα τις ρυθμίσεις για το μέγιστο χρόνο παραμονής στο βαθμό, ισχύει ό,τι ισχύει και για τους αξιωματικούς του Λιμενικού Σώματος.
Στο άρθρο 35 που αναφέρεται σε ειδικά τυπικά προσόντα προαγωγής οι ανθυπασπιστές και υπαξιωματικοί του Λιμενικού Σώματος, απόφοιτοι και πάλι της Σχολής Δοκίμων Υπαξιωματικών Λιμενικού Σώματος, προάγονται στον επόμενο βαθμό, εφόσον κριθούν προακτέοι, ανεξάρτητα από την ύπαρξη κενών οργανικών θέσεων. Και εδώ βλέπουμε ακόμα μία προσπάθεια του Υπουργείου Εμπορικής Ναυτιλίας να ανταμείψει την αντίστοιχη προσπάθεια των βαθμοφόρων αυτών και το πετυχαίνει με αυτές εδώ τις ρυθμίσεις.
Τα υπόλοιπα άρθρα αναφέρονται στη συγκρότηση και τις αρμοδιότητες των συμβουλίων κρίσεων, στα είδη και τους πίνακες των κρίσεων, στις συνέπειες των δυσμενών κρίσεων και τη διαδικασία των επανακρίσεων, στις κρίσεις-αποστρατείες ανθυπασπιστών, υπαξιωματικών του Λιμενικού Σώματος και λιμενοφυλάκων και στο άρθρο 40 έχουμε τον υπολογισμό της τριακονταπενταετίας και του ορίου ηλικίας, όπως ακριβώς και στους αξιωματικούς του Λιμενικού Σώματος. Υπάρχει μία αναλογία ρυθμίσεων για τους υπαξιωματικούς με ό,τι ισχύει για τους αξιωματικούς. 
Στο κεφάλαιο 3 του νομοσχεδίου έχουμε την εισαγωγή ενός νέου θεσμού, για τον οποίο έχουμε ήδη μιλήσει εκτενώς όλοι, εισηγητές και ομιλητές και ιδιαίτερα ο κύριος Υπουργός, για τον Αξιωματικό Λιμενικού Σώματος Ειδικής Μονιμότητας. Είναι το αναγκαίο εκείνο στελεχιακό δυναμικό του Υπουργείου Εμπορικής Ναυτιλίας, του Λιμενικού Σώματος, που καλείται να χειριστεί τα εναέρια μέσα, τα οποία αυξάνονται με βάση και τις εν ισχύι προμήθειες του Υπουργείου Εμπορικής Ναυτιλίας και απαιτούν αξιωματικούς, που γνωρίζουν το χειρισμό αυτών των σύγχρονων μέσων, δηλαδή αεροσκαφών και ελικοπτέρων. Σε αυτούς εδώ μπαίνει μία ειδική μονιμότητα, έτσι ώστε να είναι πάντοτε σε μία λειτουργική ετοιμότητα, σύμφωνα με τις ανάγκες από τη Σύμβαση Σένγκεν, σύμφωνα με τις ανάγκες που θα προκύψουν για την κάλυψη με ειδικά μέτρα ασφάλειας της διεξαγωγής των Ολυμπιακών Αγώνων. Οι αξιωματικοί αυτοί των εναερίων μέσων θα βρίσκονται διαρκώς σε επιφυλακή και τώρα και αύριο και στο μέλλον. 
Στο κεφάλαιο 4 έχουμε γενικά θέματα, που αφορούν στην οργανική σύνθεση, στην κατανομή του προσωπικού του Λιμενικού Σώματος, στις μεταθέσεις του Λιμενικού Σώματος, στις τοποθετήσεις και στις αποσπάσεις αξιωματικών Λιμενικού Σώματος στο εξωτερικό. Έχουμε να υπογραμμίσουμε ότι στο άρθρο 46, για παράδειγμα, θεσπίζεται για πρώτη φορά -και αποτελεί και αυτό καινοτομία- η έκδοση κανονιστικών πράξεων, δηλαδή με Προεδρικά Διατάγματα, που ρυθμίζουν θέματα εσωτερικής και εξωτερικής υπηρεσίας, ωραρίου εργασίας, καθώς και λειτουργίας των υπηρεσιών του Υπουργείου Εμπορικής Ναυτιλίας και των επιχειρησιακών του μέσων.
Προβλέπεται επίσης για πρώτη φορά η δυνατότητα ίδρυσης παιδικών σταθμών και κατασκηνώσεων στις περιοχές των λιμενικών αρχών και αυτό αποτελεί ένα άλλο ειδικό μέτρο στα πλαίσια της κοινωνικής ευαισθησίας, όπως αναφέραμε, του Υπουργείου Εμπορικής Ναυτιλίας να κάνει ρυθμίσεις, που υπηρετούν σύγχρονες κοινωνικές ανάγκες των στελεχών του. 
Για πρώτη φορά αποδεσμεύονται τα αποδεικτικά ταυτότητας του προσωπικού από αυτά του Πολεμικού Ναυτικού. Προσδιορίζονται με ακρίβεια και είναι όμοια για το σύνολο του προσωπικού. 
Πάμε στο άρθρο 47. Στο άρθρο 47, όπως είπαμε, εισάγεται και μία νέα αντίληψη με την έννοια ότι καθιερώνεται η πρόσθετη παραμονή στο Λιμενικό Σώμα όλων εκείνων των στελεχών που τυγχάνουν του προνομίου της μετεκπαίδευσης, της επιμόρφωσης και της εξειδίκευσης πάνω σε ειδικούς τομείς, έτσι ώστε να φανούν ακόμα πιο χρήσιμοι για την εκπλήρωση της αποστολής τους.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΊΝΟΣ ΓΕΙΤΟΝΑΣ)
Το δημόσιο κάνει μία επένδυση πάνω σε αυτά τα στελέχη και προφανώς η πρόσθετη παραμονή στο Λιμενικό Σώμα είναι η ανταποδοτική υποχρέωσή τους, διότι γνωρίζουμε τις σειρήνες της ιδιωτικής οικονομίας. Η αγορά εργασίας καραδοκεί και αλιεύει τέτοια στελέχη ειδικής μετεκπαίδευσης, ειδικής επιμόρφωσης και πολύ καλά κάνει το Υπουργείο Εμπορικής Ναυτιλίας, που κατοχυρώνει αυτές τις επενδύσεις του πάνω στην ανθρώπινη γνώση και ...
ΠΡΟΕΔΡΕΥΩΝ (Κωνσταντίνος Γείτονας): Συγγνώμη, κύριε Ανθόπουλε, για μία διακοπή. Θα σας κρατήσω το χρόνο.
ΙΩΑΝΝΗΣ ΑΝΘΟΠΟΥΛΟΣ: Ευχαρίστως, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Έχει κατατεθεί η με γενικό αριθμό 563 και ειδικό 31 τροπολογία, η οποία αναφέρεται στο άρθρο 56. Κρίνω σκόπιμο -και το θέτω στην κρίση σας- αυτή η τροπολογία να συμπεριληφθεί στις ομάδες των άρθρων που συζητάμε. Να το λάβετε υπ'όψη στις ομιλίες σας. Αναφέρεται στο άρθρο 56.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Βεβαίως, κύριε Πρόεδρε.
ΙΩΑΝΝΗΣ ΑΝΘΟΠΟΥΛΟΣ: Είναι πολύ πρακτική η πρότασή σας, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Αν δεν υπάρχει διαφωνία -και απ' ό,τι βλέπω συμφωνούν και ο Υπουργός και οι εκπρόσωποι των κομμάτων- σας το λέω, κύριε Ανθόπουλε, στο υπόλοιπο της ομιλίας σας να αναφερθείτε και στην τροπολογία. 
Άρα, θα προχωρήσουμε έτσι, δηλαδή στα συζητούμενα άρθρα θα συμπεριλάβουμε και τη συζήτηση της με γενικό αριθμό 563 και ειδικό 31, τροπολογίας. 
Συνεχίστε, κύριε Ανθόπουλε.
ΙΩΑΝΝΗΣ ΑΝΘΟΠΟΥΛΟΣ: Ευχαριστώ, κύριε Πρόεδρε, για την υπόδειξη και για την πρακτική αντιμετώπιση του θέματος προκειμένου να συντομεύσουμε και το χρόνο της συζήτησης.
Συνεχίζω, πριν φθάσω στο άρθρο 56, με το άρθρο 48 όπου γίνεται λόγος περί ειδικοτήτων και εξειδικεύσεων του προσωπικού του Λιμενικού Σώματος. Έχουμε εδώ τη νομοθετική αναγνώριση των νέων ειδικοτήτων του αξιωματικού ειδικότητας τεχνικού και της ειδικής μονιμότητας. 
Μπαίνουμε στο κεφάλαιο Ε΄ που αναφέρεται στο Γραφείο Εσωτερικών Υποθέσεων και τη δήλωση περιουσιακής κατάστασης του προσωπικού του Υπουργείου Εμπορικής Ναυτιλίας. Ήδη, κύριε Πρόεδρε, έγινε εξαντλητική συζήτηση κατά την επί της αρχής συζήτηση του νομοσχεδίου γι' αυτό το Γραφείο Εσωτερικών Υποθέσεων. Είναι βέβαια διαπιστωμένο ότι ήδη με πολλές ερωτήσεις τους στα πλαίσια του κοινοβουλευτικού ελέγχου, συνάδελφοι της Αντιπολίτευσης, ζήτησαν να ληφθούν ειδικά μέτρα, έτσι ώστε να αντιμετωπιστεί αποτελεσματικά το φαινόμενο της διαφθοράς, έστω και αν σποραδικά και σε περιορισμένη κλίμακα εκδηλώνεται στο χώρο, όπως είπαν, της Εμπορικής Ναυτιλίας και του Λιμενικού Σώματος βέβαια που, όπως είπαμε, αποτελεί το μυοσκελετικό σύστημα του Υπουργείου Εμπορικής Ναυτιλίας. 
Άρα το θέμα της ίδρυσης του γραφείου δεν αφορά μόνο, όπως υπογράμμισε κατ' επανάληψη και ο ίδιος ο Υπουργός, στο Λιμενικό Σώμα. Αφορά στο Υπουργείο Εμπορικής Ναυτιλίας. Και όταν χρεώνουμε την ευθύνη σ' ένα Υπουργείο, δεν μπορούμε να του αρνηθούμε να του δώσουμε και μία διοικητική αρμοδιότητα, δηλαδή την εποπτεία της λειτουργίας αυτού του γραφείου, η οποία δικαίως και ορθώς υπάγεται στις αρμοδιότητες του Γενικού Γραμματέα του Υπουργείου Εμπορικής Ναυτιλίας. 
Αλλά αν δεν έχουμε εμπιστοσύνη στον Υπουργό, δεν έχουμε εμπιστοσύνη στο Γενικό Γραμματέα, δεν έχουμε εμπιστοσύνη ακόμη και στο διευθυντή που θα επιλεγεί μετά από πρόταση της αρμόδιας κοινοβουλευτικής επιτροπής. Ε, να πάρει η ευχή, δεν έχουμε εμπιστοσύνη ούτε στον εισαγγελέα, διότι εποπτεύεται το Γραφείο Εσωτερικών Υποθέσεων από τον Εισαγγελέα Πρωτοδικών ή του Ναυτοδικείου; Δεν μπορούμε να είμαστε μία γενικευμένα αναξιόπιστη πολιτεία διότι, αγαπητοί συνάδελφοι, θα αχθούμε στο συμπέρασμα ότι είμαστε γενικά μία αναξιόπιστη κοινωνία και αναξιόπιστα άτομα.
Κάπου πρέπει να σταματήσουμε, κάπου πρέπει να σκαλώσουμε, να βρούμε την αξιοπιστία. Νομίζω ότι έτσι, όπως διαρθρώνεται η υπηρεσία του Γραφείου Εσωτερικών Υποθέσεων, έτσι όπως κατοχυρώνεται η διοικητική εποπτεία, η εισαγγελική εποπτεία, μπορούμε να είμαστε σίγουροι ότι θα επιτελέσει πραγματικά την αποστολή του. 
Μετά τις παρεμβάσεις των συναδέλφων, τις παρατηρήσεις της Επιστημονικής Επιτροπής της Βουλής, έκανε και ο κύριος Υπουργός στο άρθρο 52 τη σχετική διόρθωση, έτσι ώστε να μην υπάρχει καμία αμφιβολία, ότι όλες εκείνες οι αρμοδιότητες που προβλέπονται σ' αυτό το άρθρο και διευκολύνουν τη διαδικασία συγκέντρωσης αποδεικτικού υλικού, αφορούν περιοριστικά αποκλειστικά και μόνο τα αδικήματα και τα εγκλήματα που προβλέπονται στο άρθρο 49 και έτσι δεν έχουμε κανένα πρόβλημα αντισυνταγματικότητας, ιδιαίτερα σύμφωνα με τη διατύπωση του νέου άρθρου, του 19 του Συντάγματος, όπως αυτό έχει αναθεωρηθεί σήμερα.
Εξάλλου αυτό το Γραφείο Εσωτερικών Υποθέσεων, δεν αποτελεί ένα δικό μας εφεύρημα. Και άλλες χώρες, οι οποίες αντιμετώπισαν πριν από εμάς και σε μεγαλύτερη έκταση από εμάς, το φαινόμενο της διαφθοράς, αναγκάστηκαν να πάρουν μέτρα να το αντιμετωπίσουν και βρήκαν αυτόν τον τρόπο. Και απέδωσε αυτός ο τρόπος. Ήδη έχουμε και εμείς ένα παράδειγμα από τη ζωή και τη λειτουργία αυτού του γραφείου στην Ελληνική Αστυνομία. Από τα αποτελέσματα πιστεύουν όλοι ότι ήδη φάνηκαν τα πρώτα θετικά βήματα από τη λειτουργία αυτού του θεσμού. Εξάλλου δεν πρέπει να μας διαφεύγει της προσοχής ότι ετησίως θα κατατίθενται εκθέσεις απολογισμού και θα παρακολουθείται εκτός από την κυβέρνηση και από το Κοινοβούλιο η πορεία και η λειτουργία αυτού του Γραφείου Εσωτερικών Υποθέσεων. Αλλά δεν μπορούμε να κατηγορούμε το Υπουργείο Εμπορικής Ναυτιλίας ότι υπηρετεί το εφοπλιστικό κεφάλαιο και ότι πολλά στελέχη του Λιμενικού Σώματος υπηρετούν το εφοπλιστικό κεφάλαιο, πράγμα που δεν ισχύει βέβαια, αλλά δεν μπορεί κάποιος να διατυπώνει μια τέτοια, έστω και αβάσιμη κατηγορία και από την άλλη να αντιφάσκει με τον εαυτόν του και να μη στηρίζει ένα Γραφείο Εσωτερικών Υποθέσεων που ακριβώς έστω και τα ελάχιστα αυτά κρούσματα, θα τα αποκαλύψει και θα τα πατάξει. Για να είμαστε δηλαδή συνεπείς και προς την επιχειρηματολογία που αναπτύσσουμε είτε στο ένα είτε στο άλλο άρθρο.
Είναι επίσης καινοτομική η διάταξη που προβλέπει το πόθεν έσχες των στελεχών του Λιμενικού Σώματος και όλων των υπαλλήλων του Υπουργείου Εμπορικής Ναυτιλίας. Είναι κάτι που γίνεται στον υπόλοιπο δημόσιο τομέα και είναι κάτι που αποδεικνεύει την ειλικρινή διάθεση του Υπουργείου Εμπορικής Ναυτιλίας να ελέγξει ηθικά όλο το χώρο του, για να έχουμε καλύτερα αποτελέσματα. Και δεν μπορούμε εδώ μέσα να ακούμε πραγματικά κατηγορίες είτε υπόνοιες ότι με αυτό το Γραφείο κάποιοι "πασόκοι" θα ευνοούνται και κάποιοι "μη πασόκοι" θα καίγονται. Αυτά είναι πράγματα που δεν έχουν θέση στο σήμερα και καλά είναι να μην ενοχλούμε και τα αυτιά του ελληνικού λαού, επαναλαμβάνοντας τέτοια αβάσιμα και αστήρικτα πράγματα. 
Θα πάω στο άρθρο 56 και θα αναφερθώ ταυτόχρονα και στην τροπολογία. Εισηγούμαι την αποδοχή της τροπολογίας, όπως αυτή έχει κατατεθεί από τον Υπουργό Εμπορικής Ναυτιλίας και τον Υπουργό Οικονομικών και βελτιώνει κατά τι το άρθρο 56. Η λογική, η ratio αυτής της τροπολογίας, έχει δύο σκέλη.
Αφ' ενός καθιερώνει την ανταποδοτική ωφέλεια που πρέπει να έχει το Λιμενικό Σώμα κάθε φορά που διαθέτει τα μέσα του για την προστασία της ζωής ή των αγαθών τρίτων, νομικών ή φυσικών προσώπων, αυτεπάγγελτα είτε μετά από αίτησή τους, αυτό είναι το ένα σκέλος και από την άλλη η κοινωνική αντίληψη που χρειάζεται και εδώ να διέπει το Υπουργείο Εμπορικής Ναυτιλίας -και καλά κάνει και το διέπει- της ενίσχυσης των ασφαλιστικών ταμείων των εργαζομένων στο Λιμενικό Σώμα. Την είχα αναπτύξει εκτενέστερα κατά την εισήγησή μου επί της αρχής και επί των άρθρων εχθές και επαναλαμβάνω και πάλι ότι την αποδέχομαι και τη χειροκροτώ. 
Τέλος, στο άρθρο 58, κύριε Πρόεδρε, συγκεκριμενοποιείται νομικά η πολιτική βούληση του Υπουργείου Εμπορικής Ναυτιλίας να προχωρήσει στην κωδικοποίηση όλης της νομοθεσίας με τη σύσταση της ειδικής νομοπαρασκευαστικής επιτροπής. Εγώ ήμουν κάπως επιφυλακτικός, ως προς τα στενά χρονικά περιθώρια, τα οποία θέτει ο Υπουργός, αλλά είναι τόσο βέβαιος για την προεργασία, η οποία έχει γίνει, εξάλλου και εγώ παρατήρησα ότι το σημερινό νομοθέτημα είναι μία νομοθετική συμπύκνωση ενός άλλου σχεδίου, πολύ εκτεταμένου με εκατόν εβδομήντα άρθρα και πιστεύω ότι και στον προβλεπόμενο χρόνο του άρθρου 58, η νομοπαρασκευαστική επιτροπή θα επιτελέσει το έργο της και θα έχουμε ένα μεγάλο, πρωτοφανές νομοθετικό έργο για το χώρο του Υπουργείου Εμπορικής Ναυτιλίας εν γένει και ειδικά για το Λιμενικό Σώμα, τη συνολική κωδικοποίησή του.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Σπύρος Σπύρου έχει το λόγο. 
ΣΠΥΡΙΔΩΝ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, η συζήτηση ενός απλού νομοσχεδίου, που αφορά το Λιμενικό Σώμα, έδωσε τη δυνατότητα η κοινοβουλευτική αντιπαράθεση να ξεπεράσει κάποιες στιγμές τα εσκαμμένα και να αναδείξει ότι το νομοθετικό ή κοινοβουλευτικό έργο είναι μια πολύ σοβαρή υπόθεση που εν πολλοίς εμείς την υποβαθμίζουμε ενίοτε, έστω και αν κάποιοι άλλοι, έξω από αυτήν την Αίθουσα, τη θέλουν απονευρωμένη, αδιάφορη. Και όμως μέσα από αυτήν την αντιπαράθεση δόθηκε η δυνατότητα να βγει το περιτύλιγμα, που ωραιοποιεί ενίοτε τις νομοθετικές πρωτοβουλίες, που όμως η κοινωνία τις εισπράττει αρνητικά. Το περιτύλιγμα δεν τοποθετείται απαραίτητα και πάντοτε από τον Υπουργό, αλλά αποτελεί πιο σύνθετη διαδικασία αλλά και εγκατεστημένη, πιστεύω, νοοτροπία. 
Τα λέω αυτά για ένα σχέδιο νόμου, που σχεδόν συμφωνούμε με τα περισσότερα άρθρα του, αλλά εξίσου διαφωνούμε με κάποια που κρύβουν κάτω από το περιτύλιγμα την αντίληψη της Κυβέρνησης και κατ' επέκταση του κόμματος, η οποία είναι "ας κάνουμε τη δουλειά μας". 
Η νομοθετική παρέμβαση στο θεσμικό πλαίσιο, που αφορά το Λιμενικό Σώμα ήταν αίτημα πολλών ετών και των ίδιων των λιμενικών, αλλά και της Αντιπολίτευσης και κυρίως της Νέας Δημοκρατίας, με ανάλογες ερωτήσεις και επερωτήσεις στην Αίθουσα αυτή. Άρα και η πρόκληση του νομοθετικού Σώματος και του Υπουργείου ήταν μεγάλη στο να ανταποκριθεί. Το ερώτημα είναι αν ανταποκρίθηκε όπως θέλαμε. 
Η ένταση των δύο ημερών θα μπορούσα να πω ότι είναι ένα υγιές φαινόμενο, κύριε Πρόεδρε, γιατί μέσα από την αντιπαράθεση αναδεικνύεται η υποβόσκουσα αντιδημοκρατική και αυταρχική νοοτροπία που όλο και μεγαλώνει το τελευταίο διάστημα, μία νοοτροπία που έρχεται από πολύ μακριά. 
Σε τι διαφωνούμε; Διαφωνούμε σε ό,τι αφορά τα προσόντα των υποψηφίων για κατάταξη, που καθορίζονται με υπουργική απόφαση, ενώ στο άρθρο 43 παράγραφος 2 του Συντάγματος η άσκηση της κανονιστικής αρμοδιότητας ανατίθεται κατά κύριο λόγο στον Πρόεδρο της Δημοκρατίας, αφού προηγουμένως υποστεί την επεξεργασία του Συμβουλίου της Επικρατείας. Αυτό ο κύριος Υπουργός το αρνείται, ενώ θα έπρεπε σαν επισήμανση, να τον χαροποιεί. 
Δεύτερη επισήμανση και αντίθεση εκ μέρους μας είναι ότι η επιτροπή εξετάσεων πρέπει να είναι θεσμοθετημένη για να είναι αδιάβλητες οι εξετάσεις. 
Τρίτον, κάθε ανώτερος αξιωματικός, στην περίοδο μάλιστα της μεγαλύτερής του απόδοσης, επιθυμεί και να προσφέρει και να φθάσει στην κορυφή.
Ο τρόπος αξιολόγησης και επιλογής δεν είναι αντικειμενικός και δεν είναι πάντα αξιοκρατικός. Αναφέρομαι κυρίως στην επιλογή του Αρχηγού. Στο νομοσχέδιο επικρατεί σε πάρα πολλά άρθρα, που αφορά τόσο τους αξιωματικούς όσο και τους υπαξιωματικούς η αντίληψη της συνεχούς αποστρατείας είτε ευδοκίμως είτε υποχρεωτικά και συνεχίζει να τηρείται μια παλιά νοοτροπία. Φτιάχνετε περιθωριακές διοικήσεις για την καλύτερη λειτουργία και οργάνωση του Λιμενικού Σώματος και το νομοσχέδιο, που αφορά το Λιμενικό Σώμα, κάνει τομή, όπως λέτε. Εμείς δεν βλέπουμε αυτήν την τομή στην οργάνωση του Λιμενικού. Πώς το υλοποιείτε αυτό, μετακινώντας έναν αρχιπλοίαρχο που ήδη έχετε ετοιμάσει, αποστρατεύοντας κάποιους άλλους στην έδρα της περιφερειακής διοίκησης; Με τι προσωπικό, με τι οργάνωση, με τι οργανόγραμμα; Να άλλη μια τομή, που δεν φαίνεται να προβλέπει το νομοσχέδιο που συζητάμε.
Με τις άθλιες κτιριακές εγκαταστάσεις με την έλλειψη γραφείων με την έλλειψη υποδομής θα έπρεπε σ' αυτό το νομοσχέδιο, που συζητάμε για το Λιμενικό Σώμα να προβλέπεται όλο εκείνο το οργανόγραμμα, το οποίο θα έδινε την περιφερειακή οργάνωση και σύνθεση του Λιμενικού Σώματος.
Μίλησα στην πρωτολογία μου για κατάχρηση εξουσιών και για συμπεριφορές και δεν απαντήσατε, κύριε Υπουργέ. Θεωρώ ότι το θέμα είναι πολύ σοβαρό και είναι εξίσου σοβαρό όπως νομοθετούμε και βελτιώνουμε δεδομένα του Λιμενικού Σώματος, είναι εξίσου σημαντικό και αυτή η σχέση του με τους πολίτες. Δηλαδή αν στην περιφερειακή διοίκηση της Εύβοιας έχουμε άλλους εκατό λιμενικούς οι πολίτες θα νιώθουν καλύτερα εάν δεν μπορέσουμε να δώσουμε στον πολίτη και στην κοινωνία την κοινωνική πλευρά της συμβολής του Λιμενικού Σώματος και όχι μόνο την κατασταλτική άποψη ή την προσπάθεια που κάνουμε για να ενισχύσουμε την ασφάλειά τους, όταν δίνεται πολλές φορές η εντύπωση ότι τα Σώματα Ασφαλείας δεν παρακολουθούν απλώς τους τρομοκράτες ή τους κακοποιούς, αλλά παρακολουθούν τους πολίτες, σε σημείο που φτάνουν να αγανακτούν πολλές φορές.
Λέτε, κύριε Υπουργέ, ότι πιστεύουμε ότι βελτιώθηκε το νομοσχέδιο μέσα από την έντονη συζήτηση εκτός αν θέλετε να ψηφιστεί απλώς για να είστε ικανοποιημένος. Αυτός είναι ο ρόλος της Αντιπολίτευσης και νομίζω ότι μέσα απ' αυτήν τη συζήτηση το νομοσχέδιο ασφαλώς θα βγει καλύτερο στην επεξεργασία του και πιο αποτελεσματικό. Το αν παραπαίει η Κυβέρνηση όχι λόγω της κακής Αντιπολίτευσης, αλλά επειδή η Αντιπολίτευση είναι καλύτερη και κάνει προτάσεις. Γιατί το νομοσχέδιο πλην της αύξησης του προσωπικού, που δεν διαφωνούμε, και κάποιες άλλες ρυθμίσεις δεν κάνει γενναίες τομές. 
Θα ήθελα πράγματι η μέρα όπως είπατε να είναι ιστορική χάριν της προσπάθειάς μας όλων και της Αντιπολίτευσης ιδιαίτερα να βελτιώσει και να διασαφηνίσει για να κάνει το νομοσχέδιο πιο αξιοκρατικό, πιο δημοκρατικό και λιγότερο κομματικό.
Όσον αφορά τα άρθρα τα οποία συζητάμε 32, 33, 34, 35, 36 και τα άλλα, που αφορούν διατάξεις γενικές, συμβούλια κρίσεων αλλά και τα υπόλοιπα άρθρα, που αφορούν τις διαδικασίες προέλευσης ιεραρχίας εξέλιξης και οργάνωσης των κατωτέρων αξιωματικών και όσον αφορά τις οργανικές τους θέσεις δεν θα είχα να προσθέσω κάτι, είναι η ίδια διαδικασία που αφορά και τους αξιωματικούς, αφορά λεπτομέρειες που έχουν σχέση με την όλη διαδικασία εκπαίδευσης και εξέλιξής τους και δεν θα υπάρχει διαφωνία επ' αυτού πέρα από μερικές λεπτομέρειες που θα πρέπει ενδεχομένως οι υπηρεσίες να προσέξουν.
Θα μείνω λίγο στο τρίτο κεφάλαιο, που αφορά τους αξιωματικούς του Λιμενικού Σώματος ειδικής μονιμότητας. Στην παράγραφο 3Ε, που αναφέρεται στην καλή γνώση της αγγλικής γλώσσας, θα πρέπει στο νομοσχέδιο σαφώς να καθοριστεί το είδος του πτυχίου. Η φράση καλή γνώση της αγγλικής γλώσσας πρέπει να καθοριστεί με το είδος του πτυχίου για να μην είναι αόριστη και δημιουργήσει προβλήματα. Επίσης στην παράγραφο 6 πρέπει να καθοριστεί ο χρόνος φοίτησης στο ειδικό σχολείο αεροπορίας, στρατού ή της πολεμικής αεροπορίας γιατί και εκεί αναφέρεται αόριστα ότι οι εκπαιδευόμενοι αξιωματικοί ειδικών προσόντων θα πρέπει να εκπαιδεύονται στα Σώματα του Λιμενικού ή της Αεροπορίας ή Στρατού ή της Πολεμικής Αεροπορίας.
Θα πρέπει να διευκρινισθεί. Είναι αρκετά αόριστο, όπως περιγράφεται. Δείχνει ότι δεν έχει μελετηθεί το θέμα. Δεν καθορίζεται δε και ο χρόνος εκπαίδευσης. Από τη στιγμή που συμπεριλαμβάνεται στο άρθρο 42 παράγραφος 6, δεν μπορεί να είναι τόσο αόριστο και να αναφέρει ότι προτείνονται από τον Υπουργό Εμπορικής Ναυτιλίας και φοιτούν σε ειδικό σχολείο της Αεροπορίας Στρατού ή της Πολεμικής Αεροπορίας ή του Λιμενικού Σώματος για απόκτηση στρατιωτικού πτυχίου χειριστού. Είναι αρκετά γενικό και αόριστο το σημείο αυτό και θα πρέπει να είναι ξεκαθαρισμένο. 
Έρχομαι στο άρθρο 46 παράγραφος 7. Λόγω του ότι το Λιμενικό Σώμα είναι στρατιωτικά δομημένο, θα πρέπει με συναπόφαση των Υπουργών Εσωτερικών και Υγείας να μπορούν οι λιμενικοί -πέραν όλων των άλλων δικαιωμάτων, που έχουν ως στρατιωτικά δομημένο Σώμα- να εξετάζονται όπως όλοι οι άλλι δημόσιοι υπάλληλοι στα κατά τόπους ιδιωτικά ιατρεία με ιδιωτικούς γιατρούς, που είναι συμβεβλημένοι με το δημόσιο ή στο νοσοκομείο, το οποίο πολλές φορές δεν είναι κοντά. Είναι ένα μεγάλο πρόβλημα που αντιμετωπίζουν. Δεν εξυπηρετούνται. Δεν κάνουν συμβάσεις με το Λιμενικό Σώμα ή το Πολεμικό Ναυτικό οι γιατροί, γιατί είναι πάρα πολύ μικρός ο αριθμός. Επαναλαμβάνω ταλαιπωρούνται, παίρνουν τα χρήματα πίσω και θα πρέπει αυτό το θέμα να επιλυθεί με νομοθετική ρύθμιση. 
Έρχομαι στο κεφάλαιο Ε' και στο άρθρο 49, που αφορά τη σύσταση στο Υπουργείο Εμπορικής Ναυτιλίας Ειδικού Γραφείου Εσωτερικών Υποθέσεων, υπαγόμενο απευθείας στον Γενικό Γραμματέα του Υπουργείου και που μας βρίσκει εντελώς αντίθετους. Δεν μπορεί ο Γενικός Γραμματέας όποιος και να είναι να εποπτεύει ή να ελέγχει τέτοιο γραφείο.
Θα σας φέρω ένα παράδειγμα. Ένα μεγάλο πρόβλημα που παρατηρείται σήμερα στον τομέα της υγείας, είναι το περίφημο "φακελάκι" στα δημόσια νοσοκομεία, μικρό ή μεγάλο. Σας βεβαιώνω ότι στην πανεπιστημιακή κλινική που εργαζόμουν ως γιατρός, από τη στιγμή που ο καθηγητής μας δεν έπαιρνε φακελάκι, δεν τολμούσε να πάρει φακελάκι κανένας πλέον σ' όλη την ιεραρχία της πανεπιστημιακής κλινικής. Ουδέποτε παρατηρήθηκε τέτοιο φαινόμενο. Και θέλω να τονίσω μ' αυτό -ελπίζω δε να έγινα κατανοητός- ότι δεν είναι δυνατόν να εποπτεύεται πολιτικά ένα όργανο, που θέλει να κάνει αυτοκάθαρση. Υπάρχουν δικαστικά Σώματα, που μπορούν να αποτελέσουν ανεξάρτητη αρχή για να μπορεί να λειτουργεί με διαφάνεια, να μην υπάρχει η περίπτωση συγκάλυψης ή κομματικής ή πολιτικής παρέμβασης. Δεν είναι ότι δεν εμπιστευόμαστε τον Υπουργό ή τον Υφυπουργό ή τον Γενικό Γραμματέα ή γενικότερα τους ασκούντες την πολιτική εξουσία. Υπάρχουν όμως και όργανα, τα οποία πρέπει να λειτουργούν ανεξάρτητα. Πρέπει να δίνουν την εγγύηση ότι δεν υπάρχει δυνατότητα υπάρξεως ουδεμίας παρέμβασης. Θα μπορούσε, λοιπόν, να υπάρχει τέτοιο γραφείο, το οποίο να υπάγεται απευθείας στις ανακριτικές και εισαγγελικές αρχές, εάν στόχος μας είναι η διερεύνηση των παράνομων εγκληματικών πράξεων χωρίς τη δυνατότητα παρέμβασης πολιτικής ή ιεραρχικής λόγω της φύσεως του Λιμενικού Σώματος, που μπορεί να οδηγήσει σε συγκάλυψη ή σε άλλες σκοπιμότητες. 
Στο άρθρο 50 τώρα, το Γραφείο Εσωτερικών Υποθέσεων, στελεχώνεται από μόνιμο στρατιωτικό προσωπικό του Λιμενικού Σώματος. Να προστεθεί εδώ "του δικαστικού κλάδου" αν υπάρχει, που επιλέγεται με αντικειμενικά κριτήρια και έχει τις απαραίτητες γνώσεις. 
Στην παράγραφο 2 του άρθρου 50, αναφέρονται τα προσόντα των μελών του Γραφείου Εσωτερικών Υποθέσεων, που είναι υποκειμενικά. Μιλάτε για άτομα που έχουν αποδοτικότητα, αποτελεσματικότητα, υπευθυνότητα, αποφασιστικότητα κλπ. Πρόκειται για όρους γενικούς. Νομίζω ότι δεν μπορούν να αξιολογηθούν και εν πάση περιπτώσει, θα πρέπει να είναι ανεξάρτητο από οποιαδήποτε δυνατότητα παρέμβασης. Μπορεί να κάνει κανείς την αυτοκάθαρση. Υπάρχει στο Λιμενικό Σώμα -πιστεύω και στο Υπουργείο- δικαστικό τμήμα, που μπορεί να στελεχωθεί με άτομα τα οποία έχουν και την πείρα και τη γνώση του αντικειμένου, ώστε να μην υπάρχει δυνατότητα οποιασδήποτε παρέμβασης. 
Γιατί έτσι διαφαίνεται ότι κάπου στο Λιμενικό Σώμα τα στελέχη του, τα μέλη του, μπορούν να κάνουν αδικοπραγίες, αδικήματα ή εγκληματικές πράξεις, οι οποίες όμως σταματάνε σε κάποιο επίπεδο και δεν πηγαίνουν παραπάνω. 
Άρθρο 51: Τονίστηκε και στην επιτροπή και αναφέρθηκε και στη συζήτηση επί της αρχής ότι η συμμετοχή στην εγκληματική πράξη με εντολή του προϊσταμένου του είναι μία επικίνδυνη διαδικασία. Και είναι πραγματικά εμφανές και προκύπτει -έγινε συζήτηση και στη Διαρκή Επιτροπή και στην Αίθουσα αυτή αναφέρθηκε- ότι δεν είναι δυνατόν να παίρνει εντολή, να συμμετέχει σε μία πράξη που η διάστασή της και το μέγεθός της δεν είναι δυνατόν εκ των προτέρων να έχει καθοριστεί, που μπορούν να προκύψουν θέματα και προβλήματα και που θα χρειαστεί στη συνέχεια να καλυφθεί ή να αποζημιωθεί και ενδεχομένως να μην είναι δυνατόν να επιβεβαιωθεί ότι η εντολή ήταν από τον προϊστάμενό του. Αυτή θα πρέπει ενδεχομένως να είναι γραπτή και μάλιστα και με την έγκριση της εισαγγελικής αρχής. 
Επίσης η παράγραφος 3 του άρθρου 51 αναφέρεται εκ των προτέρων στη μείωση της ποινής κατά 50%, εάν συμβάλλει στην ανακάλυψη των δραστών. Και αυτό το νομοθετούμε εκ των προτέρων. Νομίζω ότι αυτό θα πρέπει να επαφίεται στη διακριτική ευχέρεια της δικαστικής διαδικασίας και όχι να είναι εκ των προτέρων νομοθετημένο. Είναι δυνατόν να είναι δικαστική η διαδικασία, να αποδείξει ότι πράγματι πρέπει να μειωθεί όχι το μισό, αλλά και παραπάνω ή και να αθωωθεί, εάν κρίνει ότι η συμβολή και ο τρόπος που λειτούργησε το άτομο αυτό ήταν προς την κατεύθυνση πραγματικά να διαλευκανθεί μια υπόθεση. Δεν είναι δυνατόν διά νόμου να καθορίζουμε εκ των προτέρων ότι θα του μειώσουμε την ποινή στο 50% από το μέγιστο ύψος της ποινής που μπορεί να επιβάλει το δικαστήριο. 
Επίσης, σύμφωνα με το άρθρο 19 του Συντάγματος, το απόρρητο των επιστολών και της ελεύθερης ανταπόκρισης ή επικοινωνίας είναι απολύτως απαραβίαστα. Απαγορεύεται η χρήση αποδεικτικών μέσων, που έχουν αποκτηθεί κατά παράβαση του άρθρου αυτού. 
Για το άρθρο 53 μιλάω: Το προανακριτικό υλικό προκειμένου να χρησιμοποιηθεί για τη διοικητική δικογραφία κατά τη διερεύνηση του πειθαρχικού μέρους της υπόθεσης να δίνεται μετά το πέρας της υπόθεσης και όχι κατά τη διαδικασία εξέλιξης της υπόθεσης. Το προανακριτικό υλικό για να δίνεται για τη διοικητική δικογραφία θα πρέπει να ολοκληρώνεται η διαδικασία και στη συνέχεια να επιλαμβάνεται για τη διοικητική άποψη του θέματος. 
Είπα προηγουμένως σχετικά με την έκθεση της Επιστημονικής Επιτροπής ότι αναφέρει σαφώς ότι δεν είναι δυνατόν, εάν δεν έχει καθοριστεί με νόμο, να γίνεται η παραβίαση αυτή των άρθρων του Συντάγματος, το οποίο προβλέπει ότι το απόρρητο των επιστολών και της ελεύθερης ανταπόκρισης ή επικοινωνίας είναι απολύτως απαραβίαστα. Ούτε να δίδεται εντολή να υπάρχουν μαγνητοταινίες που να παρακολουθούν τα άτομα, τα οποία θέλουν να ερευνήσουν, όταν αυτό παραβιάζει το άρθρο του Συντάγματος, όπου τα στοιχεία αυτά δεν μπορούν να αποτελέσουν αποδεικτικό μέσο και να χρησιμοποιηθούν, εάν δεν το γνωρίζει ο ίδιος ο παραβάτης. Βέβαια κανείς δεν θα συμφωνούσε ενδεχομένως προς αυτήν την κατεύθυνση, αλλά υπάρχει παράβαση και παραβίαση του άρθρου του Συντάγματος. 
Στο άρθρο 54 η υποβολή του πόθεν έσχες είναι μία θετική απόφαση, η οποία πρέπει να αφορά σε όλους τους δημόσιους λειτουργούς, οι οποίοι διαχειρίζονται και δημόσιο χρήμα ή δημόσιες υποθέσεις. 
Σε ό,τι αφορά στην παροχή υπηρεσιών από το Λιμενικό Σώμα: Είναι λίγο οξύμωρο το σχήμα και από τον τρόπο που το αναφέρετε διαφαίνεται ότι προσπαθεί να εξασφαλίσει έσοδα το Λιμενικό Σώμα. Σε ό,τι αφορά όμως στις 'Ενοπλες Δυνάμεις και στις δημόσιες υπηρεσίες δεν κατανοώ πώς τα έσοδα από τη διάθεση μέσων και την παροχή υπηρεσιών εισάγονται ως δημόσια έσοδα του κρατικού προϋπολογισμού, όταν τα ίδια αυτά χρήματα τα παίρνουν από τα Υπουργεία, των οποίων πάλι τα έσοδα βρίσκονται μέσα στον κρατικό προϋπολογισμό.
Επομένως εκτιμώ ότι το Λιμενικό Σώμα, εξυπηρετώντας τις Ένοπλες Δυνάμεις ή τις δημόσιες υπηρεσίες δεν είναι δυνατόν να έχει τιμολόγηση ή να εισπράττει χρήματα, τα οποία πηγαίνουν στον προϋπολογισμό. Σε ό,τι αφορά βέβαια τους τρίτους εκεί βέβαια χρειάζονται διευκρινίσεις τι εννοούμε τρίτους, με ποια διαδικασία θα γίνεται αυτό το θέμα, πώς θα τιμολογείται και τι μπαίνει αποστολή. Γιατί μπορεί κάποιος π.χ. ο επιχειρηματίας να θέλει να έχει το Λιμενικό απέναντί του και να έχει χρήματα και να πληρώνει και να κάνει και το εφέ του. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Έχει ο ίδιος μέσο σ' αυτές τις περιπτώσεις. 
ΣΠΥΡΙΔΩΝ ΣΠΥΡΟΥ : Ωραία. Λοιπόν, θα περιοδεύσω και εγώ σε μερικά νησιά με το λιμενικό καράβι, θα κάνω το εφέ μου για να επισκεφθούμε σε μια προεκλογική περίοδο τα νησιά της περιοχής μας! 
Γι' αυτό λέω ότι θα πρέπει να διευκρινισθεί τι εννοούμε παροχή υπηρεσιών σε τρίτους και πώς το αντιλαμβάνεσθε να παρέχει υπηρεσίες στις Ένοπλες Δυνάμεις και στις δημόσιες υπηρεσίες, όταν καμιά φορά ιδιαίτερα λόγοι και συνθήκες θαλασσοταραχής μας αναγκάζουν να καταφύγουμε στο Λιμενικό Σώμα για να επισκεφθούμε κάποια περιοχή για κάποιο πρόβλημα είτε ο Νομάρχης είτε η περιφέρεια είτε οι Βουλευτές. Κάποια τιμολόγια πώς θα πληρώνονται σε αυτήν την περίπτωση.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Επομένως χρειάζεται μια καλύτερη διευκρίνιση και συζήτηση του θέματος.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ : Θέλω να πιστεύω, κύριε Πρόεδρε, ότι αν μιλήσω επί του συγκεκριμένου νομοσχεδίου και του συγκεκριμένων άρθρων δεν θα είμαι σήμερα εκτός θέματος. Αυτό ισχύει βέβαια και για τους προηγούμενους συναδέλφους, που πραγματικά μίλησαν πάνω στο θέμα. Και το λέω αυτό γιατί όπως είναι γνωστό κατά τη χθεσινή συζήτηση αποδείχτηκε ότι εντός θέματος ήταν ό,τι άλλο παρά η συζήτηση για το νομοσχέδιο. Και αυτό βέβαια έγινε με την ευθύνη και των κοινοβουλευτικών εκπροσώπων των δυο μεγάλων κομμάτων και του κυρίου Υπουργού. Και πρέπει να τονίσω εδώ ότι δεν γίνεται τυχαία αυτό που μας ταλαιπωρεί κλπ. ούτε πηγάζει από την ανάγκη να απαντήσει ο ένας στον άλλον, όπως ακούστηκε. Γίνεται γιατί εξυπηρετεί αυτός ο αποπροσανατολισμός της συζήτησης αυτούς που προσφεύγουν, σε αυτό τους βοηθά στο να αποφύγουν να τοποθετηθούν πάνω στα συγκεκριμένα προβλήματα και στο συγκεκριμένο βέβαια νομοσχέδιο, που όσο αφορά το χαρακτήρα του, τη δομή του και την αποστολή του συμφωνούν όπως και στην αποστολή του. 
Παρ'όλα αυτά, κύριε Πρόεδρε, και επαναλαμβάνω παρ'όλο που τέτοια συζήτηση μας βολεύει γιατί αποδεικνύει τη γύμνια, εγώ θέλω να πιστεύω ότι έτσι θα καταγραφεί και στη σημερινή συζήτηση.
Τώρα επί των άρθρων. Θα πω δυο λόγια μονάχα, γιατί αναφέρθηκα στη συζήτηση που έγινε χθες για τα άρθρα που αναφέρονται στο δεύτερο κεφάλαιο του συγκεκριμένου νομοσχεδίου.
Εκείνο που θέλω να πω είναι ότι χθες ο κύριος Υπουργός -με την επιφύλαξη, κύριε Υπουργέ, αν το συγκράτησα καλά -είπε ότι δεν ανησυχεί, όσον αφορά τις κρίσεις εφόσον ενισχύονται οι δημοκρατικοί θεσμοί. Επαναλαμβάνω, αν ειπώθηκε ακριβώς έτσι. Εμείς θέλουμε να πούμε ότι συμφωνούμε. Όμως αρκεί να ενισχύονται, κύριε Υπουργέ, αυτοί οι θεσμοί. Εδώ είναι το μεγάλο θέμα. Και για μας κάθε άλλο παρά ενισχύονται. Και μιλάω γενικότερα και ειδικότερα. Για μας αποδυναμώνονται αυτοί οι θεσμοί και τούτο με την πολιτική της Κυβέρνησης. Πάρτε σαν παράδειγμα την ψήφιση του "τρομονόμου", που βέβαια έχει ευθύνη εδώ και το κόμμα της Αξιωματικής Αντιπολίτευσης. Αποδυναμώνονται με τον περιορισμό των συνταγματικών δικαιωμάτων των εργαζομένων στο συγκεκριμένο χώρο, των συνδικαλιστικών του δικαιωμάτων, την τρομοκρατία, που επικρατεί και θα επικρατεί στο Σώμα, την αδιαφάνεια, τα στεγανά, που υπάρχουν και θα εξακολουθήσουν να υπάρχουν και την άρση του απορρήτου των επιστολών, την παρακολούθηση των τηλεφωνικών συνδιαλέξεων, που δρομολογούνται με τη σύσταση του Γραφείου Εσωτερικών Υποθέσεων.
Εμείς έχουμε την άποψη, κύριε Υπουργέ, ότι μία διασφαλιστική δικλίδα, όσον αφορά την αντικειμενικότητα και το αδιάβλητο των κρίσεων, θα ήταν η συμμετοχή του συνδικαλιστικού κινήματος των εργαζομένων σε αυτές.
Έρχομαι τώρα στο Κεφάλαιο Γ': Σε σχέση με το κεφάλαιο αυτό και τα άρθρα 42, 43 και 44, που περιλαμβάνονται σε αυτό και που αναφέρονται στην πρόσληψη αξιωματικών ειδικής μονιμότητας στο Λιμενικό Σώμα, εκείνο που έχουμε να τονίσουμε είναι ότι κύρια όσοι προσληφθούν -για εμάς αυτό- θα καλύψουν όχι μόνιμες και αναγκαίες για την αποστολή του Λιμενικού Σώματος ανάγκες, αλλά εκείνες που απορρέουν από την εφαρμογή της Συνθήκης Σένγκεν και του προγράμματος ασφαλείας των Ολυμπιακών Αγώνων. Μπορεί να καλύψουν και κάποιες άλλες, αναγκαίες για το Σώμα, υπηρεσίες. Για εμάς, όμως, αυτή θα είναι η βασική προτεραιότητα που θα υπηρετούν.
Κύριε Υπουργέ, εδώ θα ήθελα να πω ότι κάτι τέτοιο έγινε φανερό με τα όσα ανακοινώθηκαν μετά τη συνάντηση που είχατε με τον απερχόμενο πρεσβευτή των Η.Π.Α. κ. Μπερνς.
Συγκεκριμένα ειπώθηκε ότι η συνεργασία του ελληνικού Λιμενικού Σώματος με την αμερικάνικη ακτοφυλακή, θα έχει σαν στόχο την πάταξη της τρομοκρατίας - βέβαια την τρομοκρατία όπως την εννοούν οι Αμερικάνοι ιμπεριαλιστές- και την αντιμετώπιση κρίσεων και καταστροφών. Για να γίνουν αυτά τα πράγματα, για να προχωρήσουν, έτσι όπως θέλουν να προχωρήσουν οι Αμερικάνοι, να προχωρήσουν δηλαδή με μεγαλύτερη αποτελεσματικότητα, γι' αυτούς απαιτείται η ενίσχυση αυτών των μηχανισμών και με το εξειδικευμένο και κατάλληλο προσωπικό. 
Κεφάλαιο Δ': Εκείνο που θα θέλαμε να πούμε γι' αυτό το κεφάλαιο και για τα άρθρα 45 έως και 48 που περιλαμβάνονται σε αυτό, είναι ότι διατηρείται -για να μην πούμε ότι ενισχύεται- καθαρά ο στρατιωτικός τρόπος οργάνωσης και διοίκησης του Λιμενικού Σώματος. Ο Στρατιωτικός Ποινικός Κώδικας θα εξακολουθεί να εφαρμόζεται, δεν θα αποδίδονται στοιχειώδεις ελευθερίες και δεν θα κατοχυρώνονται τα συνταγματικά δικαιώματα του προσωπικού που εμείς τα θεωρούμε κυρίαρχες προϋποθέσεις προκειμένου το Σώμα να ανταποκριθεί στα καθήκοντά του.
Εμείς επιμένουμε στη θέση μας ότι το Λιμενικό Σώμα πρέπει να γίνει πολιτική υπηρεσία με χαρακτηριστικά σώματος ασφαλείας. Διότι όπως ειπώθηκε με τον χαρακτηριστικό τρόπο και από τον πρόεδρο της Ένωσης Λιμενικών, παρ' όλο που εξέφρασε τη συμφωνία του με το νομοσχέδιο, το Λιμενικό Σώμα λειτουργεί μέσα στην κοινωνία και δεν μπορεί να είναι κλεισμένο μέσα σε στρατώνες. 
Θα ήθελα ακόμα να τονίσω και ένα άλλο σημείο που εμείς το θεωρούμε πολύ βασικό, γι' αυτό εκφράζουμε και την αντίθεσή μας με το συγκεκριμένο κεφάλαιο. Αυτό αφορά τη μη συμμετοχή του συνδικαλιστικού κινήματος ακόμη και σε θέματα που αφορούν τις ίδιες τις εργασιακές σχέσεις του προσωπικού. Εμείς το θεωρούμε απαράδεκτο, γιατί δεν είναι δυνατόν να συζητούνται παρόμοια θέματα ερήμην των εργαζομένων. Δεν είναι δυνατόν δηλαδή να συζητούνται θέματα για όρους εργασίας, για το ωράριο εργασίας κλπ. και αυτοί τους οποίους αφορούν αυτά τα θέματα να μην συμμετέχουν στη συζήτηση.
Σε σχέση με το Κεφάλαιο Ε' και ιδιαίτερα με τη δημιουργία του Γραφείου Εσωτερικών Υποθέσεων ειπώθηκαν πολλά. Εμείς αυτό που έχουμε να τονίσουμε τώρα είναι ότι η δημιουργία αυτή σηματοδοτεί μια στροφή του Σώματος σε ακόμα πιο αντιδραστική κατεύθυνση. 
Ισχυρίστηκε και εξακολουθεί να ισχυρίζεται ο κύριος Υπουργός και ο Κοινοβουλευτικός Εκπρόσωπος του ΠΑΣΟΚ, ότι το γραφείο αυτό είναι αναγκαίο προκειμένου να αντιμετωπισθεί η διαφθορά στο Σώμα. Εγώ λέω ότι η διαφθορά αντιμετωπίζεται καλύτερα με την ανάπτυξη της δημοκρατίας μέσα στο Σώμα και όχι με τον περιορισμό της. 
Εμεις, λοιπόν, θεωρούμε προφάσεις εν αμαρτίαις αυτά αφού η διαφθορά δεν έχει αυτήν την έκταση πρώτα και κύρια στο Σώμα και ομολογείται από όλους, που να επιβάλει τη δημιουργία του. Και έτσι ο βασικός για μας, ο κυρίαρχος λόγος της σύστασής του βρίσκεται στη βούληση που υπάρχει να ελεγχθούν οι εξελίξεις μέσα στο Σώμα. 
Με την ψήφιση του νομοσχεδίου και του συγκεκριμένου κεφαλαίου είναι σίγουρο -και ειπώθηκε και από άλλους ομιλητές- ότι θα ενταθεί η τρομοκρατία, ο χαφιεδισμός, η παρακολούθηση, θα ανοίξει ο δρόμος για την άρση του απόρρητου των επιστολών της τηλεφωνικής επικοινωνίας κλπ. 
Αυτά είναι απαράδεκτα πράγματα. Και είναι ακόμα πιο απαράδεκτα όταν γίνονται στο όνομα του εκσυγχρονισμού του Σώματος. Αυτός δεν είναι εκσυγχρονισμός, είναι σκοταδισμός, αφού καταστρατηγούνται υπέρτατα αγαθά πέρα από εκείνα των ατομικών δικαιωμάτων και ελευθεριών. Θα σταματήσω εδώ γιατί έχουν ειπωθεί πάρα πολλά γι ' αυτό το γραφείο εσωτερικών υποθέσεων. 
Όσον αφορά το άρθρο 53 ήθελα να επισημάνω αυτό που επισημάνθηκε και στην επιτροπή. Δεν είναι δυνατόν κάποιος να κατηγορείται άδικα, να δικαιώνεται από τα δικαστήρια και να χρειάζεται να κάνει ο ίδιος αίτηση προκειμένου να βγει η ανακοίνωση για την αποκατάστασή του. Να διασύρεται δηλαδή κάποιος άνθρωπος να καταρρακώνεται η ηθική του υπόσταση από κατηγορίες άδικες και όταν αυτό αποδειχθεί πια, όταν αποδειχθεί ότι είναι αθώος να χρειάζεται ο ίδιος να μεριμνήσει για την αποκατάστασή του. Είναι πρωτάκουστα πράγματα αυτά. Πρέπει να εξεταστεί αυτό το θέμα. 
Έρχομαι τώρα στο έκτο κεφάλαιο και στα άρθρα 55-59. Εδώ πρέπει να τονίσω τη διαφωνία μας με τη δυνατότητα που δίδεται για την παροχή υπηρεσιών σε τρίτους με το άρθρο 56. Τι εννοούμε όταν λέμε σε τρίτους; Ερωτήθηκε και από άλλους θα γίνεται αυτό το πράγμα με ποιες προϋποθέσεις θα παρέχονται αυτές οι υπηρεσίες. Εμείς έχουμε να προσθέσουμε τούτο: Μπορεί να οδηγήσει στον διαχωρισμό υπηρεσιών και στην παράδοση στους ιδιώτες, έτσι μπορεί να προχωρήσει μία μορφή ιδιωτικοποίησης. Γι' αυτό δεν συμφωνούμε και με την τροπολογία που κατατέθηκε και αφορά το άρθρο 56.
Κλείνω, κύριε Πρόεδρε, λέγοντας ότι το συγκεκριμένο νομοσχέδιο και τα συγκεκριμένα άρθρα που το απαρτίζουν και αυτά που συζητήσαμε χθες και αυτά που συζητάμε, δεν προχωρά στον εκσυγχρονισμό του Λιμενικού Σώματος, στον εκδημοκρατισμό του και στον επαναπροσανατολισμό της δράσης του. Γίνεται το αντίθετο μάλιστα που ενισχύει παραπέρα εκείνους τους μηχανισμούς καταστολής και εξυπηρέτησης δεσμεύσεως της χώρας μας στους ιμπεριαλιστικούς μηχανισμούς. Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Κύριε Σκοπελίτη και εγώ σας ευχαριστώ γιατί πάντοτε είστε ολιγόλογος και ουσιαστικός, εάν μου επιτρέπετε μια προσωπική εκτίμηση. 
Το λόγο έχει ο κ. Λαφαζάνης. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, έχουν λεχθεί πολλά για το σχετικό νομοσχέδιο, για τα σχετικά άρθρα που συζητάμε και κατά τις προηγούμενες συζητήσεις στην επιτροπή και στη συζήτηση επί της αρχής. Επομένως όσο το δυνατόν πιο σύντομα θα επιχειρήσω να σχολιάσω ορισμένα από τα άρθρα και να επιχειρήσω σε κάποια από αυτά κάποιες συγκεκριμένες προτάσεις οι οποίες μπορούν να τα βελτιώσουν. 
Κατ΄ αρχάς θα αναφερθώ στο κεφάλαιο γ' για τους αξιωματικούς ειδικής μονιμότητος. Εδώ παρατηρώ τα εξής με τα οποία εμείς δεν συμφωνούμε. 
Κατ' αρχάς θα ήθελα να πω ότι οι χειριστές εναερίων μέσων είναι απολύτως απαραίτητοι στο Λιμενικό Σώμα -είναι πάρα πολύ λίγοι αυτοί που υπάρχουν- και ασφαλώς χρειάζεται πρόσληψη νέων χειριστών εναέριων επιχειρησιακών μέσων αεροσκαφών και ελικοπτέρων προκειμένου να παίξει το Λιμενικό το ρόλο του. Αλλά εδώ βλέπω ότι ο ίδιος ο Υπουργός Εμπορικής Ναυτιλίας καθορίζει τα πάντα σχεδόν σχετικά με την πρόσληψη αυτών των χειριστών εναέριων μέσων. 
Καθορίζεται η κατηγορία των χειριστών πτητικού μέσου με απόφαση του Υπουργού Εμπορικής Ναυτιλίας, τα προσόντα, ο τρόπος και η διαδικασία εξετάσεων, τα εξεταζόμενα μαθήματα, ο αριθμός του αναγκαίου για κατάταξη προσωπικού, τα απαιτούμενα δικαιολογητικά, η εκπαίδευση, τα διακριτικά της στολής και κάθε άλλη αναγκαία λεπτομέρεια. 
Νομίζω ότι αυτή η διακριτική ευχέρεια που δίνεται στον Υπουργό Εμπορικής Ναυτιλίας υπερβαίνει κάπως τις αρμοδιότητές του και διαμορφώνει μία κατάσταση η οποία δεν είναι καθόλου θεμιτή. Επίσης λέει ότι οι εξετάσεις διενεργούνται από πενταμελή επιτροπή ανωτέρων αξιωματικών τρεις του Λιμενικού Σώματος, δύο κατηγορίας ιπταμένων αξιωματικών της Αεροπορίας Στρατού ή της Πολεμικής Αεροπορίας, η οποία συγκροτείται με διαταγή του Αρχηγού του Λιμενικού Σώματος. Ούτε και αυτός είναι ο πιο αδιάβλητος και αμερόληπτος τρόπος για να συγκροτήσουμε μία επιτροπή εξετάσεων. Δηλαδή ο αρχηγός του Λιμενικού Σώματος να ορίζει τρεις υφισταμένους του και άλλους δύο ιπτάμενους αξιωματικούς της Αεροπορίας Στρατού ή της Πολεμικής Αεροπορίας για να γίνουν αυτές οι εξετάσεις. 
Νομίζω ότι και τα δύο αυτά πρέπει να αλλάξουν. Μπορεί να τεθεί εδώ η αίρεση ενός προεδρικού διατάγματος και η πενταμελής επιτροπή να είναι θεσμοθετημένη. 
Όσον αφορά το κεφάλαιο Δ' έχω να κάνω παρατηρήσεις κυρίως στο άρθρο 45 και στο άρθρο 46. Στο άρθρο 45 λέγεται ότι ο Κανονισμός διαμορφώνεται από το Υπουργό Εμπορικής Ναυτιλίας για την οργανική σύνθεση του προσωπικού και την κατανομή του σε διάφορες υπηρεσίες και στο άρθρο 46 αναφέρεται η έκδοση προεδρικού διατάγματος, που θα ρυθμίζει πέραν των άλλων τα ωράρια εργασίας και τις εργασιακές σχέσεις των λιμενικών. Και στους δύο αυτούς κανονισμούς, ιδιαίτερα θα έλεγα στον κανονισμό που προβλέπει το άρθρο 46 για τις εργασιακές σχέσεις και τα ωράρια εργασίας, πρέπει να θεσμοθετηθεί η συμμετοχή του συνδικαλιστικού κινήματος του Λιμενικού και η έκφραση γνώμης τους για τη συγκρότηση αυτών των κανονισμών. Δεν είναι δυνατόν να μιλάμε για κανονισμό που θα αφορά ωράρια εργασίας και εργασιακές συνθήκες και να μην ζητείται θεσμοθετημένα πριν τον κανονισμό αυτό, πριν το προεδρικό διάταγμα η γνώμη του αρμοδίου συνδικάτου στο χώρο των λιμενικών.
Στο κεφάλαιο Ε' που αφορά το Γραφείο Εσωτερικών Υποθέσεων, έχω μιλήσει πάρα πολύ νομίζω και αρκετά λεπτομερειακά. Δεν θέλω να απαντήσω στον κ. Ανθόπουλο, αλλά δεν είναι δυνατόν όταν γίνονται παρατηρήσεις και κριτικές για τις αρμοδιότητες που δίδονται στο Γραφείο Εσωτερικών Υποθέσεων η απάντηση να είναι, ότι αυτοί που κάνουν αυτές τις κριτικές και τις παρατηρήσεις, οι οποίες μάλιστα είναι έντονες, δεν είναι υπέρ της καταπολέμησης της διαφθοράς. Δεν μπορεί να γίνει έτσι η συζήτηση, δηλαδή κάποιοι που δίνουν αυτές τις έκτακτες εξουσίες και αρμοδιότητες στο Γραφείο Εσωτερικών Υποθέσεων είναι υπέρ της καταπολέμησης της διαφθοράς και οι άλλοι που υποβάλλουν σε κριτική αυτές τις εξουσίες και αρμοδιότητες είναι υπέρ της ανάπτυξης της διαφθοράς; 
Νομίζω ότι κανένας σ' αυτήν την Αίθουσα δεν μπορεί να ισχυρίζεται ότι θέλει να καταπολεμηθεί η διαφθορά πολύ περισσότερο από ό,τι το θέλει κάποιος άλλος. Ο στόχος δηλαδή η καταπολέμηση της διαφθοράς είναι κοινός, νομίζω. Επομένως, οι αντιρρήσεις, οι ενστάσεις υπάρχουν για τις αρμοδιότητες και τις έκτακτες εξουσίες που δίδονται στο Γραφείο Εσωτερικών Υποθέσεων στο όνομα της πάταξης της διαφθοράς αλλά εδώ δεν πρόκειται μόνο για τη διαφθορά. Μιλάμε και για εγκλήματα τρομοκρατικά με πολιτικές προεκτάσεις.
Και σε αυτό η θέση μας είναι σαφής. Δεν μπορεί επειδή υποτίθεται το υπέρτατο αγαθό είναι η πάταξη της διαφθοράς και της τρομοκρατίας, να υποβαθμίζονται έως και να κατακρεουργούνται τα ατομικά δικαιώματα και οι δικονομικές εγγυήσεις. Και εδώ αυτό γίνεται με τις αρμοδιότητες που παίρνει το Γραφείο Εσωτερικών Υποθέσεων: Αναγορεύει υπόπτους και στη βάση αυτής της υποψίας που μπορεί να υπάρχει για πρόσωπα του Λιμενικού Σώματος, μπορεί να ξεκινήσει άνετα μία τεράστια επιχείρηση παρακολούθησης αυτού του συγκεκριμένου προσώπου, η οποία να γίνεται με τα πιο τέλεια και σύγχρονα τεχνικά μέσα. 
Ο ύποπτος, κατά το Γραφείο Εσωτερικών Υποθέσεων, δεν έχει απολύτως κανένα δικαίωμα. Το άσυλο της κατοικίας του είναι παραβιασμένο. Μπορούν να τοποθετούνται κοριοί μέσα στο σπίτι του, βιντεοκάμερες και άλλα μικροσκοπικά μέσα μαγνητοσκόπησης εικόνας και ήχου. Μπορούν να παρακολουθούνται τα τηλέφωνά του, να τοποθετούνται κοριοί στο αυτοκίνητό του. Μπορεί δηλαδή να γίνεται συστηματική καταστρατήγηση κάθε έννοιας ατομικής για τον συγκεκριμένο άνθρωπο, προκειμένου να ανακαλυφθούν ενοχοποιητικά στοιχεία. 
Κατ' αυτόν τον τρόπο γιατί δεν επεκτείνετε αυτές τις διατάξεις, ώστε να δώσετε αυτές τις έκτακτες εξουσίες και αρμοδιότητες σε όλη την Αστυνομία; Η Αστυνομία κυνηγάει την κλοπή, το οργανωμένο έγκλημα κλπ. Γιατί δεν δίνετε αυτές τις εξουσίες παντού; 
Πλέον με αυτήν τη λογική δεν θα υπάρχει κανένα θεμελιωμένο ατομικό δικαίωμα, καθώς και ελευθερία και ιδιωτική ζωή, όπως ορίζει το Σύνταγμα. Δυστυχώς, εδώ υπερβαίνονται τα εσκαμμένα. Με το άρθρο 51 δίνεται η δυνατότητα στον προϊστάμενο μετά από σύμφωνη γνώμη του εισαγγελέα, να δώσει εντολή να συμμετάσχει ο άλλος σ' ένα έγκλημα και μετά να αθωωθεί στο ακροατήριο, αρκεί να αποκαλύψει συμμέτοχους και συνενόχους. Αυτό είναι απαράδεκτο και μου κάνει εντύπωση πώς και η Επιστημονική Επιτροπή της Βουλής αποδέχεται ότι είναι συμβατό με το Σύνταγμα. 
Η εντολή και μάλιστα σ' ένα στρατιωτικό Σώμα, είναι διαταγή. Παρακαλώ τον κύριο Υπουργό να διορθώσει το σχετικό άρθρο. Μπορεί εγώ να διαφωνώ με το σύνολο των δικαιοδοσιών που δίνονται στο Γραφείο Εσωτερικών Υποθέσεων, αλλά γιατί δεν βάζει τουλάχιστον η εντολή να είναι γραπτή; Πρέπει να αναλαμβάνει ο προϊστάμενος γραπτώς την ευθύνη ότι δίνει την εντολή στον υφιστάμενό του να συμμετάσχει σε εγκληματική πράξη και ότι θα αθωωθεί μετά αυτός στο δικαστήριο. Η εντολή πρέπει να είναι ενυπόγραφη γιατί σ' ένα στρατιωτικό Σώμα είναι μία διαταγή που εκτελείται και μετά δεν σε είδα, δεν άκουσα, δεν γνωρίζω τίποτε. Αυτό το πράγμα δεν είναι καθόλου λεπτομέρεια, διότι εάν είναι γραπτή πλέον η εντολή, πολύ φοβάμαι ότι δεν θα δοθεί από κανέναν. Κανένας προϊστάμενος δεν θα διατάξει υφιστάμενό του να παρανομήσει, να παραβιάσει σχεδόν όλα τα άρθρα του Ποινικού Κώδικα συμμετέχοντας σε εγκληματικές πράξεις, προκειμένου να αποκαλύψει συνενόχους γιατί είναι μεγάλη ευθύνη.
Επίσης, θα πρόσθετα, κύριε Υπουργέ, αν ο στόχος είναι μόνο η διαφθορά, να βάλετε στο κείμενο του νομοσχεδίου σας ότι μιλάμε για εγκλήματα, που έχουν αποκλειστικά και μόνο οικονομικό όφελος και όχι για εγκλήματα που έχουν άλλες προεκτάσεις, κυρίως πολιτικές.
Να περιορίσετε, δηλαδή, το αντικείμενο των δικαιοδοσιών του Γραφείου Εσωτερικών Υποθέσεων σε αυτές τις εγκληματικές πράξεις. Τουλάχιστον αυτό! Μην αφήνετε το πεδίο δόξης λαμπρό για να θεωρηθεί ότι η υπονόμευση της ασφάλειας, η υπονόμευση της τάξης είναι εγκλήματα, τα οποία εμπίπτουν στις δικαιοδοσίες του Γραφείου Εσωτερικών Υποθέσεων.
Με αυτές τις παρατηρήσεις μπορεί να μην αλλάξει η φιλοσοφία της σύστασης του Γραφείου Εσωτερικών Υποθέσεων και οι αρμοδιότητές του, αλλά τουλάχιστον θα υπάρχουν κάποιες εγγυήσεις, κάποιες βελτιώσεις, οι οποίες είναι ουσιαστικές: Γραπτή η εντολή και να λέγεται σαφώς ότι οι αρμοδιότητες του Γραφείου Εσωτερικών Υποθέσεων αφορούν εγκλήματα που έχουν αποκλειστικά και μόνο στόχο το οικονομικό όφελος, το οικονομικό κέρδος.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε, κύριε Λαφαζάνη.
Το λόγο έχει ο κ. Σφυρίου.
ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
Θα ήθελα από το σύνολο των διατάξεων που περιλαμβάνει αυτή η ενότητα να διαθέσω το χρόνο που μου δίνει το Προεδρείο για να σταθώ κυρίως στο θέμα που συγκέντρωσε και την κριτική των συναδέλφων της Αντιπολίτευσης, δηλαδή στα άρθρα που αφορούν στην ίδρυση και τη λειτουργία του Γραφείου Εσωτερικών Υποθέσεων.
Εγώ κατ' αρχάς θα ήθελα να κάνουμε μία γενική παραδοχή. Γιατί πιστεύουν οι συνάδελφοι της Αντιπολίτευσης ότι μονοπωλούν την ευαισθησία τη δημοκρατική και την ευαισθησία για την προστασία των ατομικών δικαιωμάτων; Θα θέλαμε κατ' αρχήν να παραδεχθούν ότι και οι συνάδελφοι της Συμπολίτευσης διακατέχονται από την ίδια ευαισθησία. Γιατί δεν τους αναγνωρίζουν αυτό;
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως.
ΚΟΣΜΑΣ ΣΦΥΡΙΟΥ: Πιστεύεται ότι ο Υπουργός έχει τις κακές προθέσεις να παραβιάσει τα ατομικά δικαιώματα και εισηγείται εδώ εκ του πονηρού κάποιες διατάξεις για να το κάνει αυτό; Πιστεύω ότι πρέπει να κάνουμε αυτήν την παραδοχή και χαίρομαι που το αναγνωρίζετε.
Να έλθουμε τώρα να δούμε μερικά πράγματα.
Πρώτον, λέτε ότι είναι κοινός τόπος ότι πρέπει να αντιμετωπίζεται η διαφθορά όπου αυτή φύεται. Την αντιμετωπίζουμε. Θα ήταν πολύ ενδιαφέρον αντί να αναλωνόμαστε σε μία περιγραφή που είναι κατά τη γνώμη μου σε μεγάλο βαθμό, για να μην πω τελείως αβάσιμη σε σχέση με την παραβίαση των ατομικών δικαιωμάτων, να ακούσουμε συγκεκριμένους πρακτικούς και ουσιαστικούς τρόπους που εισηγείστε ως Αντιπολίτευση για την αντιμετώπιση φαινομένων διαφθοράς. Πρέπει να δούμε ουσιαστικές διατάξεις και προτάσεις και αν κάποιες από αυτές με ανοιχτό πνεύμα είναι πράγματι αποδεκτές να περιληφθούν στο νομοσχέδιο, διότι μέχρι στιγμής ακούω μόνο αφορισμούς. Για παράδειγμα φθάνει το Κομμουνιστικό Κόμμα να λέει να μη γίνει καθόλου ένα τέτοιο Σώμα. Λέει ότι δεν υπάρχει ανάγκη, δεν επιβάλλεται η ίδρυση και η λειτουργία ενός τέτοιου Σώματος.
Εμείς πιστεύουμε ότι επιβάλλεται. Εγώ πιστεύω ότι οι ίδιοι οι λιμενικοί και οι πολιτικοί υπάλληλοι του Υπουργείου Εμπορικής Ναυτιλίας, στο βαθμό που θέλουν και οι ίδιοι -ο μεγάλος όγκος αυτών- να μην αιωρείται οτιδήποτε και να γενικεύεται μάλιστα, να εντοπίζει εκείνον που πιθανόν εμπίπτει σε τέτοιους είδους παράνομες πράξεις με έναν αποτελεσματικό τρόπο, να ξεκαθαρίζει η κατάσταση και το Σώμα να έχει και την έξωθεν καλή μαρτυρία. Το θέλουν όλοι οι λειτουργοί του. Βεβαίως να υπηρετεί με το ηθικό ανάστημα που επιβάλλεται την ελληνική κοινωνία, τον ελληνικό λαό.
Για παράδειγμα, ακούμε ότι οι διατάξεις αποπνέουν τρομοκρατία, αδιαφάνεια, ότι οι υπάλληλοι της υπηρεσίας εσωτερικών υποθέσεων θα κάνουν παρακολούθηση των τηλεφωνικών επικοινωνιών, ότι θα άρουν τα απόρρητα των επιστολών, ότι θα υπάρξει σκοταδισμός κλπ. Δεν έχω καταλάβει το εξής γι' αυτά τα οποία λέτε. Δεν θεωρείτε ότι είναι υποχρέωση να τονίσετε πως για να διαταχθεί ο,τιδήποτε απ' αυτά είτε άρση απορρήτου είτε τηλεφωνικές επικοινωνίες χρειάζεται το αρμόδιο δικαστικό συμβούλιο είτε το Συμβούλιο Εφετών, ύστερα από αίτηση του προϊσταμένου ή αυτεπάγγελτα για να δώσει τη σχετική έγκριση; Λέτε ότι παραβιάζεται κάθε δικονομική δικαιοδοσία και ότι κάθε υπάλληλος αυτής της υπηρεσίας θα καταφεύγει και θα κάνει αυτές τις πράξεις, παραβιάζοντας κατάφωρα τα ατομικά δικαιώματα. 'Αλλά για την έρευνα μίας σοβαρής υπόθεσης παρανομιών η υπηρεσία θα καταφύγει σε κάτι τέτοιο, βάσει διατάξεων που ισχύουν είτε του νόμου του 1994 είτε του νόμου του 1989, ώστε να υπάρξει η έγκριση των αρμοδίων δικαστικών συμβουλίων. Και μόνο τότε, στην εσχάτη περίπτωση, εντολές δικαστικών λειτουργών πρέπει να προηγηθούν. Δεν κατοχυρώνεται κανένα δικαίωμα με τις διατάξεις κανενός υπαλλήλου της υπηρεσίας εσωτερικών υποθέσεων, ώστε να σπεύδει σε παραβίαση των ατομικών δικαιωμάτων, όπως εσείς την εννοείτε.
Ήθελα να ρωτήσω: Εκτιμάτε ότι η λειτουργία ενός γραφείου εσωτερικών υποθέσεων δεν πρέπει να έχει ανακριτικές αρμοδιότητες; Πιστεύετε ότι μπορεί να υπάρξει τέτοιο αποτελεσματικό γραφείο χωρίς να έχει ανακριτικές αρμοδιότητες; Νομίζω ότι επιβάλλονται εδώ οι ίδιες διατάξεις που ισχύουν σε όλα τα όργανα της ελληνικής πολιτείας που έχουν τέτοιες ανακριτικές ιδιότητες, Οι έκτακτες εξουσίες, που ισχυρίζεσθε, με τις οποίες οπλίζεται αυτό το γραφείο, δεν υπάρχουν στη δικαιοδοσία των υπαλλήλων, παρά μόνο, όπως είπα και προηγουμένως, με απόφαση του αρμοδίου Συμβουλίου ή του Συμβουλίου των Εφετών ή του αρμόδιου εισαγγελικού λειτουργού δίδονται. Επομένως, να μη παραλείπεται αυτό το στοιχείο και δημιουργούνται λάθος εντυπώσεις.
Επομένως, πιστεύουμε ότι οι δικονομικές εγγυήσεις παρέχονται σε όποιον τυχόν βρίσκεται υπό διερεύνηση για διάπραξη κάποιας σοβαρής παράνομης πράξης όπως ρητά προβλέπει και η σχετική διάταξη, ότι δεν ανατρέπονται οι δικαστικές δικαιοδοσίες που υπάρχουν με τις ισχύουσες διατάξεις, από τα άρθρα αυτά που συζητούμε. Δηλαδή τα αναφαίρετα δικαιώματα που προβλέπονται από την ισχύουσα νομοθεσία των δικαστικών λειτουργιών, παραμένουν στο ακέραιο και δεν θίγονται.
Θα θέλαμε να ασκήσετε την κριτική γύρω από το συγκεκριμένο ζήτημα, να είναι εποικοδομητική, να μιλάει με την πραγματική έννοια των λέξεων και όχι για να δημιουργηθούν εντυπώσεις και να εμφανιστεί μία πλειοψηφία της Κυβέρνησης η οποία έχει γράψει στα παλιά της τα παπούτσια τα ατομικά δικαιώματα και κάνει ό,τι είναι δυνατόν για να τα παραβιάσει. Αυτό δεν αποτελεί κατά τη γνώμη μου αξιόπιστη κριτική. Είναι μία κριτική που μπορεί να θέλει να δημιουργήσει εντυπώσεις και η οποία, όμως, δεν βοηθά στο να καταλήξουμε στο ποια πρέπει να είναι η τελική διατύπωση των διατάξεων. Αν έχετε κάτι ουσιαστικό να προτείνετε, νομίζω ότι είναι πρώτης τάξεως ευκαιρία να το κάνετε τώρα.
Εμείς, κύριε Υπουργέ, ως πλειοψηφία πιστεύουμε ότι είναι αναγκαία η ίδρυση και η λειτουργία αυτού του γραφείου. Πιστεύω ότι ο μεγάλος όγκος των λειτουργών του Λιμενικού Σώματος και των πολιτικών υπαλλήλων το θέλουν. Δεν είναι δυνατόν να διασύρεται το Σώμα αν κάποιος παραβιάζει τον όρκο του και διαπράττει παράνομες πράξεις του κοινού ποινικού δικαίου. Να απομονώνεται αυτός και να υπάρχει ένας μηχανισμός με τον οποίο θα τιμωρούνται τέτοιες πράξεις από το ίδιο το Σώμα. Γι' αυτό νομίζουμε ότι η διάταξη είναι θετική και την ψηφίζουμε. 
Κύριε Υπουργέ, με την εμπειρία την οποία έχω από το νησιωτικό χώρο του Αιγαίου, θα ήθελα να κάνω μία παρατήρηση σε σχέση με τις διευθύνσεις μέσα από τις οποίες προωθείτε την αποκέντρωση στην οργάνωση και στη λειτουργία του Λιμενικού Σώματος. Κατ' αρχήν σωστά ιδρύετε τις διευθύνσεις και μακάρι να οπλιστούν με τέτοιες αρμοδιότητες και δικαιοδοσίες, ώστε να απασχολείται λιγότερο η κεντρική διοίκηση και το Αρχηγείο του Λιμενικού Σώματος. 
Βέβαια δεν έχω όλα τα στοιχεία στα χέρια μου, αλλά πρέπει να πω ότι πολύ μεγάλη σημασία στην ίδρυση και στη λειτουργία αυτών των περιφερειακών διευθύνσεων δεν έχει μόνο ο αριθμός των νομών που θα περιλαμβάνουν στη δικαιοδοσία τους. Κατά τη γνώμη μου μεγάλη σημασία έχει η έκταση όπως και το μήκος των ακτών. Η δική μου εμπειρία από το Νομό της Δωδεκανήσου είναι ότι αν παρατηρήσουμε το χάρτη της χώρας μας θα δούμε ότι από το Καστελόριζο μέχρι την Αστυπάλαια και από το Αγαθονήσι μέχρι την Κάσο, έχουμε μία γεωγραφική έκταση μεγαλύτερη της Πελοποννήσου η οποία έχει επτά νομούς. Και αν κάνει κάποιος τον κόπο να αθροίσει το μήκος των ακτών των δεκαοκτώ κατοικούμενων νησιών -να μην αναφερθώ στις βραχονησίδες- θα καταλάβει ότι πρόκειται για μια αχανή έκταση. Επομένως δεν συμφωνώ με την άποψη ότι θα πρέπει η περιφερειακή διεύθυνση να έχει και τους τέσσερις νομούς της Κρήτης και όλη αυτήν την αχανή έκταση που είπα. 
Εγώ υποστηρίζω ότι υπάρχει ανάγκη στην περιφέρεια του Νότιου Αιγαίου και ιδιαίτερα στη Δωδεκάνησο να υπάρχει αυτοτελής διεύθυνση. Δεν ξέρω αν αυτό δεν τεκμηριώνεται από τα στοιχεία τα οποία διαθέτει το Υπουργείο. Είμαι πρόθυμος να τα δούμε λίγο αυτά τα στοιχεία. Επιμένω, όμως, στην άποψη ότι θα πρέπει να δώσουμε μεγαλύτερη έμφαση στη γεωγραφική έκταση και στο μήκος των ακτών και να μην καταφεύγουμε σε υπηρεσίες αθροίζοντας νομούς για να συγκροτήσουμε μία διεύθυνση. Αυτό δεν είναι το πιο σωστό κριτήριο.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, πρώτα απ' όλα θέλω να ευχαριστήσω τον εισηγητή της Πλειοψηφίας για την εμπεριστατωμένη παρουσίαση των άρθρων και των τροπολογιών την οποία έκανε, αναφερόμενος στην ουσία των θεμάτων.
ΠΡΟΕΔΡΕΥΩΝ (Κωνσταντίνος Βρεττός): Δεν το κάνουν όλοι αυτό, κύριε Υπουργέ. Πρέπει να τον ακολουθήσουν και άλλοι, γιατί κουράζεται ο εισηγητής και τελικά δεν ακούγεται ούτε ένα ευχαριστώ. Ήταν πολύ καλή αυτή η αναφορά εκ μέρους σας.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επειδή αναφέρθηκε στην ουσία των θεμάτων που συζητάμε, κύριε Πρόεδρε, γι' αυτό αισθάνθηκα την ανάγκη να ευχαριστήσω τον κ. Ανθόπουλο διότι ουσιαστικά ο εισηγητής είναι εκείνος που προσανατολίζει τη συζήτηση. 
Τώρα θα ήθελα να σταθώ σε ορισμένες ρυθμίσεις οι οποίες έχουν ιδιαίτερη σημασία και ουσιαστικά φωτίζουν τις επιδιώξεις μας, επιδιώξεις καλοπροαίρετες και όχι κακοπροαίρετες, χωρίς άλλους σκοπούς πολιτικούς ή μη σαν αυτούς τους οποίους υπαινίχθηκαν ορισμένοι συνάδελφοι.
Εμείς επιδιώκουμε να έχουμε ένα θεσμικό πλαίσιο που να επιτρέπει τη διαρκή εκπαίδευση και κατάρτιση των στελεχών του Λιμενικού Σώματος. Το Λιμενικό Σώμα το έχω πει πολλές φορές έχει την ιδιομορφία του, και όχι μόνο πρέπει να τη σεβαστούμε, αλλά πρέπει να δώσουμε και τις δυνατότητες να λειτουργήσει προς το καλύτερο για τους σκοπούς που έχει να εξυπηρετήσει. 
Στο παρόν και στο μέλλον χρειαζόμαστε ολοένα και περισσότερο καταρτισμένους αξιωματικούς, υπαξιωματικούς και λιμενοφύλακες. Χρειαζόμαστε νέους που θα μπορούν να ανταποκριθούν στα καθήκοντά τους που αφορούν τη μεγαλύτερη ναυτιλία στον κόσμο, και ταυτόχρονα ένα πολύ μεγάλο μέρος του ελληνικού πληθυσμού που κατοικεί στα νησιά μας, στην παράκτια Ελλάδα, αλλά και επιπλέον ένα μεγάλο μέρος του ελληνικού λαού που διακινείται στα λιμάνια και τα πλοία μας. 
Τέλος θέλουμε να δώσουμε τη δυνατότητα σ' αυτό το Σώμα να ανταποκριθεί στα καθήκοντά του και στο ρόλο του όσον αφορά τη συμβολή του στη γενική εικόνα της χώρας, που κυρίως τους καλοκαιρινούς μήνες δοκιμάζεται με το τουριστικό ρεύμα που θέλουμε να υποδεχόμαστε ολοένα και περισσότερο, αλλά και επιπλέον το ρόλο που έχει το Λιμενικό Σώμα και δοκιμάζεται και αυτός καθημερινά πια, και αφορά γενικότερα την εικόνα της χώρας μας στην Ευρωπαϊκή 'Ενωση μέσα από τις αρμοδιότητες που έχει αναλάβει στα πλαίσια της Συνθήκης του Σένγκεν.
Για όλους αυτούς τους λόγους το θεσμικό πλαίσιο που σήμερα δημιουργούμε έχει σαν βασικό στόχο τη συνεχή εκπαίδευση και κατάρτιση. Και επειδή το αντικείμενο, οι αρμοδιότητες είναι πολυποίκιλες, γι' αυτό πρέπει να έχει και ευελιξία, ώστε κάθε φορά να υπάρχει η δυνατότητα όχι μόνο για την προσέλκυση των καλύτερων και των ικανότερων, αλλά ταυτόχρονα και τη δυνατότητα της κατάρτισης και τη βελτίωση των υπαρχόντων. 
Πριν από μερικά χρόνια, σαν παράδειγμα το λέω, δεν χρειαζόμασταν χειριστές αεροσκαφών. Τώρα, όμως, θέλουμε, και πρέπει να πω ότι δεν προέρχονται μόνο από τους αξιωματικούς αλλά και από τους υπαξιωματικούς όπως προβλέπουμε στο νομοσχέδιο. Γι' αυτό δίνουμε τη δυνατότητα να υπάρχουν και πτυχιούχοι υπαξιωματικοί, όπως το ίδιο θέλουμε και μηχανικούς αεροσκαφών. 
Πρέπει να πω ότι στην περιοχή μας δεν κατοικοεδρεύουμε μόνο εμείς. Υπάρχουν και οι σύμμαχοί μας στο πλαίσιο της Ατλαντικής συμμαχίας, υπάρχουν και οι γείτονές μας οι Τούρκοι που δεν κάθονται με σταυρωμένα τα χέρια. Εξοπλίζονται με ταχύτατους ρυθμούς όσον αφορά την ακτοφυλακή, τη ναυτιλία τους. Οι παραγγελίες για τον εξοπλισμό της γειτονικής Τουρκίας είναι πάρα πολύ μεγάλες σε σχέση με τις δικές μας, αλλά από την άλλη εμείς είμαστε πολύ υπερήφανοι γιατί διαθέτουμε τον πλέον σύγχρονο εξοπλισμό ακτοφυλακής της Ευρωπαϊκής 'Ενωσης, ιδιαίτερα στα εναέρια μέσα. Αυτός δεν αφορά μόνο την αστυνόμευση και τη δίωξη του οργανωμένου εγκλήματος. Αφορά και την προστασία του θαλασσίου περιβάλλοντος, γι' αυτό και χρειαζόμαστε ειδικότητες, εξειδικευμένους αξιωματικούς και υπαξιωματικούς. 
Τέλος για να μπορεί ένας νέος που έχει σπουδάσει σε ΑΕΙ ή ΤΕΙ να μπει στη διαδικασία της ένταξης στο Λιμενικό Σώμα και μάλιστα στην κατηγορία του υπαξιωματικού εμείς πρέπει να του δώσουμε κίνητρα. Γι' αυτό και εισάγουμε για πρώτη φορά κίνητρα, δίνουμε τη δυνατότητα σ' ένα υπαξιωματικό που έχει πτυχίο ΑΕΙ να μπορεί να έχει μία εξέλιξη ταχύτερη από τους άλλους, για να μπορεί να φθάνει στους εξελικτικούς βαθμούς πολύ πιο γρήγορα, και του δίνουμε ακόμα την ευχέρεια να δώσει εξετάσεις στη Σχολή Δοκίμων Σημαιοφόρων Αξιωματικών του Λιμενικού Σώματος, και εφόσον περάσει τις εξετάσεις αυτόματα μεταφέρεται στην άλλη κατηγορία που μπορεί να φθάσει πολύ ψηλά στην ιεραρχία και να γίνει μέχρι και αρχηγός του Σώματος.
Ανοίγουμε, λοιπόν, πολλούς δρόμους προσέλκυσης νέων στο Λιμενικό Σώμα και επιπλέον δίνουμε τη δυνατότητα στη διαδικασία εξέλιξής τους να γίνεται πιο γρήγορα και να είναι περισσότερο διαφανής.
Γι' αυτό και στα συμβούλια κρίσεων πλέον συμμετέχουν περισσότεροι αξιωματικοί απ' ό,τι στο παρελθόν, περισσότεροι εκπρόσωποι διαφόρων αξιωματικών. 
Γνωρίζω το αίτημα στο οποίο αναφέρθηκε ο κ. Λαφαζάνης, περί της θεσμικής συμμετοχής των συνδικαλιστών. Θα μπορούσε να γίνει κάτι τέτοιο αν ήταν μια πολιτική υπηρεσία. Εδώ, όμως, πρόκειται περί στρατιωτικού Σώματος. Και βεβαίως ο κ. Λαφαζάνης μπορεί να είναι συνεπής στη λογική του και στο μοντέλο το οποίο έχει στη σκέψη του για ένα αποστρατικοποιημένο Σώμα, στο οποίο οι εργαζόμενοι θα συμμετείχαν στα συμβούλια κρίσεων, όπως συμβαίνει άλλωστε στην υπόλοιπη Δημόσια Διοίκηση, αλλά εδώ πρόκειται περί στρατιωτικού Σώματος. 
Παρ' όλα αυτά, δεν υπάρχει καμία απόφαση η οποία να μην έχει συζητηθεί με τους εκπροσώπους του προσωπικού. Και όχι μόνο αυτό.
Επειδή μου αρέσει να δοκιμάζω κάθε φορά τις σκέψεις μου και τις πρωτοβουλίες μου, το νομοσχέδιο αυτό το συζήτησα και ζήτησα από διάφορες υπηρεσίες του Υπουργείου να το σχολιάσουν, από μεμονωμένους αξιωματικούς, ανεξάρτητα από την ιεραρχία. Ο πρόεδρος της Πανελλήνιας Ένωσης του Προσωπικού του Λιμενικού Σώματος, όπως θα θυμούνται οι συνάδελφοι, οι οποίοι παρακολούθησαν τη συζήτηση στη Διαρκή Επιτροπή -έχω εδώ και τα Πρακτικά- αναφέρθηκε στο γεγονός ότι πράγματι συμμετείχαν στην επεξεργασία αυτού του νομοσχεδίου, πολλές από τις απόψεις τους μάλιστα έχουν ήδη περιληφθεί.
Επιπλέον, γίνεται δημοκρατικότερο το σύστημα. Στο άρθρο 38 για παράδειγμα προσπαθούμε να περιορίσουμε τις συνέπειες των δυσμενών κρίσεων για ποικίλους λόγους, που όπως ξέρετε πολλές φορές ο κρίνων είναι περισσότερο αυστηρός από το δέον και μπορεί καμία φορά να αδικεί. Εμείς θέλουμε να αποφύγουμε τις περιπτώσεις εξοντωτικής μεταχείρισης εκείνων των βαθμοφόρων που έχουν κριθεί δυσμενώς, γι' αυτό το λόγο στις περιπτώσεις που υπάρχει μια δυσμενής κρίση, γίνεται αμέσως μετάθεση προκειμένου να υπάρχει η καλύτερη κρίση από έναν άλλο αξιωματικό στην επόμενη φάση.
Κάνουμε επίσης δημοκρατικότερες τις διατάξεις που αφορούν το λιμενικό ως άνθρωπο, όχι μόνο απλώς ως στέλεχος, το λιμενικό ως οικογενειάρχη. Ανοίξαμε το Σώμα σύμφωνα με τη συνταγματική επιταγή στις γυναίκες προκειμένου να έχουν τις ίδιες και ίσες δυνατότητες με τους άνδρες να συμμετάσχουν στο Σώμα. Επίσης, παίρνουμε συγκεκριμένα μέτρα τα οποία περιλαμβάνονται στα άρθρα του νομοσχεδίου μας που αφορούν τη μητρότητα, την ενίσχυση της μητρότητας, όπως επίσης και του θεσμού της οικογένειας. Για πρώτη φορά γίνεται η δυνατότητα της ίδρυσης παιδικών σταθμών και κατασκηνώσεων. Η μέριμνα όσον αφορά το προσωπικό του Λιμενικού Σώματος ήταν ανύπαρκτη. Τώρα για πρώτη φορά κατοχυρώνεται. Και σιγά-σιγά προχωρούμε στο δρόμο, που πολλοί συνάδελφοι μας υπέδειξαν κατά τη διάρκεια των συζητήσεων εδώ, του απογαλακτισμού από το Πολεμικό Ναυτικό και στη διαμόρφωση μιας ουσιαστικής, διαφορετικής οντότητας του Λιμενικού Σώματος, το οποίο θα οριστικοποιηθεί και θα ολοκληρωθεί με την ίδρυση και τη λειτουργία της Ακαδημίας του Σώματος.
Όσον αφορά τώρα το Γραφείο Εσωτερικών Υποθέσεων, για το οποίο έχει γίνει πάρα πολύ μεγάλη συζήτηση -δεν ξέρω για ποιους λόγους, αν είναι λόγοι πολιτικής σκοπιμότητας ή όχι- αποσιωπούμε ότι υπάρχει και το δεύτερο σκέλος του, το οποίο αφορά τη δήλωση της περιουσιακής κατάστασης του προσωπικού του ΥΕΝ. 
ΠΑΝΑΓΙΩΤΗΣ ΛΑΦΑΖΑΝΗΣ: Συμφωνούμε! 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ας ακούσουμε καμία φορά και ένα "συμφωνούμε", ένα καλό λόγο. Να το ακούσουμε και από το μικρόφωνο, όχι από τα έδρανα της Βουλής, που δεν γράφεται στα Πρακτικά! 
Θα έλεγα, λοιπόν, ότι υπάρχει μια σαφής προσπάθεια. Και το Γραφείο Εσωτερικών Υποθέσεων και η δήλωση της περιουσιακής κατάστασης είναι δύο προτάσεις, δύο ρυθμίσεις οι οποίες έχουν ένα στόχο, την προστασία του Υπουργείου όχι μόνο του Λιμενικού Σώματος, όπως σκοπίμως γίνεται η συζήτηση και προσανατολίζεται συνεχώς η συζήτηση εκεί, αλλά των στελεχών του Υπουργείου Εμπορικής Ναυτιλίας. Διότι το Γραφείο Εσωτερικών Υποθέσεων αφορά το Υπουργείο, το πολιτικό προσωπικό και το στρατιωτικό προσωπικό. Γι' αυτό το λόγο υπάγεται διοικητικά στο Γενικό Γραμματέα. Και επιπλέον ορίζεται ως επικεφαλής ένας ανώτερος αξιωματικός, αφού εξαιρούνται όλοι οι αξιωματικοί που έχουν υπηρετήσει κοντά σε πολιτικά πρόσωπα, στο γραφείο του Υπουργού, στο γραφείο του γενικού γραμματέως και μια σειρά άλλες εξαιρέσεις που υπάρχουν για να μην υπάρχει καμία υποψία παρεμβάσεων. Και πέραν αυτού ορίζεται και διευθυντής του γραφείου. Πώς; Με πρόταση μεν του Υπουργού, αλλά μετά από γνώμη της Επιτροπή Θεσμών και Διαφάνειας της Βουλής.
Μα, κύριοι συνάδελφοι, μπορεί να διανοηθεί κανείς ότι θα υπάρξει Υπουργός ο οποίος θα ορίσει κάποιον διευθυντή ενός τέτοιου Γραφείου και για τον οποίο η Επιτροπή Θεσμών και Διαφάνειας έχει εκφράσει επιφυλάξεις για ένα τόσο ευαίσθητο θέμα; Ακόμη εγώ σας λέω πως ούτε με πλειοψηφία δεν θα μπορεί ένας Υπουργός να περάσει κάποιον τον οποίο η Επιτροπή Θεσμών και Διαφάνειας τον εγκρίνει με πλειοψηφία. Ούτε έτσι. Αυτό είναι ένα σημαντικότατο στοιχείο το οποίο επίσης αποσιωπείται καθ' όλην τη διάρκεια της συζήτησης.
Επιπλέον υπάρχει η ετήσια έκθεση την οποία υποβάλλουμε στη Βουλή. Εδώ η Βουλή πάλι έχει τη δυνατότητα να ελέγξει αν το γραφείο αυτό έκανε σωστά τη δουλειά του και βεβαίως να ελέγξει και τον Υπουργό ο οποίος έχει την πολιτική ευθύνη για τη λειτουργία του όλου συστήματος. Ας εμπιστευθούμε εν πάση περιπτώσει κάποια θεσμική διαδικασία και ας εμπιστευθούμε επιτέλους και την Κυβέρνηση που στο κάτω κάτω της γραφής δεν κυβερνά από μόνη της. Με την εντολή του λαού κυβερνά, με την πλειοψηφία της Βουλής κυβερνά, με τη δεδηλωμένη κυβερνά ο Πρωθυπουργός. Δεν υπάρχουν άλλοι κανόνες στη δημοκρατία που να διασφαλίζουν περισσότερη διαφάνεια και περισσότερη νομιμοποίηση όσον αφορά αυτούς τους ελέγχους. 
Επιπλέον επαναλαμβάνω και το τονίζω, ότι αυτή η λειτουργία, η λειτουργία του Γραφείου Εσωτερικών Υποθέσεων, όπως σωστά επανειλημμένως έχει τονίσει ο κ. Ανθόπουλος, έχει προληπτικό χαρακτήρα. Και κυρίως έχει σαν στόχο να θωρακίσει το Υπουργείο Εμπορικής Ναυτιλίας, τους εργαζόμενους στο Υπουργείο Εμπορικής Ναυτιλίας, το πολιτικό και το στρατιωτικό προσωπικό απ' όλους εκείνους οι οποίοι συστηματικά και επί χρόνια κάνουν πολιτική καταγγέλλοντας, ότι αυτό το Υπουργείο λειτουργεί ως εντολοδόχος των εφοπλιστών. Πρέπει να προστατευθούν όλοι οι αξιωματικοί, γιατί πολλές φορές ξεχνάμε ότι και οι αξιωματικοί όπως και οι πολιτικοί υπάλληλοι στα Υπουργεία, είναι άνθρωποι ότι έχουν και αυτοί μανάδες, πατεράδες, έχουν παιδιά, έχουν οικογένειες οι οποίες είναι περήφανες γι' αυτούς. Παρ' όλα αυτά καταγγέλλονται συλλήβδην ως τα όργανα των εφοπλιστών, ως οι αργυρώνητοι, ως εκείνοι οι οποίοι βρίσκονται στο Λιμενικό Σώμα και στο Υπουργείο Εμπορικής Ναυτιλίας προκειμένου να εξασφαλίσουν κάποιο καλύτερο εισόδημα στο μέλλον. Καταγγέλλονται συνεχώς ότι βρίσκονται εκεί, μπαίνουν στο Λιμενικό Σώμα για να φύγουν νωρίς και να πάνε να γίνουν υπάλληλοι κάποιων ακτοπλοϊκών εταιρειών ή κάποιων εφοπλιστικών κινήσεων.
Κύριοι συνάδελφοι, αυτή η πολιτική δεν βοηθάει πουθενά. Το κράτος, η πολιτεία, το Υπουργείο, η Κυβέρνηση έχουμε την υποχρέωση να θωρακίσουμε το Υπουργείο Εμπορικής Ναυτιλίας και αυτό πράττουμε. Και το πράττουμε με τα πιο αυστηρά μέτρα, Γραφείο Εσωτερικών Υποθέσεων και ταυτόχρονα δήλωση περιουσιακής κατάστασης. Γιατί μόνο έτσι μπορεί να σταματήσει αυτή η φημολογία. Και όπου υπάρχουν τέτοιες περιπτώσεις βεβαίως πρέπει να τιμωρηθούν. Και θα είμαστε εμείς πρώτοι, ο κάθε Υπουργός θα είναι πρώτος εκείνος ο οποίος θα υποδεικνύει στη δικαιοσύνη ότι υπάρχει ένα τέτοια παράπτωμα.
Και πέραν αυτού αναφέρεται ιδίως ο κ. Λαφαζάνης συνεχώς ότι πώς γίνεται να υπάρχουν προφορικές εντολές, δεν στέκεται, είναι αντιδημοκρατικό και όλα αυτά. Δεν υπάρχει καμία προφορική εντολή. Είναι σαφές τι λέει ο νόμος. Ο νόμος λέει ότι κατ' αρχάς γίνεται μετά από άδεια του εισαγγελέα σύμφωνα με τις ισχύουσες διατάξεις.
Το ίδιο ισχύει και για την άρση του απορρήτου. Πώς γίνεται; Ποιες είναι οι ισχύουσες διατάξεις; Μα, αυτά προβλέπονται. Πρώτα απ' όλα ο αρμόδιος διευθυντής υποβάλλει αίτηση στον εισαγγελέα και ο εισαγγελέας στη συνέχεια υποβάλλει αίτηση στο Συμβούλιο Εφετών ή στο Αναθεωρητικό Δικαστήριο, το οποίο Συμβούλιο Εφετών εκδίδει βούλευμα. Με βάση αυτό το βούλευμα προχωράει. Έχετε δει εσείς κανένα βούλευμα προφορικό; Γραπτά είναι όλα. Προφανώς είναι με γραπτές διαδικασίες. Προφανώς είναι με γραπτή εντολή.
Επιπλέον, αυτά όλα ορίζονται από τον Κώδικα της Ποινικής Δικονομίας και ως εκ τούτου δεν έχουμε κανένα λόγο να επανερχόμαστε συνεχώς και να αναλύουμε στα νομοσχέδια με βάση ποια διάταξη ποιου άλλου νόμου γίνονται αυτές οι διαδικασίες. Εν πάση περιπτώσει -το διασαφηνίζω και για τα Πρακτικά της Βουλής και για τους ερμηνευτές του νόμου- προφανώς πρόκειται περί γραπτής εντολής. Και πάντοτε μετά από βούλευμα του Συμβουλίου Εφετών. Αυτό για να είμαστε απολύτως σαφείς.
Επίσης, κύριε Πρόεδρε, θα ήθελα να αναφερθώ και στην άλλη διαδικασία για την οποία ενδεχομένως πάλι έχουμε κάποια ερωτηματικά του κ. Λαφαζάνη. Αφού υπάρξει το βούλευμα, πώς διασφαλίζεται ο εντελλόμενος, ότι η παραγγελία του εισαγγελέως είναι γραπτή; Και πάλι εδώ, όμως, ο Κώδικας Ποινικής Δικονομίας με τα άρθρα 43 και 50 παράγραφος 2, λέει ότι γραπτώς ο εισαγγελέας παραγγέλλει. 'Αρα, ο εντελλόμενος είναι διασφαλισμένος, εάν αυτό σας απασχολεί.
'Όσον αφορά την παρατήρηση του κ. Σκοπελίτη για το άρθρο 53 παρ.2, για το προανακριτικό υλικό, και πάλι το προανακριτικό υλικό πρέπει να δίδεται πριν την έναρξη της ποινικής διαδικασίας, διότι η πειθαρχική δίωξη είναι ανεξάρτητη από την ποινική διαδικασία, σύμφωνα με την ισχύουσα νομοθεσία. Και δεν έχουμε κανένα λόγο να διαφοροποιήσουμε αυτήν τη διαδικασία.
Αναφέρθηκε ένας συνάδελφος, αν δεν κάνω λάθος ο κ. Σπύρου, στην αγγλική γλώσσα και αναφέρθηκε κυρίως στους αξιωματικούς ειδικής μονιμότητας. Η καλή γνώση της αγγλικής γλώσσας δεν αποδεικνύεται μόνο από τα πιστοποιητικά και τους τίτλους που παρέχονται εδώ σύμφωνα με τα αναγνωρισμένα από το κράτος ινστιτούτα και φορείς. Υπάρχουν, όμως, χειριστές εναερίων μέσων οι οποίοι έχουν σπουδάσει στο εξωτερικό, στην Αγγλία για παράδειγμα. Επομένως η αγγλική γλώσσα είναι απαραίτητο στοιχείο του πτυχίου τους. Αυτό δεν μπορούμε να το αρνηθούμε και να κλείσουμε την πόρτα στους χειριστές οι οποίοι θα έλθουν απέξω. Οι περισσότερες μάλιστα σχολές βρίσκονται στην Αγγλία ή και στη Γαλλία. Σε κάθε περίπτωση, όμως, τα αγγλικά επειδή είναι γλώσσα των χειριστών, των πιλότων, είναι απαραίτητη προϋπόθεση του πτυχίου τους. Γι' αυτό και δεν υπάρχει λόγος να το θέσουμε ξανά εδώ ως απαραίτητο στοιχείο.
ΙΩΑΝΝΗΣ ΑΝΘΟΠΟΥΛΟΣ: Και αυτοί την ξέρουν καλύτερα, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ναι, βεβαίως.
Επιπλέον, δεν μπορούμε να βάλουμε συγκεκριμένο χρονοδιάγραμμα για το χρόνο φοίτησης, γιατί τα σχολεία των χειριστών της Πολεμικής Αεροπορίας, του Στρατού και του Λιμενικού Σώματος, είναι ποικίλης διάρκειας. Και είναι ποικίλης διάρκειας, διότι έχουμε άλλους χειριστές και άλλο χρόνο εκπαίδευσης για τα αεροπλάνα, για τους διαφορετικούς τύπους των αεροπλάνων και άλλο χρόνο εκπαίδευσης για τα ελικόπτερα.
Τέλος, κύριε Πρόεδρε, θα ήθελα να κάνω ορισμένες συμπληρωματικές νομοτεχνικές βελτιώσεις, γιατί μπήκαμε στο δεύτερο τμήμα της συζήτησης των άρθρων. Στο άρθρο 37 στον πέμπτο στίχο της παραγράφου 5, η λέξη "απαράδεκτος" αντικαθίσταται από τις λέξεις "μη παραδεκτός". Στο άρθρο 46 στο δεύτερο στίχο της υποπαραγράφου 5 α διαγράφεται η συντετμημένη λέξη "αριθμ.".
Πριν ολοκληρώσω, κύριε Πρόεδρε, την ομιλία μου, θα ήθελα να ευχαριστήσω όλους τους συναδέλφους όλων των πολιτικών κομμάτων για τη συναίνεσή τους σε μια τροπολογία την οποία καταθέτουμε, όπως είχα υποσχεθεί και στην επιτροπή, από κοινού με τους συναδέλφους κ. Τσοχατζόπουλο, ο κ. Δρυ και κ. Παπαντωνίου και η οποία αφορά το λιμενοφύλακα Ζαπάτη, ο οποίος έπεσε κατά την εκτέλεση του καθήκοντος το 1997, δύο χρόνια πριν οι λιμενοφύκακες γίνουν μέλη του Μετοχικού Ταμείου Ναυτικού.
Ως εκ τούτου, με τη δική σας συναίνεση, δίνουμε τη δυνατότητα να υπάρχει ένα είδος σύνταξης υπολογιζόμενη στο διπλάσιο του μερίσματος του αντιπλοιάρχου που συμπλήρωσε τριάντα πέντε χρόνια και αυτή η σύνταξη να δίνεται στους γονείς του. Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα μπορούσε η συζήτηση αυτή, στο κλίμα μέσα στο οποίο διεξάγεται σήμερα, να έχει γίνει από την αρχή, αν ο κύριος Υπουργός είχε αντιληφθεί ότι όσες ανησυχίες εκφράσαμε είναι ανησυχίες επί υπαρκτών θεμάτων ορισμένα από τα οποία τα διόρθωσε. Αν είχε ακολουθήσει αυτή τη νοοτροπία από την αρχή, αν δεν είχε θεωρήσει ότι οι φόβοι μας διαπνέονται από αντιπολιτευτική διάθεση και είχε καταλάβει την αγωνία μας, θα είχαμε συμβάλει όλοι όπως επιθυμούμε να συμβάλουμε. Το ίδιο θα πράξω και τώρα.
Ξεκίνησε ο κύριος Υπουργός κάπως αναδρομικά, αναφερόμενος στις αρχικές διατάξεις, για να μας εξηγήσει πως και γιατί διευρύνεται, στο πλαίσιο της κατάταξης στο Λιμενικό Σώμα, ο αριθμός εκείνων οι οποίοι προέρχονται από τα ανώτατα εκπαιδευτικά ιδρύματα. Ουδείς ψόγος. Το πρόβλημά μας, όμως, είναι το εξής. Η συγκεκριμενοποίηση του ποιες είναι οι ειδικότητες, με βάση τα πτυχία, δεν γίνεται από το νόμο, γίνεται με μια απλή υπουργική απόφαση. Έτσι όπως το έχει μέσα στο νόμο, αφού κάθε ανώτατο εκπαιδευτικό ίδρυμα μπορεί να έχει αποφοίτους οι οποίοι να τροφοδοτούν το Λιμενικό Σώμα, με την ίδια άνεση θα μπορούσε μια υπουργική απόφαση να επιλέξει κάθε είδους απόφοιτο ανώτατου εκπαιδευτικού ιδρύματος. Δηλαδή, παραδείγματος χάριν, θα μπορούσαν να είναι και απόφοιτοι από σχολές οικιακής οικονομίας, αγροτικής οικονομίας, νηπιαγωγών και άλλων τινών. Το αφήνει σε εξουσιοδότηση. 
Και το ερώτημα είναι -κύριε Υπουργέ, ερχόσαστε στα λόγια μου- αφού η εξουσιοδότηση και η υπουργική απόφαση είναι εκείνη η οποία θα κάνει αυτού του είδους την εξειδίκευση, δεν αντιλαμβάνεσθε ότι η εξουσιοδότηση αυτή που παρέχεται από το άρθρο 1 είναι πολύ ευρεία; Όσο και αν δεν γνωρίζει κανείς νομικά, σας εξηγώ ένα πράγμα. Τι έχει πει η νομολογία του Συμβουλίου της Επικρατείας, τι σας επισημαίνει η Επιστημονική Υπηρεσία της Βουλής; Δεν είναι ειδικότερο, τεχνικό ή λεπτομερειακό θέμα αυτό. Το πώς θα εξειδικεύσετε τις επιμέρους ειδικότητες απ' όλα τα ανώτατα εκπαιδευτικά ιδρύματα αφορά όλους τους αποφοίτους, αφορά το σύνολο του Λιμενικού και δεν είναι ένα τόσο τεχνικό θέμα όσο το θεωρείτε ούτε ειδικότερο, ούτε λεπτομερειακό για να το κάνετε με μια απλή υπουργική απόφαση. Χρειάζεται διάταγμα. Και το διάταγμα, θα σας βοηθούσε. Γιατί, ενώ με την υπουργική απόφαση διατρέχετε τον κίνδυνο να γίνουν αιτήσεις ακυρώσεως και στη συνέχεια να ακυρώνονται διαγωνισμοί που θα έχετε ξεκινήσει, το διάταγμα θα πέρναγε από μια επεξεργασία από το Συμβούλιο Επικρατείας, θα σας έκανε κάποιες παρατηρήσεις, θα προσαρμοζόσασταν σε αυτές και θα είχατε ήσυχο το κεφάλι σας. 
Σας το λέμε, το τονίζω τόσον καιρό εδώ θέλω να σας διευκολύνω για να μην υπάρχουν στο σημείο αυτό εκκρεμότητες ή κίνδυνοι, δεν το ακούτε. Να σας το πω πολύ απλά; Να αλλάξετε εκεί που έχετε τις περισσότερες υπουργικές αποφάσεις στα άρθρα 1, 2,3 και 4 με διατάγματα. Θεωρείτε ότι αυτό είναι αντιπολιτευτικό; Σας το λέει η Επιστημονική Υπηρεσία, σας το λέμε εμείς και θα το βρείτε μπροστά σας.
Ορθώς βάζετε όλα τα ανώτατα εκπαιδευτικά ιδρύματα, ορθώς διευρύνετε τον αριθμό. Πράγματι το Λιμενικό Σώμα πρέπει να εμπλουτιστεί. Είναι, όμως, επικίνδυνο αυτό που κάνετε για την εξειδίκευση. Αυτό τονίζω τόση ώρα.
Τρεις άλλες παρατηρήσεις.
Η μία και η σοβαρότερη αφορά το άρθρο 49, για την Υπηρεσία Εσωτερικών Υποθέσεων. 
Άκουσα τον κ. Σφυρίου, άκουσα και σας να λέτε "γιατί αγωνιάτε; Στο κάτω-κάτω της γραφής εσείς της Αντιπολίτευσης έχετε το μονοπώλιο της ευαισθησίας σε ό,τι αφορά την προστασία των συνταγματικών δικαιωμάτων; Εμείς δεν το έχουμε; Θέλω να σας εξηγήσω ένα πράγμα. Οι νόμοι είναι απρόσωποι. Ψηφίζονται ανεξάρτητα από εκείνους που θα τους εφαρμόσουν. Κι εγώ δεν τρέφω τυφλή εμπιστοσύνη στον εκάστοτε εφαρμοστή και ερμηνευτή του νόμου, αν δεν υπάρχουν εκείνα τα απαραίτητα εχέγγυα, που θα θέτουν τους αναγκαίους περιορισμούς. Αισθάνεσθε σαν να είσθε εσείς εκείνοι, που θα τους εφαρμόζετε αιώνια και δεν αγωνιάτε για το αν θα έρθει κάποιος άλλος Υπουργός, ο οποίος θα μπορούσε να κάνει κατάχρηση αυτών των διατάξεων;
Θα σας εξηγήσω από πού προκύπτει κίνδυνος κατάχρησης. Πρώτα-πρώτα μας είπατε "δεν βλέπετε και την άλλη εγγύηση για το πόθεν έσχες"; Φυσικά την είδαμε και την επικροτούμε. Πρέπει να σας πω ένα πράγμα για το πόθεν έσχες. Όπως έχει επεκταθεί, ορθή είναι η επέκτασή του. Ο τρόπος που εφαρμόζεται, σας ικανοποιεί; Οι καθυστερήσεις που υπάρχουν, τα τεράστια προβλήματα εξαιτίας του ότι ο μηχανισμός που ελέγχει αυτό το πόθεν έσχες δεν λειτουργεί, δεν σας προβληματίζει; 
Επεκτείναμε, και ορθώς, σε πάμπολλες περιπτώσεις το πόθεν έσχες. Με τη μόνη διαφορά ότι ο μηχανισμός ελέγχου του είναι αυτήν τη στιγμή ατελέστατος. Με αποτέλεσμα, ή να μη γίνεται αυτός ο έλεγχος ή να γίνεται με τεράστιες καθυστερήσεις. Κάτω από αυτές τις προϋποθέσεις, ενώ είναι σωστή η πρόθεση, η εφαρμογή της μας οδηγεί σε ένα είδος αχρησίας, μη εφαρμογής του νόμου και αυτό είναι το μεγάλο πρόβλημα.
Να έρθω τώρα στο περίφημο θέμα της Υπηρεσίας Εσωτερικών Υποθέσεων. Τι μας προβληματίζει σε όλη αυτήν την ιστορία; Πρώτα-πρώτα έχετε ένα προηγούμενο, το οποίο θα ήταν καλό να μιμηθείτε. Είναι η Υπηρεσία Εσωτερικών Υποθέσεων του Υπουργείου Δημόσιας Τάξης. Μας κατηγορήσατε πως όταν ήρθε στη Βουλή, δεν την ψηφίσαμε. Ξέρετε γιατί δεν την ψηφίσαμε; Εμείς είχαμε εισηγηθεί να υπάρξει. Ο κ. Χρυσοχοϊδης εφήρμοσε δική μας προεκλογική δέσμευση. Αλλά του είχαμε πει ότι για να εφαρμοστεί αυτή η διάταξη, θα έπρεπε πρώτα να έχει γίνει το αρχηγείο ανεξάρτητο, γιατί αυτά συνδυάζονται. Σε όλες τις προηγμένες διοικητικώς χώρες του κόσμου, πρώτα δημιουργείται το ανεξάρτητο αρχηγείο και κατόπιν η Υπηρεσία Εσωτερικών Υποθέσεων, που υπάγεται απευθείας στο αρχηγείο, για να μην υπάρχει η δυνατότητα της κομματικής επιρροής. Το έκανε λάθος. Του είπαμε "ναι" στην ουσία, "αλλά είναι λάθος ο τρόπος που το κάνατε". Παρ΄ όλα αυτά ψηφίστηκε και υπάρχει. Γιατί δεν την πήρατε σαν πρότυπο; Το Υπουργείο Δημόσιας Τάξης το είχε φέρει με την ίδια μορφή που το φέρατε εδώ και του είπαμε; "εξουσιοδότηση εν λευκώ, δεν δίδουμε". Και το έφερε με συγκεκριμένες διατάξεις μετά. Αφού έχετε αυτό το πρότυπο, γιατί δεν βάζετε μέσα τις συγκεκριμένες διατάξεις; Και αφού έχετε αυτό το πρότυπο, γιατί δεν το ακολουθήσατε και βάζετε επικεφαλής τον κομματικό γενικό γραμματέα, τον κομματικό ομφάλιο λώρο; Τι δουλειά έχει ο κομματικός γενικός γραμματέας; Γιατί δεν ακολουθείτε το πρότυπο, το οποίο υπάρχει εκεί; Αυτό είναι το ερώτημα. 
Μου είπατε προηγουμένως "εν πάση περιπτώσει, δεν βλέπετε ότι ο επικεφαλής του Γραφείου Εσωτερικών Υποθέσεων τοποθετείται από τον Υπουργό, αλλά μετά από γνώμη της Επιτροπής Θεσμών και Διαφάνειας"; Και λέτε: "Αν η Επιτροπή Θεσμών και Διαφάνειας εκφράσει αντιρρήσεις, έστω και κατά πλειοψηφία, ποιος είναι εκείνος ο Υπουργός, που θα κάνει αυτό το αντίθετο;". Άρα, υπάρχει η Επιτροπή Θεσμών και Διαφάνειας!
Οφείλω να σας πω ότι υπηρετώ στην Επιτροπή Θεσμών και Διαφάνειας από την πρώτη μέρα που δημιουργήθηκε. Και οφείλω να σας πω ευθέως επίσης ότι αυτή η Επιτροπή λειτούργησε υποδειγματικά από τις πρώτες μέρες, ιδίως όταν Πρόεδρος ήταν ο κ. Καψής, όπου οι περισσότερες αποφάσεις ήταν ομόφωνες. Όμως θα σας πω την πικρή μου εμπειρία. Τι έκαναν οι κυβερνήσεις και τι έκανε η Κυβέρνηση Σημίτη στο θέμα αυτό; Πόσες φορές την περιφρόνησε, πόσες φορές παράκουσε εκείνα που της είπε η Επιτροπή; Θα σας φέρω ένα παράδειγμα για να καταλάβετε γιατί αγωνιούμε.
Όταν ήρθε το θέμα του χρηματιστηρίου, πριν ξεσπάσει όλη αυτή η κρίση του χρηματιστηρίου, πριν καν δημιουργηθούν μετοχικές φούσκες, πριν υπάρξει αυτό το μπουμ, το οποίο οδήγησε εδώ που οδήγησε το χρηματιστήριο, ξέρετε πόσες φορές η Επιτροπή Θεσμών και Διαφάνειας κάλεσε και τον επικεφαλής και τον αρμόδιο Υπουργό και τους είπαμε να ληφθούν συγκεκριμένα μέτρα; Δεν λήφθηκε κανένα. Θα σας πω τι τους είπαμε, για να καταλάβετε γιατί αγωνιούμε. Φαίνεται λίγο άσχετο, αλλά για να δείτε ότι δεν είναι εγγύηση αυτό που μας λέτε.
Ξέρετε ότι αυτήν τη στιγμή η Επιτροπή Κεφαλαιαγοράς, η αρμόδια επιτροπή η οποία εποπτεύει το χρηματιστήριο, είναι νομικό πρόσωπο δημοσίου δικαίου; Και υποτίθεται ότι είναι ανεξάρτητη διοικητική αρχή, γιατί το χρηματιστήριο πρέπει να το εποπτεύει μια ανεξάρτητη διοικητική αρχή. 
Εσείς, ως κυβερνήσεις, θεσμοθετήσατε αυτήν την ανεξάρτητη διοικητική αρχή με τη μορφή νομικού προσώπου δημοσίου δικαίου προφανώς από απειρία και άγνοια. Δεν θέλω να σας καταλογίσω δόλο, αλλά είναι γνωστό τοις πάσι και σε παγκόσμια κλίμακα ότι ανεξάρτητη διοικητική αρχή με τη μορφή νομικού προσώπου δημοσίου δικαίου δε νοείται. 
Και ο λόγος είναι απλός. Η ανεξάρτητη διοικητική αρχή είναι ανεξάρτητη, γιατί δεν υπόκειται ούτε σε ιεραρχικό έλεγχο ούτε σε εποπτεία. Αλλά εάν γίνει νομικό πρόσωπο δημοσίου δικαίου, υποχρεωτικά εκ του Συντάγματος υπάρχει κρατική εποπτεία. Άρα δεν είναι ανεξάρτητη διοικητική αρχή. 
Γι' αυτό πάει το χρηματιστήριο έτσι όπως πάει. Γιατί δεν υπάρχει ουσιαστικός έλεγχος και δεν έγινε ποτέ ουσιαστικός έλεγχος. Το λέγαμε, το ξαναλέγαμε, ομόφωνες αποφάσεις, αλλά στα παλαιότερα των υποδημάτων της η Κυβέρνηση για ένα τόσο σοβαρό ζήτημα, όπως είναι το χρηματιστήριο. Δεν έκανε τίποτα από όσα της λέγαμε. Εκεί δεν είχε την ευαισθησία να ακούσει και οδήγησε το χρηματιστήριο στην κατάσταση που βρίσκεται σήμερα. 
Και το ερώτημά μου είναι: Αν δεν το έκανε στο Χρηματιστήριο, το οποίο αποτελεί ένα σημαντικό στοιχείο της εθνικής μας οικονομίας, θα το κάνει εδώ; 
Γιατί το λέτε έτσι, κύριε Υπουργέ, με τόση σιγουριά, ότι θα ακούσετε την Επιτροπή Θεσμών και Διαφάνειας; Κάποιος άλλος μπορεί να μην την ακούσει από τη στιγμή κατά την οποία είναι απλή γνώμη. Γι' αυτό σας λέμε ότι ο δρόμος είναι απλός. Το Λιμενικό Σώμα, το Αρχηγείο πρέπει να έχει τη σχετική ανεξαρτησία, την οποία πρέπει να έχει και να υπάγεται η Yπηρεσία Eσωτερικών Yποθέσεων κατ' ευθείαν. Εκεί ναι, αλλά όχι με τη μορφή με την οποία μας το φέρνετε τώρα. 
Παρατήρηση τρίτη, σε ό,τι αφορά το άρθρο 49 για τις προανακριτικές πράξεις. Εδώ υπάρχει ένα πρόβλημα στο νομοσχέδιό σας. Προφανώς οι υπηρεσίες σας το έχουν καταρτίσει εδώ και καιρό, χωρίς να λάβουν υπόψη την ιδιομορφία που προέκυψε μετά την αναθεώρηση του άρθρου 19. Αυτό σας επισημαίνει και η Επιστημονική Υπηρεσία της Βουλής. 
Το πρώτο είναι ότι εάν κοιτάξετε το άρθρο 19, το οποίο λέει ότι η άρση του απορρήτου των επιστολών, των επικοινωνιών και άλλων τινών, σε περίπτωση τέτοιων προανακριτικών πράξεων, γίνεται μόνο για σοβαρά εγκλήματα. Απαριθμείτε στο άρθρο 49 κάποια εγκλήματα, χωρίς όμως να έχετε λάβει υπόψη ότι το τι είναι σοβαρό έγκλημα και τι δεν είναι, εξαρτάται και από τη βαρύτητα της ποινής την οποία επισύρει. Αυτή η προσαρμογή δεν έχει γίνει.
Άρα, πρέπει να σκεφθείτε σοβαρότατα ή να παραπέμψετε τουλάχιστον στη διάταξη αυτή του Συντάγματος όπως έχει ή να το πείτε ρητά στη δευτερολογία σας εδώ στη Βουλή για να γραφτεί στα Πρακτικά, ότι προφανώς προσαρμόζεται αυτή η διάταξη στο πλαίσιο του άρθρου 19 παράγραφος 2. 
Και η δεύτερη παρατήρηση, πάλι σχετικά με το άρθρο 19, είναι η ακόλουθη: Το άρθρο 19 -και είναι η πέμπτη από τις ρητώς αναφερόμενες ανεξάρτητες διοικητικές αρχές στο πλαίσιο του αναθεωρημένου κειμένου του Συντάγματος- ρητώς αναφέρει ότι θα δημιουργηθεί ειδική ανεξάρτητη διοικητική αρχή, η οποία θα έχει ως σκοπό να ελέγχει το εάν και κατά πόσο τηρούνται οι διατάξεις του άρθρου 19. Και μόνο υπό την αιγίδα αυτής της αρχής μπορούν να γίνονται αυτά που λέτε. 
Έτσι όπως τα έχετε τώρα αυτήν τη στιγμή, ενώ έχει αρχίσει να ισχύει το αναθεωρημένο Σύνταγμα, ενώ δεν έχει αρχίσει να λειτουργεί αυτή η ανεξάρτητη διοικητική αρχή, ό,τι και εάν κάνετε, τελεί υπό την αίρεση της ολοκλήρωσης του θεσμικού πλαισίου του Συντάγματος. 
Θέλω, λοιπόν, να μας πείτε εδώ ρητώς ότι οι διατάξεις αυτές που άρθρου 52 τελευταία παράγραφος, θα ισχύσουν μόνο και υπό τις προϋποθέσεις του άρθρου 19 του Συντάγματος και όταν ολοκληρωθεί το θεσμικό πλαίσιο με την οργάνωση της σχετικής ανεξάρτητης διοικητικής αρχής. 
Έρχομαι τώρα στην τελευταία μου παρατήρηση, η οποία αφορά την τροπολογία του άρθρου 56. Πρώτα- πρώτα, θα ήθελα να πω κάτι για τον τύπο, γιατί ο κ. Σγουρίδης που προήδρευε, μου έκανε την παρατήρηση ότι αυτά συμβαίνουν, ενώ είπα ότι πρώτη φορά συμβαίνει αυτήν τη στιγμή. Είναι ακριβώς η τροπολογία την οποία φέρνετε. 
Φέρνετε μια τροπολογία, η οποία κάνει δεκτή πρόταση Βουλευτών από την Επιτροπή. Τροποποιεί δηλαδή όχι άλλη διάταξη, δεν ρυθμίζει άλλο θέμα, αλλά έρχεται και αντικαθιστά ολόκληρο το άρθρο 56 του σχεδίου νόμου. Δηλαδή έχουμε τροπολογία επί του μη ψηφισμένου ακόμα νόμου, δηλαδή στην ουσία έρχεται τροπολογία για να τροποποιήσει τι; Διάταξη που δεν έχει ψηφισθεί; Αυτά είναι πρωτοφανή πράγματα και δεν μπορούν να λέγονται και να γίνονται έτσι. 
Ποια είναι η σωστή διαδικασία; Και απορώ πώς τουλάχιστον και ο Προεδρεύων τότε στην Επιτροπή δεν το είδε αυτό το πράγμα ή δεν σας το είπε.
Όταν κάνετε δεκτό, κύριε Υπουργέ, κάτι στην Επιτροπή όταν το νομοσχέδιο δεν έχει ψηφιστεί, όταν αντικαθιστάτε ολόκληρο άρθρο κάνοντας δεκτή στη συζήτηση που γίνεται την άποψη των Βουλευτών επειδή ακριβώς αυτή είναι η δουλειά της Επιτροπής, όταν φέρνετε το κείμενο, το σχέδιο, ολοκληρωμένο πλέον στη Βουλή, στην Ολομέλεια ή στο Τμήμα για ψήφιση, τότε αντικαθιστάτε το άρθρο και λέτε: "μετά την επεξεργασία προέκυψε αυτό το κείμενο". Αυτή είναι η δουλειά της Επιτροπής.
Θα μου πείτε ότι δίνω πολύ μεγάλη σημασία. Έχει σημασία τουλάχιστον να γνωρίζει ο κόσμος, αυτοί που κάποτε θα ερευνούν τον τρόπο που ενεργεί η Βουλή, πώς σκεφτόμαστε εδώ μέσα. Μην κάνουμε πράγματα τα οποία πραγματικά δεν τιμούν ιδιαιτέρως τον τρόπο που σκεφτόμαστε κοινοβουλευτικά νομοτεχνικά. Μην ξανασυμβεί, λοιπόν, αυτό το πράγμα. Όποτε Υπουργός κάνει δεκτή τροπολογία στο πλαίσιο σχεδίου νόμου που συζητείται στην Επιτροπή δεν έχει παρά να φέρει ολοκληρωμένο το σχέδιο νόμου εδώ λέγοντας ότι αντικαταστάθηκε μια διάταξη ή ένα άρθρο με βάση αυτά που συζητήθηκαν στην Επιτροπή. Είναι πάρα πολύ απλό, καθαρό και το σημείο αυτό δεν μας δημιουργεί προϋποθέσεις να γελά ο κόσμος με αυτά τα οποία κάνουμε.
Και μια παρατήρηση επί της ουσίας. Ορισμένες από τις απορίες μου τις λύσατε στην κατ' ιδίαν συζήτηση που είχαμε σχετικά με το πώς θα εισπράττονται τα τέλη, αν θέλετε, ή εν πάση περιπτώσει αυτό το οποίο προκύπτει από την χρησιμοποίηση μέσων ή υπηρεσιών του Λιμενικού Σώματος από τις δημόσιες υπηρεσίες. Για τους τρίτους υπάρχει ένα πρόβλημα. Ποιο είναι; Φυσικά και υπάρχει η δυνατότητα να παραχωρούνται σε τρίτους. Υπό ποιες προϋποθέσεις όμως; Έχει καθορίσει κανείς τις προϋποθέσεις που το Λιμενικό Σώμα διαθέτει σε τρίτους; Θα μου πείτε ότι αυτό μπορεί να γίνεται σε κάποιες έκτακτες ανάγκες, δεν μπορεί να γίνεται οποτεδήποτε. Ναι, αλλά κάποιος πρέπει να το λέει.
Όταν υπάρχει διάταξη που λέει "παρέχεται σε τρίτους" χωρίς να υπάρχει κανενός είδους φραγμός, τότε από κει και πέρα μπορεί να υπάρξουν προβλήματα. Στην περίπτωση αυτή, εδώ, λοιπόν, πρέπει να βάλετε μια εξουσιοδότηση και να πείτε "προς τρίτους, αλλά υπό τους όρους και προϋποθέσεις που θα μπορούσε να ορίσει μια υπουργική απόφαση". Εδώ μπορεί να το κάνει η υπουργική απόφαση. Γιατί αυτό είναι πράγματι ειδικότερο, τεχνικό και λεπτομερειακό θέμα. 
Αν εν τω μεταξύ υπάρχουν διατάξεις άλλες στο πλαίσιο της λιμενικής νομοθεσίας, -που τυχαίνει αυτήν τη στιγμή να τις αγνοώ ή να τις αγνοούμε- που πράγματι καθορίζουν υπό ποιες προϋποθέσεις το Λιμενικό Σώμα μπορεί να παρέχει τις υπηρεσίες προς τρίτους, δεν έχετε παρά να πείτε μέσα στη διάταξη "προς τρίτους, όπως ορίζουν οι διατάξεις τάδε και τάδε". Για να γνωρίζει εκείνος ο οποίος εφαρμόζει τη σχετική διάταξη, πότε μπορούν αυτές οι υπηρεσίες να παρέχονται προς τρίτους και πότε να μην παρέχονται.
Επομένως, πρέπει να συμπληρωθεί αυτή η διάταξη για να μην υπάρξει κανένα πρόβλημα. Διότι, επαναλαμβάνω, σε καμιά περίπτωση δεν είναι δυνατό τα μέσα και οι υπηρεσίες του Λιμενικού Σώματος σε τόσο κρίσιμες μάλιστα στιγμές, με τέτοιες ελλείψεις τις οποίες παρουσιάζουν, να παρέχονται εική και ως έτυχε, χωρίς να υπάρχει ο παραμικρός έλεγχος. ΄Η θα βάλετε, λοιπόν, εξουσιοδότηση ή θα κάνετε παραπομπή στις διατάξεις εκείνες που προβλέπουν υπό ποιες προϋποθέσεις οι τρίτοι είναι δυνατόν να χρησιμοποιούν τα μέσα και τις υπηρεσίες του Λιμενικού Σώματος. Αυτές είναι οι παρατηρήσεις τις οποίες ήθελα να κάνω. 
Πρέπει να σας τονίσω, κυρίες και κύριοι συνάδελφοι, ότι για μας η Υπηρεσία Εσωτερικών Υποθέσεων που αφορά τη διαφάνεια στο πλαίσιο του Λιμενικού Σώματος είναι ένα ιδιαίτερα σημαντικό ζήτημα, πάρα πολύ σημαντικό ζήτημα. Και νομίζω, κύριε Υπουργέ. ότι και εδώ κάνετε το εξής λάθος: Αντί να πάρετε τη δομή που είναι έτοιμη στο Υπουργείο Δημόσιας Τάξης, στην ουσία παραπέμπετε σε ένα προεδρικό διάταγμα. Μας ζητάτε, δηλαδή, εξουσιοδότηση εν λευκώ, για να σας εξουσιοδοτήσουμε να οργανώσετε την Υπηρεσία Εσωτερικών Υποθέσεων.
Το τονίζω ο συνάδελφός σας, Υπουργός Δημόσιας Τάξης, έφερε πλήρεις διατάξεις και είχε την ευαισθησία όταν του είπαμε δεν δίνουμε εξουσιοδότηση με διάταγμα να πει: το αποσύρω και φέρνω ειδική διάταξη -ειδικό νόμο μάλιστα είχε φέρει- γι' αυτό. Εσείς μας ζητάτε να δώσουμε εξουσιοδότηση εν λευκώ. Αυτό, δηλαδή, που έκανε ο συνάδελφός σας στο Υπουργείο Δημόσιας Τάξης δεν δέχεσθε να το κάνετε εσείς. Αυτός είναι ο λόγος. Δηλαδή το γεγονός, ότι μας ζητάτε εξουσιοδότηση εν λευκώ. Το γεγονός ότι δεν είναι προσαρμοσμένο ως προς τις προανακριτικές πράξεις του άρθρου 19, το γεγονός ότι η Υπηρεσία υπάγεται κατευθείαν στο Γενικό Γραμματέα, μας κάνει να είμαστε απολύτως αντίθετοι με τη διάταξη αυτή. Και ειδικά για τη διάταξη αυτή του άρθρου 49 η Νέα Δημοκρατία θα ζητήσει τη διεξαγωγή ονομαστικής ψηφοφορίας.
ΠΡΟΕΔΡΕΥΩΝ (Κωνσταντίνος Βρεττός): Αυτό είναι ήδη γνωστό, κύριε Κοινοβουλευτικέ Εκπρόσωπε.
Κύριε Υπουργέ, έχετε ζητήσει το λόγο. Θα δευτερολογήσετε τώρα ή απλώς θέλετε ένα πεντάλεπτο;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όχι, θέλω ένα πεντάλεπτο.
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Το θέλω γιατί ο κ. Παυλόπουλος είναι καταιγιστικός κάθε φορά και θέτει πάρα πολλά θέματα, τα οποία στη συνέχεια, αν τα κρατήσει κανείς για το χρόνο της δευτερολογίας του, δεν θα προλάβει να τα απαντήσει, και εγώ δεν θέλω να μένει τίποτα αναπάντητο, όπως ξέρετε.
Λοιπόν, επανέρχομαι στο θέμα του άρθρου 56, το οποίο προφανώς πάλι, κύριε Παυλόπουλε, δεν το έχετε κατανοήσει. 
Στο νομοσχέδιο, το οποίο καταθέσαμε στη Βουλή και το οποίο επεξεργάστηκε η Διαρκής Επιτροπή, περιλαμβάνεται άρθρο 56 το οποίο αναφέρεται στις υπηρεσίες προς τρίτους. Κατά τη διάρκεια της συζήτησης στη Διαρκή Επιτροπή δέκα τον αριθμό Βουλευτές υποβάλουν τροπολογία, την οποία τροπολογία την εξετάζει η Κυβέρνηση, όπως γνωρίζετε. Σύμφωνα με τη διαδικασία, λοιπόν, η Κυβέρνηση εξετάζοντας την τροπολογία, αφού διαβουλεύεται μεταξύ της, έρχεται και φέρνει τροπολογία της Κυβέρνησης και κάνει τη δήλωση ότι αποδέχεται την τροπολογία των Βουλευτών, την οποία τροποποιεί όμως, διότι η τροπολογία έλεγε ποσοστό 10% να πηγαίνει στα ταμεία και η Κυβέρνηση δεν μπορεί να δεχθεί το 10% και λέει ότι δέχεται να αποδίδεται ποσοστό 4%. Περί αυτού πρόκειται. Κανονική, τυπική, τυπικότατη κοινοβουλευτική διαδικασία όπως ακριβώς ορίζει ο Κανονισμός της Βουλής.
ΠΡΟΚΟΠΗΣ ΠΑΥΛΟΠΟΥΛΟΣ: Μου επιτρέπετε μία διακοπή;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Αν μου αφαιρεθεί ο χρόνος και έχω την ευχέρεια στη συνέχεια να τα πούμε, ευχαρίστως να κάνετε όσες θέλετε διακοπές.
Παρακαλώ, κύριε Πρόεδρε, να κρατηθεί ο χρόνος μου όμως.
ΠΡΟΚΟΠΗΣ ΠΑΥΛΟΠΟΥΛΟΣ: Μία διακοπή για να συνεννοηθούμε, κύριε Υπουργέ.
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Υπουργέ, θα κρατηθεί ο χρόνος σας.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, στην Επιτροπή το νομοσχέδιο είναι εν εξελίξει και εν διαμορφώσει. Άρα, ό,τι τροπολογίες δέχεσθε, τη στιγμή κατά την οποία τις φέρνετε στο Τμήμα, μπορεί να είναι ενσωματωμένες στο τελικό κείμενο! Και να πείτε, "αυτό είναι το οριστικό μας κείμενο". Όταν όμως λέτε ότι η διαδικασία η ορθή είναι, την τροπολογία που μου πρότειναν και που την αποδέχομαι την φέρνω σαν τροπολογία επί του νομοσχεδίου το οποίο δεν έχει ψηφισθεί, τότε παρατηρείται το εξής οξύμωρο -θεσμικά, νομικά, συνταγματικά- φαινόμενο: Τροποποιούμε κείμενο που δεν ισχύει. Η τροπολογία είναι για κάτι που ισχύει. Γι' αυτό υπάρχουν οι επιτροπές. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Παυλόπουλε, έχει ψηφισθεί στην Επιτροπή.
ΠΡΟΚΟΠΗΣ ΠΑΥΛΟΠΟΥΛΟΣ: Από δω και πέρα, λοιπόν, όταν δέχεσθε κάτι κι εσείς και οι συνάδελφοί σας στην Επιτροπή, ενσωματώστε το και φέρτε το εδώ έτοιμο. Δεν είναι ανάγκη να μας το φέρνετε με τη μορφή τροπολογίας. Κατάλαβα πολύ καλά τι λέω. Εγώ σας εξηγώ, πώς πρέπει να γίνεται κατά το Σύνταγμα και τον Κανονισμό της Βουλής η νομοτεχνική επεξεργασία.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Χαίρομαι πάρα πολύ για τις απόψεις σας. Νομίζω ότι ο κύριος Πρόεδρος και το Προεδρείο της Βουλής θα μπορεί να τις βρει και να τις αξιολογήσει και ενδεχομένως θα γίνουν αντικείμενο συζητήσεων, όταν θα τροποποιηθεί ο Κανονισμός της Βουλής. Προς το παρόν εγώ, ως Υπουργός, είμαι υποχρεωμένος να λειτουργώ με τον ισχύοντα Κανονισμό της Βουλής και γι' αυτό ακολουθώ αυτή την διαδικασία.
Όσον αφορά τα υπόλοιπα θέματα, σχετικά με τις υπηρεσίες προς τρίτους, έχω να πω ότι υπάρχει ήδη μια κανονιστική απόφαση με την ισχύουσα νομοθεσία, με την οποία ορίζονται ποιες είναι οι υπηρεσίες οι αποδεκτές προς τρίτους. Επειδή όμως μπαίνουμε σε μια νέα φάση, γι' αυτό αν προσέχατε θα βλέπατε ότι η παράγραφος 2 του άρθρου 56, το οποίο προτείνουμε, λέει ότι οι περιπτώσεις, οι όροι διάθεσης των μέσων και το είδος των παρεχόμενων από το Λιμενικό Σώμα υπηρεσιών και κάθε άλλη αναγκαία λεπτομέρεια, καθορίζονται με κανονισμό του Αρχηγού του Λιμενικού Σώματος, ο οποίος εγκρίνεται με κοινή απόφαση των Υπουργών Οικονομικών και Εμπορικής Ναυτιλίας, που σημαίνει ότι ο προβληματισμός σας και η πρότασή σας ήδη καλύπτεται από την τροπολογία την οποία έχετε ενώπιόν σας.
Όσον αφορά την άλλη παρατήρησή σας, σχετικά με το Γραφείο Εσωτερικών Υποθέσεων, στο οποίο επιμένετε, συνεχώς. Επιμένετε πολύ όμως. Κι επιμένοντας, δεν αναγιγνώσκετε κιόλας και προφανώς δεν παρακολουθείτε και τη συζήτηση, διότι, όπως είχα την ευκαιρία να παρατηρήσω, η συζήτηση εδώ έχει επικεντρωθεί μόνο σε τέσσερα, πέντε σημεία και αγνοούμε το υπόλοιπο θεσμικό πλαίσιο και την ισχύουσα νομοθεσία.
ΠΡΟΚΟΠΗΣ ΠΑΥΛΟΠΟΥΛΟΣ: Είναι τα πιο καίρια, τι να κάνουμε; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μάλιστα, αλλά νομίζω ότι οφείλατε, κύριε Παυλόπουλε, εφόσον επιμένετε τόσο πολύ σε ένα τέτοιο καθοριστικής σημασίας θέμα, δομικής αλλαγής στο Υπουργείο Εμπορικής Ναυτιλίας ...
ΕΥΓΕΝΙΟΣ ΧΑΪΤΙΔΗΣ: Ο Κανονισμός μας δίνει πέντε λεπτά και είναι τόσα άρθρα. Τι να προλάβουμε να πούμε; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, θα ήθελα το χρόνο μου όμως, γιατί κι εγώ πέντε λεπτά έχω. 
ΕΥΓΕΝΙΟΣ ΧΑΪΤΙΔΗΣ: Μας κατηγορείτε αδίκως. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δεν σας κατηγορώ αδίκως γιατί, αν με αφήσετε να ολοκληρώσω, θα δείτε ότι δεν είναι καθόλου άδικη η κατηγορία. 
Είμαστε στην τρίτη ημέρα συζήτησης του νομοσχεδίου στο Τμήμα και διαθέσαμε και άλλες δύο, τρεις μέρες στην επιτροπή. Εγώ δεν λέω ότι ο κάθε συνάδελφος οφείλει να γνωρίζει πώς είναι δομημένο το Υπουργείο Εμπορικής Ναυτιλίας και πώς είναι δομημένο το Λιμενικό Σώμα. Αλλά μετά από τόσες ώρες συζητήσεων νομίζω ότι τουλάχιστον θα είχαμε καταλάβει ότι το Υπουργείο Εμπορικής Ναυτιλίας και το Λιμενικό Σώμα δεν διαθέτει Αρχηγείο του Λιμενικού Σώματος. 
Δεν διαθέτει. Πόσες φορές πρέπει να το πω; Δεν υπάρχει Αρχηγείο του Λιμενικού Σώματος και δεν υπάρχει, επειδή ακριβώς το Λιμενικό Σώμα είναι ενταγμένο στη δομή του Υπουργείου Εμπορικής Ναυτιλίας για να υπηρετεί τις πολιτικές που αφορούν την πρώτη ναυτιλία του κόσμου στον εμπορικό της στόλο. Αυτή είναι η ουσία. Δεν υπάρχει, λοιπόν, Αρχηγείο του Λιμενικού Σώματος.
Δεύτερον. Το Γραφείο Εσωτερικών Υποθέσεων δεν αφορά μόνο το Λιμενικό Σώμα. Πόσες φορές πρέπει να το πούμε; Αφορά ολόκληρο το Υπουργείο. Στο Υπουργείο Δημόσιας Τάξης που αναφέρεται στο Αρχηγείο της Αστυνομίας, είναι γιατί υπάρχει Αρχηγείο της Αστυνομίας. Εδώ δεν υπάρχει Αρχηγείο του Λιμενικού Σώματος. Ο Αρχηγός του Λιμενικού Σώματος είναι ο τρίτος στην ιεραρχία. Υπουργός, Γενικός Γραμματέας, Αρχηγός. Και από εκεί και πέρα αρχίζουν οι γενικοί διευθυντές, κλαδάρχες, κλπ. Αυτό, λοιπόν, είναι ένα θέμα οργάνωσης αν θέλετε. Αυτό να το συζητήσουμε για το μέλλον. Αλλά επιτέλους να συνεννοηθούμε εδώ μεταξύ μας. Δεν υπάρχει Αρχηγείο του Λιμενικού Σώματος. Το Γραφείο Εσωτερικών Υποθέσεων είναι μία δομή στη λειτουργία του Υπουργείου, η οποία αναφέρεται διοικητικά και μόνο στο Γενικό Γραμματέα, όχι πολιτικά, όχι λειτουργικά. Πόσες φορές πρέπει να το επαναλάβουμε, υπάρχει ο αξιωματικός ο οποίος είναι επικεφαλής και ο διευθυντής που ορίζεται με τη γνώμη της Επιτροπής Θεσμών και Διαφάνειας.
Επιπλέον, μιλάτε για ανεξάρτητη αρχή, ότι δεν είναι ανεξάρτητη αρχή και μέσα στην προσπάθεια για τη γενίκευση της συζήτησης πήγαμε στο Χρηματιστήριο, στην Επιτροπή Κεφαλαιαγοράς. 
ΠΡΟΚΟΠΗΣ ΠΑΥΛΟΠΟΥΛΟΣ: Για παράδειγμα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Παυλόπουλε, συνήθως λέτε ότι η Κυβέρνηση είναι αδιάβαστη, δεν έχει μελετήσει, δεν κάνει, δεν δείχνει. Ε, σεβαστείτε και την εμπειρία των άλλων ανθρώπων. Έχω και εγώ μία εμπειρία. Και εγώ λειτουργώντας στη διαμόρφωση της νομοθετικής τάξης της Ευρωπαϊκής Ένωσης, έχω συμμετάσχει και στη διαμόρφωση ρυθμιστικών αρχών. Η Ρυθμιστική Αρχή Ενέργειας για παράδειγμα, η οποία ορίστηκε και εδώ στην Ελλάδα, όπως και στα υπόλοιπα κράτη-μέλη της Ευρωπαϊκής Ένωσης, έγινε μετά από δική μου πρόταση, όταν ήμουν επίτροπος. Η πρόταση αυτή δεν θα περνούσε ποτέ από τα κράτη-μέλη, εάν δεν είχαν εξασφαλίσει μέσα από το κείμενο της οδηγίας τον έλεγχο του κράτους όσον αφορά το πλαίσιο λειτουργίας της. Είναι ανεξάρτητη αρχή όσον αφορά τη λειτουργία της, όχι όμως, όσον αφορά το ρόλο της.
Αυτά τα οποία μας λέτε εδώ είναι μία καινοφανής προσέγγιση. Μάλλον είναι μία προσέγγιση από τις πολλές προσεγγίσεις που θα μπορούσαν να γίνουν σε μία θεωρητικού περιεχομένου συνταγματική συζήτηση. Άρα, δεν έχουν καμία σχέση με την πραγματικότητα και πολύ περισσότερο δεν έχουν καμία σχέση -επιτρέψτε μου να σας το πω- με την ευρωπαϊκή πραγματικότητα, την οποία μάλιστα χθες το βράδυ θελήσατε να την αμφισβητήσετε κιόλας και κάνατε και ορισμένους υπαινιγμούς, σχετικά με τη δική μου πορεία, όπως και ο άλλος συνάδελφος από τις Σέρρες. Πάντως, λυπάμαι πάρα πολύ όσον αφορά αυτήν την προσέγγιση και θα ήθελα να εμμείνω σε αυτό. Να εμμείνω στο γεγονός ότι μιλούμε για ένα Γραφείο Εσωτερικών Υποθέσεων, το οποίο έχει μόνο στόχο τη θωράκιση του Υπουργείου Εμπορικής Ναυτιλίας, των εργαζομένων στο Υπουργείο και κυρίως από εκείνους, οι οποίοι συστηματικά θέλουν να θεωρούν ότι αυτό το Υπουργείο λειτουργεί μόνο για τα οικονομικά συμφέροντα των εφοπλιστών. Δεν το δέχομαι αυτό πλέον. Και είμαι απόλυτα βέβαιος ότι κανείς στην Αίθουσα αυτή δεν πρέπει να το δεχθεί. Πρέπει να σταματήσει αυτή η φιλολογία. Όπως σε όλον τον κόσμο και στην Ελλάδα παντού, λειτουργούν τέτοια Γραφεία. Ας πάτε στη Γαλλία να δείτε. Η Γαλλία δεν είναι μία δημοκρατική χώρα; Δεν υπάρχουν τέτοια Γραφεία, δεν υπάρχουν τέτοιες δομές; Το αντίστοιχο με τα ψυχοτεχνικά τέστ. Άκουσα χθες ολόκληρη φιλολογία. Θυμίζουν -λέει- παλαιές εποχές τα ψυχοτεχνικά τεστ. Γνωρίζετε καμία δημόσια διοίκηση στην Ευρωπαϊκή Ένωση ή στην ίδια την Ευρωπαϊκή Επιτροπή ή στους θεσμούς της Ευρωπαϊκής Ένωσης, ή οποιουσδήποτε άλλους θεσμούς σήμερα σε παγκόσμιο επίπεδο που να μην υπάρχουν ψυχοτεχνικά τεστ για την εκτίμηση της προσωπικότητας; Όχι των πολιτικών φρονημάτων. Ακούσαμε χθες διάφορα πράγματα. Ψυχοτεχνικά τεστ για να ελέγξουμε τα πολιτικά φρονήματα. Πού; Τώρα και στο μέλλον. Στον 21ον αιώνα είμαστε και επαναλαμβάνω ότι εγώ έχω εμπιστοσύνη στη δημοκρατία. Και στους θεσμούς της και στη λαϊκή κυριαρχία και στο σταθερό προσανατολισμό του ελληνικού λαού. 
Τώρα, όσον αφορά την παρατήρηση του κ. Παυλόπουλου σχετικά με τα εγκλήματα. Έχετε δίκιο. Είναι σαφές αυτό. Ορίζονται ποια εγκλήματα. Ορίζονται από τα συγκεκριμένα άρθρα του άρθρου 49 και αναφέρονται μάλιστα εκεί όλα τα σχετικά άρθρα της ποινικής δικονομίας αριθμητικά.
Ωστόσο όμως έχετε δίκιο και με μεγάλη χαρά θα δεχθώ να θεωρήσουμε ότι αυτή η διάταξη θα λειτουργήσει με τις προϋποθέσεις που ορίζει το άρθρο 19 του Συντάγματος όταν λειτουργήσει η ανεξάρτητη αρχή που αυτό προβλέπει . Αυτό το κάνω δεκτό και σε λίγο θα κάνω μια συγκεκριμένη δήλωση σχετικά.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Τις τροποποιήσεις θα τις κάνετε μετά, κύριε Υπουργέ, για να τις καταγράψουμε. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ναι, κύριε Πρόεδρε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να έχω το λόγο για δύο λεπτά;
ΠΡΟΕΔΡΕΥΩΝ (Κωνσταντίνος Βρεττός): Πριν από εσάς ζήτησαν το λόγο ο κ. Λαφαζάνης και ο κ. Μαγκριώτης. Κατόπιν, κύριε Παυλόπουλε, θα έχετε το λόγο.
Ορίστε, κύριε Λαφαζάνη, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Στην αρχή, κύριε Πρόεδρε, αναφερόμενος στο περίφημο Γραφείο Εσωτερικών Υποθέσεων, είπα ότι δεν μπορεί να διακρινόμεθα εδώ μεταξύ αυτών οι οποίοι υποτίθεται ότι είναι υπέρ της πάταξης της διαφθοράς και κάποιων οι οποίοι δεν θέλουν να πατάξουν τη διαφθορά ή εν πάση περιπτώσει είναι ανεκτικοί στη διαφθορά. Νομίζω ότι επ' αυτού συνεννοηθήκαμε. Τέθηκε όμως και ένα πρόσθετο δίλημμα το οποίο και αυτό είναι παραπλανητικό και αποπροσανατολιστικό: Ποιοι είναι αυτοί οι οποίοι υποστηρίζουν τη δημοκρατία και είναι δημοκρατικά ευαίσθητοι και ποιοι δεν είναι.
Όταν κάνουμε κριτική στο Γραφείο Εσωτερικών Υποθέσεων και στις αρμοδιότητες που του δίδονται, δεν βάζουμε σε αμφισβήτηση γενικώς τις δημοκρατικές πεποιθήσεις, τη δημοκρατική αξιοπιστία κανενός σε αυτήν την Αίθουσα και καμίας παράταξης. Σε αυτό το οποίο εμείς τουλάχιστον ασκούμε κριτική, είναι στο εάν και κατά πόσον το Γραφείο Εσωτερικών Υποθέσεων, πολύ περισσότερο έτσι όπως συστήνεται, θα μπορέσει να παίξει αυτόν το ρόλο που υποτίθεται ότι καλείται να παίξει.
Μία πρώτη παρατήρηση την οποία είχαμε κάνει είναι ότι Γραφείο Εσωτερικών Υποθέσεων υπάρχει στην αστυνομία. Σε αυτό εμείς είχαμε διαφωνήσει και το είχαμε καταψηφίσει τότε. Η Αστυνομία όμως είναι ένα Πολιτικό Σώμα. Γραφείο Εσωτερικών Υποθέσεων το οποίο αντιγράφει περίπου το Γραφείο Εσωτερικών Υποθέσεων της αστυνομίας και μεταφέρεται σε ένα Στρατιωτικό Σώμα, δεν είναι το ίδιο πράγμα. Εδώ επειδή υπάρχει η στρατιωτική δομή, η στρατιωτική πειθαρχία μπορεί να έχουμε πολύ περισσότερες αλλοιώσεις και παραμορφώσεις απ΄ ό,τι μπορεί να κάνει το Γραφείο Εσωτερικών Υποθέσεων σε ένα Πολιτικό Σώμα. 
Γι' αυτό εκφράσαμε την απορία και λέμε: Κρατάτε το Λιμενικό, Στρατιωτικό Σώμα. Πώς μεταφέρετε σε ένα Στρατιωτικό Σώμα ένα Γραφείο Εσωτερικών Υποθέσεων το οποίο αντιστοιχεί σε ένα άλλου είδους σώμα, τα σώματα ασφαλείας, τα σώματα που υπάγονται στο Υπουργείο Δημόσιας Τάξης; Διότι αν δώσουμε μια προέκταση σε αυτά τα πράγματα, τότε το γραφείο εσωτερικών υποθέσεων με ανάλογες, έκτακτες εξουσίες πρέπει να δημιουργηθεί για την πάταξη της διαφθοράς -και μάλιστα μια έκθεση έλεγε ότι είναι και εκτεταμένη- στις Ένοπλες Δυνάμεις, Ναυτικό, Στρατό, Αεροπορία. 
Πέραν αυτού όμως υπάρχει ένα θέμα ουσίας. Η διαφθορά πράγματι μεγαλώνει. Οι ανάγκες για να διαμορφώνουμε Γραφεία Εσωτερικών Υποθέσεων προέκυψαν τα τελευταία χρόνια. Τι δείχνει αυτό; Ότι η διαφθορά εξαπλώνεται, η διαφθορά παίρνει εκτάσεις πολλαπλάσιες σε σχέση με το παρελθόν. Εγώ νομίζω ότι πρέπει κάποτε να σκεφθούμε και να απαντήσουμε γιατί γίνεται αυτό. Γιατί σήμερα η έκταση της διαφθοράς, της παραβατικότητας γενικότερα θα έλεγα, στο δημόσιο τομέα είναι μεγαλύτερη σε σχέση με το παρελθόν και απ΄ ό,τι φαίνεται μάλλον καλπάζει; Διότι δεν υπήρχε το Γραφείο Εσωτερικών Υποθέσεων ;
Αυτό ήταν που έλειπε, ώστε να μειώσουμε τη διαφθορά ή τουλάχιστον να την ελαχιστοποιήσουμε; Γι' αυτό έχουμε αυτές τις αυξητικές τάσεις στη διαφθορά; Προφανώς όχι. Αλλά εδώ πάμε να αντιμετωπίσουμε τα φαινόμενα της διαφθοράς, που έχουν πολιτικές και κοινωνικές αιτίες, βαθύτερες και ουσιαστικότερες, αναπτύσσοντας τέτοια συστήματα και μηχανισμούς στους οποίους αποδίδουμε έκτακτες αρμοδιότητες, έκτακτες εξουσίες, που παραβιάζουν κάθε ιδιωτικό άσυλο και κάθε μορφής ατομικό δικαίωμα. Με μια απλή υποψία, με μια απλή ένδειξη οι ανακριτικοί υπάλληλοι του Γραφείου Εσωτερικών Υποθέσεων θα εισηγούνται να παρακολουθούνται τα πάντα γύρω από το άτομο που υπάρχουν υποψίες, ενδείξεις ότι μπορεί να είναι μπλεγμένος σε μία κατάσταση διαφθοράς. Και ασφαλώς οι δικαστικές αρχές, ούτε και αυτές είναι πανάκεια. Διότι και ο δικαστής μπορεί να παίρνει εύκολα αποφάσεις από υπερβάλλοντα ζήλο "παρακολουθείστε, ανοίξτε δρόμους, ελέγξτε, μπείτε μέσα εκεί". Και τα βλέπουμε αυτά. Με πολύ μεγάλη ευκολία, λοιπόν, θα αρχίσει αυτή η υπόθεση της γενικευμένης πλέον στο όνομα των υποψιών, στο όνομα των καταγγελιών, μία γενικευμένη διαδικασία παρακολουθήσεων, η οποία θα έχει αρχή μεν, αλλά δεν θα έχει τέλος.
Οι ψίθυροι για τη διαφθορολογία και η διαφθορολογία που υπάρχει είναι γνωστή. Εδώ μεταξύ μας ακούγονται και λέγονται πράγματα, ο ένας τα λέει στο αυτί του άλλου. Σκεφθείτε να είχαμε ένα Γραφείο Εσωτερικών Υποθέσεων εδώ μέσα τι θα γινόμαστε. Ζούγκλα θα είμαστε. Λέγονται, γράφονται πολλά κλπ. Θα επιλαμβάνεται το Γραφείο Εσωτερικών Υποθέσεων και θα αρχίζει να τρέχει. Και εκεί θα ανακαλύπτει και άλλα πράγματα, γιατί η ιδιωτική ζωή, η ατομική ζωή του καθένα έχει μία ιδιαιτερότητα. Πώς διασφαλίζονται αυτά σε ένα Σώμα δέκα χιλιάδων ατόμων; Με την εχεμύθεια; Γιατί ανοίγουμε αυτούς τους ασκούς του Αιόλου; 
Αυτές είναι οι αντιρρήσεις μας και είναι αντιρρήσεις ουσίας. Δεν χρειάζονται έκτακτες αρμοδιότητες, έκτακτες εξουσίες, παραβιάσεις δικαιωμάτων με τόσο ωμό τρόπο, προκειμένου να αντιμετωπισθούν εγκληματικές πράξεις, παραβίαση του Ποινικού Κώδικα, των ποινικών διατάξεων. 
Εγώ έκανα και μία άλλη πρόταση -χαίρομαι που ο κύριος Υπουργός έκανε τη διευκρίνιση έστω και προφορική ότι η εντολή που θα δίνεται σε κάθε περίπτωση σύμφωνα με το άρθρο 51 παράγραφος 1 θα είναι γραπτή, είναι ένα θετικό αυτό παρ' όλο που δεν αλλάζει φυσικά τη δομή και τις αρμοδιότητες του Γραφείου Εσωτερικών Υποθέσεων- θα έκανα και μία πρόσθετη παρατήρηση, την οποία είπα: Τουλάχιστον να αποκλεισθούν εγκλήματα που έχουν πολιτικές προεκτάσεις. Να τεθεί ως προϋπόθεση, προκειμένου να ξεκινάει ερευνητικές διαδικασίες το Γραφείο Εσωτερικών Υποθέσεων ότι απασχολείται με υποθέσεις που έχουν αποκλειστικά και μόνο στόχο το οικονομικό όφελος. Τουλάχιστον αυτό θα περιορίσει κάπως τη δυνατότητα του Γραφείου Εσωτερικών Υποθέσεων να επεκτείνεται και σε άλλους ίσως τομείς, από υπερβάλλοντα ζήλο, από κατάχρηση αρμοδιοτήτων και εξουσιών; Δεν ξέρω. Αλλά τουλάχιστον να τα περιορίσει. Διότι και εδώ στο Λιμενικό Σώμα μπορεί να έχουμε τέτοιου είδους καταστάσεις, οι οποίες ξέρετε ότι παρά τη θέληση πολλές φορές της εκάστοτε κυβέρνησης και του εκάστοτε Υπουργού, αναπτύσσονται, καλλιεργούνται στα διάφορα λιμάνια, παίρνουν έκταση, αναφύονται και μετά βρισκόμαστε όλοι μπλεγμένοι σε κάτι νήματα τα οποία δεν μπορούν να διελευκανθούν και δεν ξέρουμε από πού άρχισε μία υπόθεση και πού πάει να τελειώσει. Τουλάχιστον, λοιπόν, ας τεθεί αυτή η προϋπόθεση ότι δεν ασχολείται με εγκλήματα αν δεν είναι σαφές το κίνητρο αποκλειστικά και μόνο του οικονομικού οφέλους. 
Στο άρθρο τώρα 56 όσον αφορά τους τρίτους, είχα κάνει εγώ εξ αρχής τη διευκρίνιση ότι το "τρίτους" είναι πολύ γενικό. Δηλαδή το Λιμενικό Σώμα μπορεί να προσφέρει υπηρεσίες σε οποιαδήποτε εταιρεία, σε οποιοδήποτε όμιλο που έχει αποκλειστικά και μόνο σκοπό το κέρδος; Ισχύει, δηλαδή, και για ιδιώτες; Εάν πρόκειται μόνο για ΜΜΕ εν πάση περιπτώσει το καταλαβαίνω. Αλλά γενικά προς τρίτους ανεξαρτήτως στόχων, σκοπών, επιδιώξεων των τρίτων; Αυτό νομίζω ότι θα πρέπει να ρυθμιστεί και νομοθετικά. Το Λιμενικό Σώμα σε καμιά περίπτωση τον οποιονδήποτε τρίτο που αποσκοπεί στο κέρδος, στο ιδιωτικό όφελος δεν έχει την υποχρέωση ή εν πάση περιπτώσει με οποιοδήποτε αντάλλαγμα να τον εξυπηρετεί, διότι το Λιμενικό Σώμα προκειμένου να προσφέρει μια εξυπηρέτηση σε τρίτο πρέπει να είναι αυτή η εξυπηρέτηση συναφής και με τους ίδιους τους στόχους του Λιμενικού Σώματος. Επομένως υπάρχει και εδώ ένας περιορισμός για τον τρίτο. Πρέπει να έχει μια συνάφεια η εξυπηρέτηση με τους ίδιους στόχους του Λιμενικού Σώματος. Και ο τρίτος αυτός να είναι κάπως περιορισμένος, να περιοριστεί η εμβέλεια των τρίτων. Μέχρι πού πάνε, μέχρι πού φθάνουν οι τρίτοι; Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν θα αξιοποιήσω όλο το χρόνο γιατί τα περισσότερα θέματα έχουν θιγεί τις προηγούμενες ημέρες. Θα χρησιμοποιήσω μόνο λίγα λεπτά για να σταθώ πρώτα πρώτα στις τρεις ονομαστικές ψηφοφορίες με τις οποίες εγκαινίασε τη λειτουργία του Α΄ Τμήματος Διακοπής Εργασιών της Βουλής η Νέα Δημοκρατία. Τρεις ονομαστικές ψηφοφορίες μέσα σε τρεις μέρες συνεδρίασης του Τμήματος. Βεβαίως με την ονομαστική ψηφοφορία επί των πρώτων 31 άρθρων, όπως και γι' αυτήν που κατέθεσαν στη δεύτερη ενότητα των συζητούμενων άρθρων, πήραν την απάντησή τους στην ψηφοφορία επί της αρχής. Μας είπαν ότι συμφωνούν με την μεγάλη πλειοψηφία των άρθρων του συζητουμένου νομοσχεδίου και διαφωνούν μόνο με 5-6 άρθρα, τα οποία υπήρξαν και η αφορμή για την ονομαστική ψηφοφορία επί της αρχής. Εκεί πήραν την απάντηση. Πήραν δε την απάντηση και στην ψηφοφορία επί των τεσσάρων άρθρων της πρώτης ενότητας. Θα πάρουν βεβαίως την απάντηση και στην ονομαστική ψηφοφορία που θα ακολουθήσει. 
Ένα είναι όμως το συμπέρασμα και είναι πρόδηλο. Στόχος της Νέας Δημοκρατίας είναι να κωλυσιεργήσει το νομοθετικό έργο της Κυβέρνησης. Στόχος της Νέας Δημοκρατίας είναι να προβάλει μια εικόνα παράλυσης του Κοινοβουλίου στην κοινή γνώμη. Εάν αυτή η προσπάθεια της Νέας Δημοκρατίας δεν αντιστρατεύεται αυτό που θέλει ο κάθε πολίτης, δηλαδή την εύρυθμη, την παραγωγική λειτουργία του Κοινοβουλίου, τη συναινετική και δημιουργική συζήτηση και τον ανάλογο διάλογο μέσα στο Κοινοβούλιο. Εάν αυτό δεν αντιστρατεύεται το πνεύμα της εποχής, όπου μας θέλει να πορευόμαστε όλοι μαζί για τους μεγάλους πολιτικούς, κοινωνικούς και εθνικούς στόχους, τότε τι άλλο μπορώ να πω;
Να είναι όμως βέβαιη η Νέα Δημοκρατία ότι αυτούς τους καρπούς που σπέρνει στην Αίθουσα του Κοινοβουλίου δεν θα τους θερίσει μέσα στην κοινωνία. 
Η κοινωνία θα της απαντήσει, όπως κάθε φορά της απαντά όταν έρθει η ώρα. Και να είναι βέβαιη ότι η κοινοβουλευτική πλειοψηφία του ΠΑΣΟΚ και η Kυβέρνηση θα προχωρήσει αταλάντευτη και με σταθερότητα το νομοθετικό της έργο. Γιατί υπάρχουμε στο Κοινοβούλιο μπροστά σ' ένα μεγάλο χρέος. Και αυτό το χρέος θα το υπηρετήσουμε. 
Είναι πασιφανές πως είμαστε μπροστά σε μια αλλαγή τακτικής της Νέας Δημοκρατίας: Χαμόγελα μπροστά στους φακούς από τον Αρχηγό της Αξιωματικής Αντιπολίτευσης, συναινετικά απλώματα των χεριών όπου και αν βρεθούμε, ικανοποίηση κάθε ακροατηρίου σε κάθε αίτημα, στο πιο αντιφατικό και μαξιμαλιστικό αίτημα και βαθιά διχαστική αντιπαράθεση με την κυβερνητική πλειοψηφία. Προσπάθεια να υπονομευθεί το κοινοβουλευτικό και κυβερνητικό έργο. Αυτά είναι τα δύο πρόσωπα της Νέας Δημοκρατίας. Αυτή είναι η υποκριτική πολιτική της Αξιωματικής Αντιπολίτευσης. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ως συνήθως είστε in. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Παναγιωτόπουλε, μη διακωμωδούμε τη συζήτηση. 
ΙΩΑΝΝΗΣ ΜΑΓΚΡΙΩΤΗΣ: Όσον αφορά στα συζητούμενα άρθρα ο Κοινοβουλευτικός Εκπρόσωπος της Νέας Δημοκρατίας επικεντρώθηκε και πάλι στο Γραφείο Εσωτερικών Υποθέσεων. Πρώτα-πρώτα, θα ήθελα να τονίσω ότι η Αξιωματική Αντιπολίτευση, η οποία ολημερίς και ολονυχτίς κόπτεται για τη διαφάνεια στη δημόσια ζωή, θα έπρεπε να πρωταγωνιστεί στη διαμόρφωση και στη λειτουργία αξιόπιστων μηχανισμών ελέγχου και διαφάνειας. Γιατί εάν ένα είναι το ιστορικό έλλειμμα της Δημόσιας Διοίκησης, που γίνεται ορατό τα τελευταία χρόνια γιατί έχουν ενταθεί οι οικονομικοί ανταγωνισμοί μέσα από τη νέα πραγματικότητα της παγκοσμιοποίησης, είναι οι μηχανισμοί ελέγχου της Δημόσιας Διοίκησης. Και γι' αυτούς είμαστε υπερήφανοι γιατί οι κυβερνήσεις του ΠΑΣΟΚ τα τελευταία χρόνια δημιουργούν και λειτουργούν τον έναν μετά τον άλλον. Και ήδη τα αποτελέσματα είναι σημαντικά και αξιόπιστα. 
Η πρόσφατη επίσκεψη του Αρχηγού της Αξιωματικής Αντιπολίτευσης στο Συνήγορο του Πολίτη και η ουσιαστική συνηγορία στο έργο αυτής της ανεξάρτητης ουσιαστικά αρχής, που εμείς θεσμοθετήσαμε και που στην αρχή χλευάστηκε από τη Νέα Δημοκρατία, αποδεικνύει την ορθότητα της πολιτικής μας. Σ' αυτόν το δρόμο εμείς θα συνεχίσουμε, κύριε Πρόεδρε.
ΠΡΟΚΟΠΗΣ ΠΑΥΛΟΠΟΥΛΟΣ: Δεν γνωρίζει τι ψηφίσαμε. 
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας παρακαλώ. 
ΠΡΟΚΟΠΗΣ ΠΑΥΛΟΠΟΥΛΟΣ: Είναι δυνατόν να ακούγονται αυτά τα πράγματα; 
ΠΡΟΕΔΡΕΥΩΝ (Κωνσταντίνος Βρεττός): Θα πρέπει να καταλάβετε και εσείς, αλλά και όλοι οι Κοινοβουλευτικοί Εκπρόσωποι...
ΠΡΟΚΟΠΗΣ ΠΑΥΛΟΠΟΥΛΟΣ: Είναι δυνατόν να λέει τέτοιες ανακρίβειες; 
ΠΡΟΕΔΡΕΥΩΝ (Κωνσταντίνος Βρεττός): Κρατάω το χρόνο του κ. Μαγκριώτη. 
ΠΡΟΚΟΠΗΣ ΠΑΥΛΟΠΟΥΛΟΣ: Ποιος χλεύασε το Συνήγορο του Πολίτη; Η Νέα Δημοκρατία τον ψήφισε. Αν δεν ξέρει, δεν μπορεί να μιλάει έτσι. 
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, θα πρέπει να προειδοποιήσω και εσάς και όλους τους Κοινοβουλευτικούς Εκπροσώπους ότι έχετε υποχρέωση να τηρείτε τη διαδικασία και να μη γίνεστε διακόπτης. 
ΠΡΟΚΟΠΗΣ ΠΑΥΛΟΠΟΥΛΟΣ: Άλλο διακοψίας και άλλο διακόπτης, κύριε Πρόεδρε. 
ΙΩΑΝΝΗΣ ΜΑΓΚΡΙΩΤΗΣ: Εγώ πάντως περιμένω υπομονετικά, κύριε Παυλόπουλε. 
Τα Πρακτικά της Βουλής μαρτυρούν ποιος είναι αυτός που διακόπτει συστηματικά και μπορείτε να τα πάρετε. Εκεί νομίζω ότι υπάρχει όλη η αλήθεια. 
(Θόρυβος από την πτέρυγα της Νέας Δημοκρατίας)
Μπορώ να συνεχίσω, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Βρεττός): Συνεχίστε, κύριε Μαγκριώτη. 
ΙΩΑΝΝΗΣ ΜΑΓΚΡΙΩΤΗΣ: Ευχαριστώ.
Αγαπητοί συνάδελφοι της Νέας Δημοκρατίας, ξέρω γιατί ανησυχείτε: Θέλετε να προχωρήσετε και πάλι στην ονομαστική ψηφοφορία, όπως χθες το βράδυ, για να τελειώνετε. Κάνετε αγγαρεία στην Αίθουσα του Κοινοβουλίου και το μόνο που κάνετε είναι να σχολιάζετε -καθόλου κολακευτικά για τον εαυτό σας- τους συναδέλφους της Πλειοψηφίας και μάλιστα συναδέλφους με μεγάλη κοινοβουλευτική παρουσία. Εμένα με στενοχωρεί ειλικρινά αυτό.
ΣΩΤΗΡΙΟΣ ΚΟΥΒΕΛΑΣ: Η παρουσία του ΠΑΣΟΚ είναι "συγκλονιστική" σήμερα.
ΙΩΑΝΝΗΣ ΜΑΓΚΡΙΩΤΗΣ: Κύριε Κούβελα, και η δική σας που μπαινοβγαίνετε. Πριν από τρία λεπτά ήσασταν δύο μέσα στην Αίθουσα, τώρα πληθύνατε, μεγεθυνθήκατε διότι στις δύο παρά τέταρτο αναμένετε ονομαστική ψηφοφορία. Σε λίγο θα είστε περισσότεροι. 
ΠΡΟΚΟΠΗΣ ΠΑΥΛΟΠΟΥΛΟΣ: Τρεις από τις προτάσεις μας αποδέχτηκε μέχρι τώρα. 
ΙΩΑΝΝΗΣ ΜΑΓΚΡΙΩΤΗΣ: Αυτό ακριβώς λέω, κύριε Παυλόπουλε, ότι έπρεπε να πρωταγωνιστείτε στη διαμόρφωση, τη συγκρότηση και τη λειτουργία αξιόπιστων μηχανισμών διαφάνειας. 
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, θα βάλω το μαγνητόφωνο, να μην μιλάω εγώ, να σας κάνει συνεχώς παρατηρήσεις. Σας παρακαλώ!
ΙΩΑΝΝΗΣ ΜΑΓΚΡΙΩΤΗΣ: Το δεύτερο που θέλω να τονίσω, κύριε Πρόεδρε, είναι ότι και με την τροποποίηση που έκανε στο συζητούμενο άρθρο ο κύριος Υπουργός, προσδιόρισε με σαφήνεια τα θέματα τα οποία επιμελείται το Γραφείο Εσωτερικών Υποθέσεων, για να μην υπάρχει καμία παρεξήγηση για το ρόλο και το στόχο της λειτουργίας του.
Δεύτερον, υπάρχει πράγματι ένα συγκλονιστικό ερώτημα: Πώς είναι δυνατόν να ζητάει η Αξιωματική Αντιπολίτευση την εποπτεία του Γραφείου Εσωτερικών Υποθέσεων από τον αρχηγό είτε του αρχηγείου είτε το σημερινό αρχηγό του Λιμενικού Σώματος και να μην αποδέχεται την εποπτεία από τον πολιτικό προϊστάμενο είτε είναι αυτός Γενικός Γραμματέας είτε είναι ο Υπουργός.
Πράγματι θα ήθελα να θέσω το ερώτημα στην Αξιωματική Αντιπολίτευση. 'Εχει μεγαλύτερη εμπιστοσύνη και είναι κρίσιμο ερώτημα, στον εκάστοτε αρχηγό του Λιμενικού Σώματος, από την εμπιστοσύνη απέναντι στο Γενικό Γραμματέα του Υπουργείου ή τον Υπουργό που έχει τη νομιμοποίηση της λαϊκής εντολής; Θα ήθελα μια απάντηση σ' αυτό το ερώτημα γιατί για μένα είναι ένα κρίσιμο ζήτημα για το πώς αντιλαμβανόμαστε τη δημοκρατία. Εάν δηλαδή, είναι πιο υψηλό το κύρος του πολιτικού προϊσταμένου ενός Υπουργείου ή ενός διοικητικού προϊσταμένου. Και δεν θα αναφερθώ βεβαίως στο πώς χαρακτήρισαν και πώς χαρακτηρίζουν τους αρχηγούς είτε του Λιμενικού Σώματος είτε της Αστυνομίας είτε την ηγεσία των Ενόπλων Δυνάμεων οι αγαπητοί συνάδελφοι της Νέας Δημοκρατίας. Για μένα όμως υπάρχει ένα σημαντικό θέμα. Είναι θέμα αρχής και πρέπει να απαντήσει η Αξιωματική Αντιπολίτευση. Σε ποιους έχει μεγαλύτερη εμπιστοσύνη; Σ' αυτούς που έχει νομιμοποιήσει ο λαός και από τους οποίους απαιτεί τη χρηστή διοίκηση και τη διαφανή χρήση των δημοσίων πόρων ή από τους δημόσιους λειτουργούς, από τους διοικητικούς παράγοντες. Γιατί ο ελληνικός λαός και η Αξιωματική Αντιπολίτευση και τα άλλα κόμματα της Αντιπολίτευσης και όλοι μας από την Κυβέρνηση ζητούμε ευθύνες όταν υπάρξει κάποια παρεκτροπή από τη νομιμότητα ή από τη χρηστή διαχείριση στη Δημόσια Διοίκηση. Δεν ζητούμε ευθύνες από τον υπάλληλο σε όποια κλίμακα της ιεραρχίας και αν βρίσκεται. Πρώτα, πρώτα, από τον πολιτικό προϊστάμενο, από την Κυβέρνηση ζητούμε ευθύνες. Και ένα κρίσιμο ερώτημα και θα πρέπει να απαντήσει η Αξιωματική Αντιπολίτευση.
(Θόρυβος από τη Νέα Δημοκρατία)
Κύριε Πρόεδρε, θα παρακαλέσω τους συναδέλφους της Νέας Δημοκρατίας...
ΠΡΟΕΔΡΕΥΩΝ (Κωνσταντίνος Βρεττός): Κύριε Παναγιωτόπουλε, ακούγεστε πολύ. Μιλάτε με τον κ. Κούβελα, λες και είστε σε καφενείο. Με συγχωρείτε πάρα πολύ, ακούγεστε πολύ. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Με συγχωρείτε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
Όταν είμαστε μέσα στην Αίθουσα θα παρακολουθούμε τη συνεδρία. Υπάρχουν και άλλοι χώροι στο μέγαρο του Κοινοβουλίου για άλλες δραστηριότητες. 
Θα κλείσω, αναφερόμενος και πάλι σε μία αντίφαση της Αξιωματικής Αντιπολίτευσης. Στη συζήτηση του προηγούμενου νομοσχεδίου για την απελευθέρωση της ακτοπλοΐας αρνήθηκαν την υιοθέτηση της ανεξάρτητης αρχής, της ρυθμιστικής αρχής, λέγοντας ότι την ευθύνη πρέπει να έχει η πολιτική ηγεσία, ο Υπουργός και ο Γενικός Γραμματέας, για την απελευθέρωση, για τη διαφάνεια, για τον ανταγωνισμό. Για το μείζον, δηλαδή, θέμα που αφορά την ακτοπλοΐα και γι' αυτό που είναι ήσσονος σημασίας θέμα ή χαμηλότερης κλίμακας ή αν θέλετε υποθέμα του ευρύτερου θέματος που είναι η απελευθέρωση, ο ανταγωνισμός και η διαφάνεια στην ακτοπλοΐα, δεν θέλουν να έχει την ευθύνη η πολιτική ηγεσία ή την ευρύτερη εποπτεία η πολιτική ηγεσία του Υπουργείου Εμπορικής Ναυτιλίας.
Χαρείτε και θαυμάστε, λοιπόν, αντιφάσεις της Αξιωματικής Αντιπολίτευσης για κάθε στόχο, για κάθε σκοπό και για κάθε χρήση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Θα είμαι σύντομος, κύριε Πρόεδρε. Θα ακολουθήσω πάλι αυτό το δρόμο.
Εκείνο που θα ήθελα να πω είναι ότι ο κύριος Υπουργός προσπαθεί, πασχίζει να μας πείσει ότι το νομοσχέδιό του πατάει στο σήμερα και βλέπει το αύριο. Δεν μπορώ να καταλάβω αφού έτσι είναι αυτό το νομοσχέδιο γιατί να γυρίζουμε συνέχεια στο χθες και να μη μπορούμε διαφορετικά να ενισχύσουμε την άποψη του Υπουργού. Αντίθετα, σκαλίζουμε πάλι και γυρνάμε στο χθες.
Είπα χθες και εγώ ότι πρέπει επιτέλους να σταματήσει αυτό. Και δεν είναι μόνο ο κ. Μαγκριώτης, αλλά είναι και ο Κοινοβουλευτικός Εκπρόσωπος της Νέας Δημοκρατίας. Και φαντάζομαι ότι πάλι θα απαντήσει εκεί. 
ΙΩΑΝΝΗΣ ΜΑΓΚΡΙΩΤΗΣ: Μας προκαλεί συνεχώς, κύριε Σκοπελίτη. Συγγνώμη. 
ΣΤΑΥΡΟΣ ΣΚΟΠΕΛΙΤΗΣ: Εμείς, κύριοι συνάδελφοι, παρά το ότι έχουμε μια διαφορετική άποψη, θεώρηση γύρω από το χαρακτήρα, το ρόλο, την αποστολή του Λιμενικού Σώματος -όχι ότι διαφωνούμε πλήρως με όσα λέγονται, αλλά έχουμε μια διαφορετική άποψη- προσπαθούμε να αποδείξουμε γιατί έχουμε αυτήν την άποψη, να συμμετέχουμε στη συζήτηση καταθέτοντας αυτήν την άποψή μας και ό,τι μπορεί να βγει από αυτήν τη συζήτηση.
Εκείνο που θα ήθελα να αναφέρω -δεν είχα πρόθεση να δευτερολογήσω- έχει σχέση με αυτό που ειπώθηκε από τον κύριο Υπουργό για τους αξιωματικούς του Λιμενικού Σώματος. Εμείς δεν ισχυριστήκαμε ότι συλλήβδην οι αξιωματικοί του Λιμενικού Σώματος είναι τσιράκια, αν χρησιμοποιώ σωστά την έκφραση του κυρίου Υπουργού, του εφοπλιστικού κεφαλαίου. Υπάρχουν βέβαια παραδείγματα που έχουν καταγραφεί στην πορεία παραδείγματα που έχουν σχέση με το ότι αρκετοί αξιωματικοί μετά την αποστρατεία τους απασχολήθηκαν σε εφοπλιστικά γραφεία σε διευθυντικές θέσεις. Αυτό είπαμε εμείς. 
Εκείνο, όμως, που κύρια είπαμε εμείς είναι το εξής: Είναι ανάγκη -και δεν γίνεται αυτό το πράγμα- να κοπεί ο ομφάλιος λώρος που ενώνει από τη δημιουργία του το Λιμενικό Σώμα με αυτό το κεφάλαιο. Και εκεί βρίσκεται η αιτία του κακού, η γενεσιουργός αιτία που δημιουργεί τέτοιες καταστάσεις και τέτοια προβλήματα.
Επίσης, εμείς δεν είπαμε ότι οι αξιωματικοί είναι εκείνοι που ευθύνονται για τη σημερινή κατάσταση και τα προβλήματα. Υπάρχουν και ευθύνες. Η κύρια ευθύνη όμως -αυτό που προσπαθούσαμε να πούμε- βρίσκεται στο χαρακτήρα, στη δομή, στις πολιτικές κύρια που εφαρμόζονται στο Λιμενικό Σώμα, που θέλουν να το δώσουν τη συγκεκριμένη αποστολή σε αυτό. 
Θα τελειώσω με ένα τρίτο θέμα, κύριε Πρόεδρε, γιατί θέλω να είμαι σύντομος. Ειπώθηκε ότι πρέπει να σταματήσουμε να λέμε ότι το Υπουργείο Εμπορικής Ναυτιλίας εξυπηρετεί εφοπλιστικά συμφέροντα. Και σε εμάς δεν αρέσει να το λέμε αυτό. Το πρόβλημα, όμως, δεν λύνεται με το να δηλώσουμε ότι δεν γίνεται κάτι τέτοιο, έστω και ομόφωνα. Το πρόβλημα είναι να πάρουμε συγκεκριμένα μέτρα σε μια τέτοια κατεύθυνση ώστε να πείσουμε και εκείνους που σήμερα έχουν αυτήν την άποψη ότι δεν είναι έτσι τα πράγματα.
Καταργήστε, λοιπόν, αυτές τις υπηρεσίες καταστολής του ναυτεργατικού κινήματος για να δώσετε ένα λόγο σε αυτούς αφαιρετικό των απόψεων που έχουν γύρω από το ρόλο και την αποστολή του Λιμενικού Σώματος.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, παρά τη θέλησή μου, επειδή ορίστηκα εκτάκτως στην Οικονομική Επιτροπή, απουσίασα από την Αίθουσα και δεν είχα την ευκαιρία και εγώ να πω τη γνώμη μου για την τρίτη φάση της συζητήσεως για το νομοσχέδιο.
ΠΡΟΕΔΡΕΥΩΝ (Κωνσταντίνος Βρεττός): Η απουσία σας από την Αίθουσα είναι πράγματι γεγονός, διότι είστε πάντα παρών εσείς.
ΚΥΡΙΑΚΟΣ ΣΠΥΡΙΟΥΝΗΣ: Θέλω να παρατηρήσω τα εξής στο σύνολο των διατάξεων που αναφέρονται σ' αυτήν την τρίτη φάση και φρονώ πως είναι από το άρθρο 32 μέχρι το ακροτελεύτιο.
Το πρώτο θέμα, κύριοι συνάδελφοι, είναι ότι τιμούμε το ένστολο Λιμενικό Σώμα. Και πιστεύω ότι το τιμούμε όλοι μας.
Διακρίνεται για την αφοσίωσή του στο καθήκον, για την πίστη του στην πατρίδα και τη δημοκρατία και την καθημερινή του προσφορά, όπως όλα τα υγιή Σώματα.
Οι ένστολοι ευθυνόμενοι απέναντι στην πολιτική ηγεσία έχουν έναν πρόσθετο λόγο αρετής, γι' αυτό έρχεται με πρόνοια, με προληπτική σκοπιμότητα το νομοσχέδιο να συγκροτήσει ένα όργανο, που μόνο η πρόβλεψή του απαντά, κύριε Υπουργέ, κατοχυρώνει την ηθική του ένστολου και του ευρύτερου υπηρεσιακού σας προσωπικού. Δεν εκφράζει ούτε έλλειψη εμπιστοσύνης ούτε διάθεση να παραβιαστούν τα ατομικά δικαιώματα των Ελλήνων. Αν είναι δυνατόν! Στο συγκεκριμένο θα ήθελα ακόμα να προσθέσω ότι τη συγκρότηση μηχανισμών για τον έλεγχο της διαφθοράς πρέπει να τη βλέπουμε όλοι με θετικό μάτι και πρέπει να τη φοβούνται μόνο εκείνοι που έχουν ειδικούς λόγους να φοβούνται.
Δεύτερον, η διεύρυνση της δυνάμεως που κάνετε, για να ολοκληρώσει το σχήμα του το Λιμενικό Σώμα και να μπορέσει να ανταποκριθεί στα πολυποίκιλα, ποικιλόμορφα και οξύτατα προβλήματα, που δημιουργεί η καθημερινότητα με το γνωστό της ίλιγγο, πιστεύω, κύριε Υπουργέ, ότι οδηγεί όπως το αποδεικνύετε εδώ μέσα και στη διεύρυνση της ιεραρχίας. Καθιερώνετε τρίτο αριθμό υποναυάρχου. Να υποβάλω την παράκληση να μελετήσετε, εάν κρίνετε σκόπιμο, καθώς αναπτύσσεται αυτή η διεύρυνση -θα δώσει έτσι και τη δυνατότητα να προετοιμάζεται η διαδοχή του αρχηγού- να υιοθετήσετε και δεύτερο αντιναύαρχο σαν υπαρχηγό, καθαρά υπαρχηγό, στο Λιμενικό Σώμα.
Ένα τρίτο σημείο που θέλω να θίξω -και θα είναι το τελευταίο- είναι ότι μου κάνουν εξαιρετική εντύπωση δύο πράγματα: Το έχει ανάγκη, διψάει ο ένστολος από αυτήν την κάλυψη, κύριοι συνάδελφοι, και όλοι -δεν έχω δικαίωμα να κάνω μάθημα σε κανέναν- πρέπει να καλύπτουμε αυτούς τους ένστολους, που αγωνίζονται καθημερινά πέρα από το ωράριο, από τις συνθήκες που έχουν, Πάσχα, Χριστούγεννα, χωρίς γογγυσμό. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Μου έκανε εντύπωση, κύριε Υπουργέ, το σθένος με το οποίο καλύψατε το υφιστάμενο Λιμενικό Σώμα. Μπράβο σας. Το ένα είναι αυτό.
Δεύτερον, υπάρχει μία χαρακτηριστική μέριμνα να φτιάξετε λέσχες, παιδικούς σταθμούς. Όσο περισσότερο μεριμνούμε, κύριοι συνάδελφοι, για τους ένστολους που ζουν σε ειδικές συνθήκες ζωής, διαβίωσης και εργασίας, τόσο περισσότερο κατοχυρώνουμε την αγόγγυστη αφοσίωσή τους στο καθήκον.
Με αυτά τα τρία που είπα, θα ήθελα να πω ότι χάσαμε την ευκαιρία, κύριε Υπουργέ, να σας στηρίξουμε όλοι μας, όχι μόνο η Αντιπολίτευση στο σύνολό της, αλλά ακόμα κι εμείς. Δεν σας στηρίξαμε όσο έπρεπε, γιατί δεν εξασφαλίσαμε μεταξύ μας τις συναινετικές διαδικασίες, για να βελτιώσουμε όπου υπήρχε περιθώριο την εικόνα του νομοσχεδίου. 
Ψηφίζω, κύριε Πρόεδρε, όλα τα άρθρα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ: Έγινε κατ' αρχήν λόγος δικονομικού τύπου, εάν και κατά πόσον η τροπολογία στο άρθρο 56 εισήχθη σύμφωνα με τον Κανονισμό της Βουλής ή ως ένα πρωτοφανές γεγονός για τα κοινοβουλευτικά ήθη και έθιμα. 
Νομίζω ότι αγνοούμε κάποια βασικά πράγματα όταν ισχυριζόμαστε αντιστοίχως τέτοια πράγματα. Το νομοσχέδιο όταν κατατίθεται, ισχύει ως νομοσχέδιο και αποτελεί τη βάση της συζήτησης. Το πρακτικό όταν διαμορφώνεται ισχύει ως πρακτικό και αποτελεί τη βάση της περαιτέρω συζήτησης έως ότου πάρει την τελική μορφή του νόμου. Επέρχονται βελτιώσεις και τροποποιήσεις είτε απευθείας από τον Υπουργό είτε διά τροπολογιών. Εάν η τροποποίηση αφορά σε δευτερεύοντα ή τριτεύοντα σημεία ενός άρθρου, δεν χρειάζεται να κατατεθεί τροπολογία, αλλά όταν η τροποποίηση είναι τόσο βαθιά στο άρθρο που χρειάζεται όχι μόνο τη συναίνεση συναρμοδίων των καθ' ύλην Υπουργών αλλά και την έκθεση του Γενικού Λογιστηρίου η διαδικασία είναι μια. 
Κύριε Υπουργέ, είτε ήταν τροπολογία των Υπουργών είτε τροπολογία της δικής σας νομοθετικής πρωτοβουλίας, έπρεπε να περάσει και από τους συναρμόδιους Υπουργούς και από το Γενικό Λογιστήριο του Κράτους. Μη μιλούμε επομένως έξω από τη δικονομία και έξω από τα ήθη και έθιμα του Κοινοβουλίου μας.
Πολύ σωστά λοιπόν ήλθε η εν λόγω τροπολογία και συζητήθηκε και αλλάζει ένα ουσιαστικό σημείο του άρθρου 56, δηλαδή το ποσοστό το οποίο θα πηγαίνει στα λιμενικά ταμεία. 
Σχετικά με την παρατήρηση που άκουσα από τον Κοινοβουλευτικό Εκπρόσωπο της Νέας Δημοκρατίας, εάν και κατά πόσον στο νόμο πρέπει να προσδιοριστεί a priori ποια θα είναι εκείνα τα στοιχεία που θα οδηγούν σε εξέλιξη, σε προαγωγή τους υπαξιωματικούς του Λιμενικού Σώματος...
ΠΡΟΚΟΠΗΣ ΠΑΥΛΟΠΟΥΛΟΣ: Ο νόμος είπα; Διάταγμα είπα, κύριε Ανθόπουλε. 
ΙΩΑΝΝΗΣ ΑΝΘΟΠΟΥΛΟΣ: Ένα λεπτό, να ολοκληρώσω.
Κάνατε μια παρατήρηση και εγώ αναφέρομαι συνολικά σε αυτή και όχι στην ειδική πρότασή σας. Το θέμα του πτυχίου εδώ τίθεται ως κίνητρο για τους υπαξιωματικούς, προκειμένου να εξελιχθούν και να φθάσουν στην κατηγορία των αξιωματικών. Δεν είναι δηλαδή κάτι που θα ελέγχεται κατά το είδος, την κατηγορία και το περιεχόμενο του. Σε άλλη διάταξη στο άρθρο 1 ή στο άρθρο 2 λέμε ότι το πτυχίο σε ποσοστά τάδε, λαμβάνεται ως προϋπόθεση, γιατί εκεί με προεδρικό διάταγμα ή με υπουργική απόφαση -μου διαφεύγει αυτήν τη στιγμή- θα καθορίζει ο Υπουργός ποια θα είναι τα πτυχία που χρειάζονται για να καλύψουν λειτουργικές ανάγκες της υπηρεσίας που θα διαμορφώνουν και τις εκάστοτε οργανικές θέσεις. Άρα, το ένα θα είναι σε σχέση με το άλλο.
Εδώ, δεν υπάρχει λόγος να γίνει αυτή η συσχέτιση, διότι εδώ το πτυχίο είναι απλά κίνητρο για εξέλιξη των υπαξιωματικών και των ανθυπασπιστών του Λιμενικού Σώματος προς την κατηγορία των αξιωματικών. Αυτή είναι η άποψή μου, κύριε Παυλόπουλε, και ελπίζω να τη δεχθείτε. Αν έχετε αντιρρήσεις θα τις πείτε. 
Τώρα θα επικεντρώσω τα αμυντικά πυρά μου πάλι στο κρίσιμο θέμα του άρθρου 49, για το Γραφείο Εσωτερικών Υποθέσεων, που τόσα έχουν ειπωθεί. Αλήθεια, ξέρουμε μέχρι πού φθάνει η αρμοδιότητα του Γραφείου Εσωτερικών Υποθέσεων ή δεν ασχοληθήκαμε καθόλου με αυτό; Το Γραφείο Εσωτερικών Υποθέσεων αποφασίζει και χαρακτηρίζει; Όχι. Το Γραφείο Εσωτερικών Υποθέσεων ασχολείται ύστερα από παραγγελία του εισαγγελέα με τη συγκέντρωση εκείνου του αποδεικτικού υλικού που θα θεμελιώσει ενδεχομένως παραπομπή στη δικαιοσύνη. Δεν παραπέμπει καν το Γραφείο Εσωτερικών Υποθέσεων. Παραπέμπει ο εισαγγελέας αφού εξετάσει το φάκελο που ετοίμασε το Γραφείο Εσωτερικών Υποθέσεων για την υπόθεση προς περαιτέρω δικαστικό έλεγχο. 
'Αρα λοιπόν και η κατάχρηση εξουσίας του Γραφείου Εσωτερικών Υποθέσεων -αν τη φοβόμαστε- μέχρι πού φτάνει αλήθεια; Στη συγκέντρωση του αποδεικτικού υλικού; Μήπως ενδεχομένως στην κατασκευή αποδεικτικών στοιχείων; Μα, και αυτό θα ελεγχθεί, διότι στον εισαγγελέα θα καταλήξει ο φάκελος πριν παραπεμφθεί στη δικαιοσύνη για περαιτέρω έλεγχο, και έκδοση αποφάσεως.
Αγαπητοί συνάδελφοι, εδώ υπάρχουν ένα σωρό εγγυήσεις. Εγώ θα ήθελα να ρωτήσω τους συναδέλφους, κύριε Πρόεδρε, εάν ο εισαγγελέας αυτά τα καθήκοντα και αυτές τις διευκολύνσεις τις έδινε σε ένα άλλο γραφείο, σε μια άλλη υπηρεσία του Υπουργείου Εμπορικής Ναυτιλίας που ήδη υπάρχει, θα είχαμε πρόβλημα;
Όχι κανένας δεν είπε ότι θα είχαμε πρόβλημα, διότι αυτό μπορεί να γίνει και σήμερα. Λέει το νομοσχέδιο ότι ο εισαγγελέας δύναται να μην παραπέμψει στο Γραφείο Εσωτερικών Υποθέσεων αλλά να παραπέμψει σε άλλη υπηρεσία του Υπουργείου Εμπορικής Ναυτιλίας που υπάρχει σήμερα. Το άρθρο 49 στην παράγραφο 7 λέει "ο εισαγγελικός λειτουργός της παραγράφου 3 του άρθρου αυτού μπορεί να παραπέμπει στις αρμόδιες υπηρεσίες του Υ.Ε.Ν. ή άλλη προανακριτική αρχή τη διερεύνηση και βεβαίωση εγκλημάτων του άρθρου αυτού, αν κρίνει ότι η φύση της υπόθεσης και γενικά οι συνθήκες τέλεσης της πράξεως δεν απαιτούν εξειδικευμένη έρευνα". Άρα, ο εισαγγελέας μόνο όταν οι συνθήκες απαιτούν εξειδικευμένη έρευνα τότε θα πηγαίνει την υπόθεση για συγκέντρωση αποδεικτικού υλικού στο Γραφείο Εσωτερικών Υποθέσεων. Μη δημιουργούμε πλάσματα της φαντασίας και φοβίες οι οποίες δεν έχουν καμία βάση, δεν βρίσκουν πουθενά θεμέλιο σ' αυτό το νομοσχέδιο.
Κύριε Πρόεδρε, ζητώ την ανοχή σας ...
ΠΡΟΕΔΡΕΥΩΝ (Παναγιώτης Σγουρίδης): Ο κ. Ψωμιάδης διαμαρτυρήθηκε και οφείλω να του πω ότι έχουμε να συζητήσουμε σαράντα άρθρα. Δεν πρέπει να υπάρξει κάποια ανοχή χρόνου; 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Ψωμιάδη, πρέπει να μαζέψουν και τους συναδέλφους για την ονομαστική ψηφοφορία. 
Κύριε Πρόεδρε, τώρα θυμηθήκατε ότι έχουμε σαράντα άρθρα; Θα τη θυμάμε αυτήντη φράση σας για να έχουμε περισσότερο χρόνο.
ΠΡΟΕΔΡΕΥΩΝ (Παναγιώτης Σγουρίδης): 'Εχετε παράπονο, κύριε Παυλόπουλε, για το χρόνο τον οποίο σας έχει διατεθεί; 
ΠΡΟΚΟΠΗΣ ΠΑΥΛΟΠΟΥΛΟΣ: Από εσάς ειδικά όχι. 
ΠΡΟΕΔΡΕΥΩΝ (Παναγιώτης Σγουρίδης): Το Προεδρείο είναι ενιαίο και αδιαίρετο.
ΠΡΟΚΟΠΗΣ ΠΑΥΛΟΠΟΥΛΟΣ: 'Όχι.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Ανθόπουλε.
ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, για το Γραφείο Εσωτερικών Υποθέσεων έχουμε ένα άθροισμα εγγυήσεων που προέρχονται από την Κυβέρνηση και από το πολιτικό πρόσωπο του Γενικού Γραμματέα που διοικητικά το εποπτεύει. Εγγυήσεις οι οποίες προέρχονται από τη Βουλή και ιδιαίτερα από την Επιτροπή Θεσμών και Διαφάνειας, στην οποία κατατίθενται οι εκθέσεις απολογισμού του Γραφείου. Το γραφείο αυτό επίσης τελεί υπό τη δικαστική εγγύηση του Συμβουλίου Εφετών προς το οποίο απευθύνεται ο εισαγγελέας προκειμένου να δοθεί η άδεια για την άρση του απορρήτου της επιστολής, την άρση της δέσμευσης περιουσιακών στοιχείων και τη χρήση αποδεικτικών μέσων τύπου και εικόνας, που δεν επιτρέπονται αλλού. Τέλος έχουμε και την εγγύηση της εισαγγελικής αρχής. 'Εχουμε το Γραφείο κάτω από τέσσερις πολιτικές, διοικητικές, δικαστικές και εισαγγελικές εγγυήσεις. 'Αρα μη φοβόμαστε τόσο εύκολα την κατάχρηση εξουσίας, η οποία που μπορεί να οδηγήσει; Μπορεί να οδηγήσει, στη χειρότερη περίπτωση, σε ένα λάθος του αποδεικτικού φακέλου, το οποίο λάθος όμως δεν έχει καμία συνέπεια εάν ο εισαγγελέας δεν το παραπέμψει στη δικαιοσύνη.
Τελειώνω, κύριε Πρόεδρε, με μια παρατήρηση. Από τη μια περίπτωση διακυβεύεται το κύρος της υπηρεσίας, διακυβεύεται το κύρος όλων των άλλων στελεχών του Λιμενικού Σώματος, όταν υπάρχει το φαινόμενο της διαφθοράς. Γι' αυτό κρίνεται επιτρεπτό να υπάρχει διευκόλυνση στη συγκέντρωση αποδεικτικού υλικού, το οποίο θα οδηγεί σε αποφάσεις της δικαστικής αρχής για την αποβολή και την τιμωρία αυτών οι οποίοι προσβάλλουν και την υπηρεσία τους και τους συναδέλφους τους. Από την άλλη όμως κρίνεται το μείζον αγαθό που είναι η προσφορά υπηρεσιών με συνέπεια και ήθος προς την πολιτεία και το κοινωνικό σύνολο. Αυτό να μη μας διαφεύγει. Αυτή είναι η πρώτη αξία και αυτή είναι και η κοινωνική αξία αυτού του άρθρου που θέτει σε λειτουργία το Γραφείο Εσωτερικών Υποθέσεων.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, έχετε το λόγο γιατί η κοινοβουλευτική τάξη λέει ότι μιλάει ο Υπουργός, απαντάει ο Κοινοβουλευτικός Εκπρόσωπος κ.ο.κ.
ΠΡΟΚΟΠΗΣ ΠΑΥΛΟΠΟΥΛΟΣ: Δεκαπέντε λεπτά μίλησε για την ακρίβεια. Εάν θέλετε ζητήστε τα Πρακτικά για να δείτε πόση ώρα μίλησε. Άλλωστε, δεν πειράζει, θα κρατήσουμε τη συνεδρίαση και λίγη ώρα περισσότερο, κύριε Πρόεδρε, μπας και μαζευτούν και οι συνάδελφοι. Καλό θα είναι!
ΠΡΟΕΔΡΕΥΩΝ (Παναγιώτης Σγουρίδης): Σας πληροφορώ ότι είναι μαζεμένοι οι συνάδελφοι. Δεν υπάρχει πρόβλημα, αλλά εάν θέλετε να μη μιλήσετε, δεν μιλάτε. Δίνω το λόγο στον Υπουργό και κλείνω τη συνεδρίαση. Όπως θέλετε.
ΠΡΟΚΟΠΗΣ ΠΑΥΛΟΠΟΥΛΟΣ: Καθόλου, κύριε Πρόεδρε. Θα μιλήσουμε και θα τα πούμε όλα εδώ. Είπαμε ότι δεν θα μείνει τίποτα χωρίς συζήτηση.
Κύριοι συνάδελφοι, ιδιαίτερα της Πλειοψηφίας, η συζήτηση εδώ έχει ένα ιδιαίτερο ενδιαφέρον. Από τη μία πλευρά ο Υπουργός ξεκινάει λέγοντας ότι ήρθαμε εδώ αδιάβαστοι και από την άλλη με τη συζήτηση μαθαίνει το ίδιο του το νομοσχέδιο. Γιατί το βελτιώνει με τις δικές μας παρεμβάσεις. 
Μαθαίνει ακριβώς τι λέει το νομοσχέδιό του, πράγμα που δεν το είχε δει. Δεν είχε δει την αντισυνταγματικότητα του άρθρου 23 παράγραφος 4 σε ό,τι αφορά στα ζητήματα που έχουν σχέση με τη δικαστική προστασία. Το είδε, το μάζεψε. Δεν είχε δει τις αντισυνταγματικότητες που αφορούσαν στις εξουσιοδοτήσεις με υπουργικές αποφάσεις. Κάπως πήγε να το βελτιώσει. Δεν έκανε τίποτε, αλλά πάντως κατάλαβε το πρόβλημα. Δεν είχε καταλάβει το πρόβλημα που έχει το άρθρο 52 με το άρθρο 19 του Συντάγματος. Το βλέπει τώρα και το βελτιώνει. Μαθαίνει. Δεν ξέρω τι έμαθε έξω που ήταν, πάντως στη Βουλή καλό είναι ότι μαθαίνει ορισμένα πράγματα.
(Θόρυβος από την πτέρυγα του ΠΑΣΟΚ)
Αν ήσασταν εδώ και ακούγατε τι μου είπε ο κύριος Υπουργός ...
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Έλεος!...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
ΠΡΟΚΟΠΗΣ ΠΑΥΛΟΠΟΥΛΟΣ: Εάν ήσασταν εδώ, κύριε Γείτονα, και βλέπατε τι απαντούσε ο κύριος Υπουργός, δεν θα μου λέγατε γιατί το λέω.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Ωραία θεωρία για τον κοινοβουλευτισμό! Μπράβο, κύριε Παυλόπουλε. Από πότε η βελτίωση ενός νομοσχεδίου στην Αίθουσα, συμβαίνει αγνοία του Υπουργού; Λυπάμαι... 
ΠΡΟΚΟΠΗΣ ΠΑΥΛΟΠΟΥΛΟΣ: Πάμε παρακάτω.
ΙΩΑΝΝΗΣ ΑΝΘΟΠΟΥΛΟΣ: Καλύτερα να μαθαίνουμε, παρά να είμαστε ανεπίδεκτοι μαθήσεως!
ΠΡΟΚΟΠΗΣ ΠΑΥΛΟΠΟΥΛΟΣ: Ανεπίδεκτοι ορισμένοι είστε και θα εξηγήσω γιατί. 
Άκουγα τον Κοινοβουλευτικό Εκπρόσωπο και ξεκινάω από εκεί. Πρώτη φορά άκουσα Κοινοβουλευτικό Εκπρόσωπο, που δεν γνωρίζει ποιο είναι το νομοσχέδιο για το οποίο μιλάει, αναλίσκεται σε διάφορες και εντελώς εκτός θέματος αναλύσεις και λέει και ανακρίβειες.
Πρώτα-πρώτα, έψεξε την Αξιωματική Αντιπολίτευση γιατί κάνει ονομαστικές ψηφοφορίες. Είπε ότι οι ονομαστικές αυτές ψηφοφορίες είναι κάτι πρωτόγνωρο. Θα θυμηθεί τι έκανε η παράταξή σας ως Αξιωματική Αντιπολίτευση το 1990-1993; Θα θυμηθεί τις δεκαεννέα ονομαστικές ψηφοφορίες σε ασφαλιστικό νομοσχέδιο σε ένα βράδυ; 
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Πάλι για το παρελθόν μιλάτε. Το επισημαίνω... 
ΠΡΟΚΟΠΗΣ ΠΑΥΛΟΠΟΥΛΟΣ: Και κάτι ακόμη. Εμείς χαιρόμαστε που τις έκανε. Θα μάθετε, όμως, ότι και τώρα πρέπει να γίνονται και όταν θα είστε αντιπολίτευση, πρέπει να τις κάνετε, γιατί βελτιώνουν τις κυβερνήσεις. Είναι καλό αυτό, γιατί μαζεύονται οι Βουλευτές και ακούν. Πώς θα μαζευόντουσαν οι συνάδελφοι της Πλειοψηφίας, εάν δεν ήταν η ονομαστική ψηφοφορία για να ακούσουν και κάτι για το νομοσχέδιο; 
ΝΙΚΟΛΑΟΣ ΛΕΒΟΓΙΑΝΝΗΣ: Εσείς θα μαζευόσασταν; 
ΠΡΟΚΟΠΗΣ ΠΑΥΛΟΠΟΥΛΟΣ: Κάποτε θα πρέπει να μάθει και ο Κοινοβουλευτικός Εκπρόσωπος του ΠΑΣΟΚ ότι δεν μπορεί να θεωρεί τις ονομαστικές ψηφοφορίες τρόπο υποβάθμισης της Βουλής. Κάποτε θα πρέπει να μάθει ότι δεν μπορεί να λέει ανακρίβειες. Είπε ότι πήγε ο Αρχηγός της Αξιωματικής Αντιπολίτευσης στο Συνήγορο του Πολίτη και χάρηκε για το έργο του, το οποίο χλευάζαμε. 
Δύο πράγματα εις βάρος του κ. Μαγκριώτη και της κοινοβουλευτικής Πλειοψηφίας.
Πρώτα-πρώτα, εάν υπάρχει Συνήγορος του Πολίτη είναι μετά από πρόταση της Νέας Δημοκρατίας, διότι το νομοσχέδιο αυτό ήρθε με δική μας πρωτοβουλία και από εμάς ψηφίστηκε. 
(Θόρυβος από την πτέρυγα του ΠΑΣΟΚ)
Μπήκε δε στο Σύνταγμα η σχετική διάταξη περί Συνηγόρου του Πολίτη μετά από πρόταση της Νέας Δημοκρατίας. Το θέλετε δεν το θέλετε, έτσι είναι. 
Δεύτερον, δεν κατάλαβε ο κ. Μαγκριώτης το εξής: Ο Συνήγορος του Πολίτη στη συνάντηση διεκτραγώδησε το δράμα της αδιαφάνειας και της διαφθοράς της κρατικής μηχανής επί κυβερνήσεως του ΠΑΣΟΚ. Αυτό μας έλεγε. Χαίρεται ο κ. Μαγκριώτης γι' αυτό; Να μας το πει. 
Να αφήσω, όμως, τον κ. Μαγκριώτη. Συγχωρείται, γιατί δεν γνώριζε το νομοσχέδιο. Να έρθω στις παρατηρήσεις του κυρίου Υπουργού, ο οποίος μάλιστα -γι' αυτό, κύριε Γείτονα, το είπε- επικαλέστηκε την ευρωπαϊκή του εμπειρία για να μου απαντήσει σε αυτά που έλεγα.
Πρώτη παρατήρηση: Μου είπε πάλι ο κύριος Υπουργός ότι δεν γνωρίζω τη δομή του Υπουργείου του. "Μα", μου λέει "δεν ξέρετε ότι δεν υπάρχει Αρχηγείο Λιμενικού; Πώς ζητάτε εσείς η Υπηρεσία Εσωτερικών Υποθέσεων να υπάγεται στον αρχηγό και στο Αρχηγείο, αφού δεν υπάρχουν;" Ή δεν ήταν εδώ ή δεν παρακολούθησε την πρωτολογία μου. Τα Πρακτικά υπάρχουν.
Τι του είπα στην πρωτολογία μου; Του είπα ότι στο πρόγραμμα της Νέας Δημοκρατίας -δική μας απαίτηση είναι, μιας και ζητά εναλλακτικές προτάσεις- είναι ότι πρέπει να υπάρξουν τρία ανεξάρτητα αρχηγεία: Ελληνικής Αστυνομίας, Πυροσβεστικού, Λιμενικού. Είναι το πρόγραμμά μας.
Μόνον έτσι εξασφαλίζεται η αξιοκρατία και η διαφάνεια στα Σώματα Ασφαλείας. Μόνο έτσι μπορούν να λειτουργήσουν τα Γραφεία Εσωτερικών Υποθέσεων. Του είπα, λοιπόν, από την αρχή, αφού δεν κάνετε Αρχηγείο, αντιλαμβάνομαι την αναξιοκρατία που επικρατεί και αντιλαμβάνομαι ότι είναι ανώφελο να κάνετε, έτσι που το κάνετε, με τον τρόπο του κομματικώς ελεγχομένου, Γραφείο Εσωτερικών Υποθέσεων.
Μου λέει, λοιπόν, τώρα, πώς θέλετε να υπαχθεί στο Αρχηγείο, αφού Αρχηγείο δεν γίνεται; Αυτό του το εξηγούσα από την αρχή. Αυτό είναι το ανορθολογικό της όλης δομής του νομοσχεδίου. Αφού δεν κάνεις Αρχηγείο, τι τη θες την Υπηρεσία Εσωτερικών Υποθέσεων κομματικώς ελεγχόμενη; Ποια χώρα, όταν δεν έχει Αρχηγείο έχει πραγματικά Υπηρεσία Εσωτερικών Υποθέσεων αυτού του είδους; 
Το ερώτημα λοιπόν προς τον κύριο Υπουργό είναι το εξής: Ολόκληρο το μοντέλο της Κυβέρνησης του ΠΑΣΟΚ είναι λάθος. Του προτείνουμε ένα άλλο μοντέλο. Δεν το δέχεται, αλλά ας μας το πει. Κι όχι να μας λέει ότι δεν γνωρίζουμε τη δομή του Υπουργείου του. Επειδή την ξέρουμε κι επειδή είναι μία δομή η οποία δεν έχει βοηθήσει, σε τίποτα το Λιμενικό Σώμα να αποκτήσει την οντότητα που θα έπρεπε να έχει. Οντότητα που θα μπορούσε να αποκτήσει. Γι' αυτό κάνουμε αυτήν την πρόταση.
Του το λέω, λοιπόν, για να το θυμάται. Τη δομή την ξέρω. Είναι εσφαλμένη. Πρέπει να γίνει Αρχηγείο Λιμενικού. Και τότε θα μπορεί να γίνει και σωστή υπηρεσία Εσωτερικών Υποθέσεων. Σήμερα η υπηρεσία Εσωτερικών Υποθέσεων τελεί υπό τον κομματικό Γενικό Γραμματέα και δεν έχει κανένα νόημα. Μετά μου επεκαλέσθη την ευρωπαϊκή εμπειρία του και το γεγονός ότι εκείνος προκάλεσε -το ξέρω- κι ορθώς τη διαμόρφωση των ρυθμιστικών αρχών, όπως είναι η ρυθμιστική αρχή ενέργειας. 
Θα ήθελα να γνωρίζει ο κύριος Υπουργός, αφού έκανε και στην Ευρώπη, τι είναι η ανεξάρτητη διοικητική αρχή. Η ανεξάρτητη διοικητική αρχή, κύριε Υπουργέ, δεν κάνει του κεφαλιού της. Εφαρμόζει κυβερνητική πολιτική, αλλά κατά την εφαρμογή της είναι ανεξάρτητη. Αυτό σημαίνει ότι δεν υπόκειται ούτε σε ιεραρχικό έλεγχο, ούτε σε διοικητική εποπτεία. Τα είπαμε στην Αναθεώρηση του Συντάγματος. Αν εγώ δεν έχω ώρα να του κάνω φροντιστήριο νομικών, ας του κάνει ο κ. Βενιζέλος. Πάντως, οι ανεξάρτητες διοικητικές αρχές είναι ανεξάρτητες μόνο όταν δεν υπόκεινται ούτε σε εποπτεία, ούτε σε ιεραρχικό έλεγχο, αλλά ο έλεγχος αυτός γίνεται είτε από το Κοινοβούλιο μέσω ειδικής επιτροπής, είτε μέσω δικαστικής οδού. Εφαρμόζουν κυβερνητική πολιτική, αλλά κατά την εφαρμογή υπόκεινται μόνο σε δικαστικό και κοινοβουλευτικό έλεγχο. 
Του εξηγώ, λοιπόν, ότι η Επιτροπή Κεφαλαιαγοράς, επειδή είναι νομικό πρόσωπο δημοσίου δικαίου, υπόκειται εξ ορισμού από το Σύνταγμα σε εποπτεία και γι' αυτό δεν είναι ανεξάρτητη διοικητική αρχή. Άρα, μη μου λέει εμένα -αυτό του εξηγούσα- πως ό,τι του πει η Επιτροπή Θεσμών και Διαφάνειας θα κάνει και άρα θα ορίσει κάποιον που αρέσει στην Επιτροπή Θεσμών και Διαφάνειας. Για τον απλό λόγο ότι δεν μας άκουσε η Κυβέρνηση, όσον αφορά το χρηματιστήριο, στην Επιτροπή Θεσμών και Διαφάνειας. Τα εξηγείς, τα λες, κάνουν ότι δεν καταλαβαίνουν. 
Εγώ δεν θα παρακολουθήσω τον κύριο Υπουργό στους χαρακτηρισμούς του. Θα πω μόνο ότι απ' αυτήν τη συζήτηση, από τις ονομαστικές ψηφοφορίες, από το ότι ήταν εδώ και άκουσε, τουλάχιστον αυτό το κακό νομοσχέδιο βελτιώθηκε σε δύο - τρία σημεία, χάρη στις δικές μας παρεμβάσεις. Και επειδή, επιτέλους, ο κύριος Υπουργός θέλησε να καταλάβει κάποια πράγματα. Αν είχε καταλάβει όλα όσα του λέγαμε, θα ήταν ακόμη καλύτερα. Φαίνεται όμως ότι αυτά είναι "ψιλά" γράμματα.
ΠΡΟΕΔΡΕΥΩΝ (Παναγιώτης Σγουρίδης): Πριν δώσω το λόγο στον κ. Μαγκριώτη, θα ήθελα να παρακαλέσω τον κ. Παυλόπουλο να αποφεύγουμε να "χτυπάμε" τον κοινοβουλευτισμό.
ΠΡΟΚΟΠΗΣ ΠΑΥΛΟΠΟΥΛΟΣ: Ποιον κοινοβουλευτισμό, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Θα σας υπενθυμίσω το μύθο του Αισώπου, ότι "ο άνθρωπος δύο πήρας φέρει. Τη μία έμπροσθεν και την άλλη όπισθεν". 
ΠΡΟΚΟΠΗΣ ΠΑΥΛΟΠΟΥΛΟΣ: Τον γνωρίζω. 
ΠΡΟΕΔΡΕΥΩΝ (Παναγιώτης Σγουρίδης): Την έμπροσθεν τη βλέπει. Την όπισθεν δεν βλέπει. 'Αρα θα πρέπει να καταλάβουμε πως όταν λέμε ότι οι συνάδελφοι της μιας ή της άλλης πλευράς έρχονται εδώ, όταν γίνονται ονομαστικές ψηφοφορίες, κι έτσι μαθαίνουν τα νομοσχέδια, τότε ουσιαστικά "χτυπάμε" τον κοινοβουλευτισμό. Γι' αυτό σας παρακαλώ να μην το ξαναπείτε αυτό. 
ΠΡΟΚΟΠΗΣ ΠΑΥΛΟΠΟΥΛΟΣ: Αυτό να ισχύει προς όλους. 
ΠΡΟΕΔΡΕΥΩΝ (Παναγιώτης Σγουρίδης): Οι συνάδελφοι όλων των κομμάτων βρίσκονται εδώ και παρακολουθούν. Τέτοιες αναφορές μπορούν να βλάψουν τον κοινοβουλευτισμό. 
Ο Κοινοβουλευτικός Εκπρόσωπος του ΠΑΣΟΚ κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, είναι μεγάλο το αδιέξοδο της Aξιωματικής Aντιπολίτευσης στηn προσπάθειά της και να δημιουργήσει κωλυσιεργία στο κοινοβουλευτικό έργο και να παρουσιάσει μια εικόνα ακυβερνησίας προς την κοινή γνώμη. Η κοινοβουλευτική Pλειοψηφία είναι παρούσα και παρακολουθεί και τις διαδικασίες του Τμήματος και των Επιτροπών και σας έδωσε ήδη δύο απαντήσεις στις δύο ονομαστικές ψηφοφορίες του προηγούμενου εικοσιτετραώρου και σε λίγα λεπτά θα σας δώσει και την τρίτη. Θα εισπράξετε την ίδια καταδίκη μιας κωλυσιεργίας και δημιουργίας σύγχυσης και μικροκομματικών εντυπώσεων. Θα ακολουθήσετε αυτήν την πολιτική όλο το καλοκαίρι και είμαι βέβαιος ότι στο τέλος θα εισπράξετε το ανάθεμα των συναδέλφων της παράταξής σας.
Πρέπει να πω, κύριοι συνάδελφοι, ότι ο θεσμός του Συνήγορου του Πολίτη σαν θεσμός ετέθη στη χώρα από τον ίδιο τον Πρωθυπουργό τον Κώστα τον Σημίτη και μάλιστα τον είχατε κατηγορήσει ως προσωπική του επιλογή γιατί ήταν προσωπικός του φίλος. Στα δικά του συμπεράσματα και στις παρεμβάσεις του και αξιολογήσεις αναφερθήκατε και σήμερα αναφέρθηκε και ο Αρχηγός σας στην επίσκεψή του στο Συνήγορο του Πολίτη για να μιλήσετε για την αδιαφάνεια και την σήψη του κράτους.
Εμείς, κύριε Παυλόπουλε, τολμούμε να δημιουργούμε φορείς ελέγχου της Δημόσιας Διοίκησης, της αξιοπιστίας της και της διαφάνειάς της, της χρηστής διαχείρισης των δημοσίων πόρων, γιατί σεβόμαστε και τιμάμε τον ιδρώτα και τον κόπο του Ελληνα πολίτη, ενώ εσείς δεν τολμήσατε στην κυβερνητική σας θητεία να δημιουργήσετε ούτε έναν τέτοιο φορέα ελέγχου της Δημόσιας Διοίκησης και είναι χρόνια η πάθηση του ελληνικού δημοσίου. Η αδιαφάνεια στη Δημόσια Διοίκηση δεν είναι χθεσινό φαινόμενο, είναι φαινόμενο που έρχεται από δεκαετίες πίσω και ο ελληνικός λαός το έχει βιώσει ιδιαίτερα τα χρόνια που το κράτος ήταν ταυτισμένο με την παράταξή σας. Αυτή λοιπόν την αξιοπρέπεια και υπερηφάνεια της παράταξής μας δεν μπορείτε να την αμφισβητείτε και να αξιοποιείτε τα στοιχεία που αποκαλύπτουν αυτοί οι φορείς και μηχανισμοί που εμείς δημιουργούμε για να χτυπάτε την Κυβέρνησή μας. Δεν μπορείτε να τα έχετε όλα δικά σας. Να δεχθούμε τη μεταμέλειά σας για την αρχική καχυποψία και άρνηση στη συγκρότηση αυτών των ελεγκτικών μηχανισμών, όμως δεν μπορούμε να δεχθούμε να προσπαθείτε να τα θέλετε όλα δικά σας. 
Πρέπει να πω ότι στις επιτροπές ελέγχου της ποιότητα των δημοσίων έργων και στα πορίσματα των συμβούλων ελέγχου της ποιότητας των δημοσίων έργων πάλι αναφερθήκατε. Εμείς αυτούς τους συμβούλους θεσμοθετήσαμε για να ελέγχουν την ποιότητα των δημοσίων έργων και έβγαλαν κρίσιμα συμπεράσματα και για τα προηγούμενα χρόνια της δικής σας κυβερνητικής θητείας που έχουμε την πλειοψηφία όλων των κακοτεχνιών και παρεκτροπών και βεβαίως κακοτεχνίες επί των ημερών μας.
Τελειώνοντας θέλω να πω πως πρέπει να απαντήσει ο κ. Παυλόπουλος σε όλα αυτά που αναφέρεται εδώ στις παρεμβάσεις του, όπως χθες που χαρακτήρισε όνειδος την τροπολογία που ψήφισαν οι κύριοι Σουφλιάς, Μάνος και οι άλλοι τρεις και διεγράφησαν από τον Αρχηγό της Νέας Δημοκρατίας. Μιλάω γι΄αυτές τις παρεμβάσεις λοιπόν και που ο κ. Σουφλιάς είχε πει ότι η τροπολογία αυτή είναι το πρόγραμμα της Νέας Δημοκρατίας που έφτιαξε αυτός. Ο κ. Σουφλιάς και τώρα φτιάχνει το πρόγραμμα της Νέας Δημοκρατίας. Τέτοιο περιεχόμενο έχει; 
Πρέπει λοιπόν, κύριε Πρόεδρε, να τοποθετηθούν αν πράγματι έχουν εμπιστοσύνη στην πολιτική ηγεσια του Υπουργείου Εμπορικής Ναυτιλίας και στην Κυβέρνηση που έχει τη λαϊκή εντολή. Αν όμως έχουν μεγαλύτερη εμπιστοσύνη σε διοικητικούς υπαλλήλους και στους οποίους εμπιστεύονται να εποπτεύουν το Γραφείο Εσωτερικών Υποθέσεων, νομίζω πως πρόκειται για ένα μείζον θέμα και είναι ένα από τα κρίσιμα θέματα της δημοκρατίας.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θα ήθελα να ευχαριστήσω ολοκληρώνοντας τη συζήτηση τον κ. Σκοπελίτη και τον κ. Λαφαζάνη, εισηγητές του Κομμουνιστικού Κόμματος και του Συνασπισμού, για τις παρεμβάσεις τις οποίες έκαναν καθ' όλη τη διάρκεια της συζήτησης, όπως επίσης και κατά τη διάρκεια της επιτροπής. 
Θέλω επίσης να ευχαριστήσω τον εισηγητή της Νέας Δημοκρατίας κ. Σπύρου, το σεμνό συνάδελφο κ. Σπύρου, ο οποίος με πολύ δημιουργικές παρεμβάσεις κατά τη διάρκεια της συζήτησης και στην επιτροπή συνέβαλε ουσιαστικά στη συζήτηση γύρω από το νομοσχέδιο που αφορά το μέλλον του Λιμενικού Σώματος. Και βεβαίως θέλω να ευχαριστήσω και όλους τους συναδέλφους της Νέας Δημοκρατίας που παρακολουθούν τα θέματα του Υπουργείου Εμπορικής Ναυτιλίας και δεν είχαν ανάγκη να γνωρίσουν για τη δομή και τη λειτουργία του Υπουργείου και το Σώματος και φυσικά τα υπάρχοντα δεδομένα. 
Λυπάμαι βέβαια που η καθοριστική παρουσία του κ. Παυλόπουλου σε ρόλο "πασπαρτού" σε συζήτηση γενικευμένης επερώτησης εναντίον της Κυβέρνησης ανάγκασε τον κ. Σπύρου να περιορίσει τα καθήκοντα του και όχι μόνο αυτό αλλά σήμερα τον είδα ότι μετοίκησε κιόλας στα πίσω έδρανα. 
Σε κάθε περίπτωση όσον αφορά τον κ. Παυλόπουλο θα τον ευχαριστήσω και αυτόν για τις ουσιαστικές παρεμβάσεις τις οποίες έκανε επί του νομοσχεδίου, όταν αποφάσισε να ασχοληθεί με το νομοσχέδιο. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
'Οσον αφορά τα υπόλοιπα θέματα και κυρίως αυτά που αφορούν εμένα προσωπικά θα ήθελα να πω ένα πράγμα, κύριε Πρόεδρε, ότι εάν δεν τα πιστεύει αυτά που λέει ο κ. Παυλόπουλος και σε αυτά τα οποία αναφέρθηκε, τότε παραδέχομαι ότι είναι άχαρος ο ρόλος του. Εάν τα πιστεύει όμως, μία λέξη μόνο του αρμόζει, όπως ακριβώς την αισθάνομαι, η λέξη "λυπάμαι!" Τίποτε άλλο. 
'Οσον αφορά τα θέματα τα οποία έχουν μείνει ακόμα αδιευκρίνιστα -και αναφέρομαι κυρίως σε αυτά τα οποία έθεσε ο κ. Λαφαζάνης- τα οποία αφορούν το πεδίο εφαρμογής του άρθρου 52, για τα εγκλήματα του άρθρου 49 στα οποία εφαρμόζεται, εγώ θέλω να κάνω μία δήλωση και νομίζω ότι και ο κ. Παυλόπουλος συμφωνεί ότι με τη δήλωση αυτή καλύπτεται και εκείνος σχετικά με το άρθρο αυτό. Η εφαρμογή του άρθρου 52 περιορίζεται μόνο στα εγκλήματα της παραγράφου 2 του άρθρου 49 και προφανώς θα σεβαστεί τις προϋποθέσεις που θα ορίσει γενικά η ανεξάρτητη αρχή η οποία προβλέπεται σύμφωνα με το άρθρο 19 του Συντάγματος όταν αυτή συσταθεί. Πιστεύω ότι με αυτήν τη δήλωση καλύπτεται πλήρως αυτό το θέμα.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, μου επιτρέπετε;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαρίστως, εάν ο κύριος Πρόεδρος το επιτρέπει. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, στην εισηγητική έκθεση γράφεται ότι αφορά εγκλήματα που έχουν κυρίως οικονομικό όφελος. Η λέξη "κυρίως" αφήνει να εννοηθεί ότι μπορεί να είναι και άλλου είδους εγκληματικές πράξεις, εγκλήματα με αποκλειστικό και μόνο στόχο το οικονομικό όφελος, το οικονομικό κέρδος.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Λαφαζάνη, χαίρομαι που μου κάνετε αυτήν την ερώτηση, γιατί μου δίνετε την ευκαιρία να διευκρινίσω και αυτό το σημείο. Αλλά δυστυχώς οι πυροβολισμοί που έγιναν εδώ στον αέρα σχετικά με άλλα θέματα, τα οποία είμαστε υποχρεωμένοι να μην τα αφήσουμε αναπάντητα, δεν μας επέτρεψαν να κάνουμε και ουσιαστική συζήτηση επί του συγκεκριμένου θέματος το οποίο θέτετε. 
Αν κοιτάξετε το άρθρο 49, παράγραφος 2, στο σημείο α αναφέρονται τα άρθρα του Ποινικού Κώδικα στα οποία υπάρχει εφαρμογή. Εάν διαβάσετε ποιο είναι το περιεχόμενο των άρθρων αυτών του Ποινικού Κώδικα, αναφέρεται κυρίως σε οικονομικά εγκλήματα. Αυτό νομίζω ότι καλύπτει τις ανησυχίες σας. 
Θέλω όμως να πω και κάτι άλλο, γιατί αυτές τις τρεις ημέρες έγινε μια πολύ μεγάλη συζήτηση γύρω από τη διαφθορά. 
Είμαι απόλυτα βέβαιος ότι όλα τα μέλη του Κοινοβουλίου έχουν μια συνειδητή στάση απέναντι στη διαφθορά. Και το ελληνικό Κοινοβούλιο νομοθετεί πάντοτε και στο παρόν και στο μέλλον οτιδήποτε θωρακίζει την πολιτεία μας, θωρακίζει τις δημόσιες αρχές και αποτρέπει την εξέλιξη και την ανάπτυξη του φαινομένου της διαφθοράς. 
Και όταν η Κυβέρνηση επιχειρεί να δημιουργήσει δομές και να θεσμοθετήσει διαδικασίες και λειτουργίες των δομών αυτών προκειμένου να λειτουργήσουμε στην κατεύθυνση της αποτροπής της διαφθοράς και την πάταξη της διαφθοράς, θα είναι άδικο τότε να υπάρχει μία αρνητική στάση απ' όλους μας. Γιατί τότε δίνουμε την εντύπωση σε ορισμένους άλλους έξω από την Αίθουσα αυτή να σκέφτονται ότι μπορεί ορισμένοι να επιλέγουν και να τους αρέσει να υπάρχει η διαφθορά και με αυτόν τον τρόπο να κάνουν πολιτική με την ύπαρξη της διαφθοράς, είτε εναντίον της Κυβέρνησης, εναντίον της κυβερνητικής πολιτικής, είτε εναντίον των δομών του κράτους και των αρχών του κράτους. Γι' αυτόν το λόγο θα ήθελα σε αυτό το σημείο να είμαστε τουλάχιστον περισσότερο συνεπείς όσον αφορά τη δέσμευσή μας ενάντια στη διαφθορά. 
Κύριε Πρόεδρε, κυρίες και κύριοι συνάδελφοι, ολοκληρώνοντας θέλω να ευχαριστήσω όλους όσους έλαβαν το λόγο. Και πέρα από τον κ. Ανθόπουλο, τον εισηγητή της Πλειοψηφίας, ο οποίος με βοήθησε σημαντικότατα στο έργο μου, θέλω να ευχαριστήσω όλους όσους συνέβαλαν στη διαμόρφωση αυτού του νομοσχεδίου, το οποίο ανεξάρτητα από τις όποιες αντιρρήσεις η ουσία είναι ότι αποτελεί μια τομή για το Λιμενικό Σώμα, αποτελεί ένα πρωτοποριακό βήμα το οποίο θα ολοκληρωθεί και με την κωδικοποίηση, η οποία θα έλθει στην Ολομέλεια του Οκτωβρίου και θα δημιουργήσει τις βάσεις για την ανάπτυξη του Λιμενικού Σώματος του 21ου αιώνα.
Σας ευχαριστώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση επί της ενότητας των άρθρων 32 έως 58 και θα γίνει η ψήφιση χωριστά για το καθένα. 
Ερωτάται το Τμήμα: Γίνεται δεκτό το άρθρο 32 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 32 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 33 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 33 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 34, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 34 έγινε δεκτό, κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 35, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 35 έγινε δεκτό, κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 36 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 36 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 37, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 37 έγινε δεκτό, κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 38 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 38 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 39 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 39 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 40 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 40 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 41 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 41 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 42 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 42 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 43 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 43 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 44, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 44 έγινε δεκτό, κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 45 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 45 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 46, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 46 έγινε δεκτό, κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 47 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 47 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 48 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 48 έγινε δεκτό, κατά πλειοψηφία, ως έχει.
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί του άρθρου 49, της οποίας το κείμενο έχει ως εξής:
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ 
Οι υπογράφοντες ζητούμε τη διεξαγωγή ονομαστικής ψηφοφορίας επί του άρθρου 49 του υπό συζήτηση σχεδίου νόμου "Προσωπικό Λιμενικού Σώματος και άλλες διατάξεις".
Αθήνα, 27 Ιουνίου 2001
Οι αιτούντες Βουλευτές
ΠΡΟΚΟΠΗΣ ΠΑΥΛΟΠΟΥΛΟΣ
ΣΠΥΡΟΣ ΣΠΥΡΟΥ
ΒΑΣΙΛΕΙΟΣ ΠΑΠΠΑΣ
ΑΘΑΝΑΣΙΟΣ ΚΑΤΣΙΓΙΑΝΝΗΣ
ΘΕΟΔΩΡΟΣ ΚΑΣΣΙΜΗΣ
ΕΥΓΕΝΙΟΣ ΧΑΪΤΙΔΗΣ
ΕΥΑΓΓΕΛΟΣ ΠΟΛΥΖΟΣ
ΓΙΩΡΓΟΣ ΠΑΝΑΓΙΩΤΟΠΟΥΛΟΣ
ΓΙΩΡΓΟΣ ΚΑΛΑΝΤΖΗΣ"
Θα αναγνώσω και τον κατάλογo των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Παυλόπουλος. Παρών.
Ο κ. Σπύρου. Παρών.
Ο κ. Πάππας. Παρών.
Ο κ. Κατσιγιάννης. Παρών.
Ο κ. Κασσίμης. Παρών.
Ο κ. Χαϊτίδης. Παρών.
Ο κ. Πολύζος. Παρών.
Ο κ. Παναγιωτόπουλος. Παρών.
Ο κ. Καλαντζής. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10') λεπτά, σύμφωνα με τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επαναλαμβάνεται η διακοπείσα συνεδρίαση. 
Θα γίνει ονομαστική ψηφοφορία επί του άρθρου 49.
Οι αποδεχόμενοι το άρθρο 49 λέγουν "ΝΑΙ".
Οι μη αποδεχόμενοι το άρθρο 49 λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου ο κ. Ανδρέας Λοβέρδος από το ΠΑΣΟΚ και ο κ. Νικόλαος Λέγκας από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος που δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.
Ψήφισαν συνολικά 87 Βουλευτές.
Υπέρ του άρθρου 49, δηλαδή "ΝΑΙ" ψήφισαν 51 Βουλευτές.
Κατά του άρθρου 49, δηλαδή "ΟΧΙ", ψήφισαν 36 Βουλευτές.
Απόντες 13 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
Ονομαστική ψηφοφορία
στο άρθρο 49
Από το Πανελλήνιο Σοσιαλιστικό Κίνημα
ΝΑΙ ΟΧΙ
Aλαμπάνος Δημήτριος +
Ανθόπουλος Ιωάννης +
Αποστολίδης Λουκάς +
Αρσένη Μαρία +
Βρεττός Κωνσταντίνος +
Γείτονας Κωνσταντίνος +
Παπαηλίας Ηλίας +
Μακρυπίδης Ανδρέας +
Γιαννακόπουλος Ιωάννης +
Φωτιάδης Παναγιώτης +
Γκεσούλης Νικόλαος +
Δαμιανάκης Ευτύχιος +
Διαμαντίδης Ιωάννης +
Ζαμπουνίδης Νικόλαος +
Καρχιμάκης Μιχαήλ +
Θεοδώρου Χρήστος +
Θωμόπουλος Ιωάννης +
Κακλαμάνης Απόστολος +
Κατσανέβας Θεόδωρος -
Κατσιλιέρης Πέτρος +
Κοντομάρης Ευτύχιος +
Κουράκης Ιωάννης +
Κρεμαστινός Δημήτριος +
Κρητικός Παναγιώτης +
Κωνσταντίνου Φλώρος +
Λιντζέρης Δημήτριος +
Λοβέρδος Ανδρέας +
Λουκάκης Εμμανουήλ +
Λωτίδης Λάζαρος +
Μαγκριώτης Ιωάννης +
Μαλέσιος Ευάγγελος +
Μπεντενιώτης Εμμανουήλ +
Παπαδέλλης Φραγκλίνος +
Παπαδήμας Λάμπρος +
Λεβογιάννης Νικόλαος +
Σαλαγιάννης Νικόλαος +
Σγουρίδης Παναγιώτης +
Γρηγοράκος Λεωνίδας +
Σκουλάκης Εμμανουήλ +
Σμυρλής - Λιακατάς Χρήστος +
Μπένος Σταύρος +
Στολίδης Σωτήριος +
Σπυριούνης Κυριάκος +
Σφυρίου Κοσμάς +
Τσακλίδης Ιωάννης +
Τσερτικίδης Παντελής +
Τσιόκας Θεοχάρης +
Τσουκάτος Θεόδωρος +
Φασούλας Παναγιώτης +
Κούρκουλα Ελένη +
Φούρας Ανδρέας +
Χρυσανθακόπουλος Αλέξανδρος +
Από τη Νέα Δημοκρατία
Aναγνωστόπουλος Θεόδωρος +
Σκρέκας Θεόδωρος +
Γιαννόπουλος Αθανάσιος -
Δαϊλάκης Σταύρος -
Δημοσχάκης Θεοφάνης +
Κακλαμάνης Νικήτας +
Καλαντζής Γεώργιος +
Καλαντζάκου Σοφία +
Καλός Γεώργιος -
Καρασμάνης Γεώργιος +
Καρράς Κώστας +
Κασσίμης Θεόδωρος +
Κατσαρός Νικόλαος +
Κατσιγιάννης Αθανάσιος +
Κούβελας Σωτήριος +
Κωστόπουλος Δημήτριος +
Λαμπρόπουλος Ιωάννης +
Λέγκας Νικόλαος +
Λεονταρίδης Θεόφιλος -
Σπύρου Σπυρίδων +
Λυμπερακίδης Λεωνίδας +
Μπαρμπαγιάννης Βασίλειος -
Μπέζας Αντώνιος +
Παναγιωτόπουλος Γεώργιος +
Παπαγεωργόπουλος Ελευθέριος +
Παπαδημητρίου 'Ελσα +
Παπαδόπουλος Σταύρος +
Παπαληγούρας Αναστάσιος +
Παπανικολάου Ελευθέριος -
Πάππας Βασίλειος +
Σιούφας Δημήτριος +
Παυλόπουλος Προκόπιος +
Πετραλιά - Πάλλη Φάνη +
Πολύζος Ευάγγελος +
Σαλαγκούδης Γεώργιος +
Σπηλιωτόπουλος Αριστόβουλος -
Τατούλης Πέτρος +
Τσιτουρίδης Σάββας +
Χαϊτίδης Ευγένιος +
Χωματάς Ιωάννης +
Ψωμιάδης Παναγιώτης +
Από το Κομμουνιστικό Κόμμα Ελλάδας
Σκοπελίτης Σταύρος +
Σκυλλάκος Αντώνιος -
Τζέκης Άγγελος -
Από το Συνασπισμό της Αριστεράς και της Προόδου
Κουβέλης Φώτης -
Λαφαζάνης Παναγιώτης +
Από τους Ανεξάρτητους
Καρατζαφέρης Γεώργιος -
Κεδίκογλου Βασίλειος -
ΣΥΝΟΛΟ 87
"ΝΑΙ" 51
"ΟΧΙ" 36
ΑΠΟΝΤΕΣ 13
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 49 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 50 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 50 έγινε δεκτό, κατά πλειοψηφία ως έχει.
Ερωτάται το Τμήμα: Γίνεται δεκτό το άρθρο 51, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 51 έγινε δεκτό, κατά πλειοψηφία, όπως τροποποιήθηκε.
Ερωτάται το Τμήμα: Γίνεται δεκτό το άρθρο 52 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 52 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 53 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 53 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 54 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 54 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 55 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 55 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 56, όπως τροποποιήθηκε από την υπ' αριθμόν 563/31 τροπολογία;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 56 έγινε δεκτό κατά πλειοψηφία, όπως τροποποιήθηκε από την υπ' αριθμόν 536/31 τροπολογία.
Ερωτάται το Τμήμα: Γίνεται δεκτό το άρθρο 57 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 57 έγινε δεκτό, κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 58 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 58 έγινε δεκτό, κατά πλειοψηφία, ως έχει.
Κύριοι συνάδελφοι, εισερχόμαστε στη συζήτηση των τροπολογιών. 
Θα τις συζητήσουμε κατά σειρά θεμάτων, ώστε αν χρειαστεί να γίνει συζήτηση, να γίνει σ' αυτές που πρέπει.
Ερχόμαστε στην τροπολογία με γενικό αριθμό 550 και ειδικό 25 που αφορά τη σύσταση νομοπαρασκευαστικών επιτροπών και κάποια καταβολή οδοιπορικών εξόδων. 
Ερωτάται το Τμήμα: Γίνεται δεκτή η τροπολογία με γενικό αριθμό 550 και ειδικό 25; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 550 και ειδικό 25 έγινε δεκτή ομοφώνως.
Ακολουθεί η τροπολογία με γενικό αριθμό 562 και ειδικό 30 για τη συμμετοχή του προσωπικού του Λιμενικού Σώματος στον κοινό κλάδο των υπαγομένων στο Μετοχικό Ταμείο Ναυτικού. 
ΣΤΑΥΡΟΣ ΣΚΟΠΕΛΙΤΗΣ: Εφόσον πληρούνται και οι άλλες προϋποθέσεις, όπως εξίσωση δικαιωμάτων κ.λπ., εγώ συμφωνώ. 
ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση επί της τροπολογίας με γενικό αριθμό 562 και ειδικό 30. 
Ερωτάται το Τμήμα: Γίνεται δεκτή η τροπολογία με γενικό αριθμό 562 και ειδικό 30; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 562 και ειδικό 30 έγινε δεκτή ομοφώνως. 
Ερχόμαστε στην τροπολογία με γενικό αριθμό 566 και ειδικό 33 για τη χορήγηση ενός μερίσματος στην οικογένεια ενός λιμενοφύλακα που σκοτώθηκε εν υπηρεσία. 
Ερωτάται το Τμήμα: Γίνεται δεκτή η τροπολογία με γενικό αριθμό 566 και ειδικό 33; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 566 και ειδικό 33 έγινε δεκτή ομοφώνως. 
Ακολουθεί η τροπολογία με γενικό αριθμό 565 και ειδικό 32, η οποία αφορά το προσωπικό Οργανισμών Λιμένων. 
Ερωτάται το Τμήμα: Γίνεται δεκτή η τροπολογία με γενικό αριθμό 565 και ειδικό 32; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 565 και ειδικό 32 έγινε δεκτή ομοφώνως. 
Μένει η τροπολογία με γενικό αριθμό 549 και ειδικό 24 για θέματα πολιτικού προσωπικού. Υπάρχει μία τροποποίηση ως προς τα προσόντα καθηγητών Φυσικής Αγωγής των Ακαδημιών Εμπορικού Ναυτικού. 
Ερωτάται το Τμήμα: Γίνεται δεκτή η τροπολογία με γενικό αριθμό 549 και ειδικό 24; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 549 και ειδικό 24 έγινε δεκτή ομοφώνως. 
Θα συζητηθούν τώρα οι τροπολογίες που έχουν καταθέσει συνάδελφοι Βουλευτές.
Κύριε Υπουργέ, επ' αυτών υπάρχει τροπολογία που συνεπάγεται δαπάνη, που δεν συμφωνείτε ή που αποδέχεστε; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όσον αφορά την τροπολογία με γενικό αριθμό 545 και ειδικό 20 την οποία έχουν καταθέσει οι κύριοι Ανθόπουλος, Τσερτικίδης, Παπανικόλας, Κωνσταντίνου, Βασιλακάκης και Χρυσανθακόπουλος και αφορά στο να δοθεί η δυνατότητα και στο πολιτικό προσωπικό του Υπουργείου Εμπορικής Ναυτιλίας να παίρνει το εκλογικό επίδομα, αυτό είναι ένα θέμα, το οποίο βρίσκεται αυτές τις μέρες στα πλαίσια των συλλογικών διαπραγματεύσεων, τις οποίες διεξάγει η Υπουργός κα Παπανδρέου και ως εκ τούτου με παρακάλεσε να συζητηθεί εκεί και να μη ρυθμιστεί με μία νομοθετική ρύθμιση. Επί της ουσίας είναι ένα θέμα το οποίο θα συζητηθεί έτσι και αλλιώς. 
ΠΡΟΕΔΡΟΣ (Απόστολος Κακλαμάνης): Τι έχετε να πείτε σχετικά με την τροπολογία 546 και ειδικό 21 του κ. Σπύρου; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Είναι σχεδόν η ίδια με μία μικρή διαφοροποίηση με την τροπολογία με γενικό αριθμό 556 με την οποία ένας μεγάλος αριθμός Βουλευτών από όλα τα πολιτικά κόμματα ζητά να υπάρχει αρμοδιότητα του Λιμενικού Σώματος και στις μεγάλες λίμνες της χώρας. Αυτό είναι ένα θέμα το οποίο αυτήν τη στιγμή δυσκολευόμαστε πάρα πολύ να το αντιμετωπίσουμε λόγω της έλλειψης του δυναμικού που έχουμε και σε μέσα αλλά και σε ανθρώπους. 
Ωστόσο, όμως, σε συνεργασία με το Υπουργείο Δημόσιας Τάξης, με το συνάδελφο κ. Χρυσοχοϊδη ήδη έχουμε συνεννοηθεί, προκειμένου να υπάρχει μία εκπαίδευση ορισμένων σε μια πρώτη φάση, σε ένα μεταβατικό στάδιο και αργότερα ενδεχομένως να δούμε με ποιον τρόπο θα μπορέσουμε να ρυθμίσουμε και αυτό το θέμα. 
Πάντως προς το παρόν την αρμοδιότητα για τις μεγάλες λίμνες της χώρας τη διατηρεί το Υπουργείο Δημόσιας Τάξης και η Αστυνομία εκτός από την ασφάλεια των πλοίων για τις περιπτώσεις που υπάρχουν πλοία, όπως είναι η λίμνη των Ιωαννίνων ή άλλες λίμνες που έχουν μικρά τουριστικά, όπου εκεί η ασφάλεια των πλοίων και η επιθεώρηση των πλοίων γίνεται με την αρμοδιότητα του Υπουργείου Εμπορικής Ναυτιλίας. 
ΠΡΟΕΔΡΟΣ (Απόστολος Κακλαμάνης): Πάντως σε κάθε περίπτωση είναι θέμα οργανωτικό του Υπουργείου σας, που δεν μπορεί να υπάρξει από τη Βουλή επ' αυτού κατά το Σύνταγμα. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Υπάρχει η τροπολογία των Βουλευτών κυρίων Ανθόπουλου, Καρχιμάκη, Βαθειά...
ΠΡΟΕΔΡΟΣ (Απόστολος Κακλαμάνης): Είναι η τροπολογία με γενικό αριθμό 548. 
ΠΡΟΚΟΠΗΣ ΠΑΥΛΟΠΟΥΛΟΣ: Έχει ενσωματωθεί. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Η τροπολογία με αριθμό 548...
ΠΡΟΕΔΡΟΣ (Απόστολος Κακλαμάνης): Έχει ενσωματωθεί ήδη.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όχι, με διαφορετικό ποσοστό. Αυτό είναι που μας δημιούργησε και πολλές συζητήσεις. 
ΠΡΟΕΔΡΟΣ (Απόστολος Κακλαμάνης): Καλώς. Δεν συζητείται η συγκεκριμένη. Ας διαμορφωθεί όπως την τροποποιήσατε εσείς.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Η Kυβέρνηση αποδέχθηκε το πνεύμα της τροπολογίας, απλώς διαφοροποίησε το ποσοστό σε 4% και την κατέθεσε ως τροπολογία. Άλλη τροπολογία δεν υπάρχει.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση των τροπολογιών.
Ερωτάται το Τμήμα: Γίνεται δεκτό το ακροτελεύτιο άρθρο 59;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Το ακροτελεύτιο άρθρο 59 έγινε δεκτό ομοφώνως. 
Συνεπώς το νομοσχέδιο του Υπουργείου Εμπορικής Ναυτιλίας: "Προσωπικό Λιμενικού Σώματος και άλλες διατάξεις" έγινε δεκτό, κατά πλειοψηφία, επί της αρχής και επί των άρθρων. Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 14.56', λύεται η συνεδρίαση για αύριο ημέρα Πέμπτη 28 Ιουνίου 2001 και ώρα 10.30', με αντικείμενο εργασιών του Τμήματος νομοθετική εργασία: συζήτηση του νομοσχεδίου του Υπουργείου Εθνικής Άμυνας "Επαγγελματίες Οπλίτες και άλλες διατάξεις".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



