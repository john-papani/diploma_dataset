      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΙA΄
      Τρίτη 21 Οκτωβρίου 2003
      ΘΕΜΑΤΑ
      Συζήτηση επί των αιτήσεων άρσης ασυλίας των Βουλευτών: Λ. Γρηγοράκου, Α. Μακρυπίδη, Ι. Νικολαΐδη, Α. Παυλίδη, Μ. Σαλμά, Θ. Σκρέκα, Κ. Τασούλα, Ι. Τζαμτζή, Ν. Τσιαρτσιώνη και Δ. Τσιόγκα, σελ.,
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1 Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Κανόνες τιμολόγησης ρυθμίσεις Φ.Π.Α. ηλεκτρονικών υπηρεσιών και άλλες διατάξεις», σελ.
      ΟΜΙΛΗΤΕΣ
      Α. Επί του σχεδίου νόμου του Υπουργείου Οικονομίας και Οικονομικών:
      ΚΑΚΛΑΜΑΝΗΣ Α., σελ.
      ΦΩΤΙΑΔΗΣ Α., σελ.
      Β. Επί των αιτήσεων άρσης ασυλίας Βουλευτών:
      ΒΑΦΕΙΑΣ Ι., σελ.
      ΓΙΑΝΝΑΚΟΠΟΥΛΟΣ Ι., σελ.
      ΓΡΗΓΟΡΑΚΟΣ Λ., σελ.
      ΚΑΣΣΙΜΗΣ Θ., σελ.
      ΚΑΡΑΤΖΑΦΕΡΗΣ Γ., σελ.
      ΚΕΦΑΛΟΓΙΑΝΝΗΣ Ι., σελ.
      ΚΟΥΒΕΛΗΣ Φ., σελ.
      ΚΤΕΝΑΣ Γ., σελ.
      ΜΑΚΡΥΠΙΔΗΣ Α., σελ.
      ΜΗΤΣΟΤΑΚΗΣ Κ., σελ.
      ΝΙΚΟΛΑΪΔΗΣ Ι, σελ.
      ΠΑΠΟΥΤΣΗΣ Χ., σελ.
      ΠΑΥΛΙΔΗΣ Α., σελ.
      ΠΑΥΛΟΠΟΥΛΟΣ Π., σελ.
      ΣΑΛΜΑΣ Μ., σελ.
      ΣΚΡΕΚΑΣ Θ., σελ.
      ΣΚΥΛΛΑΚΟΣ Α., σελ.
      ΤΑΣΟΥΛΑΣ Κ., σελ.
      ΤΖΑΜΤΖΗΣ Ι., σελ.
      ΤΣΙΑΡΤΣΙΩΝΗΣ Ν., σελ.
      ΧΡΥΣΑΝΘΑΚΟΠΟΥΛΟΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄ 
      ΣΥΝΕΔΡΙΑΣΗ  ΙΑ΄
      Τρίτη 21 Οκτωβρίου 2003
      	Αθήνα, σήμερα στις 21 Οκτωβρίου 2003, ημέρα Τρίτη και ώρα 19.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από το Γραμματέα της Βουλής κ. Παναγιώτη Αντωνακόπουλο, Βουλευτή Ηλείας, τα ακόλουθα:
      	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Άρτας κ. ΘΕΟΔΩΡΟΣ ΚΟΛΙΟΠΑΝΟΣ κατέθεσε αναφορά με την οποία ζητεί την οικονομική ενίσχυση των αγροτών του Νομού Άρτας που οι καλλιέργειές τους επλήγησαν από την κακοκαιρία.
      2) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία οι ναυτικοί του ναυαγισμένου D/Ξ TASMAN SPIRIT που βρίσκονται κοντά στο Καράτσι ζητούν να εξευρεθεί λύση για την απελευθέρωσή τους.
      3) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι Σύλλογοι Γονέων και Κηδεμόνων 10ου και 12ου Δημοτικών Σχολείων Χαλκίδας Εύβοιας ζητούν την απομάκρυνση κεραίας κινητής τηλεφωνίας που είναι εγκαταστημένη σε απόσταση μόλις 50 μ. από τα σχολεία.
      4) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων και Κηδεμόνων ΤΕΕ Ιστιαίας Εύβοιας ζητεί την επίλυση του στεγαστικού προβλήματος του ΤΕΕ.
      5) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Φυλάκων Σχολικών Κτιρίων Νομού Αττικής ζητεί να περιληφθεί στον προϋπολογισμό του 2004, σχετικό οικονομικό μέγεθος, για τους μισθούς των σχολικών φυλάκων.
      6) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία η Ένωση Αγροτικών Συνεταιρισμών Πηλίου – Β. Σποράδων ζητεί τη λήψη οικονομικών μέτρων για να ξεπεραστεί η κρίση που αντιμετωπίζει η Ένωση.
      7) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία η Ένωση Υπαλλήλων Ξενοδοχείων Νομού Μαγνησίας ζητεί την εργασιακή εξασφάλιση των εργαζομένων στο «Ξενία» Βόλου.
      8) Ο Βουλευτής Αργολίδας κ. ΓΕΩΡΓΙΟΣ ΤΣΟΥΡΝΟΣ κατέθεσε αναφορά με την οποία ο Δήμαρχος Κρανιδίου Αργολίδας ζητεί την ίδρυση παραρτήματος του ΟΑΕΔ στο Κρανίδι.
      9) Ο Βουλευτής Έβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε αναφορά με την οποία ο Δήμος Σαμοθράκης Ν. Έβρου ζητεί την πλήρωση των κενών θέσεων εκπαιδευτικών στο Δημοτικό Σχολείο Λακκώματος Σαμοθράκης.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Επιτροπή Απολυθέντων από τα Κρατικά Μονοπώλια ζητεί την επίλυση ασφαλιστικού – συνταξιοδοτικού προβλήματος που αντιμετωπίζει κατηγορία τακτικών υπαλλήλων ΙΚΑ, πρώην εργαζομένων στην Εταιρεία Διαχείρισης Ειδών Μονοπωλίου Ελληνικού Δημοσίου.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αντώνιος Γιαννουρής, κάτοικος Σητείας, ζητεί την επίλυση συνταξιοδοτικού του προβλήματος από το ΙΚΑ και το ΤΑΕ.
      12) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Αφετών Μαγνησίας ζητεί την καταβολή αποζημιώσεων στους δικαιούχους  πληγέντες ελαιοπαραγωγούς από πυρκαγιές και παγετό της περιοχής του.
      13) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί την ψήφιση τροπολογίας για την τακτοποίηση των εκτάκτων αρχαιολόγων που εργάζονται υπό την εποπτεία του ΥΠ.ΠΟ.
      14) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύλλογος Εργαζομένων Περιφέρειας Αττικής διαμαρτύρεται για θέματα λειτουργίας των υπηρεσιών της περιφέρειας.
      15) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύλλογος Εργαζομένων Ταχυδρομικού Ταμιευτηρίου διαμαρτύρεται για την ιδιωτικοποίηση του Ταχυδρομικού Ταμιευτηρίου.
      16) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Πόρου Νομού Αττικής διαμαρτύρεται για την αναστολή λειτουργίας των Τάξεων Υποδοχής και των προγραμμάτων Ενισχυτικής Διδασκαλίας στα Δημοτικά Σχολεία του Πόρου.
      17) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Ύδρας ζητεί την επάνδρωση του Αγροτικού Ιατρείου του νησιού.
      18) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμαρχος Καρπάθου ζητεί την επίλυση του προβλήματος των συχνών διακοπών ηλεκτροδότησης των νήσων Καρπάθου και Κάσου.
      19) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Επιχείρηση Πολιτιστικής Οικονομικής Ανάπτυξης και Πρόνοιας Δήμου Λέρου ζητεί συμπαράσταση και συνδρομή στην προσπάθεια του Δήμου να αναδείξει τη Λέρο, ως ανοικτό Μουσείο Στρατιωτικής Αρχαιολογίας.
      20) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το Επιμελητήριο Δωδεκανήσου διαμαρτύρεται για τη μερική κατάργηση της επιδότησης του επιτοκίου των εμπορικών επιχειρήσεων στις παραμεθόριες περιοχές.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην αναγκαιότητα επίσπευσης των διαδικασιών για τη δημιουργία φραγμάτων και λιμνοδεξαμενών στο Νομό Λασιθίου.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου της Ελλάδος ζητεί τη νομοθετική ρύθμιση του θέματος της ισοδυναμίας των τίτλων σπουδών που χορηγούνται από τις Πολυτεκνικές Σχολές της Χώρας μας, με το Αγγλοσαξωνικό Master.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Τοπικό Συμβούλιο Δημοτικού Διαμερίσματος Ελούντας ζητεί να επιτραπεί η θήρα στη χερσόνησο «Σπιναλόγκα».
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Παράρτημα Ηρακλείου της Ένωσης Αποστράτων Αξιωματικών Αεροπορίας ζητεί την αναπροσαρμογή των συντάξεων των Απόστρατων Στρατιωτικών.
      25) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο κ. Βασίλειος Μπρούμας, ψυχίατρος Γενικού Νοσοκομείου Μεσολογγίου, διαμαρτύρεται για τη δημιουργία μονάδας ψυχικής υγείας στη Ναύπακτο, από ιδιωτική εταιρεία με κρατική επιχορήγηση.
      26) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Εργατικό Κέντρο Φωκίδας καταγγέλλει τις συνθήκες εργασίας που επικρατούν στα Μεταλλεία της περιοχής του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1743/13-8-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. ΓΠ/80210/29-8-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 1743/13-8-2003 ερώτηση που κατατέθηκε στη Βουλή από το Βουλευτή κ. Γ. Καρασμάνη, σας γνωρίζουμε ότι για τις μετατάξεις προσωπικού Νοσηλευτικών Ιδρυμάτων έχουν εφαρμογή οι διατάξεις του Ν. 2955/01 (ΦΕΚ 256/17/01).
      Ο Υφυπουργός
      Ε. ΝΑΣΙΩΚΑΣ»
      2. Στην με αριθμό 1752/14-8-03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. 6246/29-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην μ αριθμ. 1752/14.8.2003 ερώτηση, που κατατέθηκε στη Βουλή από το Βουλευτή κ. Α. Φλωρίνη, για τα θιγόμενα σ' αυτή θέματα, σας πληροφορούμε τα εξής:
      Ο Οργανισμός Απασχόλησης Εργατικού Δυναμικού (ΟΑΕΔ), αντιμετωπίζει στο σύνολό του σοβαρή έλλειψη προσωπικού, που οφείλεται στην αθρόα κατά τα τελευταία έτη, αποχώρηση λόγω συνταξιοδότησης, μεγάλου αριθμού υπαλλήλων, χωρίς την παράλληλη αντικατάστασή τους.
      Το γεγονός αυτό δεν παρέχει τη δυνατότητα μετάθεσης ή απόσπασης στο ΚΠΑ Ν. Μουδανιών υπαλλήλων από άλλες υπηρεσίες μας.
      Σας γνωρίζουμε όμως, ότι για την αντιμετώπιση της ανεργίας και την αύξηση της απασχόλησης με βάση την έμφαση προς τις ενεργητικές πολιτικές απασχόλησης, έχουν ήδη αναλάβει υπηρεσία στο Κέντρο Προώθησης Απασχόλησης (ΚΠΑ) Ν. Μουδανιών τρεις (3) υπάλληλοι με σχέση εργασίας ιδιωτικού δικαίου ορισμένου χρόνου, στα πλαίσια της προσπάθειας που κατέβαλλε η Διοίκηση του ανωτέρω Οργανισμού για την ενίσχυση με προσωπικό της τοπικής Υπηρεσίας.
      Βεβαιώνουμε ότι θα συνεχιστεί η προσπάθεια στα πλαίσια των αντικειμενικών δυνατοτήτων, για τη κάλυψη των αναγκών σε προσωπικό της τοπικής Υπηρεσίας στα Ν. Μουδανιά, με σκοπό την καλύτερη εξυπηρέτηση των συναλλασσομένων με αυτή.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      3. Στην με αριθμό 1779/19-8-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 174/29-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Στερεάς Ελλάδας τα εξής:
      1. Για τις απαλλοτριώσεις που ήταν απαραίτητες για την κατασκευή των αντιπλημμυρικών έργων στην τάφρο Λαμίας και το Μπεκιόρεμα, ύστερα από την αρ. 225/2000 απόφαση του Πρωτοδικείου Λαμίας, με την οποία καθορίστηκε η προσωρινή τιμή μονάδος, κατατέθηκε στο Ταμείο Παρακαταθηκών και Δανείων ποσό 1.088.387,67 Ευρώ. Στη συνέχεια εκδόθηκε η αρ. 34/2002 απόφαση του Εφετείου Λαμίας με την οποία καθορίστηκε η οριστική τιμή μονάδος και συντάχθηκαν πίνακες παρακατάθεσης που περιλαμβάνουν τις αποζημιώσεις που προκύπτουν ως διαφορές μεταξύ προσωρινής και οριστικής τιμής μονάδος, συνολικής δαπάνης 589.285,00 Ευρώ. Με την αρ. Δ12α/φ.3α/οικ/ 32288/12.3.2003 απόφαση εγκρίθηκε δαπάνη 589.285,00 Ευρώ εις βάρος του έργου 1995ΣΕ07210015 για την παρακατάθεση των αποζημιώσεων.
      2. Πρόσφατα έχουν διατεθεί οι απαραίτητες πιστώσεις και εντός του πρώτου δεκαπενθημέρου του Σεπτεμβρίου του τρέχοντος έτους θα γίνει η παρακατάθεση των χρημάτων.
      3. Στο Β΄' ΚΠΣ ήταν ενταγμένες (έργο 1999ΣΕ07220000) και ολοκληρώθηκαν οι παρακάτω εργολαβίες:
      α) «Διευθέτηση Μπεκιορέματος και ρέματος Λυγαριάς και κατασκευή δύο γεφυρών στην τάφρο Λαμίας» προϋπολογισμού 2.494.497,43 Ευρώ
      β) «Διευθέτηση τάφρου Λαμίας από χ.θ. 7+009 έως χ.θ. 14+700 και κατασκευή γέφυρας στη χ.θ. 5+825,81» προϋπολογισμού 3.140.132,06 Ευρώ.
      Επίσης από πιστώσεις Εθνικών πόρων (έργο 1995ΣΕ07210015) εκτελέστηκε το έργο «Διευθέτηση εκτροπής ποταμού Σπερχειού κατάντη ΝΕΟ και τάφρου Λαμίας από χ.θ. 0+000 έως χ.θ. 7+009» προϋπολογισμού 6.456.346,30 Ευρώ. Η τελευταία αυτή εργολαβία δεν ολοκληρώθηκε λόγω διάλυσης και δεν εκτελέστηκαν εργασίες στο τμήμα της τάφρου Λαμίας από χ.θ. 5+800 έως χ.θ. 7+009.
      Με την υπ' αρ. Δ7α/1834 π.ε./Φ 127/27.2.2003 απόφαση του ΥΠΕΧΩΔΕ εγκρίθηκε πίστωση 1.870.000,00 Ευρώ για την κατασκευή του έργου «Αποπεράτωση τάφρου Λαμίας». Το έργο αυτό δημοπρατήθηκε στις 2.7.2003 και βρίσκεται στη διαδικασία ανάθεσης.
      Με τις τρεις εργολαβίες που ολοκληρώθηκαν και με την τέταρτη που είναι υπό ανάθεση ολοκληρώνονται τα αντιπλημμυρικά έργα που αφορούν την εκτροπή του Σπερχειού κατάντη της ΝΕΟ, την τάφρο Λαμίας, το Μπεκιόρεμα και το ρέμα Λυγαριάς. Τα έργα αυτά προβλέπονται από την εγκεκριμένη μελέτη «Αντιπλημμυρικά έργα Σπερχειού 1η και 2η τμηματική μελέτη». Με την ολοκλήρωση των έργων αντιμετωπίζεται ριζικά το πρόβλημα των πλημμύρων της τάφρου Λαμίας, ενώ παράλληλα υπάρχει βελτίωση στο πρόβλημα των πλημμύρων στον Σπερχειό, αφού το Μπεκιόρεμα έχει εκτραπεί και εκβάλει πλέον στην τάφρο Λαμίας και όχι στον Σπερχειό.
      4. Μετά από αίτημα των ιδιοκτητών των αγρών στην υπό ανάθεση εργολαβία προβλέπεται εκτός των άλλων και η κατασκευή του παράπλευρου δρόμου στην αριστερή όχθη της τάφρου Λαμίας από χ.θ. 11 +100 έως χ.θ. 14+300. Για την κατασκευή του δρόμου υπάρχει εγκεκριμένη μελέτη και κτηματολόγιο και έχει κηρυχθεί η απαλλοτρίωση με την αρ. 1051532/4821/0010/26.6.2003 Κοινή απόφαση Υπουργών Οικονομίας και Οικονομικών και ΠΕΧΩΔΕ.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      4. Στην με αριθμό 1847/19-8-03 ερώτηση της Βουλευτού κ. Μαρίας Κόλλια- Τσαρουχά  δόθηκε με το υπ’ αριθμ. 178/29-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κα Βουλευτή, σύμφωνα με τα στοιχεία του Ινστιτούτου Οικονομίας Κατασκευών (ΙΟΚ) του ΥΠΕΧΩΔΕ, τα εξής:
      1. Σύμφωνα με τις ισχύουσες διατάξεις του άρθρου 6 του Ν.2576/1998, προβλέπεται η σύνταξη Τεχνικών Προδιαγραφών Κατασκευής Έργων (Δημοσίων και Ιδιωτικών) και Αναλυτικών Τιμολογίων αυτών, από το Ινστιτούτο Οικονομίας Κατασκευών (ΙΟΚ). Η σύνταξη των Τεχνικών Προδιαγραφών προηγείται προφανώς της σύνταξης συγχρόνων Αναλύσεων Τιμών.
      2. Στη βάση των παραπάνω το IΟΚ από το 2001 έχει αρχίσει τη σύνταξη νέων Εθνικών Προδιαγραφών Κατασκευής Έργων σε πλήρη συμφωνία με το ΥΠΕΧΩΔΕ, το ΤΕΕ και τους φορείς των Μηχανικών. Η προβλεπόμενη διαδικασία μέσω Ομάδων Εργασίας Εμπειρογνωμόνων και Τεχνικών Επιτροπών περιλαμβάνει και δημόσιο διάλογο ώστε οι νέες Προδιαγραφές να τυγχάνουν της ευρύτερης δυνατής αποδοχής από τον επιστημονικό τεχνικό κόσμο οπότε και θα παραδοθούν στο ΥΠΕΧΩΔΕ για τη θεσμοθέτησή τους με νομοθετική ρύθμιση.
      3. Επειδή για την υλοποίηση του Γ΄ ΚΠΣ απαιτείται ο εκσυγχρονισμός του Θεσμικού Πλαισίου και του Συστήματος Παραγωγής Δημοσίων Έργων με σαφές και δεσμευτικό χρονοδιάγραμμα, το ΥΠΕΧΩΔΕ σε συνεργασία με την Ευρωπαϊκή Ένωση προχώρησε στον καταρτισμό ενός Προγράμματος Δράσεων (Action Plan) που περιλαμβάνει και τον εκσυγχρονισμό του Θεσμικού Πλαισίου και του Συστήματος Παραγωγής Δημοσίων Έργων με καταληκτική ημερομηνία την 31.12.2004.
      Το πρόγραμμα αυτό έχει αρχίσει να υλοποιείται, ενσωματώνοντας όλη τη σχετική προεργασία και ήδη έχει υπογραφεί η πρώτη Υπουργική Απόφαση η οποία αφορά την ανάθεση στο IΟΚ των εργασιών της ενότητας «Προσωρινές Πρότυπες Τεχνικές Προδιαγραφές (ΠΠΤΠ) για τα Δημόσια Έργα» του Προγράμματος Δράσης (Action Plan) με επιστημονική καθοδήγηση της 2ης ΟΔΕ και ανάδοχο υλοποίησης το IOK. Επίκειται η υπογραφή άλλων δύο Υπουργικών Αποφάσεων που θα αφορούν την ανάθεση στο IΟΚ, η μεν πρώτη, των εργασιών της ενότητας «Επικαιροποίηση και συμπλήρωση των υφισταμένων αναλύσεων τιμών για τα Δημόσια Έργα» και η δεύτερη της ενότητας «Στατιστική παρακολούθηση του κόστους των Δημοσίων Έργων» του Προγράμματος Δράσης (Action Plan) με την ίδια διάρθρωση από απόψεως καθοδήγησης και υλοποίησης.
      4. Ο Νόμος 2940/2001 για τα «Αναπτυξιακά φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις» στο άρθρο 5, παράγραφος 2, προβλέπει Υπουργική Απόφαση καθορισμού του τρόπου εφαρμογής της παραγράφου αυτής και τον τρόπο αναπροσαρμογής των Αναλύσεων Τιμών Δημοσίων Έργων με σκοπό την εναρμόνισή τους με τις σύγχρονες μεθόδους και τα μέσα εκτέλεσης των έργων αυτών. Στη βάση αυτή το Ι.Ο.Κ. υπέβαλε σχετική πρόταση με το υπ' αρ. 279/06.03.2002 έγγραφό του.
      5. Πρόκειται να γίνει πρόβλεψη διαδικασίας επικαιροποίησης του Καταλόγου Δομικών Τεχνικών Μηχανημάτων.
      6. Εκτιμάται ότι η εφαρμογή του νέου Αναλυτικού Τιμολογίου Έργων θα αρχίσει τους πρώτους μήνες του 2005, μετά από την ολοκλήρωση της προαναφερόμενης εργασίας για τη σύνταξη και θεσμοθέτηση των νέων Εθνικών Τεχνικών Προδιαγραφών και Τιμολογίων Έργων.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      5. Στην με αριθμό 1901/20-8-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 182/29-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι για το ίδιο θέμα απαντήσαμε σε προηγούμενες Αναφορές του ιδίου Βουλευτή με το υπ' αρ. 12/30/08.08.2003 έγγραφό μας, το οποίο επισυνάπτεται.
      Επιπλέον πληροφορούμε τον κ. Βουλευτή ότι κατατίθεται το υπ' αρ. 4818/04.08.2003 έγγραφο της Περιφέρειας Στερεάς Ελλάδας προς το Σύνδεσμο Εργοληπτών Φθιώτιδας για την πληρέστερη ενημέρωσή του επί του θέματος.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      Σημ.: Τα συνημμένα σχετικά έγγραφα ευρίσκονται το αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 400/3-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Φ10035/16462/719/17-7-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στη παραπάνω σχετική Ερώτηση, που κατατέθηκε στη Βουλή από το βουλευτή κ. Ν. Νικολόπουλο, σχετικά με τα θέματα αρμοδιότητάς μας, σας γνωρίζουμε τα εξής:
      Τα αιτήματα των ασφαλισμένων και συνταξιούχων εξετάζονται από το Υπουργείο με πνεύμα κατανόησης και καλής θέλησης, προκειμένου να επιλυθούν κατά τον καλύτερο δυνατό τρόπο, σε συνάρτηση πάντα με την εφαρμοζόμενη εισοδηματική πολιτική, τις υπάρχουσες οικονομικές δυνατότητες, αλλά και τις ιδιαιτερότητες κάθε κατηγορίας ασφαλισμένων και συνταξιούχων.
      1. Σχετικά με τη χορήγηση πλήρους σύνταξης σε αυτοαπασχολούμενους με 35 έτη ασφάλισης χωρίς όριο ηλικίας, καθώς και για το αίτημα του υπολογισμού των συντάξεων κατ' έτος με συντελεστή 2,5 %, σας γνωρίζουμε ότι θέματα που σχετίζονται με την αναμόρφωση της νομοθεσίας των ασφαλιστικών Οργανισμών αυτοτελώς απασχολούμενων, θα εξετασθούν ενιαία και μέσα στα πλαίσια των οικονομικών δυνατοτήτων του κάθε Οργανισμού, σε νομοθετική πρωτοβουλία, που αφορά τους αυτοαπασχολουμένους.
      2. Για το θέμα της ρύθμισης των ληξιπρόθεσμων οφειλών προς το Ταμείο σας ενημερώνουμε, ότι με τις διατάξεις του άρθρου 17 του ν. 3144/03, προβλέπεται η εξόφληση των καθυστερούμενων ασφαλιστικών εισφορών προς τους φορείς αυτοαπασχολούμενων με ευνοϊκούς όρους, αντίστοιχους της ανάλογης ρύθμισης, που έχει θεσπισθεί για το Ι.Κ.Α. με το άρθρο 14 του ν. 3050/02.
      Ειδικότερα προβλέπεται:
      Εξόφληση εφάπαξ με έκπτωση σε ποσοστό 80 % επί των προσθέτων τελών και λοιπών επιβαρύνσεων.
      Εξόφληση σε ογδόντα ισόποσες δόσεις με έκπτωση 50 % επί των προσθέτων τελών και λοιπών προσαυξήσεων, με την προϋπόθεση ότι το ποσό κάθε δόσης δεν μπoρεί να είναι μικρότερο των 150 €. Η προκαταβολή μαζί με την πρώτη δόση πρέπει να καταβληθούν μέχρι 31/8/2003.
      Όσον αφορά τα πρόσθετα τέλη, με το ν.2972/01 {ΦΕΚ. 291Α΄), μειώθηκαν τα πρόσθετα τέλη και οι λοιπές προσαυξήσεις στο 3% για το πρώτο μήνα καθυστέρησης αντί του 5% που ίσχυε και στο 1,5% αντί του 2% για κάθε έναν από τους επόμενους μήνες.
      3. Ο κυρίαρχος σκοπός της επιβολής προστίμου σε περίπτωση καθυστέρησης υποβολής της Α.Π.Δ. δεν είναι εισπρακτικός, αλλά προληπτικός ώστε να συμμορφώνονται οι εργοδότες εγκαίρως στις υποχρεώσεις τους. Το Ι.Κ.Α. πάντως μελετά τη δυνατότητα μείωσης του προστίμου αυτού.
      4. Οι ασφαλιστικές εισφορές που καταβάλλουν οι ασφαλισμένοι αποτελούν την κυριότερη πηγή εσόδων για τους Οργανισμούς, γι’ αυτό και η αύξηση κάθε χρόνο των συντάξεων, που καταβάλλει το Τ.Ε.Β.Ε. στους συνταξιούχους του, συναρτάται με την παράλληλη αύξηση των εισφoρών, τα ποσοστά των οποίων καθορίζονται ύστερα από πρόταση του Δ.Σ. του φορέα και αναλογιστική μελέτη.
      Με δεδομένη τη φθίνουσα σχέση ασφαλισμένων προς συνταξιούχους, την ανάγκη κατοχύρωσης του εισοδήματος των συνταξιούχων, καθώς και τον περιορισμό του ελλείμματος του Ο.Α.Ε.Ε-Τ.Ε.Β.Ε., αποφασίστηκε για το έτος 2003, αύξηση των συντάξεων κατά 3% και των εισφορών κατά 8 % για τους παλαιούς ασφαλισμένους (μέχρι 31/12/1992) για δε τους νέους ασφαλισμένους (από 1/1/1993) κατά 4,01 %, για τους οποίους σημειωτέον οι εισφορές του κλάδου σύνταξης των 2 πρώτων ασφαλιστικών κατηγοριών είναι μειωμένες κατά 30%.
      5. Με την Φ35/346/02 (ΦΕΚ Β΄ 563) Απόφαση του Υπουργού Εργασίας, έπειτα από πρόταση που υπέβαλε το Δ. Σ του Ο.Α.Ε.Ε. και σχετική αναλογιστική μελέτη, όσοι «παλαιοί» ασφαλισμένοι του Τ.Ε.Β.Ε. έχουν συμπληρώσει χρόνο παραμονής στη Ζ΄ ασφαλιστική κατηγορία τέσσερα έτη, (συνολικά 10 και πλέον έτη ασφάλισης στο Ταμείο), μετατάσσονται από 1/1/2003 υποχρεωτικά στην Η΄ κατηγορία, η οποία καθιερώνεται ως υποχρεωτική.
      Η ανωτέρω μετάταξη θα επιφέρει, αφενός αύξηση των εσόδων του Οργανισμού με αποτέλεσμα καλύτερες παροχές, αφετέρου δυνατότητα αυξημένων συντάξεων για τους ασφαλισμένους στην Η΄ κατηγορία, δεδομένου ότι το ποσό της σύνταξης είναι συνάρτηση των ασφαλιστικών κατηγοριών και του χρόνου ασφάλισης που διανύθηκε σε αυτές κατά τη διάρκεια όλου του ασφαλιστικού βίου του ενδιαφερόμενου.
      Σας πληροφορούμε επίσης ότι η Η΄ ασφαλιστική κατηγορία, εξαιρέθηκε της αυξήσεως των εισφορών που δόθηκε για το έτος 2002, καθώς και για το έτος 2003.
      6. Σύμφωνα με το άρθρο 46 του ν. 2224/94 που αντικατέστησε την παρ. 1 του άρθρου 3 του Π.Δ. 327/92, το ωράριο λειτουργίας των καταστημάτων είναι ελεύθερο, καθ' όλες τις ημέρες και ώρες της εβδομάδας, με τις εξαιρέσεις που ρητά αναφέρονται στο ίδιο άρθρο για την λειτουργία ορισμένων καταστημάτων κατά τις Κυριακές και τις ημέρες αργίας.
      Κατ' εφαρμογή των ως άνω διατάξεων, εκδόθηκε η Κοινή Απόφαση των Υπουργών Εθνικής Οικονομίας, Εργασίας και Κοινωνικών Ασφαλίσεων και Ανάπτυξης με αριθμ. 1162/6-3-97 με την οποία καθορίστηκαν τα πλαίσια λειτουργίας των εμπορικών καταστημάτων τροφίμων όλης της χώρας κατά τη χειμερινή και τη θερινή περίοδο, ενώ με τη συμπληρωματική αυτής, απόφαση αριθμ. 1342/7-4-97 ορίστηκε η έναρξη της χειμερινής και θερινής περιόδου.
      Κατά την παρ. 2 του άρθρου 23 του ν. 2224/94 τα Νομαρχιακά Συμβούλια ρυθμίζουν με τη σειρά τους το ωράριο λειτουργίας των καταστημάτων της περιοχής τους ανά γεωγραφική περιοχή, στα πλαίσια των Υπουργικών Αποφάσεων που εκδίδονται σύμφωνα με την παρ. 1 του ιδίου άρθρου.
      Σύμφωνα με τις διατάξεις του άρθρου 1 του Β.Δ. 748/1966 απαγορεύεται η λειτουργία επιχειρήσεων, υπηρεσιών και εργασιών εν γένει, καθώς και η απασχόληση του προσωπικού αυτών κατά τις Κυριακές και αργίες. Στο ίδιο Β.Δ. προβλέπονται και οι εξαιρέσεις από την εν λόγω απαγόρευση.
      7. Τέλος, σας γνωρίζουμε ότι πρωταρχική επιδίωξη του Υπουργείου μας είναι η βιωσιμότητα των ασφαλιστικών οργανισμών, η διασφάλιση των εργαζομένων και κυρίως η διατήρηση του Δημόσιου χαρακτήρα της κοινωνικής ασφάλισης.
      Σ΄ αυτή τη κατεύθυνση έγιναν πρόσφατα, με πρωτοβουλία του Υπουργείου μας καίριες νομοθετικές παρεμβάσεις στο ασφαλιστικό με τους ν.3029/02 «Μεταρρύθμιση Συστήματος Κοινωνικής Ασφάλισης» και ν. 3050/02 «Σύσταση Λογαριασμού Αγροτικής Εστίας και άλλες διατάξεις» και ν. 3144/03 «Κοινωνικός Διάλογος για την προώθηση της Απασχόλησης και την Κοινωνική Προστασία και άλλες διατάξεις». Πάντως επιμέρους βελτιώσεις είναι πάντοτε αναγκαίες λόγω της δυναμικότητας του συστήματος κοινωνικής ασφάλισης και για το λόγο αυτό η Υπηρεσία μας μελετά συνεχώς τα προβλήματα που ανακύπτουν, προκειμένου να κάνει σχετικές προτάσεις για τη νομοθετική αντιμετώπισή τους.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      7. Στις με αριθμό 1750/14-8-03, 1807/19-8-03, 1907/20-8-03, 2025/22-8-03 και 2253/28-8-03 ερωτήσεις των Βουλευτών κυρίων Ευγένιου Χαϊτίδη, Α. Κοντού, Κ. Τσιπλάκη, Σ. Παπαδόπουλου και Β. Πάππα δόθηκε με το υπ΄ αριθμ.  έγγραφο από τον Υφυπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές, κύριοι Ε. Χαϊτίδης, Α. Κοντός, Κ. Τσιπλάκης, Σ. Παπαδόπουλος και Β. Πάππος, για τα θέματα της αρμοδιότητάς μας, σας πληροφορούμε τα εξής:
      Στις βαμβακοκαλλιέργειες των περιοχών Ξάνθης, Σερρών και Δράμας, υπάρχει -λόγω των ιδιαίτερων καιρικών συνθηκών που επεκράτησαν σ΄ αυτές- έξαρση του πληθυσμού του πράσινου σκουληκιού που τείνει να πάρει τη μορφή επιδημίας.
      Το ποσοστό προσβολής στα καρύδια του βαμβακιού ποικίλει από περιοχή σε περιοχή και δεν μπορεί ακόμη να καταγραφεί επακριβώς καθότι πρόκειται για ζημιά η οποία εξελίσσεται μέχρι το στάδιο της συγκομιδής.
      Προκειμένου μια προσβολή όπως η συγκεκριμένη, να ενταχθεί σε πρόγραμμα χορήγησης Κρατικών ενισχύσεων θα πρέπει η εκδήλωση της να είναι αποτέλεσμα δυσμενών καιρικών συνθηκών οι οποίες δεν επέτρεψαν τη λήψη των ενδεδειγμένων μέτρων εκ μέρους των παραγωγών. Στην περίπτωση αυτή θα πρέπει η προσβολή να έχει μορφή επιδημίας η οποία δεν μπορεί να ελεγχθεί με τα συνήθη μέσα. Σε κάθε περίπτωση εκτιμάται η αναγκαιότητα σύστασης ειδικής επιτροπής επιστημόνων, η οποία τεκμηριώνει όλα τα προαναφερόμενα και στη συνέχεια εφόσον στοιχειοθετούνται επαρκώς οι προϋποθέσεις ένταξη του αιτίου στο υπάρχον θεσμικό πλαίσιο υποβάλλεται το αίτημα από τις Ελληνικές Αρχές για έγκριση στην Ε. Ε.
      Ο ΕΛΓΑ θα παρακολουθεί την εξέλιξη της καλ/γειας και της προσβολής  μέχρι τη λήξη της καλλιεργητικής περιόδου (συγκομιδή βαμβακιού) και θα προβεί στις ανάλογες ενέργειες.
      Ο Υφυπουργός
      Ε. ΑΡΓΥΡΗΣ»
      8. Στην με αριθμό 10517/4-6-03 ερώτηση του Βουλευτή κ. Μάριου Σαλμά δόθηκε με το υπ΄ αριθμ. ΥΥΠΟ/ΓΥ/ΚΕ/151/3-9-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ΄ αριθμ. 10517/4.6.2003 ερώτηση του Βουλευτή κ. Μάριου Σαλμά, σας γνωρίζουμε τα εξής:
      Στα όρια του Δήμου Αντιρρίου βρίσκ6νται ο αρχαιολογικός χώρος Μακύνειας και το Φρούριο Αντιρρίου, μνημείο που χρονολογείται από τον 15ο αιώνα μ.Χ. με μεταγενέστερες επεμβάσεις. Ο αρχαιολογικός χώρος Μακύνειας είναι επισκέψιμος και δεν αντιμετωπίζει προβλήματα καθαριότητας εκτός από την τακτική αποψίλωση από την βλάστηση. Στο διάστημα αυτό βρίσκεται σε εξέλιξη στο πλαίσιο του Γ΄ ΚΠΣ το έργο «Ανάδειξη - ανάπλαση των αρχαιολογικών χώρων Μακύνειας και Χαλκίδος Νομού Αιτωλοακαρνανίας», στο οποίο περιλαμβάνεται και συστηματική αποψίλωση σε μεγάλο μέρος του αρχαιολογικού χώρου της Μακύνειας.
      Το Φρούριο Αντιρρίου λειτουργεί ακόμη και σήμερα ως στρατιωτικός χώρος από το Πολεμικό Ναυτικό και δεν είναι επισκέψιμο μνημείο. Η αρμόδια 8η Εφορεία Βυζαντινών Αρχαιοτήτων διενήργησε στο παρελθόν στερεωτικές εργασίες σε τμήμα των τειχών. Για την συνολική ανάδειξή του συντάσσεται μελέτη από το Ταμείο Αρχαιολογικών Χώρων και Απαλλοτριώσεων η οποία βρίσκεται στο τελικό στάδιο.
      Όσον αφορά την καθαριότητα εκτός των αρχαιολογικών χώρων αρμόδιοι είναι οι κατά τόπους δήμοι και κοινότητες.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      9. Στην με αριθμό 1144/23-7-03 ερώτηση του Βουλευτή κ. Νικόλαου Κατσαρού δόθηκε με το υπ΄ αριθμ. 195/14-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Κατσαρός, σας πληροφορούμε τα εξής:
      Η προστασία των καλλιεργειών από καιρικές αντιξοότητες αποτελεί ουσιαστικό μέλημα του ΕΛ.Γ.Α. και ένα από τα κύρια αντικείμενα δραστηριότητάς του. Ο ΕΛ.Γ.Α. αποτελεί έναν από τους ελάχιστους φορείς σΙ όλο τον κόσμο που εδραίωσε και ενσωμάτωσε την προστασία των καλλιεργειών από φυσικούς κινδύνους στην γεωργοασφαλιστική διαδικασία Ήδη από το 1979 μέχρι σήμερα, έχει επεξεργαστεί και έχει εφαρμόσει σημαντικό αριθμό Προγραμμάτων προστασίας των καλλιεργειών από τον παγετό και το χαλάζι.
      Στον τομέα του παγετού, ο ΕΛ.Γ.Α. έχει εγκαταστήσει συνολικά 713 αντιπαγετικούς ανεμιστήρες, σε διάφορες περιοχές της χώρας, όπως στην Αργολίδα, στην Άρτα, στη Λακωνία κλπ. τους οποίους και σταδιακά έχει μεταβιβάσει κατά πλήρη κυριότητα νομή και κατοχή σε κατά τόπους Αγροτικούς Συνεταιρισμούς κλπ. Το βασικότερο κριτήριο επιλογής των περιοχών αυτών ήταν η ύπαρξη και η συχνότητα εμφάνισης του φαινομένου των παγετών ακτινοβολίας σε συνδυασμό με τις καλλιέργειες στις οποίες το παραπάνω μέσο προστασίας είχε επιδείξει μεγάλη αποτελεσματικότητα Τα παραπάνω προέκυψαν από μετεωρολογικές, κατά βάση, μελέτες του μικροκλίματος των προς κάλυψη περιοχών. Τα αποτελέσματα από τη χρήση των αντιπαγετικών ανεμιστήρων στις περιοχές αυτές ήταν ιδιαίτερα ενθαρρυντικά. Παράλληλα από το 1997 μέχρι σήμερα ο ΕΛ.Γ.Α. επιχορηγεί τον αντιπαγετικό ανεμιστήρα ως μέσο προστασίας των καλλιεργειών από τον παγετό, σε συγκεκριμένους Νομούς της χώρας, για την προστασία κυρίως των εσπεριδοειδών.
      Το θέμα της επέκτασης των περιοχών όπου ο ΕΛ. Γ-Α θα επιχορηγεί τον αντιπαγετικό ανεμιστήρα, ως μέσο προστασίας των καλλιεργειών (όχι απαραίτητα μόνο των εσπεριδοειδών) από τον παγετό, έχει απασχολήσει τον Οργανισμό εδώ και πολύ καιρό. Για το σκοπό αυτό ανατέθηκαν σε διάφορα ερευνητικά ιδρύματα της χώρας ερευνητικές μελέτες προκειμένου αφενός μεν να διερευνηθεί και να αναλυθεί σε βάθος το φαινόμενο των παγετών ακτινοβολίας σε άλλες παγετόπληκτες περιοχές της χώρας (όπως στην ευρύτερη περιοχή των Ν. Ημαθίας και Πέλλας) σε συνδυασμό με την αναζήτηση του καταλληλότερου μέσου προστασίας των καλλιεργειών στις περιοχές αυτές Αρκετές από τις μελέτες αυτές έχουν ολοκληρωθεί και ήδη ο ΕΛ.Γ.Α. επεξεργάζεται τα αποτελέσματά τους προκειμένου να γίνουν οι μελλοντικοί σχεδιασμοί. Στο πλαίσιο των μελετών αυτών εντάσσεται για το άμεσο μέλλον και η περιοχή της Θεσσαλίας, όπου πράγματι ο ΕΛ.Γ.Α. έχει καταβάλει στο παρελθόν σημαντικά ποσά αποζημιώσεων για ζημιές των καλλιεργειών από τον παγετό.
      Στον τομέα του χαλαζιού, ο ΕΛ.Γ.Α. εφαρμόζει προγράμματα πρόληψης και καταστολής με εναέρια μέσα (αεροπλάνα σποράς των χαλαζοφόρων νεφών) και επίγεια μέσα (αντιχαλαζικά κανόνια ηχοβολής), με αποκλειστικό σκοπό αφενός μεν την προστασία των καλλιεργειών, αφετέρου δε τη διασφάλιση του αγροτικού εισοδήματος.
      Σε ό,τι αφορά το Πρόγραμμα προστασίας των καλλιεργειών από το χαλάζι με εναέρια μέσα που προτίθεται να εφαρμόσει ο ΕΛΓΑ στους Νομούς Ημαθίας, Πέλλας, Τρικάλων, Λάρισας, Καρδίτσας και μέρους των Νομών Πιερίας και Θεσσαλονίκης, την περίοδο 2003 2007, ο ΕΛΓΑ ξεκίνησε έγκαιρα όλες τις προαπαιτούμενες διαδικασίες για την προετοιμασία της αντιχαλαζικής προστασίας στους Νομούς αυτούς.
      Συγκεκριμένα μεταξύ των άλλων προκήρυξε (Αύγουστος 2002) ανοικτό διεθνή διαγωνισμό, προκειμένου να μισθώσει τον πτητικό κυρίως εξοπλισμό που απαιτείται για την εφαρμογή του εν λόγω Προγράμματος.
      Το Δ.Σ. του ΕΛΓΑ κατακύρωσε το αποτέλεσμα του παραπάνω διαγωνισμού σε ανάδοχο εταιρεία, στις αρχές του Φεβρουαρίου 2003. Η καθυστέρηση αυτή ήταν δικαιολογημένη δεδομένων των ένδικων μέσων που είχε ασκήσει, στο ενδιάμεσο χρονικό διάστημα, μία από τις συμμετέχουσες στο διαγωνισμό εταιρείες.
      Στη συνέχεια (μέσα Φεβρουαρίου 2003) και με δεδομένη πλέον τη μεγάλη χρονική καθυστέρηση που σημειώθηκε εξαιτίας της αναμονής της έκδοσης της παραπάνω δικαστικής απόφασης, ο ΕΛΓΑ συνέταξε σχέδιο σύμβασης, το οποίο όμως θα έπρεπε, πριν την υπογραφή του, να εγκριθεί από το Ελεγκτικό Συνέδριο.
      Η διαδικασία αυτή ολοκληρώθηκε, με θετικό πόρισμα, από το Ελεγκτικό Συνέδριο στις 30-7-2003 και εντός των προσεχών ημερών πρόκειται να υπογραφεί η σχετική σύμβαση. Στην σύμβαση προβλέπεται ότι σε χρονικό διάστημα το πολύ δύο μηνών από την υπογραφή της, ο ανάδοχος είναι υποχρεωμένος να έχει εγκαταστήσει όλη την απαραίτητη υποδομή προκειμένου να εφαρμοστεί αποτελεσματικά το Πρόγραμμα προστασίας των καλλιεργειών από το χαλάζι με εναέρια μέσο. Καταβάλλεται κάθε δυνατή προσπάθεια, ώστε το παραπάνω εύλογο χρονικό διάστημα να περιορισθεί σημαντικά, έτσι ώστε το Πρόγραμμα έστω και καθυστερημένα να λειτουργήσει ανελλιπώς πλέον έως το 2007.
      - Σε ό,τι αφορά τα επίγεια μέσα προστασίας σας γνωρίζουμε ότι στο Νομό Λάρισας και συγκεκριμένα στην ευρύτερη περιοχή του Δήμου Αγιάς, είχαν εγκατασταθεί και λειτουργούσαν 23 αντιχαλαζικά κανόνια Πρόσφατα (περίοδος 2002) στην παραπάνω περιοχή μετεγκαταστάθηκαν από το Νομό Ηλείας και άλλα 7 αντίστοιχα συστήματα, έτσι ώστε σήμερα, τα 30 πλέον εγκατεστημένα αντιχαλαζικά κανόνια (τα οποία ο ΕΛ.Γ.Α. τα έχει μεταβιβάσει στο Δήμο Αγιάς) προστατεύουν περίπου 21.000 στρέμματα αγροτικής γης Ο Δήμος Αγιάς έχει πλέον την αποκλειστική ευθύνη λειτουργίας των συστημάτων αυτών.
      Με δεδομένο ότι η εμβέλεια του radar καιρού (ιδιοκτησίας ΕΛ.Γ.Α./Πολεμικής Αεροπορίας) που είναι εγκατεστημένο στο αεροδρόμιο της Λάρισας καλύπτει στο σύνολό της την περιοχή της Αγιάς, ο ΕΛ.Γ.Α. έχει προβλέψει να παρέχει, κάθε χρόνο, μετεωρολογική υποστήριξη του συστήματος στην περιοχή αυτή, μέσω Υπηρεσιακής μονάδας του (ΚΕΜΕ). Με τον τρόπο αυτό όποτε απειλείται η ευρύτερη περιοχή της Αγιάς από χαλαζοφόρες καταιγίδες, οι μετεωρολόγοι του ΕΛ.Γ.Α. ενημερώνουν άμεσα και έγκαιρα τους εξουσιοδοτημένους εκπροσώπους του Δήμου Αγιάς, προκειμένου οι τελευταίοι να ενεργοποιήσουν τα αντιχαλαζικά κανόνια.
      - Παράλληλα ο ΕΛ.Γ.Α. για το έτος 2003 (όπως και το 2002) επιχορηγεί το αντιχαλαζικό δίχτυ στο Νομό Λάρισας, κυρίως για την προστασία των μηλοειδών και αμπελοειδών. Αυτό το μέσο διασφαλίζει τις καλλιέργειες κατά τον πλέον αποτελεσματικό τρόπο, από τις καταστρεπτικές συνέπειες του χαλαζιού. Δυστυχώς μέχρι σήμερα δεν έχει υπάρξει το αναμενόμενο ενδιαφέρον από πλευράς των αγροτών του Νομού Λάρισας, παρά το γεγονός ότι το ύψος της επιχορήγησης ανέρχεται σε ποσοστό 60% της αξίας αγοράς και εγκατάστασης, σε αντίθεση με άλλους Νομούς της Χώρας όπου οι αγρότες έχουν υιοθετήσει πλήρως την εγκατάστασή του.
      Ο Υπουργός
      Γ. ΔΡΥΣ»
      10. Στην με αριθμό 1149/23-7-03 ερώτηση της Βουλευτού κ. Ζέττας Μακρή δόθηκε με το υπ΄ αριθμ. 196/14-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής, κ. Ζ. Μακρή, σας πληροφορούμε τα εξής:
      Για τις μη καλυπτόμενες από τον ΕΛΓΑ ζημιές που προκλήθηκαν από τις αντίξοες καιρικές συνθήκες Νοεμβρίου 2001 - Ιανουαρίου 2002 στις μηλοκαλλιέργειες του Πηλίου, σε όσες περιπτώσεις οι ζημιές δεν έγιναν έγκαιρα αντιληπτές, δόθηκε από τον ΕΛΓΑ παράταση της προθεσμίας υποβολής δηλώσεων τον Δεκέμβριο 2002.
      Υποβλήθηκαν τότε περίπου 1900 συμπληρωματικές δηλώσεις ζημιάς.
      Αυτή τη στιγμή διενεργούνται εξατομικευμένες εκτιμήσεις, οι οποίες θα ολοκληρωθούν σύντομα. Θα ακολουθήσει κοινοποίηση των πορισμάτων εκτίμησης και οι οικονομικές ενισχύσεις θα καταβληθούν στους ενδιαφερόμενους παραγωγούς το συντομότερο δυνατό.
      Οι οικονομικές ενισχύσεις που χορηγούνται στους πληγέντες παραγωγούς, προκύπτουν από πίνακες για κάθε Νομό, εγκεκριμένους από την Ευρωπαϊκή Ένωση, στους οποίους αναφέρεται η μέση παραγωγή κατά δένδρο και η μέση τιμή παραγωγού. Τα στοιχεία αυτά είναι δεσμευτικά.
      Ο Υπουργός
      Γ. ΔΡΥΣ»
      11. Στην με αριθμό 1174/24-7-03 ερώτηση του Βουλευτή κ. Σπυρίδωνα Ταλιαδούρου δόθηκε με το υπ΄ αριθμ. 201/14-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σπ. Ταλιαδούρος, για τα θέματα της αρμοδιότητάς μας, σας πληροφορούμε τα εξής:
      Το Υπουργείο Γεωργίας λαμβάνει ιδιαίτερη μέριμνα για τους νέους αγρότες στοχεύοντας στη βελτίωση της ηλικιακής σύνθεσης του αγροτικού πληθυσμού και την διατήρηση της κοινωνικής συνοχής, μέσα από την ενίσχυση της εγκατάστασης νέων ανθρώπων στις αγροτικές περιοχές. Στο πλαίσιο αυτό παρέχονται οικονομικά κίνητρα σε νέους αγρότες μέχρι 40 ετών, ιδιαίτερα σε ορεινές, νησιωτικές και μειονεκτικές περιοχές, όπου τα ποσά ενίσχυσης κυμαίνονται από 15.000 € έως 25.000 €. Στο πλαίσιο των δράσεων του Ε.Π.Α.Α.-Α.Υ. τα σχετικά Μέτρα (3.1 & 3.2) έχουν ιδιαίτερη χρηματοδοτική βαρύτητα καθώς θα διατεθούν 227 εκατ. €, ποσό που αντιπροσωπεύει το 13% της συνολικής Δαπάνης του Προγράμματος. Μέχρι σήμερα έχουν ενταχθεί 8.300 νέοι γεωργοκτηνοτρόφοι και αναμένεται να υπερκαλυφθεί ο στόχος των 14.000 δικαιούχων.
      Στους Νέους κάτω των 40 ετών, χορηγούνται επίσης ενισχύσεις με τη μορφή επιδότησης επιτοκίου για αγορά γης και αγορά ή κατασκευή πρώτης κατοικίας σύμφωνα με το ν. 2520/97 για τους Νέους αγρότες.
      Στα Ολοκληρωμένα Προγράμματα Ανάπτυξης του Αγροτικού Χώρου (ΟΠΑΑΧ) χορηγούνται ενισχύσεις για κατασκευή μικρών έργων υποδομής, που στοχεύουν στην οικονομική, κοινωνική και πολιτιστική αναβάθμιση της υπαίθρου, κυρίως των ορεινών και μειονεκτικών περιοχών.
      Ο Υπουργός
      Γ. ΔΡΥΣ»
      12. Στην με αριθμό 1166/23.7.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 199/14.8.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Σπηλιωτόπouλoς, σας πληροφορούμε τα εξής:
      Στο Υπουργείο Γεωργίας δεν έχει υποβληθεί αίτηση ένταξης του έργου «κατασκευή αλιευτικού καταφυγίου στην παραλία της Αιγείρας Αχαΐας» στο μέτρο 6.1 του Επιχειρησιακού Προγράμματος Αλιείας (ΕΠΑΛ).
      Ο Υπουργός
      Γ. ΔΡΥΣ»
      13. Στην με αριθμό 1200/24.7.03 ερώτηση του Βουλευτή κ. Νικολάου Κατσαρού δόθηκε με το υπ’ αριθμ. 207/14.8.2003 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Κατσαρός, σας πληροφορούμε τα εξής:
      Για τις μη καλυπτόμενες από τον ΕΛΓΑ ζημιές που προκλήθηκαν σε καλλιέργειες της επαρχίας Τιρνάβου από τις δυσμενείς καιρικές συνθήκες της περιόδου Νοεμβρίου 2001-Ιανουαρίου 2002, έχουν καταβληθεί στους παραγωγούς, οικονομικές ενισχύσεις ύψους 32 εκ. € περίπου.
      Όσον αφορά τις ενστάσεις για τις ζημιές αυτές, έχει ολοκληρωθεί η διενέργεια των επανεκτιμήσεων και ο διοικητικός έλεγχος και άρχισε η καταβολή των σχετικών οικονομικών ενισχύσεων, η οποία προβλέπεται να ολοκληρωθεί σταδιακά μέχρι 15 Σεπτεμβρίου 2003. Στις 23.7.03 καταβλήθηκαν 800.000 €.
      Ο Υπουργός
      Γ. ΔΡΥΣ»
      14. Στην με αριθμό 1225/24.7.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ10035/19664/855/1.9.03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στη παραπάνω σχετική ερώτηση, που κατατέθηκε στη Βουλή από το Βουλευτή κ. Σ. Σπηλιωτόπουλο, σχετικά με την δυνατότητα παράτασης της ρύθμισης ληξιπρόθεσμων οφειλών προς τον Ο.Α.Ε.Ε.-Τ.Ε.Β.Ε., σύμφωνα με τις διατάξεις του ν.3144/03, σας γνωρίζουμε τα εξής:
      Τα αιτήματα των ασφαλισμένων εξετάζονται από το Υπουργείο με πνεύμα κατανόησης και καλής θέλησης, προκειμένου να επιλυθούν κατά τον καλύτερο δυνατό τρόπο, σε συνάρτηση πάντα με την εφαρμοζόμενη εισοδηματική πολιτική, τις υπάρχουσες οικονομικές δυνατότητες, αλλά και τις ιδιαιτερότητες κάθε κατηγορίας ασφαλισμένων.
      Με τις διατάξεις του άρθρου 17 του ν. 3144/03, προβλέπεται η εξόφληση των καθυστερούμενων ασφαλιστικών εισφορών προς τους φορείς αυτοαπασχολούμενων με ευνοϊκούς όρους, αντίστοιχους της ανάλογης ρύθμισης, που έχει θεσπισθεί για το Ι.Κ.Α. με το άρθρο 14 του ν. 3050/02.
      Ειδικότερα προβλέπεται:
      Εξόφληση εφάπαξ με έκπτωση σε ποσοστό 80 % επί των προσθέτων τελών και λοιπών επιβαρύνσεων.
      Εξόφληση σε ογδόντα ισόποσες δόσεις με έκπτωση 50 % επί των προσθέτων τελών και λοιπών προσαυξήσεων, με την προϋπόθεση ότι το ποσό κάθε δόσης δεν μπορεί να είναι μικρότερο των 150 €.
      Ορίσθηκε δε τρίμηνη προθεσμία (μέχρι 31/8/2003) για την υποβολή της σχετικής αίτησης, καθώς και την προκαταβολή μαζί με την πρώτη δόση σε περίπτωση εξόφλησης σε δόσεις.
      Παράτασης της ως άνω τρίμηνης προθεσμίας αντιμετωπίζεται από το Υπουργείο μας, στο επικείμενο νομοσχέδιο, που καταρτίζεται.
      Τέλος όσον αφορά τα πρόσθετα τέλη το Υπουργείο με το άρθρο 14 του ν.2972/01 (ΦΕΚ.291 Α'), προέβη σε μείωση του ύψους των πρόσθετων τελών και λοιπών προσαυξήσεων στο 3 % για το πρώτο μήνα καθυστέρησης αντί 5 % που ίσχυε και στο 1,5 % αντί 2 % για κάθε έναν από τους επόμενους μήνες.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      15. Στην με αριθμό 2570/4.9.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 94334/ΙΗ/25.9.03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2570/4.9.03 που κατέθεσε ο Βουλευτής κ. Κωνσταντίνος Τσιπλάκης, σχετικά με το αίτημα προμήθειας εξοπλιστικών μέσων του Δημοτικού Σχολείου Ανθής Δήμου Νιγρίτας Ν. Σερρών, σας γνωρίζουμε τα εξής:
      Η διάθεση και αποστολή εξοπλιστικών μέσων από τα υπάρχοντα αποθέματα του ΟΣΚ Α.Ε. προς όλα τα σχολεία της Επικράτειας είναι συνεχής και υλοποιείται με συμβεβλημένους μεταφορείς.
      Είναι ενδεχόμενο, εντελώς περιορισμένος αριθμός ειδών να διατεθεί με μικρή καθυστέρηση από αναμενόμενες παραλαβές σχετικών διαγωνισμών προμήθειας που βρίσκονται σε διαδικασία ολοκλήρωσης.
      Για τη -διεκπεραίωση του συγκεκριμένου αιτήματος έχει ήδη επιληφθεί η αρμόδια Διεύθυνση του ΟΣΚ Α.Ε.
      Ήδη έχουν εκδοθεί για αρκετά εξοπλιστικά μέσα του συγκεκριμένου αιτήματος, τα 146659 και 146660/23.9.2003 Δελτία Αποστολής.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      16. Στην με αριθμό 1502/30.7.03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 54659/ΕΥΣΑΠΠ982/21.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση με αρ. πρωτ. 1502/30-07-03 του Βουλευτή κ. Ε. Μπασιάκου, σας γνωρίζουμε τα ακόλουθα:
      1. Η πολιτική για την περιφερειακή ανάπτυξη και τη συνοχή αποτελεί βασική προτεραιότητα της Ευρωπαϊκής Ένωσης και για τη νέα προγραμματική περίοδο μετά το 2006. Η αναγκαιότητα ύπαρξής της πολιτικής συνοχής στην Ευρώπη διατυπώνεται στο κείμενο της Δεύτερης Έκθεσης Προόδου για τη συνοχή της Ευρωπαϊκής Επιτροπής, ενώ καταγράφεται ως κύριο σημείο των συμπερασμάτων της Υπουργικής Συνάντησης Περιφερειακής Ανάπτυξης που πραγματοποιήθηκε επί ελληνικής προεδρίας στη Χαλκιδική στις 16 Μαΐου 2003.
      2. Όλες οι περιφέρειες της Ελλάδος αναμένεται να λάβουν στήριξη από τα διαρθρωτικά ταμεία στο πλαίσιο του Δ΄ ΚΠΣ.
      Όπως, άλλωστε, καταγράφει η Ευρωπαϊκή Επιτροπή από τις μέχρι τώρα συζητήσεις που πραγματοποιούνται σε ευρωπαϊκό επίπεδο, αποτυπώνεται η ανάγκη δίκαιης κατανομής των πόρων στις περιφέρειες που θα αποκλειστούν λόγω της «στατιστικής σύγκλισης» με ενισχυμένη μορφή μεταβατικής στήριξης.
      Για τις περιφέρειες που θα ξεπεράσουν το κριτήριο του 75% του κοινοτικού ΑΕΠ της ΕΕ15, σύμφωνα με το καθιερωμένο προηγούμενο επιδιώκεται να εξασφαλισθεί καθεστώς μεταβατικής στήριξης, ενώ σε κάθε περίπτωση θα προβλεφθεί, εναλλακτικά, η στήριξή τους από τον μελλοντικό στόχο 2.
      3. Στοιχεία ανάπτυξης των 13 περιφερειών της χώρας τα οποία βεβαίως δεν δύναται να προκαθορίσουν την επιλεξιμότητά των περιφερειών στο πλαίσιο του στόχου 1 δεδομένου ότι η χρονική περίοδος καθορισμού τους δεν έχει ακόμη αποφασισθεί, δημοσιεύθηκαν στην Δεύτερη Έκθεση Προόδου για τη Συνοχή που εκδόθηκε από την Ευρωπαϊκή Επιτροπή τον Ιανουάριο 2003. Η Έκθεση αυτή είναι διαθέσιμη σε ηλεκτρονική μορφή στο διαδίκτυο στην ιστοσελίδα http://www.europa.eu.int/comm/regional policy /sources/key /key en.htm.
      Ο Υφυπουργός
      ΧΡ. ΠΑΧΤΑΣ»
      17. Στην με αριθμό 1501/30.7.03 ερώτηση του Βουλευτή κ. Αντωνίου Μπέζα δόθηκε με το υπ’ αριθμ. ΑΠ 54658/ΕΥΣ 5038/21.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Αναφορικά με την παραπάνω ερώτηση, σας γνωρίζουμε τα εξής: 
      Στο Περιφερειακό Επιχειρησιακό Πρόγραμμα Ηπείρου 2000-2006 προβλέπεται η χρηματοδότηση δράσεων που αφορούν οδικές μεταφορές στο πλαίσιο υλοποίησης των μέτρων 1.1 και 4.10.Η ένταξη των έργων στο ΠΕΠ γίνεται με προκαθορισμένες διαδικασίες. Έτσι με βάση τον προγραμματισμό της η .αρμόδια σύμφωνα με το Ν. 2860/00 Διαχειριστική Αρχή του ΠΕΠ προβαίνει σε σταδιακή εξειδίκευση του Συμπληρώματος Προγραμματισμού, ακολουθώντας την προβλεπόμενη δημοσιοποίηση και προκήρυξη των μέτρων του ΠΕΠ. Προκειμένου δε να ενταχθεί το έργο στο ΠΕΠ, πρέπει να προταθεί στη Διαχειριστική Αρχή συνοδευόμενο από αντίστοιχο Τεχνικό Δελτίο Έργου, η δε ανωτέρω υπηρεσία μετά από τους προβλεπόμενους σχετικούς ελέγχους για τη φύση και το είδος, τη συμβατότητα, την πληρότητα, την ωριμότητα και τη σκοπιμότητα των προτεινόμενων έργων και υποέργων, προτείνει στο Γενικό Γραμματέα της Περιφέρειας την ένταξή τους στο Περιφερειακό Επιχειρησιακό Πρόγραμμα.
      Πληροφορίες σχετικά με τα μέχρι σήμερα ενταγμένα έργα στα Επιχειρησιακά Προγράμματα, που αφορούν το Νομό Θεσπρωτίας, δημοσιεύονται στο site www.hellaskps.qr.
      Επιπλέον πληροφορίες θα σας δοθούν και από τα συνερωτώμενα Υπουργεία ΠΕΧΩΔΕ και Εσωτερικών, Δημόσιας Διοίκησης και Αποκέντρωσης.
      Ο Υφυπουργός
      ΧΡ. ΠΑΧΤΑΣ»
      18. Στην με αριθμό 1500/30.7.03 ερώτηση του Βουλευτή κ. Αντωνίου Μπέζα δόθηκε με το υπ’ αριθμ. 54657/ΕΥΣ 5039/21.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Αναφορικά με την παραπάνω ερώτηση, σας γνωρίζουμε τα εξής:
      Στο Περιφερειακό Επιχειρησιακό Πρόγραμμα Ηπείρου 2000-2006 προβλέπεται η χρηματοδότηση δράσεων που αφορούν οδικές μεταφορές στο πλαίσιο υλοποίησης των μέτρων 1.1 και 4.10.
      Η ένταξη των έργων στο ΠΕΠ γίνεται με προκαθορισμένες διαδικασίες. Έτσι με βάση τον προγραμματισμό της η αρμόδια σύμφωνα με το Ν. 2860/00 Διαχειριστική Αρχή του ΠΕΠ προβαίνει σε σταδιακή εξειδίκευση του Συμπληρώματος Προγραμματισμού, ακολουθώντας την προβλεπόμενη δημοσιοποίηση και προκήρυξη των μέτρων του ΠΕΠ. Προκειμένου δε να ενταχθεί το έργο στο ΠΕΠ, πρέπει να προταθεί στη Διαχειριστική Αρχή συνοδευόμενο από αντίστοιχο Τεχνικό Δελτίο Έργου, η δε ανωτέρω υπηρεσία μετά από τους προβλεπόμενους σχετικούς ελέγχους για τη φύση και το είδος, τη συμβατότητα, την πληρότητα, την ωριμότητα και τη σκοπιμότητα των προτεινόμενων έργων και υποέργων, προτείνει στο Γενικό Γραμματέα της Περιφέρειας την ένταξή τους στο Περιφερειακό Επιχειρησιακό Πρόγραμμα.
      Πληροφορίες σχετικά με τα μέχρι σήμερα ενταγμένα έργα στα Επιχειρησιακά Προγράμματα, που αφορούν το Νομό Θεσπρωτίας, δημοσιεύονται στο site www.hellaskps.qr.
      Επιπλέον πληροφορίες θα σας δοθούν και από τα συνερωτώμενα Υπουργεία ΠΕΧΩΔΕ και Εσωτερικών Δημόσιας Διοίκησης και Αποκέντρωσης.
      Ο Υφυπουργός
      ΧΡ. ΠΑΧΤΑΣ»
      19. Στην με αριθμό 2580/5.9.03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 94852/ΙΗ έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2580/5.9.2003 την οποία κατέθεσε ο Βουλευτής κ. Φώτης Κουβέλης και αφορά στην απαλλοτρίωση εκτάσεων του- κτήματος Ομορφοκκλησιάς στο Δήμο Γαλατσίου, σας γνωρίζουμε τα ακόλουθα:
      Όπως μας ενημέρωσε ο Ο.Σ.Κ. με σχετικό έγγραφό του, από τα στοιχεία που υπάρχουν, προκύπτει με σαφήνεια ότι στις συγκεκριμένες επιλογές οι αρμόδιες Επιτροπές Καταλληλότητας και αναγκαιότητας οδηγήθηκαν λόγω έλλειψης άλλων χώρων ή εναλλακτικών λύσεων.
      Οι επιλογές έγιναν πριν- από αρκετά χρόνια (1992) και καταγράφεται η παρουσία των αρμοδίων φορέων (Πρόεδρος Δημοτικής Επιτροπής Παιδείας, Προϊστάμενος Τεχνικής Υπηρεσίας του Δήμου, εκπρόσωπος του Συλλόγου Γονέων και Κηδεμόνων), η σύνθεση της αρμόδιας επιτροπής (συγκροτηθείσα από υπαλλήλους διαφορετικών Υπηρεσιών) και το ομόφωνο των αποφάσεων.
      Με βάση αυτές τις επιλογές ακολούθησε η διαδικασία των αναγκαστικών απαλλοτριώσεων.
      Έχουν παρακατατεθεί αποζημιώσεις για δύο χώρους εκ των τεσσάρων οι οποίοι αναφέρονται στην ερώτηση (για τα 13ο και 9ο Δημοτικά Σχολεία, καθώς και το 2ο Λύκειο), υπέρ των ιδιοκτητών, οι οποίοι θα αναγνωριστούν ως δικαιούχοι με σχετική δικαστική απόφαση.
      Για τις περαιτέρω ενέργειες θα σταθμιστούν όλες οι παράμετροι ώστε να δοθεί η καλύτερη δυνατή λύση στο θέμα που έχει προκύψει.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      20. Στην με αριθμό 2816/10-9-03 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 59347/ΔΕ 8935/24-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Aπαντώντας στην παραπάνω ερώτηση τoυ Boυλευτή κ. Μιχάλη Καρχιμάκη, σχετικά με πρόταση της Περιφέρειας Κρήτης για χρηματοδότηση από τo ΠΔΕ της μελέτης για το αποχετευτικό δίκτυο του Δήμου Μακρύ Γιαλού Λασιθίου, σας γνωρίζουμε ότι, με την προοπτική ένταξης τoυ έργου στo ΚΠΣ για xρηματoδότηση, τo αίτημα θα εξετασθεί θετικά.
      Ο Υφυπουργός
      ΧΡΗΣΤΟΣ ΠΑΧΤΑΣ»
      21. Στην με αριθμό 1467/30-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 247/21-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Σύμφωνα με την ισχύουσα Κοινοτική Νομοθεσία επιτρέπεται η διακίνηση οίνων μεταξύ των Κρατών -Μελών με την προϋπόθεση ότι το προϊόν φέρει την κατάλληλη σήμανση και συνοδεύεται με τα οριζόμενα από τους Κοινοτικούς Κανονισμούς συνοδευτικά έγγραφα. Με την είσοδό του στο οινοποιείο αναγράφεται στα βιβλία αποθήκης, τα οποία ελέγχονται από τις κατά τόπους Υπηρεσίες.
      Οι εισαγωγές οίνων από Τρίτες Χώρες εγκρίνονται από το Υπουργείο Γεωργίας (ΟΠΕΚΕΠΕ) και ελέγχονται από τα τελωνεία (σύστημα ενημέρωσης οη line με την Ε.Ε.) και τις κατά τόπους Υπηρεσίες.
      Ο ισχυρισμός ότι αυξάνονται οι αιτήσεις για ταινίες ελέγχου Ο.Π.Α.Π. δεν ευσταθεί και τούτο διότι σε εφαρμογή του ΚΑΝ (ΕΚ) 1607/2000 οι ταινίες ελέγχου χορηγούνται έπειτα από έλεγχο και κατάταξη των ποσοτήτων οίνου.
      Η διαδικασία κατάταξης των οίνων Ο.Π.Α.Π. (δειγματοληψία από το οινοποιείο κ.λπ.) αποκλείουν τη δυνατότητα κατάταξης οίνων «αλλότριων», ως Ο.Π.Α.Π.
      Τα απόρρογα των επιτραπέζιων σταφυλιών (απορρίμματα συσκευαστηρίων) οδηγούνται σε οξοποιεία για παραγωγή όξους με διαδικασία πλήρως ελεγχόμενη από τις Περιφερειακές Υπηρεσίες.
      Η εισαγωγή οίνων από Τρίτες Χώρες επιτρέπεται και γίνεται με όρους και προϋποθέσεις όπως αυτές ορίζονται από τις διατάξεις των Κοινοτικών Κανονισμών. Οι χαμηλές τιμές διάθεσης οφείλονται στο χαμηλό κόστος της πρώτης ύλης (σταφυλιών) και οινοποίησης.
      Με βάσει τον ΚΑΝ (ΕΚ) 1493/99 απαγορεύεται η οινοποίηση σταφυλιών από Τρίτες Χώρες στο έδαφος της Κοινότητας.
      Το θέμα της οινοποίησης ελληνικών ποικιλιών με «ερυθρές ξενικές» εφόσον καλλιεργούνται στις ζώνες Ο.Π.Α.Π. και περιλαμβάνονται στην ποικιλιακή σύνθεση των οίνων Ο.Π.Α.Π. δεν αποτελεί παράβαση της οινικής Νομοθεσίας.
      Ο ΚΑΝ (ΕΚ) 753/2002 που αφορά την σήμανση (ετικετάρισμα) των αμπελοοινικών προϊόντων, άρχισε να εφαρμόζεται από 1-8-2003. Οι σχετικές Υπουργικές Αποφάσεις εναρμόνισης βρίσκονται στο στάδιο επεξεργασίας.
      Τέλος και παρά το γεγονός ότι δεν έχουν περιέλθει μέχρι σήμερα επίσημες καταγγελίες στο Υπουργείο Γεωργίας για τα ανωτέρω, έχουμε αποστείλει σχετικά έγγραφα στις Περιφερειακές Υπηρεσίες προκειμένου να ενταθούν οι έλεγχοι ειδικά στα σημεία εισόδου της χώρας.
      Ο Υφυπουργός
      Ε. ΑΡΓΥΡΗΣ»
      22. Στην με αριθμό 1453/29-7-03 ερώτηση του Βουλευτή κ. Βασιλείου Μιχαλολιάκου  δόθηκε με το υπ’ αριθμ. 81576/ΙΗ/21-8-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 1453/29-1-2003 την οποία κατέθεσε ο Βουλευτής κ. Βασ. Μιχαλολιάκος και στα θέματα της αρμοδιότητάς μας, σας γνωρίζουμε τα ακόλουθα:
      α. Για τη λύση του κτηριακού προβλήματος υπάρχει συνεργασία με τους αρμόδιους φορείς της ευρύτερης περιοχής για την επιλογή της καλύτερης δυνατής λύσης και την σύνταξη ειδικού κτηριολογικού προγράμματος όπως ακριβώς συνέβη και με το νεοϊδρυθέν Ειδικό Δημοτικό Σχολείο Πειραιά.
      β. Το ΥΠ.Ε.Π.Θ. έχει ήδη προχωρήσει σε ενέργειες για πρόσθετη οικονομικής ενίσχυση 18.000 Ευρώ για το ΕΕΕΕΚ Πειραιά ενώ έχει δρομολογηθεί και η διαδικασία προκήρυξης σχετικού διαγωνισμού για τον εξοπλισμό των εργαστηρίων του.
      Ο Υφυπουργός
      ΝΙΚ. ΓΚΕΣΟΥΛΗΣ»
      23. Στην με αριθμό 1521/30-7-03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 54662/ΔΕ-8160/20-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Σωτήρη Χατζηδάκη, αναφορικά με αναπτυξιακά έργα του Νομού Τρικάλων, σας γνωρίζουμε ότι, στο πλαίσιο προετοιμασίας για την εκτέλεση έργων που εντάσσονται στο Γ΄ ΚΠΣ, το Υπουργείο Οικονομίας και Οικονομικών έχει εντάξει στο ΠΔΕ 2003, ΣΑΝΑ/3 του Νομού Τρικάλων, μελέτες συνολικού προϋπολογισμού 821.717 ευρώ.
      Εξετάζεται επίσης αίτημα για αύξηση του προϋπολογισμού της εγκεκριμένης μελέτης «Λιμνοδεξαμενές Νομού Τρικάλων -Φράγμα Ληθαίου» από 293.470,29 ευρώ σε 595.630,00 ευρώ, όπως και αίτημα για εγγραφή στη ΣΑΝΑ/3 του Νομού νέας μελέτης για τη βελτίωση Ε.Ο. Τρικάλων -Καρδίτσας, τμήμα Τρίκαλα -όρια Ν. Τρικάλων, προϋπολογισμού 470.000,00 ευρώ και είναι πιθανό να υπάρχει ανάλογη χρηματοδότηση για τις μελέτες αυτές εντός του έτους.
      Μέχρι σήμερα δεν έχει υποβληθεί πρόταση για τη μελέτη οδού Τρικάλων -Καλαμπάκας.
      Ο Υφυπουργός
      ΧΡΗΣΤΟΣ ΠΑΧΤΑΣ»
      24. Στις με αριθμό 1422/29-7-03 1633/4-8-03, 1637/4-8-03,1638/4-8-03,1816/19-8-03,1423/29-7-03 και 1221/24-7-03 ερωτήσεις του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. ΓΠ οικ. 83361/2-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 1422/29-7-2003, 1633/ 4-8-2003, 1637/4-8-2003, 1638/4-8-2003, 1816/19-8-2003, 1423/29-7-2003 και 1221/24-7-2003 ερωτήσεις που κατατέθηκαν στη Βουλή από το Βουλευτή κ. Σ. Σπηλιωτόπουλο σχετικά με την αναβάθμιση των υπηρεσιών υγείας του Ν. Αχαΐας, σας γνωρίζουμε τα εξής:
      1. Σχετικά με την ανάπτυξη του Γ.Ν. Παίδων Πατρών «ΚΑΡΑΜΑΝΔΑΝΕΙΟ» σας γνωρίζουμε ότι στο πλαίσιο του ΠΕΠ Δυτ. Ελλάδος 2000-2006 έχει εξασφαλιστεί η χρηματοδότηση της μελέτης και εκτέλεσης έργου «Εκσυγχρονισμός νοσηλευτικών τμημάτων, δημιουργία νέων χειρουργείων και εργαστηρίων» του Νοσοκομείου και προμήθεια ιατρικού και ξενοδοχειακού εξοπλισμού, συνολικού ύψους 1.700.000 Ευρώ.
      Αναμένεται η γνωμοδότηση σχετικά με την προμήθεια του ιατρικού και ξενοδοχειακού εξοπλισμού του από τη Διαχειριστική Αρχή ΚΠΣ του ΥΠΕΘΟ και το Υπουργείο Υγείας και Πρόνοιας.
      Όσον αφορά. τις υποδομές η Δ/νση Τεχνικών Υπηρεσιών της Ν.Α. Αχαΐας θα είναι υπεύθυνη για την ανάθεση της μελέτης και την επίβλεψη εκτέλεσης των εργασιών.
      Σημειώνεται ότι έχει ήδη αποσταλεί η ρυθμιστική μελέτη ανάπτυξης της κτιριακής υποδομής. τα τοπογραφικά καθώς και το Τεχνικό Δελτίο Έργου/Υποέργων του Γ.Ν. Παίδων «ΚΑΡΑΜΑΝΔΑΝΕΙΟ» προς τη Δ/νση Τεχνικών Υπηρεσιών της Ν.Α. Αχαΐας.
      2.	Αναφορικό με την ίδρυση Κέντρου Δημιουργικής Απασχόλησης για παιδιά με αναπηρίες στο Αίγιο και δεδομένου ότι στην ανωτέρω ερώτηση δεν αναφέρονται ακριβή στοιχεία για τον φορέα λειτουργίας του Κέντρου, ούτε αν έχει υπoβάλει συγκεκριμένο αίτημα χρηματοδότησης, σας γνωρίζουμε τα εξής:
      Σύμφωνα με την αρ. 4036/2001 (ΦΕΚ 1128/B/30-8-01) Κοινή Aπόφαση των Υπουργών Εσωτερικών Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων και. Υγείας και Πρόνοιας, τα Περιφερειακό Επιχειρησιακά Προγράμματα (ΠΕΠ) που έχουν εγκριθεί στο πλαίσιο του Γ΄ ΚΠΣ περιλαμβάνουν εκτός των άλλων και ενέργειες που αναφέρονται στη λειτουργία Κέντρων Δημιουργικής Απασχόλησης για παιδιά με αναπηρίες (ΚΔΑΠ-ΜΕΑ).
      Δικαιούχοι φορείς για την υποβολή προτάσεων ένταξης στα ΠΕΠ και συγχρηματοδότησης από το ΕΚΤ των ανωτέρω ενεργειών είναι επιχειρήσεις των ΟΤΑ του άρθρου 277 επόμενα του Δημοτικού και Κοινοτικού Κώδικα, διαδημοτικές επιχειρήσεις και αστικές εταιρίες των ΟΤΑ, κλπ. Οι τελικοί δικαιούχοι υποβάλουν τις προτάσεις τους στις Ειδικές Υπηρεσίες Διαχείρισης των Περιφερειών της χώρας οι οποίες σύμφωνα με το ν. 2860/2000 είναι υπεύθυνες για τη διαχείριση και την εφαρμογή των ανωτέρω ενεργειών. Στο πλαίσιο του ΠΕΠ Δυτ. Ελλάδος έχει μέχρι σήμερα εγκριθεί η λειτουργία δύο (2) ΚΔΑΠ-ΜΕΑ, (1) στην Πάτρα και (1) στο Αγρίνιο.
      3.	Όσον αφορά τις ελλείψεις προσωπικού και υγειονομικού και φαρμακευτικού υλικού στο Κ.Υ. Κάτω Αχαΐας, σας γνωρίζουμε, όπως μας ενημέρωσε το ΠεΣΥΠ Δυτ. Ελλάδος, ότι:
      Μικροβιολογικές εξετάσεις πραγματοποιούνται στο Κ.Υ. ύστερα από παραπομπή των γιατρών του Κ.Υ. Σε ό,τι αφορά ειδικές βιοχημικές και μικροβιολογικές εξετάσεις το Κ.Υ. καλύπτεται από το εργαστήριο του Γ.Ν. «Ο. ΑΓ. ΑΝΔΡΕΑΣ».
      Το Οδοντιατρείο του K.Υ. αντιμετωπίζει τα έκτακτα περιστατικά που προκύπτουν.
      Σε προκήρυξη θέσης ΕΒ΄ Μικροβιολογίας για το Κ.Υ. Κάτω Αχαΐας δεν υπήρχαν ενδιαφερόμενοι για την κάλυψή της, παρόλα αυτά όμως έχει ζητηθεί εκ νέου η έγκριση για την προκήρυξή της.
      Στο φαρμακευτικό και υγειονομικό υλικό υπήρξε έλλειψη λόγω λήξης των συμβάσεων για ελάχιστο χρόνο, αλλά σήμερα δεν υπάρχει πρόβλημα και το K.Υ. προμηθεύεται τα υλικά κανονικά.
      4.	Σχετικά με την έλλειψη Ιατρού-Ορθοπεδικού στο Γ.Ν. Καλαβρύτων σας ενημερώνουμε τα εξής:
      Από το Yπουργείo Υγείας και Πρόνοιας έχει εγκριθεί η προκήρυξη της πρόσληψης Ορθοπεδικού ιατρού με την αρ. Υ1Οα/ΓΠ29373/12-6-02 για το Γ.Ν. Καλαβρύτων.
      Το Γ.Ν. Καλαβρύτων προχώρησε στην προκήρυξη της παραπάνω θέσης με την αρ. Φ2/1638/31-7-02 προκήρυξη.
      Έχουν υποβληθεί πέντε αιτήσεις γιατρών.
      Έχει ολοκληρωθεί η διαδικασία ενστάσεων.
      Έχουν επιστραφεί οι εισηγήσεις των κριτών στις 18-6-2003.
      	Επίκειται η σύγκληση του ΠεΣΕπΕ του Γ.Ν. Καλαβρύτων η οποία θα γίνει όταν διευκρινιστεί η συμμετoχή ενός μέλους της συνθέσεως που προβλέπεται και δεν υπάρχει στη δυναμικότητα του Γ. Ν. Καλαβρύτων (Δ/ντής Κλινικής και Αναπληρωτής του). Το θέμα αυτό καθορίστηκε με το άρθρο 20, παρ. 8, περίπτωση Β του ν. 3172/ΦΕΚ 197/Α'/6-8-2003 και επίκειται ο ορισμός του μέλους αυτού από το Επιστημονικό Συμβούλιο του ΠεΣΥΠ Δυτικής Ελλάδος.
      5.	Aναφορικά με την κατασκευή τριώρoφου κτιρίου στο Γ.Ν. Πατρών «Ο Αγ. Ανδρέας», σας γνωρίζουμε ότι προωθείται η ολοκληρωμένη μελέτη για τη δημιουργία νέας πτέρυγας, καθώς και των παρεμβάσεων που απαιτούνται στο υπάρχον κτίριο.
      6.	Σχετικά με το θέμα της κάλυψης των κενών οργανικών θέσεων στο Ειδικό Νοσοκομείο Νοσημάτων Θώρακος Δυτικής Ελλάδας «Ο Αγ. Ανδρέας», σας γνωρίζουμε ότι έχει προσληφθεί μόνιμο προσωπικό και συνεχίζεται η προσπάθεια ολοκλήρωσης της στελέχωσής του.
      Από τον Ιούλιο του 2003 έχουν προσληφθεί μέσω ΟΑΕΔ με 18μηνες συμβάσεις συνολικά τέσσερα (4) άτομα, ενώ βρίσκεται σε εξέλιξη και αναμένεται να ολοκληρωθεί μέχρι τον Oκτώβριo του 2003 η πρόσληψη έξι (6) ατόμων ως μόνιμο και εποχικό προσωπικό.
      Όσον αφορά το ζήτημα της μετεγκατάστασης σημειώνεται ότι το θέμα συντονίζεται από το Υπουργείο Υγείας και Πρόνοιας, τη ΔΕΠΑΝΟΜ και το ΠεΣΥΠ Δυτικής Ελλάδας προκειμένου να δημιουργηθούν οι κατάλληλες προϋποθέσεις για το σκοπό αυτό.
      Ο Υφυπουργός
      Ε. ΝΑΣΙΩΚΑΣ»
      25. Στην με αριθμό 1823/19-8-03 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 786/2-9-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 1823/19-8-2003 ερώτηση που κατέθεσε στη Βουλή των Ελλήνων η Βουλευτής κ. Έλσα Παπαδημητρίου, σας γνωρίζουμε τα εξής:
      Σύμφωνα με την σχετική απόφαση κατανομής του Υπουργού Δικαιοσύνης (ΦΕΚ 977/Β'/16.7.2003), οι οργανικές θέσεις όλων των κλάδων και ειδικοτήτων που προβλέπονται για τη Δικαστική Φυλακή Ναυπλίου και οι αντιστοίχως υπηρετούντες υπάλληλοι σήμερα έχουν ως εξής:
      ΚΛΑΔΟΣ –ΕΙΔΙΚΟΤΗΤΑ      ΟΡΓ/ΚΕΣ ΘΕΣΕΙΣ           ΥΠΗΡΕΤΟΥΝΤΕΣ
      
      ΠΕ Σωφρονιστικού Ενηλίκων           3                                    2+1*
      ΠΕ Ιατρών ειδ. Παθολογίας              1                                       -
      ΠΕ Ψυχολόγων                                 1                                        -
      ΤΕ Διοικητικού – Λογιστικού              1                                       1
      ΤΕ Πληροφορικής                              1                                       -
      ΤΕ Υγείας Πρόνοιας ειδ. Νοσηλευτικής       1                              -
      ΤΕ Υγείας Πρόνοιας ειδ. Κοινωνικής Εργασίας       2                   2
      ΔΕ Διοικητικού – Λογιστικού                                   4                    2
      ΔΕ Φύλαξης                              75                                         47+4*
      ΔΕ Προσωπικού Εξωτερικής Φρούρησης            96             38+1*
      ΤΕ Τεχνολογικών Εφαρμογών (ειδ. Ηλεκτρολόγων) -              1*
      * Αποσπασμένοι από άλλα Καταστήματα Κράτησης.
      Στο πλαίσιο του τριετούς προγραμματισμού προσλήψεων 2002-2004 εκδόθηκε η υπ’ αριθ. ΔIΠΠ/Φ.ΕΓΚΡ.9/259/10488/2.7.2003 απόφαση της Τριμελούς Επιτροπής του άρθρου 2 παρ.1 της αριθ.55/98Π.Υ.Σ. με την οποία εγκρίθηκε, μεταξύ άλλων, η πλήρωση 309 θέσεων διαφόρων κλάδων και ειδικοτήτων για τα Καταστήματα Κράτησης της χώρας, στις οποίες δεν συμπεριλαμβάνονται θέσεις του κλάδου ΔΕ Προσωπικού Εξωτερικής Φρούρησης. Από τις εγκριθείσες αυτές θέσεις αποφασίστηκε η πλήρωση των εξής θέσεων για τη Δικαστική Φυλακή Ναυπλίου: 1 θέση του κλάδου ΠΕ Ψυχολόγων, 1 θέση του κλάδου ΤΕ Υγείας-Πρόνοιας ειδικότητας Νοσηλευτικής και 2 θέσεις του κλάδου ΔΕ Φύλαξης. Επισημαίνεται ότι η 1 κενή θέση του ΠΕ Ιατρού ειδικότητας Παθολογίας είχε προκηρυχθεί για πλήρωση με την αριθ. 15/12Κ/2001(ΦΕΚ 216/2001) Προκήρυξη ΑΣΕΠ, αλλά παραμένει κενή ελλείψει υποψηφίων.
      Τέλος, σας γνωρίζουμε ότι επίκειται απόφαση μετάθεσης 5 υπαλλήλων (κατόπιν αίτησής τους) από άλλα καταστήματα κράτησης για την πληρέστερη στελέχωση του συγκεκριμένου Καταστήματος Κράτησης.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      26. Στην με αριθμό 1723/12-8-03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. 300/2-9-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Α. Φλωρίνης, για τα θέματα της αρμοδιότητάς μας, σας πληροφορούμε τα εξής:
      Τα επιτραπέζια σταφύλια υπάγονται στο καθεστώς της Κοινής Οργάνωσης Αγοράς των Οπωροκηπευτικών.
      Η πολιτική στον τομέα των επιτραπέζιων σταφυλιών, ασκείται μέσω των αναγνωρισμένων Οργανώσεων Παραγωγών, οι οποίες, θα πρέπει να ασχολούνται με όλα τα θέματα που σχετίζονται με την παραγωγή και να εμπορεύονται οι ίδιες το σύνολο της παραγωγής των μελών τους, ώστε να εξασφαλιστεί ο προγραμματισμός της παραγωγής και η προσαρμογή της στη ζήτηση από-ποιοτική και ποσοτική άποψη και να προωθηθεί η συγκέντρωση της προσφοράς και η διάθεση της παραγωγής των μελών της Οργάνωσης Οι Οργανώσεις Παραγωγών μπορούν να υποβάλλουν επιχειρησιακά προγράμματα, όπου θα μπορέσουν να επιδοτηθούν σε ποσοστό 50%, για δράσεις που αποβλέπουν μεταξύ των άλλων και στην ποιοτική βελτίωση των σταφυλιών, ούτως ώστε να καταστούν ανταγωνιστικά στην αγορά.
      Οι τιμές των προϊόντων διαμορφώνονται ελεύθερα βάσει της προσφοράς και της ζήτησης στην αγορά, και η λήψη πρόσθετων οικονομικών μέτρων για τη στήριξη του προϊόντος σε εθνικό επίπεδο δεν είναι συμβατή με το Κοινοτικό καθεστώς.
      Στις 22-8-2003, συμφωνήθηκαν από εξαγωγείς της Βορείου Ελλάδος φορτώσεις για Πολωνία, με 3.000 € το 20 τόνο Α/Ψ. Οι τιμές αυτές προϊόν ελεύθερου ανταγωνισμού - είναι σε κανονικά επίπεδα για την συγκεκριμένη εξαγωγική περίοδο. Επίσης μεταφορές γίνονται με Α/Ψ, με σουλτανίνα από τον νομό Κορινθίας, για την Αγγλία, μέσω του λιμένος Πατρών
      με 3.200 € το 20 τόνο Α/Ψ, τιμή που επίσης είναι ικανοποιητική.
      Υπήρξαν πράγματι σημαντικές ανατιμήσεις κατά το 15 Αύγουστο, λόγω έλλειψης Α/Ψ, οι οποίες όμως εξέλιπαν.
      Το Υπ. Γεωργίας παρακολουθεί το ύφος των κομίστρων και εφόσον θα χρειαστεί θα παρέμβει προς το Υπ. Μεταφορών - Επικοινωνιών για να επιτραπεί η χρησιμοποίηση αυτ/των τρίτων χωρών για πραγματοποίηση «Τριγωνικών» μεταφορών.
      Ο Υφυπουργός
      Ε. ΑΡΓΥΡΗΣ»
      27. Στην με αριθμό 2475/312/4-9-2003 ερώτηση και αίτηση κατάθεσης εγγράφων και στην 1844/19-8-2003 ερώτηση των Βουλευτών κυρίων Νικολάου Νικολόπουλο και Μαρίας Κόλλια-Τσαρούχα δόθηκε με το υπ’ αριθμ. Γ Π 86592 (σχετ. 86589)/24-9-2003 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 2475/312/4-9-2003 ερώτηση και αίτηση κατάθεσης εγγράφων και στην 1844/19-8-2003 ερώτηση που κατατέθηκαν στη Βουλή από τους Βουλευτές κυριους Ν. Νικολόπουλο και Μ. Κόλλια- Τσαρουχά σχετικά με τη χρήση αμιάντου, σας γνωρίζουμε τα εξής:
      Οι βλαπτικές συνέπειες στην υγεία του ανθρώπου από τη χρήση αμιάντου είναι γνωστές.
      Υφίσταται η οδηγία 1999/Π/ΕΚ για την έκτη προσφυγή στην τεχνική πρόοδο του παραρτήματος Ι της οδηγίας 76/74/ΕΟΚ του Συμβουλίου περί προσεγγίσεως των νομοθετικών, κανονιστικών και διοικητικών διατάξεων των κρατών μελών, που αφορούν περιορισμούς κυκλοφορίας στην αγορά και χρήσεως μερικών επικινδύνων ουσιών και παρασκευασμάτων (αμίαντος).
      Το άρθρο 2 της οδηγίας αυτής παρέχει τη δυνατότητα στα κράτη μέλη να υιοθετήσουν τις αναγκαίες νομοθετικές ρυθμίσεις για την εναρμόνιση της εθνικής νομοθεσίας το αργότερο πριν από την 1-1-2005.
      Το Υπουργείο Υγείας και Πρόνοιας, παρά το ότι δεν είναι ο επισπεύδων φορέας για την εναρμόνιση της εθνικής νομοθεσίας, έχει προκαλέσει επανειλημμένως κοινές συσκέψεις των υπηρεσιακών παραγόντων όλων των συναρμόδιων Υπουργείων και φορέων. Σύντομα θα ανακοινωθούν τα μέτρα και το χρονοδιάγραμμα της πλήρους εναρμόνισης.
      Ο Υφυπουργός
      Ε. ΝΑΣΙΩΚΑΣ»
      28. Στην με αριθμό 2366/2-2-03 ερώτηση των Βουλευτών κυριών Δημητρίου Τσιόγκα και Σταύρου Σκοπελίτη δόθηκε με το υπ’ αριθμ. ΓΠ 85525/26-9-2003 έγγραφο από την Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 2366/2-2-2003 ερώτηση που κατατέθηκε στη Βουλή από τους Βουλευτές κ.κ. Τ. Τσιόγκα και Σ. Σκοπελίτη σχετικά με τον ψυχιατρικό ξενώνα που είναι ενταγμένος στο πρόγραμμα «Ψυxαργώς» και λειτουργεί στον «Οίκο Αγάπης Χίου» στην περιοχή Νεοχώρι του Δήμου Αγίου Μηνά Χίου, σας πληροφορούμε τα εξής:
      Σύμφωνα με την υπ' αριθμ Υ5α/οικ. 2488(δις) 23-8-01 Απόφαση του Υπουργού Υγείας και Πρόνοιας εγκρίθηκε η συνέχιση λειτουργίας του εργαστηρίου Υφαντικής Κεντήματος και του ξενώνα φιλοξενίας 15 ατόμων με ψυχικές διαταραχές που αναπτύχθηκαν στα πλαίσια του προγράμματος «Καταπολέμηση του αποκλεισμού από την αγορά εργασίας» στο Γενικό Νοσοκομείο Χίου.
      Μετά τη λήξη της συγχρηματοδότησης από το Ευρωπαϊκό Κοινωνικό Ταμείο το Γ.Ν. Χίου ανέλαβε πλήρως τις υποχρεώσεις και τις δεσμεύσεις που προκύπτουν από το πρόγραμμα.
      Σε ό,τι αφορά τα θέματα του προσωπικού, σας γνωρίζουμε ότι έχουν εκδοθεί οι προβλεπόμενες Υπουργικές Αποφάσεις για την έγκριση υπερωριακής απασχόλησης των υπαλλήλων Ιδιωτικού Δικαίου (Υ10β/124732/02/11-2-02, Υ10β/122699/25-2-03, Υ10β/42608/17-6-03). Η κατανομή των ωρών στους εργαζόμενους γίνεται μετά από απόφαση του Διοικητικού Συμβουλίου του Νοσοκομείου Χίου.
      Η Υφυπουργός
      Ε. ΤΣΟΥΡΗ»
      29. Στην με αριθμό 2378/2-9-03 ερώτηση του Βουλευτή κ. Θεοφάνη Δημοσχάκη δόθηκε με το υπ’ αριθμ. 94311/ΙΗ/25-9-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2378/2-9-2003 την οποία κατέθεσε ο Βουλευτής κ. Θ. Δημοσχάκης και αφορά στους πτυχιούχους των Ανωτέρων Εκκλησιαστικών Σχολών, σας γνωρίζουμε τα ακόλουθα:
      Σύμφωνα με το αρθρ. 13 παρ 2 του ν. 1566/85 για το διορισμό σε θέση δασκάλου με εισαγωγικό βαθμό απαιτείται πτυχίο παιδαγωγικού Τμήματος ΑΕΙ ή Παιδαγωγικής Ακαδημίας ή του Ιεροδιδασκαλείου- Βελλάς Ιωαννίνων ή της Ανωτέρας Εκκλησιαστικής Σχολής Θεσσαλονίκης ή ισότιμο πτυχίο σχολής της αλλοδαπής και απολυτήριο εξαταξίου γυμνασίου ή λυκείου.
      Με την προκήρυξη αριθμ. 25/1Π/2002/ 12-8-2002 (ΦΕΚ 262 τ. Προκηρύξεων ΑΣΕΠ) προσκλήθηκαν οι επιθυμούντες να συμμετάσχουν στο διαγωνισμό και οι έχοντες τα γενικά προσόντα διορισμού, όπως αυτά καταγράφονται λεπτομερειακά στην προκήρυξη στην οποία είχε προβλεφθεί η δυνατότητα συμμετοχής των πτυχιούχων των Ανωτέρων Εκκλησιαστικών Σχολών Θεσσαλονίκης και Ιεροδιδασκαλείου Βελλάς Ιωαννίνων. Μετά τη συγκέντρωση των δικαιολογητικών, το ΑΣΕΠ προχώρησε στον έλεγχο της συνδρομής των γενικών και ειδικών τυπικών προσόντων των υποψηφίων, στη διεξαγωγή του διαγωνισμού, στη βαθμολόγηση των γραπτών δοκιμίων, στην έκδοση των αποτελεσμάτων και την κατάρτιση του τελικού πίνακα διοριστέων του κλάδου Δασκάλων (ΠΕ70), ο οποίος κυρώθηκε με την αριθμ. 1657/2.7.2003 απόφαση του 1ου Τμήματος Διακοπών του ΑΣΕΠ και δημοσιεύτηκε στο αριθμ. 125/4.7.2003 Φύλλο της Εφημερίδας της Κυβερνήσεως (τ. Παράρτημα).
      Το ΥΠ.Ε.Π.Θ. πριν τη διεξαγωγή του διαγωνισμού του ΑΣΕΠ 2002 (30.11.2002) είχε αποστείλει στον ΑΣΕΠ το αριθμ. Φ.361.1/279/127750/Δ1/29.11.2002 έγγραφο γνωστοποιώντας σ’ αυτόν τη μη δυνατότητα συμμετοχής των πτυχιούχων των ανωτέρω σχολών στο διαγωνισμό, γιατί δεν έχουν τα τυπικά προσόντα για διορισμό με βάση την παρ. 3 του ιδίου ως άνω άρθρου 13 του Νόμου 1566/85 με το οποίο ορίζεται ότι:
      «Μετά τη συμπλήρωση τριετίας από την οριστική διακοπή λειτουργία των παιδαγωγικών ακαδημιών για την υποβολή αίτησης διορισμού σε θέση δασκάλου απαιτείται αποκλειστικά πτυχίο παιδαγωγικού τμήματος ΑΕΙ κατεύθυνσης δασκάλων της ημεδαπής ή ισότιμο πτυχίο ομοταγούς ιδρύματος της αλλοδαπής» ενώ στις διατάξεις του αρθρ. 69 παρ.3α του ανωτέρω νόμου ορίζεται ότι:
      «Στην Εκκλησιαστική παιδαγωγική ακαδημία Θεσσαλονίκης εγγράφονται για τελευταία φορά σπουδαστές ως πρωτοετείς κατά το ακαδημαϊκό έτος 1985-86 και στην εκκλησιαστική παιδαγωγική Ακαδημία Βελλάς κατά το ακαδημαϊκό έτος 1986-87. Οι παραπάνω εκπαιδευτικές μονάδες παύουν να λειτουργούν από το ακαδημαϊκό έτος 1989-90 ως παιδαγωγικές ακαδημίες και θα λειτουργήσουν ως ανώτερες εκκλησιαστικές σχολές» 
      Πέραν των ανωτέρω, με το Π.Δ. 345/1990 άρθρο 1, παρ. 1, ορίζεται η οριστική παύση λειτουργίας των παιδαγωγικών ακαδημιών, ενώ με το Π.Δ. 24/1991 (άρθρο 1) παρατείνεται η προθεσμία που οριζόταν με το ανωτέρω Π.Δ. μέχρι 30.6.1991.
      Επί πλέον με το άρθρο 62 του Ν. 1946/91 (ΦΕΚ. 69/4.5.91 τ. Α) κυρώθηκε και έχει ισχύ η αριθ. Α2/253/19-3-90 Υπουργική Απόφαση (ΦΕΚ> 248/6.4.90 τ. Β) και ορίζεται ότι οι προαναφερόμενες καταργούμενες εκκλησιαστικές παιδαγωγικές Ακαδημίες Θεσσαλονίκης και Ιεροδιδασκαλείου Βελλάς Ιωαννίνων από το ακαδημαϊκό έτος 1990-91 μπορεί να λειτουργήσουν ως Ανώτερες εκκλησιαστικές σχολές.
      Συνεπώς οι πτυχιούχοι των ανωτέρω σχολών, όπου στο πτυχίο τους αναγράφεται «περί την θεολογίαν» και η ημερομηνία κτήσης τους είναι μετά το 1991 δεν είχαν δικαίωμα συμμετοχής στο διαγωνισμό γιατί δεν κατέχουν τα τυπικά προσόντα για διορισμό.
      Η Αρχή προφανώς δεν έλαβε υπόψη τα ανωτέρω και επέτρεψε τη συμμετοχή των πτυχιούχων στο διενεργούμενο διαγωνισμό και με τη δημοσίευση του πίνακα διοριστέων συμπεριέλαβε και τους ανωτέρω πτυχιούχους, μεταξύ των οποίων και τον κ. Κούτκα Νικόλαο. Προς το παρόν δεν έχει διαπιστωθεί ότι κατά τους διορισμούς των δασκάλων του έτους 2003 - 2004 από τους ανωτέρω πτυχιούχους, έχει συμπεριληφθεί στους ήδη διορισθέντες.
      Σ’ ό,τι αφορά τους εναπομείναντες διοριστέους στον πίνακα του ΑΣΕΠ 2002, το ΥΠ.Ε.Π.Θ. τη μόνη δυνατότητα που έχει για να διασφαλίσει την τήρηση της κείμενης νομοθεσίας σ’ ό,τι αφορά την κατηγορία των πτυχιούχων αυτών, είναι να ασκήσει έφεση κατά του πίνακα του ΑΣΕΠ 2002, γεγονός που είναι γνωστό τόσο στην Αρχή του ΑΣΕΠ, όσο και στους ενδιαφερομένους.
      Άλλωστε και όσοι από την κατηγορία των ανωτέρω πτυχιούχων έχουν προσληφθεί ως προσωρινοί αναπληρωτές, έχουν διαγραφεί και αναμένεται η έκβαση της δικαστικής κρίσης στο Διοικητικό Εφετείο.
      Το ΥΠΕΠΘ εφαρμόζει την κείμενη νομοθεσία και τις δικαστικές αποφάσεις της Διοικητικής Δικαιοσύνης ενημερώνοντας έγκαιρα τους ενδιαφερομένους και τους αρμόδιους φορείς.
      Επισυνάπτεται σχετική νομοθεσία.
      Ο Υπουργός
      ΠΕΤΡΟΣ ΕΥΘΥΜΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      30. Στην με αριθμό 2381/2-9-03 ερώτηση του Βουλευτή κ.Κωνσταντίνου Κιλτίδη δόθηκε με το υπ’ αριθμ. ΓΠ 85530/24-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 2381/2-9-2003 ερώτηση που κατατέθηκε στη Βουλή από τον Βουλευτή κ. Κ. Κιλτίδη σχετικά με τη λειτουργία του Τομέα ΕΚΑΒ στο Κιλκίς, σας γνωρίζουμε τα εξής:
      Ο Τομέας ΕΚΑΒ Κιλκίς είναι Τομέας του Παραρτήματος ΕΚΑΒ Θεσσαλονίκης στο οποίο προΐσταται ιατρός με βαθμό Διευθυντή, ο κ. Μπούτλης Δημήτριος.
      Με την προμήθεια των νέων ασθενοφόρων (ο διαγωνισμός δεν έχει ολοκληρωθεί) θα ενισχυθεί και ο Τομέας Κιλκίς με καινούργια ασθενοφόρα.
      Ο Υφυπουργός
      Ε. ΝΑΣΙΩΚΑΣ»
      31. Στην με αριθμό 2382/2-9-2003 ερώτηση του Βουλευτή κ. Κωνσταντίνου Κιλτίδη δόθηκε με το υπ’ αριθμ. Γ.Π. 85532/26-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθ. 2382/2-9-2003 ερώτηση που κατατέθηκε στη Βουλή από τον Βουλευτή κ. Κ. Κιλτίδη σχετικά με το Γ.Ν.-Κ.Υ. Γουμένισσας, σας γνωρίζουμε τα εξής:
      Στο Γ.Ν.-Κ.Υ. Γουμένισσας την 1-12-2001 ανέλαβε καθήκοντα ως Διοικητής, μετά το διορισμό του από το Υπουργείο Υγείας και Πρόνοιας ο κ. Τσιλογιάννης. Στις 27-5-2002 για κάλυψη υπηρεσιακών αναγκών μετατέθηκε με την αρ. Υ10β/ΓΠ49394/22-5-2002 Απόφαση του Υπουργού Υγείας και Πρόνοιας στο Νοσοκομείο «Αγ. Παύλος» Θεσσαλονίκης. Έκτοτε καθήκοντα Διοικητή στο Γ.Ν.-Κ.Υ. Γουμένισσας εκτελεί σύμφωνα με τις διατάξεις του Ν. 2889/2001 ο Διευθυντής της Ιατρικής Υπηρεσίας κ. Καπουτζής.
      Σχετικά με το διορισμό νέου Διοικητή στο Γ.Ν.-Κ.Υ. Γουμένισσας, σας γνωρίζουμε ότι σύμφωνα με τις διατάξεις του Ν. 3106/03, άρθρο 19, παρ. 13, ο πίνακας προτεραιότητας των υποψηφίων ισχύει για έξι μήνες από τη δημοσίευσή του στο ΦΕΚ. Κατά συνέπεια για να γίνει διορισμός πρέπει να υπάρχει ανάλογη προκήρυξη. Τέτοια προκήρυξη δεν έχει εκδοθεί ακόμα.
      Τέλος, καταβάλλεται προσπάθεια τόσο από τους υπηρεσιακούς παράγοντες του Νοσοκομείου, όσο και από το Α΄ ΠεΣΥΠ Κεντρικής Μακεδονίας, στην περιοχή ευθύνης του οποίου υπάγεται το Νοσοκομείο, για την όσο το δυνατόν εύρυθμη λειτουργία του.
      Ο Υφυπουργός
      Ε. ΝΑΣΙΩΚΑΣ»
      32. Στην με αριθμό 2409/2-9-03 ερώτηση του Βουλευτή κ. Σήφη Βαλυράκη δόθηκε με το υπ’ αριθμ. 1083726/6986/ΑΟΟ10/24-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω σχετικής ερώτησης που κατέθεσε στη Βουλή ο Βουλευτής κ. Σήφηs Βαλυράκος αναφερόμενη στο «Ορεινό»,τμήμα της περιουσίας από το μετόχι Αγίου Ελευθερίου της περιοχής Μουρνιών Κυδωνίας Χανίων το οποίο μεταβιβάσθηκε από την Ιερά Μονή Χρυσοπηγής στο Σύλλογο Πολυτέκνων Χανίων για στέγαση των μελών του, σας γνωρίζουμε ότι όπως μας ανέφερε η Κτημ. Υπηρεσία Χανίων με το υπ. αρ.πρωτ.2202/12.9.2003 έγγραφό της πρόκειται για έκταση την οποία το Δασαρχείο θεωρεί ως Δημόσια Δασική. 
      Επομένως αρμόδιο να ενημερώσει τη Βουλή των Ελλήνων είναι το Υπουργείο Γεωργίας στο οποίο κοινοποιείται το παρόν με φωτ/φο της ερώτησης.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      33. Στην με αριθμό 2419/3-9-03 ερώτηση του Βουλευτή κ. Μιλτιάδη Έβερτ δόθηκε με το υπ’ αριθμ. 808/25-9-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 2419/3-9-2003 ερώτηση που κατέθεσε στη Βουλή των Ελλήνων ο Βουλευτής κ. κ. Μ. Έβερτ κατά το μέρος που αφορά στο Υπ. Δικαιοσύνης, σας γνωρίζουμε ότι για τις συγκεκριμένες υποθέσεις αποκλειστικά αρμόδιες είναι οι Δικαστικές Αρχές, στο έργο των οποίων το Υπ. Δικαιοσύνης δεν επεμβαίνει πολύ περισσότερο δε όταν ήδη έχουν επιληφθεί για την επ ίλυση τους.
      Επιπρόσθετα, ο Υπ. Δικαιοσύνης κοινοποίησε την παρούσα Ερώτηση στον κ. Εισαγγελέα του Αρείου Πάγου.
      Κατά τα λοιπά αρμόδιο να σας απαντήσει είναι το συνερωτώμενο Υπ. Δημόσιας Τάξης.
      Ο Υφυπουργός
      ΦΙΛΙΙΠΠΟΣ ΠΕΤΣΑΛΝΙΚΟΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Κανόνες τιμολόγησης, ρυθμίσεις Φ.Π.Α. ηλεκτρονικών υπηρεσιών και άλλες διατάξεις».
      Για το νομοσχέδιο αυτό έχετε καμία παρατήρηση, κύριε Υπουργέ; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):  Καμία παρατήρηση, κύριε Πρόεδρε. 
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, κατά την τελευταία συνεδρίαση του νομοσχεδίου αυτού ψηφίστηκε μια τροπολογία, η οποία αφορά συμβάσεις, για τον υπολογισμό του ύψους του αντικειμένου των οποίων δεν θα λαμβάνεται υπόψη ο ΦΠΑ και δίδεται και αναδρομική ισχύ στη διάταξη αυτή. Βέβαια κατά την ψήφιση στο σύνολο δεν μπορεί να γίνει συζήτηση επί της ουσίας. 
      Εγώ θα σας παρακαλούσα, αν είστε σε θέση να ενημερώσετε τη Βουλή πόσες και ποιες είναι αυτές οι συμβάσεις. Σε αντίθετη περίπτωση θα σας συνιστούσα να αποσύρετε τη διάταξη αυτή και να την επαναφέρετε με αυτές τις πληροφορίες προς το Σώμα. 
      Δεν είστε υποχρεωμένος να κάνετε τίποτα από αυτά, διότι το Σώμα έχει ψηφίσει, τώρα βρισκόμαστε στην ψήφιση στο σύνολο, αλλά νομίζω ότι είναι εύλογη και η διάθεση του Σώματος.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών):  Κύριε Πρόεδρε, η πρώτη πληροφόρησή μου είναι ότι πρόκειται για τέσσερις ή πέντε συμβάσεις. Όπως με ενημέρωσαν από το ΥΠΕΧΩΔΕ, το πρόβλημα προέκυψε από το γεγονός ότι υπήρχε θετική γνωμοδότηση του νομικού συμβουλίου επί ερωτήματος του Υπουργού για το αν υπολογίζεται ή όχι ο ΦΠΑ, η οποία έγινε αποδεκτή από τον Υπουργό. 
      ΠΡΟΕΔΡΟΣ (Απόστολος Κακλαμάνης): Μην μπούμε στην ουσία. Εγώ σας ερωτώ, αν είστε σε θέση αυτήν τη στιγμή να ανταποκριθείτε σ΄ αυτήν την παράκληση του Προέδρου και να μας πείτε πόσες είναι αυτές οι συμβάσεις, τι αφορούν και σε αντίθετη περίπτωση ή να αποσύρετε τη διάταξη ή να μας πείτε ότι την επόμενη εβδομάδα θα ενημερώσετε το Σώμα για το αντικείμενο αυτό των συμβάσεων.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεσμεύομαι την επόμενη εβδομάδα, κύριε Πρόεδρε, να φέρουμε τις συμβάσεις, τι ακριβώς αυτές αφορούν και να καταθέσουμε το σημείωμα στη Βουλή.
      ΠΡΟΕΔΡΟΣ (Απόστολος Κακλαμάνης): Επί του νομοσχεδίου έχετε κάποια νομοτεχνική παρατήρηση;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Καμία παρατήρηση.
      ΠΡΟΕΔΡΟΣ (Απόστολος Κακλαμάνης): Ψήφιση στο σύνολο του σχεδίου νόμου του Υπουργείου Οικονομικών «Κανόνες τιμολόγησης, ρυθμίσεις Φ.Π.Α. ηλεκτρονικών υπηρεσιών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομικών «Κανόνες τιμολόγησης, ρυθμίσεις Φ.Π.Α. ηλεκτρονικών υπηρεσιών και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο τεύχος Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση και λήψη απόφασης σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης της ασυλίας των Βουλευτών κυρίων Λεωνίδα Γρηγοράκου, Ανδρέα Μακρυπίδη, Ιωάννη Νικολαϊδη, Αριστοτέλη Παυλίδη, Μάριου Σαλμά, Θεοδώρου Σκρέκα, Κωνσταντίνου Τασούλα, Ιορδάνη Τζαμτζή, Νικολάου Τσιαρτσιώνη και Δημητρίου Τσιόγκα.
      Στη σημερινή συζήτηση και ψηφοφορία θα εφαρμοστούν για πρώτη φορά οι νέες διατάξεις του Κανονισμού για την άρση της ασυλίας. Είναι οι διατάξεις οι οποίες ψηφίστηκαν από το Σώμα, προκειμένου να αντιμετωπιστεί ένα θέμα για το οποίο έχει ασκηθεί στη Βουλή και κακόπιστη κριτική, αλλά ενδεχομένως και δίκαιη.
      Σύμφωνα με τις διατάξεις του Κανονισμού, τις οποίες θα μου επιτρέψετε να σας υπενθυμίσω, οι αιτήσεις για την άρση της βουλευτικής ασυλίας εγγράφονται στην ημερήσια διάταξη της Ολομέλειας της Βουλής, μετά την υποβολή της Έκθεσης της Επιτροπής, η οποία συγκροτείται από εκπροσώπους όλων των κομμάτων υπό την προεδρία του Α΄ Αντιπροέδρου της Βουλής.
      Σε κάθε περίπτωση, οι αιτήσεις εγγράφονται υποχρεωτικά στην ημερήσια διάταξη, τουλάχιστον δέκα ημέρες πριν την εκπνοή των προθεσμιών που προβλέπονται από τις σχετικές διατάξεις του Συντάγματος και του Κανονισμού της Βουλής.
      Εάν δεν υποβληθεί εμπροθέσμως η Έκθεση της Επιτροπής, ο Πρόεδρος της Βουλής ορίζει από τα μέλη της Επιτροπής ανά ένα ειδικό αγορητή από την Πλειοψηφία και τη Μειοψηφία, οι οποίοι αναφέρονται μόνο στα γεγονότα που μνημονεύονται στην αίτηση άρσης ασυλίας. Δεν κάνουμε αξιολόγηση, δεν αθωώνουμε, όπως γράφεται κάποιες φορές στον Τύπο, ούτε καταδικάζουμε. Εδώ συζητούμε εάν σύμφωνα με τον Κανονισμό και το Σύνταγμα πρέπει να προχωρήσουμε στην άρση της ασυλίας ή όχι.
      Η Βουλή αποφασίζει με ανάταση του χεριού ή έγερση επί της αιτήσεως της εισαγγελικής αρχής, κατά τη διαδικασία του άρθρου 108 παράγραφος 1 εδάφιο δεύτερο. Δηλαδή, όπως με το άρθρο 108 παράγραφος 1 με το οποίο εισάγονται νομοσχέδια που έχουν ψηφιστεί ομοφώνως στις Διαρκείς Επιτροπές ή διεθνείς συμβάσεις για κύρωση και το λόγο δικαιούται να πάρει ο Βουλευτής που έχει αντίρρηση, έτσι και εδώ το λόγο δικαιούται να πάρει όποιος έχει αντίρρηση εις την αίτηση του αρμόδιου εισαγγελέα που υποβάλλεται και εισάγεται κατά τον Κανονισμό.
      Ο λόγος δίνεται πάντα, εφόσον ζητηθεί, στο Βουλευτή στον οποίο αφορά η αίτηση και στους Προέδρους των Κοινοβουλευτικών Ομάδων ή στους αναπληρωτές τους. Εδώ οι διατάξεις των άρθρων 71 και 72 εφαρμόζονται αναλόγως, δηλαδή μπορεί να γίνει ονομαστική ψηφοφορία με αίτηση ορισμένου αριθμού Βουλευτών ή με πρόταση του Προέδρου της Βουλής.
      Η Βουλή αποφασίζει με μυστική ψηφοφορία, εάν αυτό ζητηθεί από τον Πρόεδρο της Βουλής ή τον Πρόεδρο της Κοινοβουλευτικής Ομάδας στην οποία ανήκει ο Βουλευτής του οποίου ζητείται η άρση της ασυλίας.
      Κατά συνέπεια, για κάθε υπόθεση που θα εκφωνήσει ο Προεδρεύων, μπορεί να ζητήσει το λόγο όποιος θέλει να μιλήσει εναντίον της άρσης ασυλίας, είτε από λόγους αρχής είτε για τη συγκεκριμένη περίπτωση. Εν συνεχεία, θα δοθεί ο λόγος, εφόσον ζητηθεί, στους Βουλευτές, των οποίων ζητείται η άρση, κατόπιν στους Προέδρους των Κοινοβουλευτικών Ομάδων ή στους Κοινοβουλευτικούς τους Εκπροσώπους. 
      Αφού ολοκληρωθεί η συζήτηση κάθε υποθέσεως, θα ακολουθεί η συζήτηση της επομένης και όταν συζητηθούν όλες οι υποθέσεις στο τέλος θα καλείται το Σώμα για κάθε περίπτωση με αναφορά του Βουλευτή του οποίου ζητείται η άρση, της διατάξεως για την οποία ζητείται η άρση ή του αδικήματος και με αναφορά της Εκθέσεως της Επιτροπής, αν προτείνει την άρση ομοφώνως ή κατά πλειοψηφία ή τη μη άρση. Εν συνεχεία θα καλούνται και οι Βουλευτές για να ψηφίσουν με ανάταση ή με έγερση, εκτός όπως είπα, αν ζητηθεί ονομαστική ψηφοφορία, κατά τον Κανονισμό, ή μυστική ψηφοφορία επίσης, κατά τον Κανονισμό.
      Πρέπει να πω ότι έχουν διανεμηθεί οι Εκθέσεις της Επιτροπής και έχει επίσης γνωστοποιηθεί στους συναδέλφους όλους ότι μπορούν να λάβουν γνώση των φακέλων κάθε υποθέσεως στην αρμόδια υπηρεσία. 
      Πρέπει να πω ότι κατά τη συζήτηση αυτή ορίζεται ως Κοινοβουλευτικός Εκπρόσωπος ο κ. Χάρης Τσιόκας από το ΠΑΣΟΚ. 
      Από τα άλλα κόμματα είναι εδώ ο κ. Παυλόπουλος, ο κ. Σκυλλάκος και ο κ. Κουβέλης.
      Εισάγεται πρώτη υπόθεση, που αφορά το συνάδελφο κ. Λεωνίδα Γρηγοράκο.
      Επίσης της αιτήσεως αυτής υπάρχει κανείς, που ζητεί κατά το άρθρο 108 του Κανονισμού, το λόγο; 
      Ουδείς.
      Ο κ. Γρηκοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρίες και κύριοι συνάδελφοι, ήμουν από τους Βουλευτές που ζήτησα την άρση της ασυλίας τους στην Επιτροπή. Κι αυτό βέβαια το έκανα, γιατί δεν χρειάζονται αυτά τα αδικήματα να φτάνουν στη Βουλή των Ελλήνων, γιατί θεωρώ ότι αυτά τα αδικήματα δεν άπτονται πολιτικών θεμάτων, άπτονται κοινωνικών θεμάτων. Πιστεύω ότι τα πολιτικά θέματα μόνο πρέπει να εξετάζονται στη Βουλή των Ελλήνων για την άρση ασυλίας των συναδέλφων Βουλευτών.
      Γι΄ αυτό, λοιπόν, κι εγώ σήμερα ζητάω να εγκρίνετε την άρση της ασυλίας μου, για να μπορέσω σαν Έλληνας πολίτης να πάω να διευθετήσω τη διαφορά που υπάρχει με μια κλήση για παράβαση του Κώδικα Οδικής Κυκλοφορίας με ταχύτητα εκατόν είκοσι πέντε χιλιομέτρων στη Γέφυρα του Αρτεμισίου.
      ΠΡΟΕΔΡΟΣ (Απόστολος Κακλαμάνης): Υπάρχει κανείς εκ των Κοινοβουλευτικών Εκπροσώπων που θέλει το λόγο;
      Ουδείς.
      Θα προχωρήσουμε στην επόμενη περίπτωση, την αίτηση άρσης ασυλίας του κ. Ανδρέα Μακρυπίδη.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, στο τέλος θα ψηφίσουμε;
      ΠΡΟΕΔΡΟΣ (Απόστολος Κακλαμάνης): Ναι, αυτό είπα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Μήπως είναι καλύτερα, κύριε Πρόεδρε, να ψηφίσουμε τώρα; Μήπως είναι καλύτερα τελειώνοντας τη συζήτηση κάθε περιπτώσεως, να ψηφίζουμε αμέσως; 
      ΠΡΟΕΔΡΟΣ (Απόστολος Κακλαμάνης): Εντάξει.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, συγγνώμη, δε θέλουμε να σας δημιουργήσουμε πρόβλημα, αλλά μήπως είναι καλύτερα να ψηφίζουμε μία-μία την κάθε περίπτωση;
      ΠΡΟΕΔΡΟΣ (Απόστολος Κακλαμάνης): Καλώς. Τότε παρακαλώ να διακόψουμε και να ειδοποιήσουμε και τους άλλους συναδέλφους που είναι στις επιτροπές να κατέβουν.
      Για εξοικονόμηση χρόνου προχωρούμε στην επόμενη υπόθεση του κ. Ανδρέα Μακρυπίδη. Είναι δύο οι περιπτώσεις που αφορούν τον κ. Μακρυπίδη.
      Το λόγο έχει ο κ. Μακρυπίδης και εν συνεχεία θα έρθουμε στους εκπροσώπους.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κύριοι συνάδελφοι, έχει έρθει στην αρμόδια Επιτροπή της Βουλής η πρόταση για να αρθεί η ασυλία μου όσον αφορά αυτοκινητιστικό ατύχημα που έγινε πριν από ενάμιση χρόνο στην Κόρινθο. Ήδη έχω ενημερώσει την Επιτροπή ότι, επειδή το συγκεκριμένο γεγονός είναι μια περίπτωση που θα μπορούσε να συμβεί στον οποιονδήποτε και δεν σχετίζεται με την πολιτική μου δραστηριότητα, θα ήθελα και εγώ, όπως και όλοι οι Έλληνες πολίτες, η όποια διάσταση έχω, αυτή να αντιμετωπιστεί στα δικαστήρια και ζήτησα την άρση της ασυλίας μου. Στα πλαίσια του Κανονισμού θα ήθελα από τους συναδέλφους να τύχει έγκρισης η συγκεκριμένη πρόταση για άρση της ασυλίας.
      Υπάρχει όμως και μία δεύτερη πρόταση. Εξήγησα στην αρμόδια Επιτροπή -και μάλιστα εν εκτάσει- κάποια γεγονότα. Ήταν μία διάσταση που είχα με κάποιον δημοσιογράφο και εκδότη τοπικής εφημερίδας. Zήτησα από την Επιτροπή να αρθεί και γι’ αυτήν την περίπτωση η ασυλία, γιατί εκτιμώ ότι, παρόλο που υπάρχει σκοπιμότητα πολιτική και υποκρύπτεται –για να μην πω ότι είναι ολοφάνερη- και επειδή είκοσι τρία χρόνια και πλέον ασχολούμαι με τα κοινά και έχω -σαν ένα πρόσωπο που ασχολείται με τα κοινά- δεχθεί κριτική και αυστηρότατη κριτική και έχω δεχθεί και χτυπήματα και κάτω από τη ζώνη, θα ήθελα και σ΄ αυτήν την περίπτωση να αρθεί η ασυλία μου προκειμένου να καταθέσω και στο δικαστήριο τις απόψεις μου, γιατί ήδη έχω υποβάλει μήνυση εις βάρος του συγκεκριμένου δημοσιογράφου. 
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Για τη δεύτερη περίπτωση του κ. Μακρυπίδη, που αφορά τη διένεξή του με δημοσιογράφο-εκδότη τοπικής εφημερίδας, θα ήθελα να πω ότι είναι κατ’ εξοχήν περίπτωση πολιτικής αντιδικίας. Αυτή η εφημερίδα, ο εκδότης έγραφε κατά του συναδέλφου, αυτός έκανε προσπάθειες να συνεννοηθεί για να σταματήσει η συκοφαντική -κατά την άποψή του- επίθεση που δεχόταν και παράγωγο αυτής της αντιδικίας ήταν τα όσα καταγράφει στη μήνυσή του ο εκδότης. Είναι σαφής η περίπτωση, γι’ αυτό και στην αρμόδια Επιτροπή ομόφωνα είπαμε γι’ αυτήν τη δεύτερη περίπτωση να μην αρθεί η ασυλία.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Γιαννακόπουλος.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κύριοι συνάδελφοι, μου κάνει εντύπωση ειλικρινά που δεν βλέπω συναδέλφους να θέλουν να μιλήσουν για τη δεύτερη περίπτωση του κ. Μακρυπίδη. 
      Μήπως εσείς όλοι, ιδιαίτερα οι Βουλευτές της επαρχίας δεν εκβιάζεστε ή δεν υπάρχουν στην επαρχία άνθρωποι -δημοσιογράφοι ή δημοσιογραφίσκοι, εκδότες ή εκδοτίσκοι- που θέλουν να ποδηγετήσουν την κοινωνική, οικονομική και πολιτική ζωή του τόπου; Σας πληροφορώ ότι στο νομό μου υπάρχουν τέτοια φαινόμενα. 
      Αν σιγήσουμε και δεν πούμε τι γίνεται δεν θα δημιουργούν τις εντυπώσεις τα μεγάλα φύλλα της Αθήνας της Θεσσαλονίκης κλπ., αλλά οι εβδομαδιαίες οι μηνιαίες οι καθημερινές εφημερίδες οι οποίες δεν ξέρω τι θα ζητούν από τους πολιτικούς.
      Ο καθένας από μας έχει γευτεί στο πετσί του το κτύπημα από την α΄ εφημερίδα με το αζημίωτο τις περισσότερες φορές. Σας πληροφορώ ότι στον τόπο μου δημοσιεύθηκαν ψεύτικα γκάλοπ εναντίον του α΄ και υπέρ του β΄ Βουλευτή. Βεβαίως θα μου πείτε: Είναι άμοιρη και άσχετοι οι Βουλευτές στο ίδιο κόμμα ή στο άλλο; Όχι. Αλλά σας ρωτώ: Είναι δυνατό να υπάρχει η συγκεκριμένη εφημερίδα που επί δύο, τρία χρόνια να μην καταχωρεί στις στήλες της τη δραστηριότητα ενός Βουλευτή ή μεροληπτικά να εμφανίζει οποιονδήποτε άλλον όταν είναι γνωστό ότι αυτό αντίκειται στη δημοσιογραφική δεοντολογία; Και αντίκειται και στο νόμο όταν είναι γνωστό ότι η πλουραλιστική ενημέρωση του πολίτη είναι υποχρέωση της εφημερίδας ή των εκδοτών. 
      Δε συμβαίνουν αυτά τάχα στους νομούς σας; Συμβαίνουν και παρασυμβαίνουν. Αλλά τι γίνεται; Για να μη στεναχωρήσουμε τον α΄ εκδότη ή τον β΄ εκδοτίσκο, οι οποίοι θέλουν να ποδηγετήσουν την πολιτική, κοινωνική αλλά και οικονομική ζωή του τόπου, κάνουν αυτά που κάνουν και εμείς σιωπούμε. 
      Η συγκεκριμένη περίπτωση -όπως και δεκάδες άλλες περιπτώσεις που υπάρχουν σε όλους τους νομούς- είναι πολιτική αντιδικία. Και δεν καταλαβαίνω γιατί πρέπει να αρθεί η ασυλία του συναδέλφου σε μια τέτοια περίπτωση. Δεν πρέπει να αρθεί η ασυλία του. 
      Έχω την εντύπωση ότι το να σιωπούμε θα γίνουμε έρμαια εκείνων που μας λοιδορούν και οι εκλογές δεν έχουν έρθει ακόμα…
      ΠΡΟΕΔΡΟΣ (Απόστολος Κακλαμάνης): Επί της αιτήσεως, σας παρακαλώ.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Τελείωσα, κύριε Πρόεδρε. Ευχαριστώ πολύ.
      (Χειροκροτήματα από τις πτέρυγες του ΠΑΣΟΚ και της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, παρακαλώ επί της αιτήσεως να ομιλείτε και για το αν κάποιος δεν συμφωνεί να γίνει δεκτή.
      Ο κ. Βαθειάς έχει το λόγο.
      ΙΩΑΝΝΗΣ ΒΑΘΕΙΑΣ: Κύριε Πρόεδρε, κυρίες και κύριοι συνάδελφοι, οφείλουμε να σεβαστούμε την άποψη του συναδέλφου που λέει να αρθεί η ασυλία…
      ΠΡΟΕΔΡΟΣ (Απόστολος Κακλαμάνης): Δεν σας έδωσα το λόγο για να συμφωνήσετε. Σας έδωσα το λόγο για το αν έχετε αντίρρηση επί της αιτήσεως για την άρση της ασυλίας. 
      ΙΩΑΝΝΗΣ ΒΑΘΕΙΑΣ: Απ’ την άλλη μεριά θεωρώ ότι το Σώμα πρέπει να προασπίζει μια διαδικασία όσον αφορά τη διάκριση, για το ποιες περιπτώσεις είναι που δεν απασχολούν το ελληνικό Κοινοβούλιο και αν θέλετε δεν αίρεται η ασυλία και για ποιες περιπτώσεις πρέπει να αρθεί.
      Στη δεύτερη περίπτωση του κ. Μακρυπίδη, πιστεύω ότι δεν πρέπει να αρθεί η ασυλία του και συμφωνώ με την αιτιολόγηση που υπάρχει. Όμως, πρέπει να επισημάνω δύο πράγματα. 
      Το ένα είναι ότι ξεκινάμε σήμερα μια καινούργια διαδικασία και δεν πρέπει να βρεθούμε μπροστά σε συνεχείς αιτήσεις άρσεων ασυλίας. Η κοινή γνώμη ακόμη δεν έχει προσδιορίσει τη νέα διαδικασία, τι σημαίνει δηλαδή αίρεται η ασυλία αφού έχει λειτουργήσει με συγκεκριμένα χαρακτηριστικά πολλών ετών. Άρα, πρέπει να προστατεύσουμε στο μεταβατικό στάδιο συναδέλφους που θα έρθουν εδώ οι άρσεις των ασυλιών τους για να μη βρεθούν προ εκπλήξεων μπροστά στις εκλογές. 
      Το δεύτερο είναι ότι σ’ αυτήν την περίοδο όλοι οι συνάδελφοι θα δέχονται προτάσεις και ιδιαίτερα στην περιφέρεια όσον αφορά την παρουσία τους σε φύλλα εφημερίδων. Και πιθανολογώ ότι θα δέχονται και απειλές ότι «αν δεν δεχθείς να διαφημιστείς θα βρεθείς να καταγγέλλεσαι συνεχώς» και θα είναι πλέον απροστάτευτοι.
      Θέλω να σας κάνω μια πρόταση, να δείτε εάν έρχονται τέτοιες καταγγελίες στο Προεδρείο της Βουλής, πώς θα τις αξιοποιήσει μια επιτροπή η οποία θα προστατεύσει και το κύρος των Βουλευτών και το ελληνικό Κοινοβούλιο. Κι αυτό για την καλή λειτουργία της δημοκρατίας.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θέλω να σας παρακαλέσω θερμότατα να παρακολουθήσουμε τη διαδικασία. Εάν κάποιοι από μας δεν έχουν υπόψη τους ούτε την τροποποίηση του Κανονισμού, τουλάχιστον να μην παίρνουν το λόγο.
      Κύριε συνάδελφε, ο Κανονισμός έχει τροποποιηθεί γι’ αυτό ακριβώς το σκοπό και προβλέπει ότι η Επιτροπή αυτή στην οποία εκπροσωπούνται όλα τα κόμματα, σταθμίζει ακριβώς πότε θα αρθεί η ασυλία. Θα διαβάσω τη διάταξη: «Αφού ακούσει η Επιτροπή το Βουλευτή του οποίου ζητείται η άρση ασυλίας, εφόσον αυτός το επιθυμεί και τον οποίο σε κάθε περίπτωση προσκαλεί προς τούτο ο Πρόεδρος της Επιτροπής, τρεις τουλάχιστον ημέρες πριν από τη συνεδρίασή της, ερευνά βάσει των στοιχείων που συνοδεύουν την αίτηση αν η πράξη για την οποία ζητείται η άρση ασυλίας, συνδέεται με την πολιτική δραστηριότητα του Βουλευτή ή αν η δίωξή του υποκρύπτει πολιτική σκοπιμότητα ή αποσκοπεί ενδεχομένως στο να τρωθεί το κύρος της Βουλής ή του Βουλευτή ή να παρακωλυθεί ουσιαστικώς η άσκηση του λειτουργήματός του ή να επηρεαστεί η λειτουργία της Βουλής ή της Κοινοβουλευτικής Ομάδας στην οποία ανήκει ο Βουλευτής». 
      Από δω προκύπτει ότι όλα αυτά που είπατε τα προβλέπει ο Κανονισμός. Δεν χρειάζεται, λοιπόν, καμία διαδικασία. Κατά το Σύνταγμα η Βουλή αίρει την ασυλία και επομένως δεν είναι δυνατόν να μη φτάνουν εδώ στη Βουλή οι οποιεσδήποτε έστω και αναληθείς, ανακριβείς, κακόπιστες, οτιδήποτε καταγγελίες. Αυτό σημαίνει διαφάνεια στη λειτουργία του Κοινοβουλίου. Είναι δημοκρατική κατάκτηση υπέρ του Κοινοβουλίου. Το Κοινοβούλιο δεν παίρνει θέση αν είναι δικαία ή όχι η περίπτωση για την οποία υπάρχει η όποια αντιδικία. Αν δεν έχει σχέση με την άσκηση του λειτουργήματος ή δεν παρακωλύει το έργο του Βουλευτή ή του κόμματός του, δεν έχει σχέση με πολιτική δραστηριότητα, αίρει την ασυλία. 
      Στην περίπτωση που αναφερθήκατε, η Επιτροπή προτείνει να μην αρθεί η ασυλία. Θα οφείλατε όμως να είχατε διαβάσει την Έκθεση της Επιτροπής, ή τον Κανονισμό πριν λάβετε το λόγο. Ζητώ συγγνώμη που σας απευθύνομαι έτσι, αλλά κάποτε πρέπει να συνειδητοποιήσουμε κάποια πράγματα.
      Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αναφέρομαι στην πρώτη περίπτωση του κ. Μακρυπίδη, όπως και του κ. Γρηγοράκου, και των λοιπών οι οποίες αφορούν θέματα του Κώδικα Οδικής Κυκλοφορίας. 
      Είναι σαφές, σύμφωνα με τις νέες διατάξεις του Κανονισμού της Βουλής, όπως τροποποιήθηκε, ότι από τη στιγμή που έχουμε παραβάσεις τροχαίες, οι οποίες προϋποθέτουν την παρέμβαση ενός οργάνου, που αντικειμενικά καταγράφει τι συνέβη, πολύ περισσότερο δε, μηχανήματα που καταγράφουν παραβάσεις, σε καμία περίπτωση δεν μπορεί να πει κανείς ότι η άσκηση δίωξης η οποία είναι κατά κάποιο τρόπο αυτόματη, είναι δυνατόν να συνδεθεί κατά το άρθρο 83 παράγραφος 3 με οποιαδήποτε δραστηριότητα του Βουλευτή σχετική είτε με το κύρος της Βουλής είτε με τη δική του δράση μέσα στο Κοινοβούλιο. 
      Για το λόγο αυτό, σε αυτές τις περιπτώσεις, σύμφωνα με τις νέες διατάξεις, θα πρέπει να αρθεί η ασυλία, όπως ακριβώς εισηγείται και η Επιτροπή. Επομένως, στην περίπτωση του κ. Μακρυπίδη, του κ. Γρηγοράκου και των άλλων που αφορούν Κώδικα Οδικής Κυκλοφορίας, η θέση μας είναι αυτή.
      Στην άλλη περίπτωση του κ. Μακρυπίδη που αφορά διένεξή του με δημοσιογράφο, εκεί είναι δυνατόν –φαίνεται ότι υπάρχει αυτή η πιθανότητα- η άσκηση ποινικής δίωξης να συνδέεται και με σκοπιμότητα εκείνου που κίνησε τη σχετική ποινική δίωξη ή η δίωξη αυτή λόγω της φύσης της να συνδέεται  με το αν μπορεί ή όχι να τρωθεί το κύρος του Βουλευτή. Και γι΄ αυτόν το  λόγο, σύμφωνα με τη γνώμη της Επιτροπής, τασσόμαστε εναντίον της άρσης της ασυλίας. Δηλαδή και στις περιπτώσεις αυτές συμφωνούμε με την Επιτροπή.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σύμφωνα με τον Κανονισμό –υπάρχει ειδική διάταξη- ο διατελέσας Πρωθυπουργός και Αρχηγός κόμματος μπορεί να λάβει το λόγο. 
      Ο κ. Κωνσταντίνος Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, καταρχήν διευκρινίζω ότι, εγώ τουλάχιστον, μιλώ για τον εαυτό μου, διότι πιστεύω ότι σε θέματα ασυλίας δεν υπάρχει ομαδοποίηση ή κόμμα. Κάθε ένας από εμάς ενεργεί σύμφωνα με τη συνείδησή του. 
      (Χειροκροτήματα από την πτέρυγα της Νέας Δημοκρατίας)
      Δεύτερον, πρέπει να ξεκαθαρίσουμε αν θα θεωρήσουμε ότι εμείς οι Βουλευτές είμαστε υπεράνω της δικαιοσύνης σε θέματα συκοφαντικής δυσφήμισης ή δυσφήμισης. Διότι είναι βέβαιο ότι πάντοτε όταν μηνύεται ένας Βουλευτής για συκοφαντική δυσφήμιση ή απλή δυσφήμιση είναι ενδεχόμενο να υπάρχει πολιτικός δάκτυλος. Συνήθως μπορεί να υπάρχει. Πρέπει να εξαιρεθούμε ναι ή όχι;
      Δεν πρέπει να εξαιρεθούμε. Πρέπει να δίνουμε λόγο και εμείς ενώπιον της δικαιοσύνης διότι άλλως αποκτούμε ένα πλεονέκτημα που εγώ το θεωρώ υπερβολικό. 
      (Θόρυβος στην Αίθουσα)
      Κύριοι συνάδελφοι, επειδή σας βλέπω να ασχάλετε λίγο, θα σας θυμίσω ότι το Σύνταγμα προβλέπει ότι δεν υπάρχει ανεύθυνο Βουλευτού όταν και από αυτό το Βήμα συκοφαντήσει. Είναι μια διάταξη που κανείς δεν την θυμάται και κανείς ποτέ δεν την εφήρμοσε. Γι’ αυτό εγώ, κύριε Πρόεδρε, πιστεύω ότι σε όλες αυτές τις περιπτώσεις πρέπει να αίρεται η ασυλία. 
      ΠΡΟΕΔΡΟΣ (Απόστολος Κακλαμάνης): Δεν έχει ζητήσει άλλος Κοινοβουλευτικός Εκπρόσωπος το λόγο σ’ αυτήν την υπόθεση. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, παρακαλώ το λόγο.
      ΠΡΟΕΔΡΟΣ (Απόστολος Κακλαμάνης): Δεν δικαιούσθε να πάρετε το λόγο, κύριε Κεδίκογλου. 
      Ακολουθεί η υπόθεση του κ. Ιωάννη Νικολαΐδη. 
      Υπάρχει αρνητική θέση επ’ αυτής της αιτήσεως; 
      Ο κ. Νικολαΐδης έχει το λόγο. 
      ΙΩΑΝΝΗΣ ΝΙΚΟΛΑΪΔΗΣ: Κύριε Πρόεδρε, κατέθεσα στην Επιτροπή της Βουλής σχετικά με αυτήν την υπόθεση. Παρεκάλεσα να εξετασθούν αντικειμενικά τα δεδομένα. Η Επιτροπή έκρινε ότι πρόκειται για πολιτική υπόθεση. Δεν έχω να προσθέσω τίποτα άλλο.
      ΠΡΟΕΔΡΟΣ (Απόστολος Κακλαμάνης): Εκ των Κοινοβουλευτικών Εκπροσώπων θέλει κανείς το λόγο;
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Ο κ. Νικολαΐδης όταν ετέλεσε το φερόμενο ως αδίκημα ήταν υπερνομάρχης. Δηλαδή ήταν καθαρά  πολιτικό πρόσωπο. Η δίωξη που συζητάμε είναι συνέπεια άλλης υπόθεσης σε βάρος του. Είχε κατηγορηθεί για χρηματισμό, για δραστηριότητα που είχε ως περιφερειάρχης. Εκείνο το πρόβλημα λύθηκε στα δικαστήρια, σε βάρος αυτού που τον μήνυσε. 
      Συνέπεια όλης αυτής της υπόθεσης είναι και η μήνυση για συκοφαντική δυσφήμιση αν δεν κάνω λάθος. Επειδή λοιπόν σαφώς έχει σχέση με την πολιτική του δραστηριότητα αφού ο περιφερειάρχης και ο υπερνομάρχης είναι πολιτικά πρόσωπα, γι’ αυτό και στην Επιτροπή είπαμε ότι δεν πρέπει να αρθεί η ασυλία του. 
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, μιλάτε ως Κοινοβουλευτικός Εκπρόσωπος του κόμματος και όχι ως μέλος της Επιτροπής. Άλλως θα πρέπει να δίνουμε το λόγο σε όλα τα μέλη της Επιτροπής.
      ΑΝΤΩΝΗΣ ΣΚΥΛΛΑΚΟΣ: Ως Κοινοβουλευτικός Εκπρόσωπος μιλάω κύριε Πρόεδρε. 
      ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Παίρνω το λόγο ως Κοινοβουλευτικός Εκπρόσωπος και όχι ως μέλος της Επιτροπής. 
      Κύριε Πρόεδρε, θεωρώ σημαντικό το ότι εγκαινιάζουμε αυτή τη διαδικασία. Θέλω να αντιταχθώ στην άρση της ασυλίας του κ. Νικολαΐδη διότι ο κ. Νικολαΐδης είχε πολιτική δραστηριότητα και γι’ αυτήν επιδιώκεται η άρση της ασυλίας του. Δεν πρέπει να αρθεί η ασυλία, διότι ανάγεται στον πυρήνα της πολιτικής του δραστηριότητας. 
      Επιτρέψτε μου, όμως, κύριε Πρόεδρε, να σημειώσω ότι δεν πρέπει να διακρίνουμε το χαρακτήρα των αδικημάτων, εάν πρόκειται δηλαδή για συκοφαντική δυσφήμιση ή εάν πρόκειται για το οποιοδήποτε άλλο αδίκημα και τον οποιοδήποτε χαρακτηρισμό αυτό έχει. 
      Νομίζω ότι εκείνο που αξιολογείται από την Επιτροπή και το οποίο νομίζω ότι αποτελεί και τη ratio των τροποποιήσεων που κάναμε στον Κανονισμό, είναι εάν η πράξη για την οποία διώκεται, για την οποία αιτείται η άρση της ασυλίας είναι πράξη αναγόμενη στη σφαίρα της πολιτικής δραστηριότητας ή όχι. Μ’ αυτό το σκεπτικό και με το δεδομένο ότι όπως προκύπτει και από την Έκθεση, η πράξη του κ. Νικολαΐδη ανάγεται στον πυρήνα της πολιτικής του δραστηριότητας, έχει  δηλαδή άμεση σχέση με το πολιτικό του έργο, ζητώ, κύριε Πρόεδρε, να απορριφθεί η σχετική αίτηση για την άρση της ασυλίας του. 
      ΙΩΑΝΝΗΣ ΒΑΡΒΙΤΣΙΩΤΗΣ: Όχι, όμως και το βουλευτικό, κύριε συνάδελφε! 
      ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι, μη διακόπτετε και παρακαλώ να μη γράφεται καμία διακοπή στα Πρακτικά. 
      Θα ήθελα να ενημερώσω τους συναδέλφους που μόλις ήρθαν στην Αίθουσα, ότι έχω διαβάσει τη διάταξη του Κανονισμού που δίνει την κατευθυντήρια γραμμή του Σώματος προς την Επιτροπή, διότι το Σώμα είναι εκείνο που τελικά αποφασίζει. 
      Όσον αφορά την υπόθεση του κ. Αριστοτέλη Παυλίδη, θα ήθελα να ρωτήσω ποιος από τους συναδέλφους θέλει να διατυπώσει αντίθετη άποψη σχετικά με την αίτηση του εισαγγελέα. Ουδείς. 
      Κύριε Παυλίδη, θέλετε να πάρετε το λόγο; 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, πρέπει να μιλήσω από τη θέση μου ή από το Βήμα, δεδομένου ότι αποτεινόμεθα στους συναδέλφους. 
      ΠΡΟΕΔΡΟΣ (Απόστολος Κακλαμάνης): Κύριε Παυλίδη, υπάρχει μία άλλη διάταξη του Κανονισμού περί του χρόνου διαρκείας των ομιλιών, η οποία διευκρινίζει και από πού πρέπει να μιλάνε οι ομιλητές. 
      Μπορείτε να μιλήσετε από όπου σας εξυπηρετεί εσάς, αλλά αν μιλήσετε από τη θέση σας, νομίζω ότι θα μπορέσουν να σας ακούσουν όλοι οι συνάδελφοι. Απλά, θα κάνετε μία ελαφρά κλήση προς τα δεξιά για να σας ακούνε όλοι. 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ούτως ή άλλως, αυτήν την κλήση την έχω! 
      Απευθυνόμενος, λοιπόν, κατ’ αρχήν σε σας, κύριε Πρόεδρε, λέγω ότι ασφαλώς θα γνωρίζετε ότι από το 1977, όταν πρωτομπήκα σ’ αυτήν την ιερά Αίθουσα, είναι η πρώτη φορά που ζητείται η άρση της ασυλίας μου -θέλω να το τονίσω, κύριοι συνάδελφοι- στα είκοσι πέντε περίπου χρόνια -με κάποιο μικρό διάλειμμα- που είμαι σ’ αυτήν την Αίθουσα. Δεν είμαι δε εξοικειωμένος με τις δικαστικές αίθουσες. Δυο φορές στη ζωή μου πήγα στο δικαστήριο. Τη μία φορά για πολιτικούς λόγους. 
      Θα πρέπει, λοιπόν, κύριοι συνάδελφοι, να γνωρίζετε ποια είναι η υπόθεση, αφού θα αποφανθείτε γι’ αυτή. Παρά, λοιπόν, τις υποδείξεις φίλων νομικών, κατέθεσα σε υπόθεση διαζυγίου παιδικής μου φίλης από τη γενέτειρά μου την Κω –μεγαλώσαμε στην ίδια γειτονιά- της οποίας η αδερφή είναι ο άνθρωπος του γραφείου μου για πάρα πολλά χρόνια. Παραμονές, λοιπόν, των εκλογών, μου υπέδειξαν «τον μπελά σου γυρεύεις; Τι είναι αυτά που πας να κάμεις;» 
      Κύριοι συνάδελφοι, γνωρίζετε καλύτερα από τον καθένα μας ότι η δύναμή μας είναι οι φίλοι μας, οι καλοί μας οι φίλοι οι οποίοι είναι κοντά μας σε καλές και μη καλές ημέρες. Η δεύτερη ισχυρότερη δύναμή μας είναι η γνώση της αλήθειας και η διακήρυξή της. 
      Λόγω φιλίας και γνωρίζων τα της αληθείας, πήγα στον ανακριτή και κατέθεσα. Και επειδή πρέπει να έχετε πλήρη εικόνα, η συγκεκριμένη περίπτωση είχε ως εξής: Εγκατάλειψη συζύγου με δύο παιδιά. Ο κατέργαρος ακολούθησε τη φιλενάδα του, εγκατέλειψε δύο παιδιά και τώρα διεκδικεί να πάρει και το σπίτι που του αγόρασαν. 
      Ε, αυτά που γνωρίζω εγώ, κύριε Πρόεδρε, δεν θα τα απέκρυπτα για κανένα λόγο. Ούτε με τον κίνδυνο να συνδυασθεί η πράξη μου με την πολιτική μου δραστηριότητα, όπως επιχείρησε να κάνει ο μηνύσας με. Με μήνυσε κατά την πρακτική αυτών των υποθέσεων την οποία μου είχαν περιγράψει οι συνάδελφοι μου νομικοί. 
      Τι έκαμε; Με μήνυσε ως ψευδομαρτυρήσαντα. Εγώ του το ανταπέδωσα κατά τις υποδείξεις των δικηγόρων μου, δηλαδή, τον μήνυσα για συκοφαντική δυσφήμιση και άλλα αδικήματα. Η υπόθεση πήγε στον εισαγγελέα και στη συνέχεια ήλθε εδώ. 
      Ήλθε ενώπιον της Επιτροπής Δεοντολογίας, η οποία επρόκειτο να συνεδριάσει στις 8 Οκτωβρίου.
      Εγγράφως ζητώ τότε από τον Πρόεδρο της Επιτροπής και Αντιπρόεδρο της Βουλής κ. Γείτονα να αρθεί η ασυλία μου. 
      Παρακαλώ, κύριε Πρόεδρε, να κατατεθεί αυτή η επιστολή στα Πρακτικά της Βουλής. Θέλω για την ιστορία να καταγραφεί και αυτή η επιστολή μου να υπάρχει στα Πρακτικά της Βουλής. 
      Ο Πρόεδρος της Επιτροπής και τα μέλη της Επιτροπής θεώρησαν όμως σκόπιμο να παρουσιαστώ κι ενώπιόν τους. Στις 14 του μηνός έγινε η συνεδρίαση. Παρουσιάστηκα κι ενώπιον των μελών της Επιτροπής κι επανέλαβα ότι θέλω να αρθεί η ασυλία μου. Αυτή είναι η ιστορία. Θα μας τρομάξουν οι κατέργαροι; Συγχωρείστε μου την έκφραση. Δεν θα μας τρομάξουν. Θα πάμε στα δικαστήρια. Η αλήθεια πάνω απ’ όλα.
      Ποιο είναι τώρα το αρνητικό της υποθέσεως για όλους εμάς αλλ’ επί του παρόντος για μένα; Το βράδυ της 14ης Οκτωβρίου στην τηλεόραση εβόησαν οι έχοντες τη δυνατότητα να πλάθουν κοινήν γνώμην. Εζητήθη άρση ασυλίας Βουλευτών αλλά κυρίως Παυλίδη ως ψευδομαρτυρήσαντος. Εγώ ήμουν στην Αίθουσα και με καλούσαν έξω. Σπάσανε τα τηλέφωνα. Από πού τα τηλέφωνα; Από τα νησάκια μας. Με έπαιρναν, κύριε Πρόεδρε, από την Κάσο, από το Καστελόριζο, από τη γενέτειρά μου την Κω, από τη Ρόδο, από την Κάλυμνο. Τι έκανε ο Βουλευτής μας; Ψευδομάρτυρας ο Βουλευτής;
      Έτσι ήλθα στο γραφείο σας και σας ενεχείρησα επιστολή η οποία έλεγε, «κύριε Πρόεδρε, έλεος, σώστε μας από το στόμα του οποιουδήποτε, ασυδοτούντος εις βάρος μας προστατεύστε μας! Ας κάνει κάτι η Βουλή! Στείλτε μία ανακοίνωση τώρα στα Μέσα, την ίδια ώρα. Πέστε τους: Τι είναι αυτά που λέτε! ο Βουλευτής εζήτησε την άρση της ασυλίας του». 
      Βεβαίως, η Βουλή με τη διαδικασία που ακολουθεί την επομένη –ευχαριστώ, γι’ αυτό κύριε Πρόεδρε- προώθησε την επιστολή μου. Έστειλα όμως και δεύτερη στις εφημερίδες στις οποίες χρόνια έχω να δω τη φωτογραφία μου, κυρίως σ’ αυτές του Αθηναϊκού Τύπου. Εσχολίασαν τη διευκρινιστική μου επιστολή δύο ή τρεις εφημερίδες. Η εντύπωση πάντως έμεινε, κύριοι συνάδελφοι. Και σήμερα μεν είναι για μένα, αύριο θα είναι για κάποιον από σας! 
      Εγώ, κύριε Πρόεδρε, ζητώ την άρση της ασυλίας μου. Παρακαλώ τους συναδέλφους, παρά τη συμπάθεια που έδειξαν προς το πρόσωπό μου –και θα μου επιτρέψουν οι συνάδελφοι των άλλων κομμάτων να αποτανθώ στους συναδέλφους της Νέας Δημοκρατίας, που κάθε μέρα είμαι πιο πολύ μαζί τους- να το κάμουν! Εγώ προς στιγμήν ετρόμαξα. Λέγω, πού πάει αυτή η ιστορία; Παραμονές των εκλογών να εμφανίζομαι ψευδομάρτυρας; Αλλ’ αυτό τελικώς δεν με επιρρέασε. Γι’ αυτό σας παρακαλώ όλους ψηφίστε υπέρ της άρσεως ασυλίας μου! Εγώ όταν πήγα να καταθέσω ήξερα τι έκανα, κύριε Πρόεδρε. Πασχίζουμε σ’ αυτήν την Αίθουσα τριάντα χρόνια για τον κόσμο μας και δεν θα πάμε στο δικαστήριο για τους παιδικούς φίλους μας και τους συνεργάτες μας όταν ξέρουμε την αλήθεια; Θα πάμε και στο δικαστήριο! Αλλά σας λέγω, να βρεθεί ένας τρόπος κάθε φορά που αυτή η Επιτροπή συνεδριάζει, να βγάζει αμέσως ανακοίνωση. Το ασθενές της σημείο αυτό είναι. Κεκλεισμένων μεν των θυρών η συζήτηση, αλλά η πρότασή της με κεφαλαία γράμματα. Η πρόταση διεμορφώθη στην περίπτωσή μου διά της ψήφου. Τεσσάρων υπέρ της άρσεως ασυλίας μου και δύο, για τους λόγους που εκείνοι εξήγησαν, κατά της άρσεως. Να παρουσιασθεί, κύριε Πρόεδρε, αυτό προς τα έξω. Γιατί διαφορετικά μας παραλαμβάνει ο καθένας στο στόμα του! Μια κυρία που βγαίνει στην τηλεόραση –στον ΑΝΤΕΝΑ μου φαίνεται- ο μεγαλύτερος δολοφόνος να ήμουν, αν στη δολοφονία υπάρχουν συγκριτικά μεγέθη, έτσι δεν θα με παρουσίαζε. 
      Δελτίο ειδήσεων, πρώτη είδηση! Την επομένη, ημέρα Παρασκευή πήρε τηλέφωνο στην εκλογική μου περιφέρεια ο κ. Μιλτιάδης Έβερτ και τον ευχαριστώ -ένα άλλο ραδιόφωνο ούτε ξέρω τι μου έσερνε- και μου είπε: «Μα τι γίνεται μαζί σου;». Του εξήγησα και έμεινε κατάπληκτος με τη διαστρέβλωση της αλήθειας. «Σήμερα, λοιπόν είναι η σειρά μου». Αύριο δεν αποκλείεται να είναι η δική σας σειρά, κύριοι συνάδελφοι. Ζητώ να αρθεί η ασυλία μου. Το λέω με κάθε ειλικρίνεια, κύριοι συνάδελφοι. Μη βγει κανένα αποτέλεσμα κάποιοι ψήφισαν υπέρ και κάποιοι κατά και δοθεί η εντύπωση της συγκαλύψεως!
      ΓΕΡΑΣΙΜΟΣ ΓΙΑΚΟΥΜΑΤΟΣ: Αυτό είναι δική σας άποψη. 
      ΑΡΙΣΤΟΤΕΛΗΣ ΠΑΥΛΙΔΗΣ: Τη γνώμη μου λέω. 
      Να αρθεί η ασυλία μου και θα τα βρούμε στα δικαστήρια. Εμπιστεύομαι τη δικαιοσύνη. Γνωρίζω τι έκαμα! Είμαι υπεύθυνος εντός της Αιθούσης, αλλά είμαι υπεύθυνος και εκτός της Αιθούσης. Παρακαλώ πολύ να αρθεί η ασυλία μου, παρά το ότι έχει και πολιτική διάσταση η μήνυση εναντίον μου. 
      ΠΡΟΕΔΡΟΣ (Απόστολος Κακλαμάνης): Ο κ. Ιωάννης Κεφαλογιάννης έχει το λόγο, διότι είναι εναντίον της αιτήσεως άρσης ασυλίας. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Θα ήθελα, κύριε Πρόεδρε, να μεταφέρω τις εμπειρίες μου από τη μακρόχρονη παρουσία μου και θητεία μου στο ελληνικό Κοινοβούλιο. Ο τρόπος με τον οποίο λειτούργησε το Σύνταγμα και ο Κανονισμός της Βουλής όλες αυτές τις προηγούμενες δεκαετίες έχουν ένα συγκεκριμένο αποτέλεσμα: Για όσους συναδέλφους Βουλευτές -κατηγορήθηκαν και ζητήθηκε η άρση της ασυλίας    –και βεβαίως υπήρχε μία πάγια αρχή στο Κοινοβούλιο να μην αίρεται η ασυλία των Βουλευτών- εξακολουθούσε και μετά την απώλεια της βουλευτικής ιδιότητας να υπάρχει η κατηγορία. 
      Εγώ δεν ενθυμούμαι κανένα συνάδελφο Βουλευτή να έχει παραπεμφθεί στη δικαιοσύνη και να έχει υποστεί για την αξιόποινη πράξη την οποία κατηγορείτο, τις ανάλογες κυρώσεις. 
      Πολύ φοβάμαι, κύριε Πρόεδρε, ότι με τη νέα τροποποίηση του Κανονισμού της Βουλής και με τη νέα διαδικασία την οποία ξεκινάμε σήμερα, ανοίγουμε τους ασκούς του Αιόλου και δεν θα κάνουμε τίποτα άλλο, παρά όλοι οι συνάδελφοι Βουλευτές θα καλούμαστε κάθε τόσο για απίθανες περιπτώσεις στις αίθουσες των δικαστηρίων. Θα αναγκαστούμε να τροποποιήσουμε τον Κανονισμό της Βουλής –και να είσθε βέβαιος γι’ αυτό- γιατί εγώ προσωπικά πιστεύω ότι η διαδικασία αυτή δεν είναι σωστή, λειτουργεί σε βάρος των Βουλευτών, της αξιοπρέπειας, της αξιοπιστίας του Κοινοβουλίου, του κύρους του Κοινοβουλίου και νομίζω ότι αυτή η μέθοδος καθόλου, μα καθόλου δεν με βρίσκει σύμφωνο. 
      ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρά τη γνώμη της Επιτροπής, τάσσομαι με τη γνώμη της μειοψηφίας των δύο συναδέλφων οι οποίοι δεν αποδέχονται την πρόταση για την άρση της ασυλίας. Και το θέτω, πέρα από τον τρόπο με τον οποίο ο κ. Παυλίδης τόσο έντιμα αλλά και με τόσο συναίσθημα μας εξέθεσε την άποψή του, γενικά. 
      Κύριοι συνάδελφοί, όλοι  μετέχουμε σε πολλές δίκες πολλές φορές ως ιδιώτες, π.χ. σε θέματα διαζυγίου. Σας έχει τύχει πολλές φορές να δείτε να κατατίθεται μήνυση για ψευδορκία σε μία μαρτυρία όπου υπάρχουν πολλές άλλες εκατέρωθεν; Εμένα -και με την άλλη μου ιδιότητα παλαιότερα- σπανιότατα μου είχε τύχει. Αν ο κ. Παυλίδης ή άλλος συνάδελφος δεν ήταν Βουλευτής, έχετε την εντύπωση ότι για μία μαρτυρία, η οποία αφορά μία αστική δίκη, με τόση ευκολία θα είχε κατατεθεί μήνυση για ψευδορκία; 
      Υπάρχει υποψία κατά την εκτίμησή μας ότι η μήνυση έγινε λόγω της πολιτικής ιδιότητας του προσώπου και ότι αυτό έχει ως στόχο το κύρος του προσώπου και μάλιστα σε μία συγκεκριμένη περίοδο. Από τη στιγμή που αυτό δεν είναι δυνατό να το αποφύγει κανείς, τότε συντρέχουν οι προϋποθέσεις ή υπάρχει  η προϋπόθεση εφαρμογής των προϋποθέσεων του άρθρου 83 παράγραφος 3. 
      Σας διαβεβαιώ πέρα και έξω απ’ το γεγονός ότι ο κ. Παυλίδης ανήκει στον πολιτικό μας χώρο και στο κόμμα μας, η θέση μας είναι γενική σε αυτές τις περιπτώσεις. Και γι’ αυτό εισηγούμαι έτσι από την πλευρά μας. Εγώ θα ψηφίσω εναντίον της άρσης ασυλίας του κ. Παυλίδη. 
      (Χειροκροτήματα)
      ΠΡΟΕΔΡΟΣ (Απόστολος Κακλαμάνης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, και εμείς είμαστε ενάντια στην άρση ασυλίας του κ. Παυλίδη και θα εξηγήσω γιατί. Λέμε στον Κανονισμό, που ψηφίσαμε πρόσφατα, ότι δεν αίρεται η ασυλία όταν η πράξη για την οποία κατηγορείται έχει σχέση, άμεση ή έμμεση, με την πολιτική δραστηριότητα ή εάν από τη δίκη που επίκειται, θα υπάρξουν εμπόδια στη δράση του Βουλευτή ή θα τρωθεί το κύρος, θα υπάρξει διασυρμός του Βουλευτή. Αυτά λέει ο Κανονισμός. 
      Εγώ νομίζω ότι συντρέχουν σε σημαντικό βαθμό και τα δύο. Δηλαδή, πέρα απ’ αυτά που είπε ο κ. Παυλόπουλος όσον αφορά την αιτία που έγινε η μήνυση για ψευδορκία -μιλάω ως Κοινοβουλευτικός Εκπρόσωπος- γνωρίζω όντας και μέλος της Επιτροπής ορισμένα πράγματα που ειπώθηκαν από τον κ. Παυλίδη στην Επιτροπή και τα οποία δεν ειπώθηκαν εδώ σήμερα. 
      Η γυναίκα που ζητούσε διαζύγιο και υπέρ της οποίας μαρτύρησε ο κ. Παυλίδης είναι συγγενής μέλους, αποσπασμένου υπαλλήλου, του γραφείου του κ. Παυλίδη. Έχει σχέση, δηλαδή, με το πολιτικό του γραφείο. Αυτό είναι το πρώτο στοιχείο.
      Δεύτερον, ο μηνυτής λέει στην υπόθεση ότι ο κ. Παυλίδης το έκανε για ψηφοθηρικούς λόγους. Αυτό και αν είναι σύνδεση με την πολιτική δραστηριότητα του κ. Παυλίδη. Όταν σε κατηγορεί ο άλλος ότι ψευδομαρτυρείς γιατί θέλεις να μαζέψεις ψήφους! Και πριν βγουν στα κανάλια όσα σας εξέθεσε ο κ. Παυλίδης, εγώ είχα σοβαρές επιφυλάξεις, γιατί επέκειτο ο διασυρμός του Βουλευτή από τα πρωτοσέλιδα, πράγμα το οποίο δυστυχώς συνέβη. Γι’ αυτό, λοιπόν, η δική μας άποψη είναι να μην αρθεί η ασυλία. 
      (Χειροκροτήματα)
      ΠΡΟΕΔΡΟΣ (Απόστολος Κακλαμάνης): Θέλει να μιλήσει κάποιος άλλος από τους εκπροσώπους; 
      Ουδείς.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, θα ήθελα το λόγο.
      ΠΡΟΕΔΡΟΣ (Απόστολος Κακλαμάνης): Δεν δικαιούσθε, κύριε συνάδελφε.
      ΓΕΩΡΓΙΟΣ ΚΑΡΑΤΖΑΦΕΡΗΣ: Να ακουστούν και οι ανεξάρτητοι, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας είπα τι λέει ο Κανονισμός. Αν κανείς είναι εναντίον της άρσης, μπορεί να τοποθετηθεί. Σας παρακαλώ θερμά. Βλέπω ότι δεν κάνουμε αυτό που λέει ο Κανονισμός. Μπαίνουμε στην ουσία σαν να είμαστε δικαστήριο. Δεν είμαστε όμως δικαστήριο. 
      Εμείς πρέπει να κρίνουμε αν μια υπόθεση που έρχεται εδώ έχει σχέση, όπως λέει ο Κανονισμός, με την πολιτική δραστηριότητα ή πρόκειται να παρεμποδίσει το έργο του Βουλευτή ή του κόμματός του ή δεν έχει. Δε σημαίνει πως αν κάπου αρνούμεθα, ότι αθωώνουμε, όπως γράφεται καμιά φορά. Ή ότι αν δεν αρνηθούμε, ότι παραπέμπουμε. 
      Από κει και πέρα είναι έργο δικό μας και ιδιαίτερα των συναδέλφων που βρίσκονται συχνά στα κανάλια, να εξηγούν στο λαό περί τίνος πρόκειται, ώστε να μην αναγκάζεται ο Πρόεδρος της Βουλής να παίρνει τηλέφωνο παρουσία Βουλευτών και να εξηγεί τι γίνεται εδώ με τις παραπομπές ή όχι. 
      Επ’ αυτού σας παρακαλώ, έχετε να πείτε κάτι;
      Ορίστε κ. Χρυσανθακόπουλε, έχετε το λόγο.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, κατ’ αρχήν θα ήθελα να επισημάνω το εξής: Όταν η ειδική αυτή Επιτροπή ομοφώνως αποφασίζει τη μη άρση της ασυλίας, το ζήτημα να μην έρχεται στην Ολομέλεια, παρά μόνο σαν μια συνοπτική αναφορά. 
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, πείτε σας παρακαλώ αν είσθε υπέρ ή κατά της άρσης. 
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Τίθεμαι, λοιπόν, εναντίον της εισήγησης της Επιτροπής για τον εξής λόγο: Όταν πρόκειται να διασυρθεί, να λοιδωρηθεί, να συκοφαντηθεί ένας Βουλευτής, το θέμα είναι πρώτο και κυρίαρχο στα Μέσα Ενημέρωσης, στα δελτία ειδήσεων, παντού. 
      Όταν ο εν λόγω Βουλευτής διά της προσωπικής, της  δικαστικής οδού, χωρίς να υπάρχει ακόμη θέμα αντιδικίας για να ζητηθεί η άρση της ασυλίας του, καταδικάσει οριστικά, αμετάκλητα με δικαστικές αποφάσεις τους συκοφάντες του, αυτό αποσιωπάται γιατί δεν είναι είδηση. Είδηση είναι μόνο οτιδήποτε βλάπτει την ηθική και την αξιοπρέπεια του Βουλευτή.
      ΠΡΟΕΔΡΟΣ (Απόστολος Κακλαμάνης): Κύριε Χρυσανθακόπουλε, είστε υπέρ ή κατά; Είστε εναντίον της άρσης της ασυλίας στην περίπτωση αυτή;
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Επιχειρηματολογώ λοιπόν…Σας παρακαλώ, αυτό λέω.
      ΠΡΟΕΔΡΟΣ (Απόστολος Κακλαμάνης): Μα δεν είστε στο θέμα, με συγχωρείτε. Δεν μπορώ εγώ να αφήσω όποιον θέλει να λέει ό,τι θέλει εκτός του θέματος. 
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Είμαι στο θέμα, γιατί και το σκεπτικό…
      ΠΡΟΕΔΡΟΣ (Απόστολος Κακλαμάνης): Δεν σημαίνει ότι διαφωνώ με πολλά πράγματα που λέγονται εδώ όταν διακόπτω κάποιον.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Άρα λοιπόν, εγώ είμαι ενάντια στην άρση της ασυλίας του συναδέλφου, γιατί έτσι κι αλλιώς έχει διασυρθεί, και αν ακόμη κερδίσει δικαστικά, δεν θα αποκατασταθεί. Θα του μείνει η ρετσινιά, γιατί είναι η τελευταία είδηση το ζήτημα. 
      Και παρακαλώ πολύ να ανακοινώνονται στην ειδική μόνιμη Επιτροπή Δεοντολογίας τα δικαστικά αποτελέσματα. Γιατί αν αυτό αποτελεί θέμα ημερήσιας διάταξης, τότε ο Βουλευτής εδώ πέρα  θα μπορεί να μπαίνει με το κεφάλι ψηλά.
      ΠΡΟΕΔΡΟΣ (Απόστολος Κακλαμάνης): Μάλιστα.
      Ο κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, διαφωνώ ριζικά για την άρση ασυλίας και του κ. Παυλίδη και κάθε άλλου που ακούστηκε σήμερα το όνομά του εδώ και έχω συγκεκριμένους λόγους γι’ αυτό.
      Πρώτον, δεν θα έχει δίκαιη αντιμετώπιση από το δικαστή, γιατί κάτω από την πίεση δέκα καμερών και τριάντα δημοσιογράφων ο δικαστής δεν θα δικάσει όπως θα δίκαζε έναν απλό πολίτη, πιθανώς με την απαλλαγή, αλλά θα τον καταδικάσει κάτω από την πίεση που δημιουργείται. Απ’ αυτήν την ίδια πίεση, κύριε Πρόεδρε -που πρέπει να ομολογήσουμε όλοι- φθάσαμε σ’ αυτήν τη διαφοροποίηση του Κανονισμού. Οδηγηθήκαμε από την πίεση των δημοσιογράφων, οι οποίοι έχουν λόγους να μας θεωρούν εξαρτήματα. Και για να είμαστε εξαρτήματα πρέπει να είμαστε ταπεινωμένοι.
      Ελάτε, λοιπόν, αύριο το πρωί, κύριε Πρόεδρε, να πάμε σε μια Αίθουσα όπου θα εκδικάζεται η υπόθεση κάποιου από τους συναδέλφους που σήμερα θα στείλουμε στο εδώλιο του κατηγορουμένου. Θα δείτε, λοιπόν, πόσοι δημοσιογράφοι θα είναι μέσα, πόσες κάμερες θα είναι μέσα και με ποια απαξία θ’ αντιμετωπισθεί από τους δικαστές! Έχουμε πάει όλοι μάρτυρες στα δικαστήρια και υπάρχει μια αντιπαλότητα και προσπαθούν να μας μειώσουν οι δικαστές. Όταν, λοιπόν, θα είμαστε κατηγορούμενοι, θα δείτε τι ζημιά θα γίνει.
      Και σας λέω, κύριε Πρόεδρε. Έχουμε δέκα περιπτώσεις σήμερα. Αν δεν εξαγοράσουν την ποινή τους και πάνε στον Κορυδαλλό, τι θα γίνει η σύνθεση της Βουλής που πρέπει να είναι τριακόσιοι; Τι θα γίνει αν αύριο το πρωί καταθέσει κάποιος πρόταση μομφής στους κυβερνώντες που θα απουσιάζουν;
      Νομίζω, λοιπόν, ότι οδηγούμεθα σε ένα αδιέξοδο και συμφωνώ ότι θα αναγκαστούμε για άλλη μία φορά να τροποποιήσουμε τον Κανονισμό.
      ΠΡΟΕΔΡΟΣ (Απόστολος Κακλαμάνης):  Λυπούμαι και πάλι, αλλά το Σύνταγμα προβλέπει επ’ αυτού, κύριε συνάδελφε. 
      Δεν είναι κανείς άλλος να μιλήσει επ’ αυτού. Εκ των εκπροσώπων επίσης ουδείς άλλος.
      Προχωρώ, κύριοι συνάδελφοι, στην περίπτωση του κ. Μάριου Σαλμά. Εναντίον της αιτήσεως δεν είναι ουδείς. 
      Ο κ. Σαλμάς έχει το λόγο.
      ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, έρχομαι σήμερα στη Βουλή, για να συμμετάσχω κι εγώ σ’ αυτήν τη διαδικασία που συζητείται η αίτηση άρσης της ασυλίας μου για το αδίκημα ότι μια κάμερα από αυτές που έχει η Τροχαία «έπιασε» ένα αυτοκίνητο που δεν είναι δικό μου και, σύμφωνα με δήλωση του ιδιοκτήτη  -την οποία στη συνέχεια αναίρεσε- το οδηγούσα εγώ. Και έρχεται σήμερα η Βουλή να συζητήσει αυτήν την υπόθεση. 
      Όπως και να έχει το πράγμα όμως, επειδή οι Βουλευτές έχουμε τις ίδιες υποχρεώσεις έναντι των νόμων απέναντι στους πολίτες, ζητώ κι εγώ την άρση της ασυλίας μου, για να έχω κι εγώ το δικαίωμα που έχει ο κάθε Έλληνας πολίτης να πληρώσει ένα πρόστιμο χωρίς να διασύρεται. 
      ΓΕΩΡΓΙΟΣ ΚΤΕΝΑΣ: Κύριε Πρόεδρε, παρακαλώ το λόγο. Είμαι εναντίον.
      ΠΡΟΕΔΡΟΣ (Απόστολος Κακλαμάνης): Ορίστε, κύριε Κτενά, έχετε το λόγο.
      ΓΕΩΡΓΙΟΣ ΚΤΕΝΑΣ: Γνωρίζω τις συνθήκες κάτω από τις οποίες διεξάγεται, κύριε Πρόεδρε, η κυκλοφορία και τα όρια ταχύτητας που παραβίασε ο συνάδελφος…
      ΠΡΟΕΔΡΟΣ (Απόστολος Κακλαμάνης): Κύριε Κτενά, με συγχωρείτε.
      ΓΕΩΡΓΙΟΣ ΚΤΕΝΑΣ: Παρακαλώ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, πρώτον, σας παρακαλώ πάρα πολύ να παρακολουθήσετε τη συνεδρίαση.
      Δεύτερον, κύριε Κτενά, δίδεται ο λόγος, όπως είπα στην αρχή, σύμφωνα με το άρθρο 108 του Κανονισμού για εκείνο το Βουλευτή ο οποίος για τη συγκεκριμένη περίπτωση…
      ΓΕΩΡΓΙΟΣ ΚΤΕΝΑΣ: Είμαι αντίθετος.
      ΠΡΟΕΔΡΟΣ (Απόστολος Κακλαμάνης): Γνωρίζετε την περίπτωση αυτή; 
      ΓΕΩΡΓΙΟΣ ΚΤΕΝΑΣ: Γνωρίζω τις συνολικές περιπτώσεις, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Όχι, κύριε Κτενά. Συγγνώμη αλλά και οι τριακόσιοι ξέρουμε τα των προβλημάτων…
      ΓΕΩΡΓΙΟΣ ΚΤΕΝΑΣ: Μα, κύριε Πρόεδρε…
      ΠΡΟΕΔΡΟΣ (Απόστολος Κακλαμάνης): Κύριε Κτενά, έλεος για τον προεδρεύοντα τέλος πάντων. Δεν είναι δυνατόν…
      ΓΕΩΡΓΙΟΣ ΚΤΕΝΑΣ: Κύριε Πρόεδρε, γνωρίζετε ότι σας σέβομαι απολύτως…
      ΠΡΟΕΔΡΟΣ (Απόστολος Κακλαμάνης): Το ξέρω και γι’ αυτό απευθύνομαι περισσότερο σε σας.
      ΓΕΩΡΓΙΟΣ ΚΤΕΝΑΣ: …αλλά στην περιοχή Αντιρίου Αμφιλοχίας το όριο ταχύτητας σήμερα είναι πενήντα χιλιόμετρα. 
      ΠΡΟΕΔΡΟΣ (Απόστολος Κακλαμάνης): Ωραία, με πενήντα χιλιόμετρα πρέπει να πηγαίνουμε και μεις, κύριε συνάδελφε!
      ΓΕΩΡΓΙΟΣ ΚΤΕΝΑΣ: Μα, με συγχωρείτε είναι εγκατάλειψη της περιοχής.
      ΠΡΟΕΔΡΟΣ (Απόστολος Κακλαμάνης): Ωραία, να αλλάξει το σύστημα. 
      ΓΕΩΡΓΙΟΣ ΚΤΕΝΑΣ: Δεν τα έχουν αλλάξει και δεν μπορείς να κυκλοφορήσεις. Αυτή είναι η ιστορία.
      ΠΡΟΕΔΡΟΣ (Απόστολος Κακλαμάνης): Σας παρακαλώ!
      (Θόρυβος στην Αίθουσα)
      Κύριοι συνάδελφοι, σας υπενθυμίζω για άλλη μια φορά ότι αυτή η συνεδρίαση μεταδίδεται, όπως ξέρετε, και αν θέλετε παρακολουθείστε τη συνεδρίαση. Σας παρακαλώ! 
      Αναφέρομαι σε ολίγους συναδέλφους διότι οι πλείστοι παρακολουθούν και συμμετέχουν. 
      Επί της υποθέσεως του κ. Σαλμά θέλει κανείς άλλος συνάδελφος το λόγο;
      Ουδείς.
      Εισερχόμαστε στη συζήτηση της υποθέσεως του κ. Σκρέκα. 
      Θέλει κανείς από τους κυρίους συναδέλφους που είναι εναντίον της προτάσεως το λόγο; 
      Ουδείς.
      Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε κυρίες και κύριοι συνάδελφοι, στην Ειδική Επιτροπή Κοινοβουλευτικής Δεοντολογίας ζήτησα την άρση της ασυλίας μου για την τροχαία παράβαση στην οποία υπέπεσα. Και ζήτησα την άρση της ασυλίας για να αποκτήσω κι εγώ τα δικαιώματα του απλού πολίτη τα οποία με την ασυλία έχω στερηθεί. Για να αποκτήσω αυτό το δικαίωμα του απλού πολίτη πρώτα διεσύρθην, κύριε Πρόεδρε, από τα Μέσα Μαζικής Ενημέρωσης και τώρα έρχομαι και ζητώ την άρση της ασυλίας από το Σώμα προκειμένου, όπως είπα προηγουμένως, ως απλός πολίτης πλέον να υποστώ τις συνέπειες που προβλέπονται από το νόμο για την τροχαία παράβαση. Σας ευχαριστώ.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, το λόγο παρακαλώ.
      ΠΡΟΕΔΡΟΣ (Απόστολος Κακλαμάνης): Όχι, κύριε Κεφαλογιάννη, μιλήσατε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, είμαι κατά της άρσης.
      ΠΡΟΕΔΡΟΣ (Απόστολος Κακλαμάνης): Ωραία το είπατε, το αντιλαμβανόμεθα, είστε κατά της άρσης. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Ναι, κύριε Πρόεδρε, αλλά θέλω να συμπληρώσω κάτι.
      ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, θέλω να σας παρακαλέσω το εξής. Σας ακούσαμε με σεβασμό πριν. Είστε εναντίον της άρσης. Εντάξει. Υποθέτω ότι όλοι καταλαβαίνουμε τι πρέπει να γίνεται σ’ αυτήν τη συζήτηση.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, έχετε θεσμικό δικαίωμα να προστατεύετε το κύρος του Κοινοβουλίου και των Βουλευτών. 
      ΠΡΟΕΔΡΟΣ (Απόστολος Κακλαμάνης): Πρώτα οι ίδιοι οι Βουλευτές πρέπει να προστατεύει ο καθένας το κύρος του και του Σώματος. Έτσι δεν είναι; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Σας παρακαλώ να διατυπώσω την άποψή μου γιατί εδώ όλοι ενδιαφερόμαστε για την αξιοπρέπεια και το κύρος του Βουλευτού και για την τιμή του πολιτικού κόσμου. 
      ΠΡΟΕΔΡΟΣ (Απόστολος Κακλαμάνης): Ορίστε, κύριε Κεφαλογιάννη, έχετε το λόγο για την περίπτωση του κ. Σκρέκα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Ο οιοσδήποτε απλός πολίτης κάνει μια παράβαση…
      ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, σας ζητώ συγγνώμη που θα επιμείνω. Επί της υποθέσεως του κ. Σκρέκα είστε αντίθετος; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Είμαι αντίθετος…
      ΠΡΟΕΔΡΟΣ (Απόστολος Κακλαμάνης): Γνωρίζετε την υπόθεση, λοιπόν, και πέστε μας γιατί.
      ΙΩΑΝΝΗΣ ΚΕΦΑΛΟΓΙΑΝΝΗΣ: Διασύρεται ο κάθε Βουλευτής από τα Μέσα Μαζικής Ενημέρωσης…
      ΠΡΟΕΔΡΟΣ (Απόστολος Κακλαμάνης): Δεν είναι αυτό το θέμα μας. 
      ΙΩΑΝΝΗΣ ΚΕΦΑΛΟΓΙΑΝΝΗΣ: …ενώ ο οποιοσδήποτε απλός πολίτης δεν παθαίνει τίποτα.
      ΠΡΟΕΔΡΟΣ (Απόστολος Κακλαμάνης): Καλώς, κύριε συνάδελφε. Ωραία!
      Υπάρχει κανείς από τους Κοινοβουλευτικούς Εκπροσώπους που θέλει να πάρει το λόγο;
      Ουδείς.
      Εισερχόμαστε στη συζήτηση της υποθέσεως του κ. Τασούλα. 
      Υπάρχει κάποιος από τους συναδέλφους ο οποίος γνωρίζει το θέμα, έχει τη γνώμη ότι συνδέεται με την πολιτική δραστηριότητα του Βουλευτού, είναι εναντίον της προτάσεως της Επιτροπής να αρθεί η ασυλία του και θέλει το λόγο; 
      ΘΕΟΔΩΡΟΣ ΚΑΣΣΙΜΗΣ: Εγώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Κύριε Κασσίμη, επειδή ήρθατε τώρα σας ενημερώνω…
      ΘΕΟΔΩΡΟΣ ΚΑΣΣΙΜΗΣ: Όχι, κύριε Πρόεδρε, εδώ ήμουν και άκουσα τα πάντα. Απλά μιλούσατε και δεν με είδατε.
      ΠΡΟΕΔΡΟΣ (Απόστολος Κακλαμάνης): Άρα με ακούσατε. 
      ΘΕΟΔΩΡΟΣ ΚΑΣΣΙΜΗΣ: Τα γνωρίζω όλα. 
      ΠΡΟΕΔΡΟΣ (Απόστολος Κακλαμάνης): Ωραία.
      Ορίστε, κύριε Κασσίμη, έχετε το λόγο.
      ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, ο συνάδελφος κ. Τασούλας ήταν δήμαρχος στην Κηφισιά. Στην οδό Παλαιολόγου είχε σκοτωθεί άνθρωπος. Είναι μια ευθεία οδός που ανήκει στην Κηφισιά, Ερυθραία και Εκάλη. Αποφάσισε λοιπόν, ύστερα από απόφαση του ΥΠΕΧΩΔΕ και της Αστυνομίας, να βάλει σαμαράκια, όπως σαμαράκια έβαλαν και οι άλλοι δύο δήμοι και εμηνύθησαν για παρακώλυση συγκοινωνιών. Οι άλλοι δύο δήμαρχοι ήδη έχουν δικαστεί και αθωωθεί φυσικά και έχουμε εδώ το συνάδελφο κ. Τασούλα, για τον οποίο δεν είναι θέμα το αν θα παραπεμφθεί ή όχι, αλλά το ότι και αυτός διασύρεται.
      Λυπούμαι, κύριε Πρόεδρε, αλλά η διαδικασία την οποία ακολουθούμε αποτελεί διασυρμό για τους Βουλευτές, για το θεσμό…
      (Χειροκροτήματα από την πτέρυγα της Νέας Δημοκρατίας)
      …διότι από χθες αναφέρουν για παραπομπές Βουλευτών, για το αν θα αρθεί ή δεν θα αρθεί η ασυλία. 
      Θέλω να πω κάτι. Ο χρόνος που έχουν καταναλώσει τα Μέσα Μαζικής Επικοινωνίας και ο χώρος που έχουν καταναλώσει τα έντυπα μέσα για το διασυρμό των κατηγορουμένων Βουλευτών, θα χρησιμοποιηθεί ο ίδιος όταν αθωωθούν για να εξηγήσουν ότι ήταν απλώς…
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ.
      Με συγχωρείτε. Εγώ είπα σε πολλούς συναδέλφους πριν που δεν αναφέροντο πλέον στη συγκεκριμένη περίπτωση, αλλά στο τι γίνεται στη συνέχεια, ότι δεν είναι στο θέμα. Εσείς γιατί επιμένετε;
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, κάπου πρέπει και εμείς να μιλήσουμε για το διασυρμό που υφίσταται ο θεσμός του Βουλευτού.
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, με συγχωρείτε. Υπάρχει το Σύνταγμα; Το Σύνταγμα δεν ορίζει αυτή τη διαδικασία που κάνουμε;
      ΘΕΟΔΩΡΟΣ ΚΑΣΣΙΜΗΣ: Όχι, αυτά τα ορίζει ο Κανονισμός και πρέπει σήμερα, κύριε Πρόεδρε…
      ΠΡΟΕΔΡΟΣ (Απόστολος Κακλαμάνης): Όχι, κύριε Κασσίμη.
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, εγώ σέβομαι και το Σύνταγμα και τον Κανονισμό, αλλά η σημερινή πρώτη δοκιμή του νέου συστήματος πρέπει να μας κάνει να σκεφθούμε σοβαρά, μήπως θα πρέπει…
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, υπήρχε το εξής πρόβλημα. Από μία αντίληψη γινόταν μυστική ψηφοφορία και χωρίς καν να συμμετέχουμε, όπως αυτήν τη στιγμή, έστω και ελάχιστα, γράφαμε όλοι «όχι». Έρχεται λοιπόν εδώ ο Κανονισμός, σύμφωνα με το Σύνταγμα και λέει ότι μια επιτροπή προτείνει. Είναι δε χαρακτηριστικό ότι για τις περιπτώσεις…
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, ξέρω το Σύνταγμα και ξέρω τον Κανονισμό.
      ΠΡΟΕΔΡΟΣ (Απόστολος Κακλαμάνης): …που ξέρω το λόγο η Επιτροπή προτείνει μη άρση. Επομένως, το θόρυβο τον προκαλούν όσοι παρά τη γνώμη της Επιτροπής, αντί να πουν «ναι, συμφωνούμε με την Επιτροπή» παίρνουν το λόγο για να πουν όλα αυτά τα οποία λέτε. Λυπάμαι πάρα πολύ γι’ αυτό.
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, επιτρέψτε μου και θα κάτσω κάτω. Επειδή είναι η πρώτη μέρα εφαρμογής του νέου Κανονισμού, θεωρώ υποχρέωσή μου να επισημάνω ότι και αυτή η διαδικασία είναι ευτελιστική για το θεσμό και δυσφημιστική.
      ΠΡΟΕΔΡΟΣ (Απόστολος Κακλαμάνης): Ωραία. Όταν ψηφίζαμε το Σύνταγμα έπρεπε να ψηφίσουμε ότι οι Βουλευτές, ό,τι και αν κάνουν, δεν διώκονται.
      (Θόρυβος, διαμαρτυρίες από την πτέρυγα της Νέας Δημοκρατίας)
      ΘΕΟΔΩΡΟΣ ΚΑΣΣΙΜΗΣ: Όχι, κύριε Πρόεδρε, είναι ντροπή να αλλοιώνετε τα λόγια μου.
      ΠΡΟΕΔΡΟΣ (Απόστολος Κακλαμάνης): Δεν το ψηφίσαμε αυτό.
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, δεν επιτρέπω τέτοιου είδους παρέμβαση σε αλλοίωση αυτών που είπα. 
                                           (Θόρυβος στην Αίθουσα)
      ΠΡΟΕΔΡΟΣ (Απόστολος Κακλαμάνης): Δεν σας άκουσα, κύριε συνάδελφε.
      ΘΕΟΔΩΡΟΣ ΚΑΣΣΙΜΗΣ: Εγώ άκουσα όμως αυτό που είπατε. Είπα ότι δεν επιτρέπω σε κανέναν να ερμηνεύει κατά το δοκούν αυτά τα οποία είπα.  Εγώ δεν είπα αυτό που υπονοήσατε εσείς.
      ΠΡΟΕΔΡΟΣ (Απόστολος Κακλαμάνης): Ωραία, συμφωνείτε μαζί μου λοιπόν.
      ΘΕΟΔΩΡΟΣ ΚΑΣΣΙΜΗΣ: Το σχόλιό σας ήταν τελείως άσχετο με τη θέση τη δική μου.
      (Θόρυβος στην Αίθουσα)
      ΠΡΟΕΔΡΟΣ (Απόστολος Κακλαμάνης): Μιλάτε κοντά στο μικρόφωνο και δεν σας ακούω.
      Παρακαλώ, μη θορυβείτε, κύριοι συνάδελφοι. Θα διακόψω τη συνεδρίαση. Σας παρακαλώ.
      Τι υποστηρίζετε, κύριε συνάδελφε;
      ΘΕΟΔΩΡΟΣ ΚΑΣΣΙΜΗΣ: Το σχόλιο το οποίο κάνατε για το Σύνταγμα το θεωρώ προσβλητικό για μένα προσωπικά και για τους Βουλευτές και ζητώ να το ανακαλέσετε.
      ΠΡΟΕΔΡΟΣ (Απόστολος Κακλαμάνης): Κάνετε λάθος.
      ΘΕΟΔΩΡΟΣ ΚΑΣΣΙΜΗΣ: Αυτό που είπατε να βάλουμε στο Σύνταγμα ότι μπορούμε να κάνουμε ό,τι θέλουμε και ότι αυτό δεν πειράζει, το θεωρώ προσβλητικό για το θεσμό του Βουλευτού και τουλάχιστον εγώ προσωπικά δεν το αποδέχομαι, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, εγώ σας λέγω ότι το Σύνταγμα λέει ότι με απόφαση της Βουλής, που καθορίζει τη διαδικασία αυτής της αποφάσεως από τον Κανονισμό…
      ΘΕΟΔΩΡΟΣ ΚΑΣΣΙΜΗΣ: Δε μιλώ γι’ αυτό. Για το σχόλιό σας μίλησα.
      ΠΡΟΕΔΡΟΣ (Απόστολος Κακλαμάνης): Αν θέλετε, ακούστε με τέλος πάντων.
      Στοιχειωδώς λέει ότι με απόφαση της Βουλής αίρεται η ασυλία που ζητείται από τον αρμόδιο εισαγγελέα ή δεν αίρεται.
      Ο Κανονισμός ορίζει μια διαδικασία. Είπα, λοιπόν, ότι δεν υπάρχει άλλος τρόπος. Πρέπει να έχουμε κάποια διαδικασία. Είχαμε μία διαδικασία, η οποία, καθ’ ομολογίαν όλων μας, απέτυχε, διότι υπήρχε μια μυστική ψηφοφορία που δεν οδηγούσε πουθενά και την επομένη, όπως σωστά λέτε όλοι σας, τα ελούζετο όλο το Κοινοβούλιο και κυρίως όχι εμείς οι Βουλευτές, αλλά ο θεσμός.
      Αυτή η διαδικασία λέει ότι μια επιτροπή εξετάζει και προτείνει. Και σας λέω και πάλι ότι η Επιτροπή για όλα τα θέματα που πήραν το λόγο οι συνάδελφοι, για να πουν όσα είπαν, έχει κάνει αρνητική εισήγηση. Άλλος τρόπος, λοιπόν, δεν υπάρχει, παρά να μην υπήρχε αυτή η διάταξη στο Σύνταγμα.
      Αυτό δεν αφορά εσάς ή οποιονδήποτε άλλο συνάδελφο. Έχουμε υποχρέωση μέσα από μια διαδικασία να αποφανθούμε. Αυτή τη διαδικασία ψήφισε το Σώμα και ήδη εν όψει αυτής έχουμε την πρόταση της Επιτροπής για τις δέκα αυτές υποθέσεις, από τις οποίες προτείνει για κάποιες να κάνουμε δεκτή την αίτηση και για κάποιες όχι.
      Σας επαναλαμβάνω ότι για τις υποθέσεις που γίνεται τόση ώρα η συζήτηση, η Επιτροπή έχει προτείνει αρνητικά. Άρα, δεν χρειαζότανε αυτή η συζήτηση που κάναμε.
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, χρειαζότανε.
      ΠΡΟΕΔΡΟΣ (Απόστολος Κακλαμάνης): Κύριε Κασσίμη, ξέρετε πόσο σας εκτιμώ, αλλά δεν υπήρχε λόγος.
      ΘΕΟΔΩΡΟΣ ΚΑΣΣΙΜΗΣ: Και εγώ σας εκτιμώ, κύριε Πρόεδρε, αλλά αισθάνομαι υποχρέωση να επισημάνω ότι αυτή η διαδικασία πρέπει να μας απασχολήσει.
      ΠΡΟΕΔΡΟΣ (Απόστολος Κακλαμάνης): Είναι άλλο θέμα αυτό.
      ΘΕΟΔΩΡΟΣ ΚΑΣΣΙΜΗΣ: Ναι, κύριε Πρόεδρε, αλλά εδώ θα το πω. Πού θα το πω; Στις τηλεοράσεις;
      ΠΡΟΕΔΡΟΣ (Απόστολος Κακλαμάνης): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, στην έκθεση της Επιτροπής αναγράφεται ότι υπάρχει αίτηση της άρσης ασυλίας για τέσσερα άρθρα του Ποινικού Κώδικα και δεν αναγράφεται σε τι αδίκημα αντιστοιχούν αυτά, γεγονός το οποίο δημιουργεί μια υπόνοια ότι υποκρύπτονται αποτρόπαιες πράξεις, διότι δεν είναι κανείς υποχρεωμένος να γνωρίζει τα άρθρα του Ποινικού Κώδικα.
      Κατηγορούμαι, λοιπόν, για παραβίαση του άρθρου 1 του Ποινικού Κώδικα, το οποίο λέει ότι δεν υπάρχει έγκλημα χωρίς ποινή. Αυτό δεν είναι έγκλημα. Το άρθρο 1 είναι μια γενική αρχή του Δικαίου. 
      Κατηγορούμαι για το άρθρο 28 του Ποινικού Κώδικα, το οποίο περιγράφει τι σημαίνει αμέλεια, το ότι δηλαδή δεν επιδεικνύεις τη δέουσα προσοχή. Δεν είναι έγκλημα το άρθρο 28, είναι ορολογία.
      Και κατηγορούμαι και για το άρθρο 292 παράγραφος 2 του Ποινικού Κώδικα, το οποίο είναι έγκλημα –δεν είναι αποτρόπαιο κατά τη γνώμη μου. Είναι έγκλημα παρακωλύσεως συγκοινωνιών εξ αμελείας, που τιμωρείται με ανώτατη ποινή έξι μηνών φυλάκισης.
      Εξήγησα στην Επιτροπή ότι αφορά στην ανύψωση κρασπέδων πριν οκτώ χρόνια στην πλατεία της πολιτείας για αποτροπή αγώνων ταχύτητας αυτοκινήτων και κατασκευής σαμαρακίων με βάση προδιαγραφές. Εξήγησα ότι το έργο αυτό ήταν κοινό μεταξύ τριών δήμων, Ερυθραίας, Κηφισιάς και Εκάλης και δήλωσα ότι το θέμα στερείται και του κινήτρου να ζητήσω άρση ασυλίας λόγω ευθιξίας, διότι πριν ένα χρόνο οι δύο άλλοι συνάδελφοι δήμαρχοι δικάστηκαν για το ίδιο έργο και αθωώθηκαν από το Α΄ Μονομελές Πλημμελειοδικείο Αθηνών. 
      Συνεπώς περιγράφω το αδίκημα, περιγράφω το γεγονός, εξηγώ γιατί κατηγορούμαι και επαφίεμαι στην κρίση των συναδέλφων.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ήθελα απλώς να τονίσω ότι είναι άλλη μια κλασική περίπτωση που συνδέεται η άσκηση της ποινικής δίωξης, μάλλον η μήνυση που υπεβλήθη, με τη δραστηριότητα, όχι βεβαίως του Βουλευτή, αλλά την προτέρα δραστηριότητα του δημάρχου, η οποία όμως έχει άμεση σχέση με την πολιτική του δραστηριότητα εν γένει. Και τούτο προκύπτει από το εξής.
      Κύριοι συνάδελφοι, σκεφθείτε ότι, όταν ένα δήμαρχος τοποθετεί αυτές τις αντηρίδες, υπάρχουν νομικά πολλές άλλες περιπτώσεις και τρόποι για να προστατευθεί ο δημότης. Παραδείγματος χάρη, μπορεί να ζητήσει διοικητικά την άρση και να προσβάλει την άρνηση. Μπορεί να ζητήσει αποζημίωση. Εδώ δεν επελέγη καμία από αυτές τις οδούς, επελέγη η μήνυση, δηλαδή η ποινική οδός για να αποκτήσει μία άλλη διάσταση εν όψει του ότι το πρόσωπο ασκεί δημόσιο λειτούργημα και μάλιστα είναι εκλεγμένο.
      Γι’ αυτόν το λόγο, επειδή η συγκεκριμένη πράξη, η οποία μπορούσε και με άλλο τρόπο να αντιμετωπισθεί, άγεται ενώπιον της ποινικής δικαιοσύνης με πιθανό στόχο το να πληγεί το πρόσωπο του τότε δημάρχου και νυν Βουλευτή, συντρέχουν οι προϋποθέσεις του άρθρου 83 παράγραφος 3, ώστε να μη δοθεί -κατά την εκτίμησή μου- η άδεια της Βουλής για την άρση της ασυλίας του.
      Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, και εγώ θα υποστηρίξω την κατάληξη της Επιτροπής να μην αρθεί η ασυλία, διότι είναι από τις κατ’ εξοχήν περιπτώσεις που άπτεται της πολιτικής δραστηριότητας ενός δημάρχου. Εδώ γενικεύοντας, γιατί αφορά και την παρακάτω περίπτωση του άλλου δημάρχου, μπορεί να μηνύεται ένα πολιτικό πρόσωπο είτε για πράξεις είτε και για παραλείψεις. Χρειάζεται προσοχή λοιπόν –διότι δεν θα τελειώσουμε ποτέ- για πρόσωπα είτε αιρετά είτε γενικότερα πολιτικά πρόσωπα που συγκεντρώνουν τα πυρά κατ’ αυτόν τον τρόπο με όλα τα αποτελέσματα σε βάρος του ονόματός τους.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, θα επιμείνω στη δέσμευση η οποία υπάρχει από το Σύνταγμα και από τον Κανονισμό ότι δεν δικαιούμαι ούτε εγώ ούτε κανένας άλλος να ερευνώ την ουσία της υποθέσεως. Εκείνο το οποίο δικαιούμαι και υποχρεούμαι -όχι μόνο ως μέλος της Επιτροπής Δεοντολογίας- είναι να πω αν η συγκεκριμένη πράξη –η επανάληψη νομίζω είναι χρήσιμη- αφορά την εν ευρεία εννοία πολιτική δραστηριότητα του Βουλευτή. Στην περίπτωση του κ. Τασούλα αντιτίθεμαι στην άρση της ασυλίας του, διότι συνδέεται με το εν ευρεία εννοία πολιτικό του έργο και την πολιτική του δράση.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Μητσοτάκης.
      Εδώ να σας ευχηθούμε σιδερένιος, να τα εκατοστήσετε και παραπάνω!
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ευχαριστώ.
      Κύριοι συνάδελφοι, δεν ειδικεύω τις τοποθετήσεις μου και συμφωνώ απόλυτα ότι δεν πρέπει να μπαίνουμε σε συγκεκριμένες περιπτώσεις. Αλλά εγώ θέτω θέμα αρχής. Ακούω ότι, επειδή κάποιος στην άσκηση του δημοσίου λειτουργήματός του κατηγορείται για αδίκημα, το αδίκημα είναι πολιτικό και δεν πρέπει να δίνουμε την άρση της ασυλίας.
      Μα, κύριε Πρόεδρε, με τη λογική αυτή οι Βουλευτές ασκούν λειτούργημα και οι Υπουργοί ασκούν λειτούργημα. Δηλαδή, επειδή είναι Υπουργός έχει το δικαίωμα να διαπράττει αδικήματα και δεν πρέπει να δικαστεί από τη δικαιοσύνη; Κύριε Πρόεδρε, εγώ είμαι απόλυτα αντίθετος με αυτήν την τακτική και πιστεύω ότι η καλύτερη προστασία του Βουλευτή είναι να μην υπάρχει ασυλία. Εάν δεν υπήρχε η ασυλία, δεν θα υπήρχε δημοσιότητα. 
      Κύριε Πρόεδρε, εγώ κατεψήφισα το άρθρο αυτό του Κανονισμού και προέβλεψα ότι δεν θα πάει καλά. Εύχομαι να κάνω λάθος, αλλά η πρώτη συνεδρίασις μάλλον επιβεβαιώνει τις ανησυχίες μου. Εγώ πιστεύω ότι η απλούστερη λύσις είναι η άρση της ασυλίας σε όλες αυτές τις περιπτώσεις. Ο Βουλευτής θα αθωωθεί. Ο κ. Τασούλας θα αθωωθεί, όπως αθωώθηκαν και οι άλλοι. Δεν θα υπάρχει δημοσιότης και θα προστατευθεί το κύρος της Βουλής, μια και καλή.
      Γι’ αυτό εγώ ψηφίζω πάντοτε υπέρ της άρσεως ασυλίας. Το έκανα ίσαμε τώρα μυστικά, το λέω και τώρα φανερά.
      ΠΡΟΕΔΡΟΣ (Απόστολος Κακλαμάνης): Ωστόσο, επειδή γίνονται αυτές οι αναφορές στον Κανονισμό, εγώ δεν έχω τίποτε άλλο να κάνω, υπερασπιζόμενος την απόφαση του Σώματος, γιατί μια απόφαση του Κανονισμού είναι μια απόφαση του Σώματος.
      Το Σύνταγμα λέει ότι η Βουλή αποφαίνεται. Άρα, κάποια διαδικασία πρέπει να γίνει. Και υπενθυμίζω ότι οι διαδικασίες στο παρελθόν είχαν δημοσιότητα. Δυστυχώς όμως είχαν πολύ αρνητική δημοσιότητα για το Κοινοβούλιο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, αλλά έπρεπε να αλλάξει το Σύνταγμα.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θέλω να σας πω και τούτο. Πνιγμένοι καθώς είστε όλοι –ο κόσμος δεν ξέρει ότι είσαστε στην Αθήνα, στην επαρχία από το πρωί μέχρι το βράδυ- είναι φυσικό να σας διαφεύγουν κάποια πράγματα. 
      Έχουν δίκιο αυτοί που λένε  ότι για ψύλλου πήδημα μπορεί κάποιος να κάνει μήνυση. Μέχρι τώρα ο κάθε εισαγγελέας από τις πενήντα πέντε εισαγγελίες της χώρας άπαξ και κατατίθετο μια μήνυση ακόμα και από κάποιον ανισόρροπο -και σας είχα διαβάσει σειρές ολόκληρες με ανισορροπίες, με ανοησίες- αυτός τη διεβίβαζε διά του Υπουργείου Δικαιοσύνης στη Βουλή. Και η Βουλή ήταν υποχρεωμένη να τη συζητά και να κάνει ψηφοφορίες. Αυτές όμως ήταν υποθέσεις που είχαν έλθει και πριν την τροποποίηση του Κανονισμού.
      Λέμε τώρα ότι αυτές οι αιτήσεις των εισαγγελέων αμέσως μετά την υποβολή τους …
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο εισαγγελέας πρέπει να υποβάλει .
      ΠΡΟΕΔΡΟΣ (Απόστολος Κακλαμάνης): Λέμε ότι οι αιτήσεις της εισαγγελικής αρχής αφού ελεγχθούν από τον εισαγγελέα του Αρείου Πάγου -αυτό το πλήθος των άνευ είτε πραγματικής είτε νομίμου βάσεως- πρέπει να μπαίνουν στο αρχείο. Αυτό παρακαλώ να το λέτε και στον Τύπο και στα Μέσα, για να γνωρίζει ο κόσμος. Γιατί μπορεί να νομίζει ο κόσμος ότι όλοι εδώ είναι παράνομοι και συνεχώς υποβάλλονται μηνύσεις εναντίον τους. 
      Ο εισαγγελέας αυτές τις υποθέσεις έπρεπε να τις βάζει στο αρχείο. Αλλά είτε από ευθυνοφοβία είτε από τυπική καθαρά ενασχόληση, τις έστελνε όλες στη Βουλή. Εμείς, λοιπόν, εδώ με την τροποποίηση που κάναμε, είπαμε να πηγαίνουν όλες στον εισαγγελέα του Αρείου Πάγου και εκείνες που κανονικά όφειλε κατά τον Κώδικα Ποινικής Δικονομίας, όπως κάνει για οποιονδήποτε πολίτη, να τις βάλει στο αρχείο και να στέλνει εδώ στο εξής –διότι αυτές οι υποθέσεις ήταν πριν τροποποιηθεί ο Κανονισμός- αυτές τις υποθέσεις που κατά το Σύνταγμα –και αυτή ήταν η κύρια έννοια που παρεξηγήθηκα με τον συνάδελφο- πρέπει οπωσδήποτε να αποφανθεί η Βουλή. 
      Αυτή η επιτροπή λοιπόν, όπως έκανε και τώρα που ξεσκαρτάρισε όλα αυτά τα θέματα και εκείνα που έχουν έμμεση ή άμεση πολιτική σχέση, τα έβαλε στην άκρη για μετά τη λήξη της περιόδου της Βουλής αυτής και τα άλλα έρχονται εδώ. 
      Πιστεύω ότι μ’ αυτήν τη διαδικασία την οποία δεν έχουμε καλά-καλά συνειδητοποιήσει, θα τελειώνουν καλύτερα αυτά τα ζητήματα και θα ανταποκρινόμαστε όχι στον οποιονδήποτε συκοφάντη των Βουλευτών και της Βουλής, αλλά σ’ αυτό που είναι το περί δικαίου αίσθημα του λαού. Δεν πρέπει να υπάρχει ασυλία για ό,τι δεν αφορά την πολιτική δράση του Βουλευτή.
      ΜΑΡΙΟΣ ΣΑΛΜΑΣ: Γιατί δεν τις πήγατε στον εισαγγελέα;
      ΠΡΟΕΔΡΟΣ (Απόστολος Κακλαμάνης): Παρακαλώ. Θα ήθελα να με παρακολουθείτε, κύριοι συνάδελφοι, αλλά δεν το κάνετε.
      Η επόμενη αίτηση είναι του κ. Ιορδάνη Τζαμτζή. 
      Ορίστε, έχετε το λόγο.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, η παραπομπή που γίνεται από  την Εισαγγελία Πρωτοδικών Έδεσσας προς τον πρόεδρο της Βουλής των Ελλήνων διά του Υπουργού Δικαιοσύνης, αφορά ποινική δίωξη για το αδίκημα της κοινώς επικίνδυνης βλάβης διά παραλείψεως, πλημμεληματικού χαρακτήρα, κατά εμού Δημάρχου Σκύδρας κατά την περίοδο έτους 1998 για πράξη που φέρεται ότι τέλεσα από 14.6.1998 μέχρι 31.12.1998. Επειδή δεν είχα ενημερωθεί για το θέμα, όταν πήγα στην Επιτροπή, δεν ήξερα για τι κατηγορούμην. Ενημερώθηκα εκείνη τη στιγμή και βέβαια είπα πέντε πράγματα. Αλλά είχα τη δυνατότητα από τη συνεδρίαση της Επιτροπής μέχρι σήμερα, να πάρω κάποια έγγραφα, όχι για κανένα άλλο λόγο, γιατί ακριβώς όπως είπατε, κάποιοι εισαγγελείς –προς Θεού δεν θέλω να θεωρηθεί σε καμία περίπτωση παρέμβαση στα της δικαιοσύνης- χωρίς να ελέγξουν τίποτε, παίρνουν ένα χαρτί, το στέλνουν και έληξε η υπόθεση. Κατηγορούμε τον τάδε, τον τάδε κλπ.
      Τι ακριβώς έχει συμβεί; Κατηγορούμαι ότι σε ένα δρόμο που έφτιαξε η Νομαρχία Πέλλας και τον οποίο ασφαλτόστρωσε –διακοινοτικό δρόμο- το 1992 ανάμεσα σε δύο οικισμούς του Δήμου Σκύδρας, γίνονταν ατυχήματα. Υπήρχε πλημμελής σηματοδότηση, υπήρχε στροφή και βεβαίως θεώρησε η Τροχαία της Έδεσσας να στείλει ένα χαρτί λέγοντας «κάντε αυτό, κάντε εκεί, σηματοδοτείστε κλπ.». Τη συγκεκριμένη περίοδο στο τέλος του 1998 έχουν γίνει τροχαία ατυχήματα και λένε ότι ευθύνομαι εγώ ως δήμαρχος της περιόδου εκείνης
      Θέλω να πιστεύω τουλάχιστον για τον εαυτό μου ότι ήμουν καλός ως Δήμαρχος, και το αποδεικνύει η τρεις φορές εκλογή μου. Από το 1995 ζήταγα την παρέμβαση της νομαρχίας για σηματοδότηση κλπ. Είναι έγγραφα που θα καταθέσω στα Πρακτικά, του Απριλίου του 1995, του 1996….
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, εμείς δεν σας δικάζουμε.
      ΙΟΡΔΑΝΗΣ ΤΖΑΜΤΖΗΣ: Παρά την ομόφωνη απόφαση της Επιτροπής να μην αρθεί η ασυλία μου, εγώ θα ζητήσω την άρση της, όχι γιατί έχω καμία ευθύνη, αλλά γιατί πραγματικά αν δεν το κάνω, θα νομίζει κανείς ότι φοβούμαι κιόλας, ότι έχω κάποιο λόγο να το αποφύγω. Και γι’ αυτό θα καταθέσω τα έγγραφα, διότι έχουν σταλεί από τον αρμόδιο προϊστάμενο τεχνικών υπηρεσιών της νομαρχίας προς το Νομάρχη Πέλλας της περιόδου αυτής. Θα τονίσω για άλλη μία φορά ότι έρχονται περιπτώσεις άσχετες. Έχω άλλη μία περίπτωση άρσης ασυλίας πριν λίγο καιρό και επιτρέψτε μου να σας την αναφέρω.
      Μου έκανε μήνυση η ΑΕΠΥ για 80 ευρώ ζητώντας τα από εμένα προσωπικά, διότι το 1998 ως Δήμαρχος Σκύδρας με το δήμο διοργανώσαμε στο ανοιχτό θέατρο μία συναυλία με την κ. Πρωτοψάλτη. Ενώ πληρώσαμε την ΑΕΠΥ, η κ. Πρωτοψάλτη είπε και πέντε τραγούδια παραπάνω και γι’ αυτά δεν πληρώθηκε. Και το θυμήθηκαν μετά από τέσσερα χρόνια. 
      ΠΡΟΕΔΡΟΣ (Απόστολος Κακλαμάνης): Σας παρακαλώ στο θέμα.
      ΙΟΡΔΑΝΗΣ ΤΖΑΜΤΖΗΣ: Και επειδή ο δήμαρχος δεν ανεγνώριζε το χρέος, η δίωξη έγινε κατά εμού.
      Έρχομαι και καταθέτω αυτά τα έγγραφα στα Πρακτικά, διότι πραγματικά  αποδεικνύουν ότι ο εισαγγελέας δεν έχει ασχοληθεί καθόλου με την υπόθεση, απλά έστειλε την υπόθεση.
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Το είπα κύριε συνάδελφε. Να μη λέμε πράγματα τα οποία αδικούν εμάς. Είπαμε ακριβώς γιατί οι εισαγγελείς ενεργούν τυπικώς και στέλνουν εδώ και ασήμαντες και ανύπαρκτες υποθέσεις, γι’ αυτό και αυτή η συνεδρίαση θα βοηθήσει και τον Τύπο να ενημερώσει την κοινή γνώμη ότι εδώ φθάνουν πράγματα τα οποία δεν μπορούν καν να αξιολογηθούν ποινικώς από τα δικαστήρια.
      Εκ των Κοινοβουλευτικών Εκπροσώπων θέλει κανείς το λόγο; Όχι. 
      Ερχόμαστε στην υπόθεση του κ. Τσιαρτσιώνη. 
      Ο κ. Τσιαρτσιώνης έχει το λόγο. 
      ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, δεν χωρά αμφιβολία ότι η απόφαση της Επιτροπής για την άρση της ασυλίας είναι προς τη σωστή κατεύθυνση, καθ’ όσον η Επιτροπή κρίνει με γνώμονα αν η πράξη εμπίπτει σε πολιτικές δραστηριότητες ή όχι. Θα σας θυμίσω ότι κατηγορούμαι για υπέρβαση ταχύτητος. 
      Αυτονοήτως αυτά τα πράγματα θα έπρεπε να βρουν το δρόμο τους και να μη χρειάζεται όλη αυτή η διαδικασία διότι όντως δεν εμπίπτουν σε πολιτικές δραστηριότητες. Θέλω όμως να σας μεταφέρω το τι ακριβώς έχει γίνει εδώ και μια εβδομάδα. Ο μισός νομός νομίζει ότι εγώ έχω απολέσει την έδρα μου και όσοι δεν το ξέρουν ή δεν το έχουν αντιληφθεί όταν γίνει το δικαστήριο κάτι τέτοιο θα σκεφθούν. Δηλαδή ενώ σε έναν απλό πολίτη δίνεται το δικαίωμα να πάει να καταθέσει το πρόστιμο και να τελειώσει σε μας θα πρέπει να υπάρξει όλη αυτή η διαδικασία που παίρνει τέτοιες προεκτάσεις που κανείς δεν τις ήθελε. Και φανταστείτε ότι αυτή η παράβαση έγινε πριν από έναν χρόνο ίσως, με μια φωτογραφική διαπίστωση –και δεν ξέρω αν εγώ οδηγούσα αυτό το όχημα- στο δρόμο Λαμίας Αθηνών, σε μια από τις συνεχείς καθόδους προς την Αθήνα κατά τις οποίες οδηγούν και μέλη της οικογενείας μου και εγώ και ο αστυφύλακας συνεργάτης μου. Δεν είμαι εις θέση να ξέρω αν έκανα αυτήν την παράβαση.
      Όταν όμως ηρωτήθην απήντησα ότι το αυτοκίνητο είναι δικό μου και ότι αναλαμβάνω την ευθύνη. Νομίζω, λοιπόν, ότι όλη αυτή η διαδικασία είναι πολύ περίπλοκη για μια τροχαία παράβαση. Για να πληρώσουμε εμείς ένα πρόστιμο που το πληρώνει ο οποιοσδήποτε πολίτης πρέπει να υποστούμε όλη αυτή τη διαδικασία. Ζητώ από τους συναδέλφους την άρση της ασυλίας για να πληρώσω και εγώ αυτό  το πρόστιμο.
      ΠΡΟΕΔΡΟΣ (Απόστολος Κακλαμάνης): Πάντως θα μπορούσατε να πληρώσετε το πρόστιμο και να μην υπάρχει αυτή η συνέχεια. 
      (Θόρυβος στην Αίθουσα)
      ΑΝΑΣΤΑΣΙΟΣ ΝΕΡΑΝΤΖΗΣ: Όχι κύριε Πρόεδρε, παραπέμπεται. 
      ΠΡΟΕΔΡΟΣ (Απόστολος Κακλαμάνης): Καλώς. Εν πάση περιπτώσει έχετε δίκιο στο εξής: Θα πρέπει ο σχετικός νόμος όπως  δίδει το δικαίωμα στον οποιονδήποτε πολίτη να πληρώσει το πρόστιμό του αυτό να ισχύει και για το Βουλευτή. 
      ΝΙΚΟΛΑΟΣ ΤΣΙΑΡΤΣΙΩΝΗΣ: Παρακαλώ το λόγο, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Πάλι θα μιλήσετε, κύριε συνάδελφε!
      ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, δεν μου δόθηκε η ευκαιρία να πληρώσω το πρόστιμο.
      ΠΡΟΕΔΡΟΣ (Απόστολος Κακλαμάνης): Έχετε δίκιο.
      Κυρίες και κύριοι συνάδελφοι, αυτά είναι ζητήματα που πρέπει να τα δει ο κοινός νομοθέτης.
      Η Εισαγγελία του Αρείου Πάγου, όπως σας είπα για πολλοστή φορά,  δεν θα στέλνει εδώ αυτά τα ζητήματα και το Σώμα θα αποφαίνεται επ’ αυτών για τα οποία πράγματι πρέπει να αποφασίσει. 
      Η τελευταία περίπτωση αφορά τον κ. Τσιόγκα. 
      Το λόγο έχει ο κ. Σκυλλάκος. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, διαφωνώ! 
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, ολοκληρώθηκε η συζήτηση επί της περιπτώσεως του κ. Τσιαρτσιώνη. 
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, είναι ανάγκη να πάρω το λόγο υπό μορφή δευτερολογίας. 
      ΠΡΟΕΔΡΟΣ (Απόστολος Κακλαμάνης): Δευτερολογία για ποιο θέμα, κύριε Σκρέκα; 
      ΘΕΟΔΩΡΟΣ ΣΚΡΕΚΑΣ: Επ’ αυτού του θέματος, κύριε Πρόεδρε. 
      ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε συνάδελφε!
      ΘΕΟΔΩΡΟΣ ΣΚΡΕΚΑΣ: Μα, είναι ανάγκη, κύριε Πρόεδρε, γιατί αφορά τις τροχαίες παραβάσεις.
      ΠΡΟΕΔΡΟΣ (Απόστολος Κακλαμάνης): Κύριε Σκρέκα, έχω ανακοινώσει ότι συζητούμε την υπόθεση του κ. Τσιόγκα. 
      Το λόγο έχει ο κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Ο κ. Τσιόγκας είναι Βουλευτής και Πρόεδρος στο Εργατικό Κέντρο Λάρισας. Απουσιάζει, λοιπόν, σήμερα γιατί στη Λάρισα υπάρχουν κινητοποιήσεις και αύριο έχουν εργατικό συλλαλητήριο. 
      Κατηγορείται για παράνομη βία σε κατεξοχήν συνδικαλιστική και κατ’ επέκταση σε πολιτική δραστηριότητα. Υπήρχε μακροχρόνιος απεργιακός αγώνας, ώστε να μην πουληθεί σε ιδιώτη ένα εργοστάσιο γάλακτος, το γνωστό «Όλυμπος».
      Τότε, υπήρξε μεγάλη συνδικαλιστική και πολιτική αντιπαράθεση. Και τα πολιτικά κόμματα σε τοπικό επίπεδο, αλλά και εντός της Βουλής, επανειλημμένα συζητούσαμε και αντιπαρατιθέμεθα γι’ αυτό το ζήτημα. 
      Όσον αφορά την προστασία του απεργιακού δικαιώματος, υπήρξαν κάποιες συγκρούσεις. Τότε, παρευρίσκονταν και ο Πρόεδρος του Εργατικού Κέντρου και τώρα Βουλευτής μας.
      Νομίζω ότι πρόκειται για κατεξοχήν περίπτωση για την οποία δεν θα πρέπει να αρθεί η ασυλία, όπως άλλωστε κατέληξε ομόφωνα και η Επιτροπή. 
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επί της περιπτώσεως του κ. Τσιόγκα, υπάρχει άλλος Εκπρόσωπος που θα ήθελε το λόγο; 
      Το λόγο έχει ο κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αυτή είναι μία από τις κλασικές περιπτώσεις, όπως άλλωστε αποφαίνεται και η Επιτροπή, όπου πρόκειται για άσκηση πολιτικού καθήκοντος. Και η οποιαδήποτε άσκηση ποινικής δίωξης στην περίπτωση αυτή είναι σε θέση να έχει αρνητική επιρροή στην όλη δραστηριότητα του συγκεκριμένου προσώπου, του συγκεκριμένου Βουλευτή.
      Συντρέχουν οι προϋποθέσεις του άρθρου 83 παράγραφος 3 και γι’ αυτό θα ψηφίσω αντίθετα προς την αίτηση άρσης της ασυλίας. 
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση και θα ακολουθήσουν οι ψηφοφορίες. Όπως σας είπα, κυρίες και κύριοι συνάδελφοι, υπάρχει η Έκθεση της Επιτροπής. Στις περιπτώσεις για τις οποίες έγινε πολύς λόγος, η Επιτροπή προτείνει να μη γίνει δεκτή η αίτηση του εισαγγελέα. 
      Επομένως, θα αναφέρω την κάθε περίπτωση και την πρόταση της Επιτροπής και θα ερωτώ το Σώμα αν δέχεται την πρόταση της Επιτροπής ή όχι. 
      Όπως σας είπα, κυρίες και κύριοι συνάδελφοι, η ψηφοφορία γίνεται διά ανατάσεως, αλλά μπορεί να είναι και ονομαστική. Σύμφωνα με τον Κανονισμό και ανάλογα με την περίπτωση, ο Πρόεδρος του Σώματος μπορεί να προχωρήσει σε ονομαστική ψηφοφορία για να τοποθετηθεί τότε κάθε ένας επωνύμως για τη θέση που παίρνει στο θέμα αυτό.
      Η υπόθεση του κ. Γρηγοράκου αφορά την παραβίαση του ν. 2696/99. Η Επιτροπή ομοφώνως προτείνει «ναι» στην αίτηση του Εισαγγελέα.
      Παρακαλώ οι αποδεχόμενοι την πρόταση να σηκώσουν το χέρι.
      (Σηκώνουν το χέρι οι αποδεχόμενοι την πρόταση της Επιτροπής)
      Προφανώς σήκωσαν το χέρι οι περισσότεροι.
      Κατά συνέπεια το Σώμα κατά πλειοψηφίαν…
      (Θόρυβος στην Αίθουσα)
      Κυρίες και κύριοι συνάδελφοι, ερώτησα το Σώμα ποιοι συμφωνούν με την πρόταση της Επιτροπής. 
      ΠΟΛΛΟΙ ΒΟΥΛΕΥΤΕΣ: Με την ομόφωνη, κύριε Πρόεδρε!
      ΠΡΟΕΔΡΟΣ (Απόστολος Κακλαμάνης): Με την ομόφωνη. 
      (θόρυβος στην Αίθουσα)
      Κύριοι συνάδελφοι, έχω κουραστεί. Φωνάξτε όσο νομίζετε και μετά να ακουστώ κι εγώ.
      Ρώτησα, ποιοι συμφωνούν με την ομόφωνη πρόταση της Επιτροπής και οι περισσότεροι συνάδελφοι σήκωσαν το χέρι τους «ΝΑΙ».
      ΠΟΛΛΟΙ ΒΟΥΛΕΥΤΕΣ: Όχι, κύριε Πρόεδρε!
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, σας θέτω το ερώτημα. Για την περίπτωση του κ. Γρηγοράκου ζητείται η άρση ασυλίας του και η Επιτροπή ομοφώνως ζητεί την άρση. Σηκώσατε οι περισσότεροι τα χέρια σας. Είναι έτσι;
      ΠΟΛΛΟΙ ΒΟΥΛΕΥΤΕΣ: Όχι, κύριε Πρόεδρε! Δεν είπατε «ομόφωνη» απόφαση.
      (Παρατεταμένος θόρυβος στην Αίθουσα)
      ΧΡΗΣΤΟΣ ΠΑΠΟΥΤΣΗΣ: Προφανώς, κύριε Πρόεδρε, οι κύριοι συνάδελφοι λένε ότι δεν είχαν καταλάβει και ψήφισαν λάθος. Θέλουν να ψηφίσουν κι εκείνοι την ομόφωνη πρόταση της Επιτροπής.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν κατάλαβα. Ας μου πει κάποιος, ψηφίσατε την ομόφωνη πρόταση της Επιτροπής;
      ΠΟΛΛΟΙ ΒΟΥΛΕΥΤΕΣ: Όχι!
      ΠΡΟΕΔΡΟΣ (Απόστολος Κακλαμάνης): Οι υπόλοιποι;
      Κύριε Παυλόπουλε, ψηφίσατε την ομόφωνη πρόταση της Επιτροπής;
      ΠΡΟΚΟΠΗΣ ΠΑΥΛΟΠΟΥΛΟΣ: Ναι, κύριε Πρόεδρε. 
      (Παρατεταμένος θόρυβος στην Αίθουσα)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,  επειδή βλέπω ότι υπάρχει σύγχυση στο Σώμα και φοβούμαι ότι αυτό μπορεί να οδηγήσει σε μία απόφαση που δεν θα ανταποκρίνεται και θα αμφισβητείται, γι’ αυτόν το λόγο, όπως έχω δικαίωμα από τον Κανονισμό, θα ζητήσω ονομαστική ψηφοφορία.
      Επομένως, διακόπτουμε για δέκα λεπτά και επανερχόμαστε. 
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Απόστολος Κακλαμάνης): Επαναλαμβάνεται η διακοπείσα συνεδρίαση. 
      Κύριοι συνάδελφοι, το Προεδρείο εκτιμώντας τις ανάγκες του κοινοβουλευτικού έργου -αναβάλλονται οι ψηφοφορίες, οι οποίες θα απαιτήσουν και αρκετό χρόνο, για επόμενη συνεδρίαση- θα λύσει τη συνεδρίαση για αύριο ημέρα Τετάρτη 22 Οκτωβρίου 2003 και ώρα 10.30΄ με αντικείμενο εργασιών του Σώματος συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Κυβέρνησης, σε επίπεδο Αρχηγών Κομμάτων, με θέμα: «Η πορεία της Χώρας με την Ευρωπαϊκή Ένωση», σύμφωνα με την ειδική ημερήσια διάταξη. 
      Λύεται η συνεδρίαση.
      Ώρα λήξης 21.25΄.
      
      Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 21-10-03          ΣΕΛ. 

00067/1Σ/φοςΜΠΑΚΑΛΗΔ/φοςΝΑΣΙΟΥ21/10/2003  AA1021MB

