(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ A’ 
ΣΥΝΕΔΡΙΑΣΗ ΡΚ’
Δευτέρα 7 Απριλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 3ο Γυμνάσιο Έδεσσας, η Υπερνομάρχης κ. Ν. Μπέη και οι Δήμαρχοι Αλίμου κ. Ορφανός και Ελληνικού κ. Κορτζίδης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 8 Απριλίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Αγροτικής Ανάπτυξης και Τροφίμων, σχετικά με την κατασκευή του φράγματος Ασωπού στο Νομό Κορινθίας κ.λπ., σελ.
β) Προς τον Υπουργό Εσωτερικών, σχετικά με την επίλυση των προβλημάτων των εργαζομένων στο πρόγραμμα «Βοήθεια στο Σπίτι» κ.λπ., σελ.
γ) Προς τον Υπουργό Εξωτερικών, σχετικά με την ανεξαρτητοποίηση του Κοσσυφοπεδίου κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης, σχετικά με την άμεση εξέταση ταυτοποίησης των δειγμάτων μυελού των οστών για τον εντοπισμό των συμβατών δοτών, σελ.
ε) Προς τον Υπουργό Εθνικής Παιδείας και Θρησκευμάτων, σχετικά με τα προβλήματα στη λειτουργία των φοιτητικών εστιών κ.λπ., σελ.
5) Συζήτηση επερώτησης των Βουλευτών του ΣΥ.ΡΙΖ.Α. προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη δημιουργία Πάρκων Πρασίνου στις περιοχές Ελληνικό, Γουδή και Ελαιώνας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου.
Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Αραβικών Εμιράτων», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΑΛΗΝΑΚΗΣ Ι., σελ.
ΚΑΦΑΝΤΑΡΗ Ε., σελ.
ΚΟΝΤΟΣ Α., σελ.
ΜΕΡΕΝΤΙΤΗ Α., σελ.
ΜΠΕΓΛΙΤΗΣ Π., σελ.
ΝΑΚΟΣ Α., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΕΤΣΑΛΝΙΚΟΣ Φ., σελ.
ΠΟΛΑΤΙΔΗΣ Η., σελ.
ΠΡΩΤΟΥΛΗΣ Ι., σελ.
ΤΑΛΙΑΔΟΥΡΟΣ Σ., σελ.

Β. Επί της επερώτησης:
ΑΠΟΣΤΟΛΑΤΟΣ Β., σελ.
ΚΑΛΟΓΙΑΝΝΗΣ Σ., σελ.
ΚΟΡΟΒΕΣΗΣ Π., σελ.
ΛΑΦΑΖΑΝΗΣ Π., σελ.
ΛΙΑΣΚΟΣ Α., σελ.
ΜΠΑΝΙΑΣ Ι., σελ.
ΠΑΓΚΑΛΟΣ Θ., σελ.
ΠΑΠΑΓΙΑΝΝΑΚΗΣ Μ., σελ.
ΦΙΛΙΝΗ Α., σελ.
ΧΑΛΒΑΤΖΗΣ Σ., σελ.
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΚ΄
      Δευτέρα 7 Απριλίου 2008
      
      Αθήνα, σήμερα στις 7 Απριλίου 2008, ημέρα Δευτέρα και ώρα 18.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΦΙΛΙΠΠΟΥ ΠΕΤΣΑΛΝΙΚΟΥ.
      ΠΡΟΕΔΡΕΥΩΝ (Φίλιππος Πετσάλνικος):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 4 Απριλίου 2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΙΘ΄ συνεδριάσεώς του, της Παρασκευής 4 Απριλίου 2008 σε ό,τι αφορά την ψήφιση του σχεδίου απόφασης της Ολομέλειας της Βουλής των Ελλήνων.)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Αθανασία Μερεντίτη, Βουλευτή Τρικάλων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Νάξου ζητεί τη δημιουργία Πυροσβεστικής Υπηρεσίας στη Χώρα Νάξου.
      2) Ο Βουλευτής Β΄ Αθηνών κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία ο Δήμος Καματερού ζητεί την αναβάθμιση των παρεχομένων υπηρεσιών από το Ι.Κ.Α. Καματερού.
      3) Ο Βουλευτής Β΄ Αθηνών κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία ο Σύλλογος Προστασίας Περιβάλλοντος Αττικής «Η ΠΡΟΣΤΑΣΙΑ» ζητεί την εφαρμογή του Ν. 3010/02, για την προστασία του ρέμματος της Αγίας Μαρίνας Μελισσίων, από τις παράνομες συνδέσεις σωληνώσεων.
      4) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί την κάλυψη των κενών οργανικών θέσεων του Πυροσβεστικού Σώματος.
      5) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Αριδαίας ζητεί τη δημιουργία Κέντρου Περιβαλλοντικής Εκπαίδευσης στην Αριδαία.
      6) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε δημοσίευμα εφημερίδας το οποίο αναφέρεται στην υποβάθμιση του Πανεπιστημιακού Νοσοκομείου της Πάτρας. 
      7) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία ο Κτηνοτροφικός Σύλλογος Πενταλόφου Νομού Θεσσαλονίκης ζητεί την επιδότηση των ζωοτροφών.
      8) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ κατέθεσε αναφορά με την οποία το Νομαρχιακό Τμήμα Α.Δ.Ε.Δ.Υ. Ν. Κέρκυρας ζητεί το χαρακτηρισμό του Νομού Κέρκυρας ως παραμεθόριας και προβληματικής περιοχής.
      9) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ κατέθεσε αναφορά με την οποία ο κ. Αριστοτέλης Κατέχης, επικεφαλής της μειοψηφίας στο Κοινοτικό Συμβούλιο Ερείκουσας Νομού Κέρκυρας, ζητεί την αποκατάσταση της διαφάνειας και τη δημοκρατική λειτουργία στην κοινότητα Ερείκουσας.
      10) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί την εφαρμογή της νομοθεσίας που αφορά στην απαλλαγή των κατόχων αναπηρικών αυτοκινήτων από την καταβολή διοδίων.
      11) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ζητεί να ενημερωθεί, αν υπάρχει πρόθεση από το αρμόδιο Υπουργείο να εξετάσει τους όρους χορήγησης αδειών φαρμακείων.
      12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Χρηστάρα Παππαδοπούλου Αλεξάνδρα, διπλωματούχος φυσιοθεραπείας Πανεπιστημίου της Βουλγαρίας, ζητεί την ισοτιμία του τίτλου της.
      13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στο νέο πλαίσιο χρηματοδότησης των προνοιακών δομών.
      14) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε δημοσίευμα εφημερίδας το οποίο αναφέρεται στην επίσχεση εργασίας των νοσοκομειακών γιατρών του Νοσοκομείου Ρεθύμνης.
      15) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε δημοσίευμα εφημερίδας με το οποίο ζητείται η εντατικοποίηση των ελέγχων στα εισαγόμενα κρέατα και η πιστοποίηση του γνήσιου ντόπιου κρέατος.
      16) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε δημοσίευμα εφημερίδας το οποίο αναφέρεται στην ελλιπή αστυνόμευση της πόλης του Ρεθύμνου.
      17) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Σύλλογος Εργαζομένων του Νοσοκομείου «Γ.ΧΑΤΖΗΚΩΣΤΑ» Ιωαννίνων ζητεί την κάλυψη των κενών θέσεων ιατρικού, νοσηλευτικού και λοιπού προσωπικού, στο εν λόγω νοσοκομείο.
      18) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία η Νομαρχιακή Αυτοδιοίκηση Ρεθύμνου ζητεί χρηματοδότηση για την επισκευή σχολικών μονάδων και την ίδρυση Σχολής Τουρισμού στο Ρέθυμνο.
      19) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία  η Ομοσπονδία Αλιευτικών Συλλόγων Πελοποννήσου «Ο ΦΑΡΟΣ» ζητεί την άμεση έκδοση του Προεδρικού Διατάγματος, σχετικά με την παράκτια αλιεία.
      20) Οι Βουλευτές Μαγνησίας κ. ΝΙΚΟΛΑΟΣ ΓΚΑΤΖΗΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Λαρίσης κ. ΔΗΜΗΤΡΙΟΣ ΤΣΙΟΓΚΑΣ, κατέθεσαν αναφορά με την οποία ο κ. Μιχάλης Ματζαβίνος, κάτοικος Νέας Ιωνίας Μαγνησίας ενίσταται κατά της εγκυρότητας των πινάκων κατάταξης του διαγωνισμού Α.Σ.Ε.Π. 1/329Μ2007.
      21) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Δήμαρχος Αγίου Κηρύκου Ικαρίας ζητεί τη λήψη μέτρων για τη διαχείριση των απορριμμάτων του Δήμου του.
      22) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Γυμναστών Βορείου Ελλάδος ζητεί να δοθεί η ανάλογη βαρύτητα στην καλλιέργεια της Φυσικής Αγωγής, σε όλες τις βαθμίδες της εκπαίδευσης. 
      23) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία ο Δήμος Κηρέως Νομού Εύβοιας ζητεί να μην εγκατασταθεί λιθανθρακική μονάδα ηλεκτροπαραγωγής στο Μαντούδι.
      24) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Γρηγοριάδου Κωνσταντίνα ζητεί να ενημερωθεί για τα εργασιακά δικαιώματά της, λόγω μητρότητας.
      25) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ, Ιωαννίνων και κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία η Περιβαλλοντική Παρέμβαση «Η ΑΝΤΙΝΙΩΤΗ» Κέρκυρας διαμαρτύρεται για την ανέγερση ξενοδοχειακής μονάδας μέσα στο οικοσύστημα της λιμνοθάλασσας Αντινιώτη.
      26) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Νέστορος Νομού Μεσσηνίας ζητεί την εκτίμηση των ζημιών από τον παγετό στις ελαιοκαλλιέργειες της περιοχής και την αποζημίωση των δικαιούχων.
      27) Οι Βουλευτές Λαρίσης κ. ΔΗΜΗΤΡΙΟΣ ΤΣΙΟΓΚΑΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Γεωπονικός Σύλλογος Λάρισας διαμαρτύρεται για την εφαρμογή άρθρων του Π.Δ. 164/2004.
      28) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί την εφαρμογή της σχετικής νομοθεσίας, για την απαλλαγή των κατόχων αναπηρικών αυτοκινήτων από την καταβολή διοδίων.
      29) Οι Βουλευτές Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά, με την οποία το Σωματείο Συνταξιούχων Ι.Κ.Α. και Επικουρικών Ταμείων Νίκαιας - Κορυδαλλού και το Σωματείο Συνταξιούχων Επαγγελματιών - Βιοτεχνών Ο.Α.Ε.Ε. διαμαρτύρονται για τη συνεχιζόμενη υποβάθμιση της Πρωτοβάθμιας Φροντίδας Υγείας από το Ι.Κ.Α..
      30) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Παγκρήτιος Σύλλογος Γονέων και Φίλων Παιδιών με Νεοπλασία «Η ΗΛΙΑΧΤΙΔΑ» ζητεί τη διαλεύκανση υπόθεσης, που αφορά στη διαχείριση κονδυλίων από τη διοίκηση του Συλλόγου.
      31) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Δικαστικών Υπαλλήλων του Νομού Λασιθίου διαμαρτύρεται για την απόσπαση υπαλλήλων από το Ειρηνοδικείο Ιεράπετρας.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 4278/11-1-08 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Φ900α/5707/9454/5-2-08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4278/11-1-2008 ερώτησης της Βουλής των Ελλήνων, που κατέθεσε ο Βουλευτής κ. Αθανάσιος Πλεύρης, με θέμα σωματομετρικά στοιχεία υποψηφίων στρατιωτικών σχολών Ενόπλων Δυνάμεων, σας γνωρίζουμε τα ακόλουθα:
      Τα νέα όρια αποβλέπουν σαφώς στην αναβάθμιση των Ενόπλων Δυνάμεων μέσω της βελτίωσης των διαδικασιών επιλογής των μονίμων στελεχών. Η σωματική διαδικασία των στρατιωτικών αξιολογείται ετησίως, μέσα από συγκεκριμένες διαδικασίες, εδώ και πάρα πολλά χρόνια. Αποτελεί, πιστεύουμε, κοινή αντίληψη ότι στις Ένοπλες Δυνάμεις και ιδιαίτερα στις Παραγωγικές Σχολές πρέπει να υπηρετούν άτομα με άριστη σωματική-ψυχική υγεία και με αρτιμέλεια και σωματική διάπλαση μέσα στα φυσιολογικά όρια, όπως προβλέπεται από το ΠΔ133/2002 «Περί Κρίσεως Σωματικής Ικανότητας Στρατιωτικών» .
      Με αυτό το σκεπτικό το Γ.Ε.ΕΘ.Α., λαμβάνοντας υπ' όψιν τα νέα στατιστικά δεδομένα της ιατρικής επιστήμης αναφορικά με τα σωματομετρικά δεδομένα του πληθυσμού, είχε κινήσει από το 2005 διαδικασία μεταβολής του ύψους ανδρών-γυναικών και του Δείκτη Μάζας Σώματος (ΔΜΣ) που πρέπει να έχουν τα στελέχη προκειμένου να μπορούν να αντεπεξέλθουν στο δύσκολο έργο τους, είτε υπηρετούν σε μάχιμη θέση είτε όχι. Σας επισημαίνουμε ότι, το Ε' Τμήμα του Συμβουλίου της Επικρατείας γνωμοδότησε θετικά για τις τροποποιήσεις την 31η Ιανουαρίου 2007.
       Η διαδικασία ολοκληρώθηκε στις 17/08/2007 με την υπογραφή από τον Πρόεδρο της Δημοκρατίας τροποποιητικού διατάγματος, πλην όμως, λόγω της προκήρυξης εθνικών εκλογών αριθμοδοτήθηκε στις 2/10/2007 (αριθμός φύλλου 233/2-10-2007). Το Γ.Ε.ΕΘ.Α/ΔΕΚΠ αναδημοσίευσε το Προεδρικό Διάταγμα στο Διαδίκτυο και το κοινοποίησε στο Υπουργείο Εθνικής Παιδείας & Θρησκευμάτων προκειμένου να ενημερωθούν όσο το δυνατό πιο έγκαιρα τα σχολεία της δευτεροβάθμιας εκπαίδευσης.
       Ειδικότερα, όσον αφορά στις γυναίκες, η τροποποίηση επιδιώκει την είσοδο στις Στρατιωτικές Σχολές γυναικών με ανάστημα ολίγον άνω του μέσου όρου, ώστε να αντεπεξέρχονται σε συνθήκες που ενδέχεται να απαιτήσουν σχετικώς αυξημένη σωματική ισχύ και αντοχή.
      Για την αλλαγή των κριτηρίων ελήφθησαν υπόψιν τα νέα διαγράμματα ανάπτυξης του ελληνικού πληθυσμού που εκπονήθηκαν από την Α' Παιδιατρική Κλινική του Πανεπιστημίου Αθηνών. Σύμφωνα με τα συγκεκριμένα διαγράμματα, το ποσοστό των Ελληνίδων ηλικίας 17-18 ετών που υπερβαίνει το ύψος των 165 εκατοστών είναι 40%.
      Η αύξηση του ορίου ύψους θα πρέπει να είναι μεγαλύτερη στις γυναίκες για λόγους που έχουν να κάνουν με την επιτακτική επιχειρησιακή απαίτηση της ύπαρξης κοινού κατά το δυνατόν σωματότυπου στα μελλοντικά στελέχη των Ε.Δ. Ειδικότερα, θεωρείται αναγκαία η ύπαρξη μιας ελάχιστης μυϊκής μάζας σώματος, η οποία για μεν τους άνδρες πρέπει να αντιστοιχεί σε σωματικό βάρος 60 χλγ. περίπου, για δε τις γυναίκες σε βάρος 50 χλγ. περίπου. Επιπροσθέτως, σας επισημαίνουμε ότι, αν στις γυναίκες γίνει δεκτό ως κατώτερο επιτρεπτό ύψος το 1,60μ. - ώστε η αύξηση να είναι σύμμετρη για τα δύο φύλα (κατά 5 εκατοστά)- τότε με τη μικρότερη επιτρεπτή τιμή ΔΜΣ (Δείκτης Μάζας Σώματος) που για τις γυναίκες είναι το 18, προκύπτει το, κατώτερο του επιθυμητού, σωματικό βάρος των 46χλγ., τιμή απαγορευτική υπό ορισμένες επιχειρησιακές συνθήκες.
      Για τους ανωτέρω λόγους είναι αναγκαίος ο περιορισμός της αντιπροσωπευτικής μέσης διαφοράς ύψους ανδρών-γυναικών, ώστε, σε συνδυασμό με τα υπόλοιπα σωματοτυπικά χαρακτηριστικά να είναι βέβαιο ότι οι υποψήφιοι θα είναι σε θέση να ανταποκριθούν στην εκπλήρωση των επιχειρησιακών απαιτήσεων ως μελλοντικά στελέχη των Ενόπλων Δυνάμεων.
     Τέλος, το ΥΠ.ΕΘ.Α., σεβόμενο τον προγραμματισμό και την προετοιμασία των μαθητών, έχει ήδη προβεί στις απαιτούμενες ενέργειες  ώστε να ισχύσει η εν λόγω τροποποίηση από 1ης Ιανουαρίου 2009.
Ο Υπουργός
ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΙΜΑΡΑΚΗΣ»
2. Στην με αριθμό 3322/14-12-07 ερώτηση του Βουλευτή κ. Ιωάννου Μπανιά δόθηκε με το υπ’ αριθμ. Α.Π.Φ. 21/22/ΑΣ114 δις/5-2-08 έγγραφο από την Υπουργό Εξωτερικών η ακόλουθη απάντηση:
    «Όπως γνωρίζετε, η προστασία της ανθρώπινης αξιοπρέπειας συνιστά πρωταρχική, συνταγματικά επιβεβλημένη, υποχρέωση της ελληνικής Πολιτείας. Η κυβέρνηση, ακολουθώντας τη θεμελιώδη αυτή επιταγή του Συντάγματος και δεσμευόμενη από την διεθνή, ευρωπαϊκή και εθνική της νομοθεσία, λαμβάνει όλα τα απαραίτητα μέτρα για την αξιοπρεπή μεταχείριση όλων των ανθρώπων εντός της ελληνικής επικράτειας, ανεξαρτήτως του νομικού καθεστώτος που τους διέπει - Έλληνες ή Ευρωπαίοι πολίτες, παράνομα ή νόμιμα διαμένοντες πολίτες τρίτων χωρών, πρόσφυγες, αιτούντες άσυλο. Στο πλαίσιο αυτό η ελληνική κυβέρνηση καταδικάζει απερίφραστα κάθε ρατσιστική ενέργεια ή επίθεση απ' όπου και αν προέρχεται, καταβάλλει δε κάθε προσπάθεια για την παραδειγματική τιμωρία των οργάνων της Δημόσιας Διοίκησης εφόσον διαπιστωθεί ότι ενήργησαν κατά παράβαση των συνταγματικών και διεθνών επιταγών.
    Ως προς τα επιμέρους ζητήματα που θίγετε με την ερώτηση σας, αρμοδιότητας του Υπουργείου Εξωτερικών, θα ήθελα να αναφέρω τα εξής:
    Το μεταναστευτικό φαινόμενο είναι ιδιαίτερα σύνθετο και πολύπλοκο, τόσο όσον αφορά στα αίτια όσο και στον τρόπο αντιμετώπισής του.
     Οι προσπάθειες της Ευρωπαϊκής Ένωσης (Ε.Ε.) και της χώρας μας για μία ολοκληρωμένη διαχείριση του μεταναστευτικού φαινομένου επικεντρώνονται στους εξής τομείς: α) κοινές ρυθμίσεις για τη νόμιμη είσοδο και διαμονή υπηκόων τρίτων χωρών στα κ-μ της Ε.Ε., β) ρυθμίσεις για την προστασία των προσφύγων και των αιτούντων άσυλο, γ) δράσεις για την ενσωμάτωση των μεταναστών και προσφύγων στη χώρα διαμονής, δ) δράσεις καταπολέμησης της παράνομης μετανάστευσης, καθώς και ε) δράσεις για την ανάπτυξη των χωρών καταγωγής, ώστε να αντιμετωπίζονται οι παράγοντες που προκαλούν το μεταναστευτικό φαινόμενο στην πηγή τους.
     Τόσο σε ευρωπαϊκό όσο και σε εθνικό επίπεδο υφίστανται ρυθμίσεις για τη νόμιμη είσοδο και διαμονή πολιτών τρίτων κρατών. Η ελληνική μεταναστευτική νομοθεσία προβλέπει διάφορες κατηγορίες δυνατότητας διαμονής, ενώ παράλληλα η Ε.Ε. υιοθετεί κοινούς κανόνες για ορισμένες κατηγορίες πολιτών τρίτων χωρών, όπως για παράδειγμα για τους υψηλά εξειδικευμένους εργαζομένους. Υπενθυμίζω στο πλαίσιο αυτό και τη νέα νομοθετική πρωτοβουλία της Ευρωπαϊκής Επιτροπής για μία κοινή δέσμη δικαιωμάτων των νομίμως διαμενόντων εργαζομένων τρίτων χωρών.
     Η Ε.Ε. προβλέπει ένα ενιαίο πλαίσιο ελάχιστων απαιτήσεων για την υποδοχή προσφύγων και αιτούντων άσυλο καθώς και για την αναγνώριση του καθεστώτος πρόσφυγα. Εξάλλου, οι ελευθερίες των προσφύγων κατοχυρώνονται ρητά σε διεθνές κείμενο, τη Σύμβαση της Γενεύης για τους πρόσφυγες.
     Επιπλέον, η χώρα μας αποδίδει βαρύνουσα σημασία στην κοινωνική ενσωμάτωση των νομίμως διαμενόντων πολιτών τρίτων κρατών και των αναγνωρισμένων προσφύγων, η οποία συνιστά ζωτικό στοιχείο και της ευρωπαϊκής πολιτικής στον τομέα της μετανάστευσης. Η μεταναστευτική μας νομοθεσία, σε σύμπνοια και με τις ευρωπαϊκές ρυθμίσεις, περιλαμβάνει σαφές πλαίσιο για την επανένωση των μεταναστών που διαμένουν νόμιμα στην Ελλάδα και των προσφύγων με τις οικογένειές τους. Επιπλέον, η εθνική νομοθεσία προβλέπει τη δωρεάν πρόσβαση των τέκνων πολιτών τρίτων χωρών στη δημόσια εκπαίδευση. Η σύσταση, τέλος, Εθνικής Επιτροπής για την κοινωνική ένταξη των μεταναστών, καθώς και η χρηματοδότηση των σχετικών δράσεων μέσω του νέου Ευρωπαϊκού Ταμείου Ένταξης αναμένεται να συμβάλουν περαιτέρω προς αυτή την κατεύθυνση.
     Πέραν των πράξεων διαχείρισης της νόμιμης μετανάστευσης, οι προσπάθειες της Ε.Ε. επικεντρώνονται στην καταπολέμηση της παράνομης μετανάστευσης μέσω μίας ολοκληρωμένης διαχείρισης των συνόρων και της ανάληψης δράσεων για τον επαναπατρισμό των παράνομα διαμενόντων πολιτών τρίτων χωρών στη χώρα διέλευσης ή καταγωγής τους.
     Τέλος, η χώρα μας συμβάλλει ενεργά στην προσπάθεια, που καταβάλλεται σε ευρωπαϊκό επίπεδο, για σφαιρική προσέγγιση της μετανάστευσης, με σκοπό μια μακροπρόθεσμη στρατηγική για την αντιμετώπιση των βαθύτερων αιτίων της αναγκαστικής μετανάστευσης. Σε αυτό το πλαίσιο η Ε.Ε. προωθεί δράσεις στις χώρες προέλευσης ή/και διέλευσης μεταναστών, στοχεύοντας στην ανάπτυξή τους και στη δημιουργία των συνθηκών εκείνων, που θα επιτρέψουν στους πολίτες τρίτων χωρών να παραμείνουν ή και να επιστρέψουν σε αυτές μετά από περίοδο (νόμιμης) διαμονής στην Ε.Ε.
      Οι αναλυτικές αυτές παρατηρήσεις καθιστούν, ελπίζω, σαφές, ότι η Ε.Ε. και η χώρα μας υιοθετούν διαφοροποιημένα μέτρα για τη νομική μεταχείριση των πολιτών τρίτων χωρών, η εικόνα δε περί λήψης περιοριστικών μέτρων, απαγορευτικών της νόμιμης μετανάστευσης και αντίθετων στις διεθνείς υποχρεώσεις περί προστασίας προσφύγων, δεν ανταποκρίνεται στην πραγματικότητα. Όσον αφορά, περαιτέρω, την παράνομη μετανάστευση, η Ελλάδα υποχρεούται να λαμβάνει όλα τα απαραίτητα μέτρα για τον περιορισμό της, προσδοκώντας, μακροπρόθεσμα, στην ενθάρρυνση της νόμιμης μετανάστευσης, η οποία παρέχει ένα ολοκληρωμένο θεσμικό πλαίσιο για τη διαμονή, την εργασία, την εκπαίδευση και την πλήρη ενσωμάτωση των μεταναστών στη χώρα μας.
      Το Υπουργείο Εξωτερικών συμβάλλει με κάθε δυνατό τρόπο στην αντιμετώπιση όλων των πλευρών της μετανάστευσης και παρέχει κάθε αναγκαία συνδρομή στα καθ' ύλη αρμόδια Υπουργεία για τη λήψη των αναγκαίων μέτρων, σύμφωνα με τις διεθνείς και ευρωπαϊκές υποχρεώσεις της χώρας και πάντοτε υπό καθεστώς πλήρους διασφάλισης των Δικαιωμάτων του Ανθρώπου.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
     3. Στην με αριθμό 6776/21-2-08 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 15749/13-3-08 έγγραφο από τον Υφυπουργό Εσωτερικών η ακόλουθη απάντηση:
        «Σε απάντηση της ανωτέρω ερώτησης, που κατέθεσε ο Βουλευτής κ. Μιχάλης Καρχιμάκης, σχεηκά με την λειτουργία και την ανακατασκευή των υφιστάμενων σφαγείων στο Νομό Λασιθίου, σας γνωρίζουμε, κατόπιν ενημέρωσής μας από την Περιφέρεια Κρήτης και την Νομαρχιακή Αυτ/ση Λασιθίου, τα ακόλουθα:
        Τα υπό κατασκευή νέα δημοτικά σφαγεία του Δήμου Νεάπολης, στα οποία οι εργασίες κατασκευής και εγκατάστασης του εξοπλισμού βρίσκονται στο τελικό στάδιο, θα είναι τα μοναδικά στο Νομό τα οποία θα πληρούν τις απαιτήσεις υποδομής και εξοπλισμού που θέτει η Ευρωπαϊκή και η Εθνική νομοθεσία, προκειμένου να τους χορηγηθεί η απαιτούμενη έγκριση και άδεια.
        Τα υφιστάμενα δημοτικά σφαγεία που λειτουργούν στους Δήμους Αγίου Νικολάου, Ιεράπετρας και Σητείας, τα οποία κατασκευάστηκαν την δεκαετία του 1970, σύμφωνα με τις προδιαγραφές και απαιτήσεις της εποχής και με σκοπό να καλύψουν τις τότε ανάγκες, κρίνονται ως μη πληρούνται ης απαιτήσεις των κανονισμών (ΕΚ) 852/2004, 853/2004 και 854/2004.
        Από το Δήμο Οροπεδίου Λασιθίου έχει εκδηλωθεί ενδιαφέρον ανέγερσης σφαγείου και έχει χορηγηθεί από την Δ/νση Κτηνιατρικής της Ν.Α. άδεια ίδρυσης.
        Η ανακατασκευή και ο εκσυγχρονισμός των υπαρχόντων δημοτικών σφαγείων απαιτεί επενδύσεις μεγάλου χρηματικού ύψους, προκειμένου αυτά να ανταποκρίνονται στις σύγχρονες προδιαγραφές και απαιτήσεις που ορίζουν οι ισχύοντες κανονισμοί και οδηγίες της Ευρωπαϊκής Ένωσης και η εθνική νομοθεσία.
        Τέλος, σας γνωρίζουμε ότι η κατασκευή δημοτικών σφαγείων είναι κατ' αρχήν επιλέξιμη για ένταξη στο αναπτυξιακό πρόγραμμα «ΘΗΣΕΑΣ» του Υπουργείου μας, το οποίο αποτελεί βασικό χρηματοδοτικό μηχανισμό οικονομικής υποστήριξης των αναπτυξιακών πρωτοβουλιών των Ο.Τ.Α. και, ειδικότερα, στο υποπρόγραμμα «Tυπική Ανάπτυξη & Προστασία του Περιβάλλοντος» (Τυπική Κατανομή-Δημοτικές Διαδημοτικές Πιστώσεις, Μέτρα 2.8. και 2. 12.8/Υποστήριξη οικονομικών δραστηριοτήτων).
        Σύμφωνα με την τυπική κατανομή των πιστώσεων του προγράμματος στους Δήμους Αγίου Νικολάου, Ιεράπετρας και Σητείας, κατανεμήθηκε το ποσό των 2.702.298 €, 3.707.108 € και 2.524.916 €, αντίστοιχα, για την υλοποίηση έργων δημοτικού χαρακτήρα. Βάσει του υφιστάμενου προγραμματισμού των εν λόγω Δήμων, έχουν προταθεί δημοτικά έργα συνολικού προϋπολογισμού 1.552.300 €, 2.443.469 € και 2.373.378 €, αντίστοιχα, στα οποία εν τούτοις δεν περιλαμβάνεται η ένταξη έργου κατασκευής δημοτικών σφαγείων. Παρέχεται, ωστόσο, η δυνατότητα τροποποίησης του προγράμματος των ενδιαφερόμενων Δήμων, κατόmν υποβολής σχετικής πρότασης εκ μέρους τους, για την ένταξη ή συμπληρωματική χρηματοδότηση του υπό ερώτηση έργου, στο πλαίσιο των δημοτικών ή διαδημοτικών πιστώσεων του προγράμματος.
        Ο Υφυπουργός
        ΘΑΝΑΣΗΣ ΝΑΚΟΣ»
     4. Στην με αριθμό 6342/14-2-08 ερώτηση του Βουλευτή κ. Αναστασίου Κουράκη δόθηκε με το υπ’ αριθμ. 20667/ΙΗ/5-3-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 6342/14-2-08 την οποία κατέθεσε ο Βουλευτής κ. Α. Κουράκης, και στα θέματα της αρμοδιότητάς μας, σας γνωρίζουμε τα ακόλουθα:
        Ι. Η εκπαιδευτική πολιτική του ΥΠ.Ε.Π.Θ. συνίσταται αφενός στη διασφάλιση του δικαιώματος του κάθε μαθητή να έχει ανεμπόδιστη και ελεύθερη πρόσβαση στη γνώση, ανεξάρτητα από φύλο και καταγωγή, και αφετέρου στην ανάδειξη της εκπαίδευσης ως αγαθού που όλοι οι νέοι μπορούν να απολαμβάνουν.
        Το ΥΠ.Ε.Π.Θ. με γνώμονα τα θεμελιώδη ανθρώπινα δικαιώματα, υποστηρίζει με κάθε πρόσφορο μέσο την εκπαίδευση των κρατουμένων, με στόχο την ομαλή κοινωνική ένταξη και επαγγελματική τους αποκατάσταση.
        α) Στα Σωφρονιστικά Καταστήματα και στα Ιδρύματα Αγωγής Ανηλίκων όπου λειτουργούν Δημοτικά Σχολεία, φοιτούν τρόφιμοι των Σωφρονιστικών Καταστημάτων και έτσι τους δίνεται η ευκαιρία όχι μόνο να μη μείνουν αναλφάβητοι ή ημιαναλφάβητοι, αλλά και να αποκτήσουν τίτλο Δημοτικού Σχολείου που αποτελεί κοινωνική παροχή της Πολιτείας προς τους τροφίμους και εφόδιο που θα συμβάλλει στην κοινωνική τους ένταξη μετά την αποφυλάκισή τους.
        Το αναλυτικό πρόγραμμα των μαθημάτων είναι ίδιο με αυτό που ισχύει στα άλλα Δημοτικά Σχολεία και προσαρμόζεται ανάλογα με τις ανάγκες των μαθητών, από το Δάσκαλο σε συνεργασία με τον οικείο Σχολικό Σύμβουλο.
        β) Επίσης, παρέχεται η δυνατότητα σε κρατούμενους των Σωφρονιστικών Καταστημάτων της χώρας, οι οποίοι αναγκάστηκαν να διακόψουν τις σπουδές τους στην Δευτεροβάθμια Εκπαίδευση εξαιτίας του εγκλεισμού τους, να μετέχουν στην εκπαιδευτική διαδικασία, ως «κατ’ ιδίαν διδαχθέντες» μαθητές, σύμφωνα με το άρθρο 46 του Ν. 2413/96 (ΦΕΚ 124, τ. Α΄/17-06-1996) και το άρθρο 33 του Π.Δ. 60/06 (ΦΕΚ 65, τ. Α΄/30-03-2006). Συνεπώς, με ατομικές Υπουργικές Αποφάσεις ρυθμίζεται από την αρμόδια υπηρεσία του ΥΠΕΠΘ πληθώρα αιτημάτων κρατουμένων οι οποίοι επιθυμούν να επωφεληθούν από την ευκαιρία που τους δίνεται για συνέχιση της εκπαίδευσής τους.
        ΙΙ. Ο Ν.2009/92 (Φ.Ε.Κ. 18/Α΄/92) όπως ισχύει, άρθρο 4 παρ. 3 ορίζει ότι τα διάφορα τμήματα I.Ε.Κ. μπορούν να παρακολουθήσουν μεταξύ άλλων απόφοιτοι γυμνασίου, τεχνικής επαγγελματικής σχολής ... καθώς και ενήλικες με γνώσεις κάθε εκπαιδευτικής βαθμίδας, για να αποκτήσουν χρήσιμες γνώσεις ή προσόντα ... με στόχο την καλύτερη ένταξή τους στην παραγωγική διαδικασία και στην κοινωνία.
        Ο ίδιος νόμος, άρθρο 5 παρ. 3 αναφέρει ότι: «Με αποφάσεις του Δ.Σ. του Ο.Ε.Ε.Κ. ρυθμίζεται η εκπαιδευτική διαδικασία στα Ι.Ε.Κ., που μπορεί να περιλαμβάνει εκπαίδευση στην τάξη ή σε εργαστήρια ή εξ αποστάσεως και να πραγματοποιείται με πλήρη ή μερική φοίτηση, καθώς και με εναλλασσόμενα στάδια εκπαίδευσης και ελεγχόμενης κατάρτισης στους χώρους εργασίας».
        Με την αριθμ. Ζ/13239/3-8-94 Απόφαση του Δ.Σ. του Ο.Ε.Ε.Κ. (Φ.Ε.Κ. 624/Β΄/94) «Ίδρυση ειδικών τμημάτων στα Ι.Ε.Κ.» ιδρύονται τμήματα διαφόρων επιπέδων στα I.Ε.Κ. με ειδικό πρόγραμμα προσαρμοσμένο στις μαθησιακές ανάγκες του πληθυσμού της περιοχής όπου λειτουργούν.
        Από τα ανωτέρω προκύπτει ότι ο Ο.Ε.Ε.Κ. έχει ήδη διαμορφωμένο θεσμικό πλαίσιο ώστε να λειτουργούν ειδικά τμήματα Ι.Ε.Κ. εντός των σωφρονιστικών καταστημάτων.
        Σε εκτέλεση των προαναφερομένων
        Με την αριθμ. ΔΚ2/4048/1-3-04 Απόφαση του Προέδρου του Ο.Ε.Ε.Κ. ιδρύθηκε το τμήμα «Βοηθός Ζαχαροπλαστικής Τέχνης» στις Γυναικείες φυλακές Κορυδαλλού (υποβλήθηκαν 32 αιτήσεις κρατουμένων, καταρτίστηκαν 17 κρατούμενες) και το τμήμα «Βοηθός Μαγειρικής Τέχνης» στις Φυλακές Αυλώνα. Με το αρ. ΓΓ157/2-3-04 έγγραφο της Γενικής Γραμματείας Νέας Γενιάς γνωστοποιήθηκε στον Ο.Ε.Ε.Κ. η επιχορήγηση της ανωτέρω κατάρτισης ύψους 20.000,00 ευρώ από τη Γενική Γραμματεία Νέας Γενιάς.
        Με την από 12-5-2005 γνωμοδότηση του Συμβουλίου Σωφρονιστικών Υποθέσεων (Υπ. Δικαιοσύνης) αποφασίστηκε κατόπιν του με αρ. Δ/7011/28-3-05 εγγράφου της Διεύθυνσης Κατάρτισης η λειτουργία δύο τμημάτων Ι.Ε.Κ. σε αντίστοιχα Καταστήματα Κράτησης. Με τη με αρ. Δ/15739 Απόφαση του Προέδρου του Δ.Σ. του Ο.Ε.Ε.Κ. (Φ.Ε.Κ. 1106/Β΄/4-8-2005) αποφασίστηκε η λειτουργία ειδικών τμημάτων στο I.Ε.Κ. Κορυδαλλού και στο Ι.Ε.Κ. Αχαρνών, για την πραγματοποίηση προγραμμάτων κατάρτισης κρατουμένων στις γυναικείες φυλακές Κορυδαλλού και στις Φυλακές Αυλώνα αντίστοιχα.
        Τα δίδακτρα ύψους 150 ευρώ ανά καταρτιζόμενο καταβλήθηκαν από το Υπουργείο Δικαιοσύνης (λογαριασμός «Κεφάλαια εργασίας κρατουμένων»).
        Τονίζεται δε ότι ο Ο.Ε.Ε.Κ. λειτουργεί ειδικότητες σε σωφρονιστικά καταστήματα, εφ' όσον υποβληθεί σχετικό αίτημα από τις αρμόδιες υπηρεσίες του Υπουργείου Δικαιοσύνης, με την παράλληλη εξασφάλιση του χώρου εκπαίδευσης και κατάρτισης εντός των καταστημάτων και των υποδομών που απαιτούνται προκειμένου να είναι δυνατή η λειτουργία της αιτούμενης ειδικότητας.
        ΙΙΙ. Επίσης η Γενική Γραμματεία Εκπαίδευσης Ενηλίκων μας πληροφόρησε ότι: α) Ολοκληρώνεται η διαδικασία ίδρυσης και τίθενται σε λειτουργία από τον προσεχή Σεπτέμβριο τέσσερα ακόμη Σ.Δ.Ε. στις φυλακές Τρικάλων, Δομοκού, Ελαιώνων Θηβών και Κομοτηνής ενώ εξετάζεται η επέκταση του θεσμού στο πλαίσιο των χρηματοοικονομικών δυνατοτήτων του ΥΠΕΠΘ και με γνώμονα το μέγιστο κοινωνικό όφελος.
        β) Η Γενική Γραμματεία Εκπαίδευσης Ενηλίκων, κινητοποιώντας όλες της τις δομές, αναπτύσσει ήδη από τον Σεπτέμβριο του 2003 προγράμματα εκπαίδευσης με τη δημιουργία τμημάτων και σε φυλακές. 'Όπως προκύπτει από τους επισυναπτόμενους αναλυτικούς πληροφοριακούς πίνακες, κατά την εκπαιδευτική περίοδο 2003-04 στα τμήματα αυτά εκπαιδεύτηκαν 1882 άτομα, κατά την εκπαιδευτική περίοδο 2004-05 εκπαιδεύτηκαν 2838 άτομα, κατά την εκπαιδευτική περίοδο 2005-06 εκπαιδεύτηκαν 3749 άτομα, κατά την εκπαιδευτική περίοδο 2006-07 εκπαιδεύτηκαν 2240 άτομα και την εκπαιδευτική περίοδο 2007 μέχρι 22-02-08 εκπαιδεύτηκαν 1076 άτομα.
        Επιπλέον σας γνωρίζουμε ότι μέσω των Ν.Ε.Λ.Ε., οι οποίες χρηματοδοτούνται από την Γ.Γ.Ε.Ε., υλοποιούνται εκπαιδευτικά προγράμματα σε διάφορα σωφρονιστικά καταστήματα της χώρας, όπου εκπαιδεύτηκαν συνολικά 138 άτομα το 2005, 46 άτομα το 2006 και 49 άτομα το 2007.
        Τέλος, μεταξύ των συναρμόδιων φορέων (Υπουργείων Εθνικής Παιδείας και Θρησκευμάτων και Δικαιοσύνης) υπάρχει στενή συνεργασία, ώστε με την αλληλοπληροφόρηση, την ανταλλαγή απόψεων και τη χρησιμοποίηση των ειδικών γνώσεων κάθε φορέα, να γίνονται παρεμβάσεις παιδαγωγικού χαρακτήρα, για την αντιμετώπιση της παραβατικότητας των νέων με στόχο τον αποστιγματισμό και την ομαλή, πλήρη και απρόσκοπτη ένταξή τους στην κοινωνία.
        Ο Υπουργός
        ΕΥΡΙΠΙΔΗΣ ΣΤΥΛΙΑΝΙΔΗΣ
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 4524/16.1.08 ερώτηση του Βουλευτή κ. Μιχάλη Παπαγιαννάκη δόθηκε με το υπ’ αριθμ.  7017/4/7814/7.2.08  έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΠAΠAΓIANNAΚHΣ, σε ό, τι μας αφορά, σας γνωρίζουμε ότι η διατάραξη της κοινής ησυχίας και η ηχορύπανση κατατάσσονται, αναμφισβήτητα, στα πλέον σοβαρά κοινωνικά προβλήματα, δεδομένου ότι οι επιπτώσεις τους πλήττουν την καθημερινή διαβίωση και υποβαθμίζουν την ποιότητα ζωής των πολιτών. Από την ηχορύπανση πλήττονται κυρίως οι κάτοικοι των μεγαλουπόλεων και των τουριστικών περιοχών κατά τους θερινούς μήνες. Αυτή δε προέρχεται, εκτός των άλλων πηγών θορύβων, από τη λειτουργία των καταστημάτων υγειονομικού ενδιαφέροντος και ιδίως από τη μουσική των κέντρων διασκεδάσεως, καθώς και από το θόρυβο που προκαλούν τα πάσης φύσεως κυκλοφορούντα οχήματα.
      Η καταπολέμηση του φαινομένου αυτού αποτελεί για το Υπουργείο μας και τις Υπηρεσίες της Ελληνικής Αστυνομίας έναν από τους στόχους πρώτης προτεραιότητας, στα πλαίσια της αντεγκληματικής πολιτικής που εφαρμόζουμε. Ειδικότερα, για την αντιμετώπιση της ηχορύπανσης που προέρχεται από τα καταστήματα υγειονομικού ενδιαφέροντος, έχουν δοθεί στις περιφερειακές αστυνομικές Υπηρεσίες εντολές και οδηγίες που αφορούν στον έγκαιρο σχεδιασμό και μεθόδευση συστηματικών ελέγχων, τόσο για την πρόληψη όσο και για την καταστολή των προβλημάτων αυτών, καθώς και στη σχολαστικότητα και τη συνέχεια που πρέπει να έχουν οι έλεγχοι και οι ηχομετρήσεις, ιδιαίτερα στις περιπτώσεις καταγγελιών για διατάραξη από τα προαναφερόμενα καταστήματα, επιδεικvύοντας ιδιαίτερη αυστηρότητα εναντίον εκείνων των καταστηματαρχών που κατά σύστημα παρανομούν.
      Στο σημείο αυτό πρέπει να σημειώσουμε ότι, για τη βεβαίωση των σχετικών παραβάσεων, η ισχύουσα νομοθεσία προβλέπει τη διενέργεια ηχομετρήσεων με ειδικές συσκευές (ηχόμετρα), αποκλειόμενης της ακουστικής ή της καθ' οιονδήποτε άλλο τρόπο διαπίστωσης του αδικήματος αυτού. Προς τούτο, για την πραγματοποίηση ηχομετρήσεων, οι περιφερειακές Υπηρεσίες μας έχουν εφοδιασθεί με 226 συσκευές μέτρησης της έντασης του ήχου, ενώ για τη σωστή χρήση λειτουργία αυτών έχει εκπαιδευτεί ανάλογο προσωπικό.
      Παράλληλα, οι προαναφερόμενες εντολές αφορούν στη στενή και σε μόνιμη βάση συνεργασία με τις κατά τόπους αρμόδιες Υγειονομικές Υπηρεσίες, για τον ασφαλέστερο προσδιορισμό της ηχορύπανσης, όπου απαιτείται, καθώς και με τους οικείους Ο.Τ.Α., οι οποίοι πρέπει να ενημερώνονται αμέσως για τις παραβάσεις εκείνες που επισύρουν και διοικητικές κυρώσεις, ώστε παράλληλα με τις ποινικές να επιβάλλονται στους υπαιτίους και οι διοικητικές κυρώσεις.
      Η δράση των Υπηρεσιών μας στον τομέα αυτό, κατά το παρελθόν έτος, απέφερε θετικά αποτελέσματα, αφού σε όλη την επικράτεια πραγματοποιήθηκαν 66.553 ηχομετρήσεις και βεβαιώθηκαν 3.156 παραβάσεις ηχορύπανσης. Παράλληλα βεβαιώθηκαν και 33.953 συναφείς παραβάσεις (στέρηση αδείας μουσικής, τροποποίηση των όρων αδείας μουσικής, διατάραξη της κοινής ησυχίας κ.λπ.). Στόχος του Αρχηγείου της Αστυνομίας, για το τρέχον έτος, είναι η αύξηση ή τουλάχιστον η διατήρηση του αριθμού των σχετικών ελέγχων στο ίδιο ύψος με αυτό του προηγούμενου έτους.
      Αναφορικά με την ηχορύπανση που προκαλείται από τα πάσης φύσεως κυκλοφορούντα οχήματα, σας πληροφορούμε ότι οι παραβατικές συμπεριφορές που εκδηλώνονται κατά την οδήγηση αυτών, οι οποίες προκαλούν γενικά τρόμο, ανησυχία ή παρενόχληση στους λοιπούς χρήστες των οδών, στους παρόδιους ή στους κατοικούντες πλησίον αυτών ή εκπέμπουν ουσίες ή προϊόντα βλαπτικά για την υγεία του ανθρώπου ή που ρυπαίνουν το περιβάλλον και γενικά προκαλούν θόρυβο πέραν των επιτρεπόμενων ορίων ή ο κινητήρας εσωτερικής καύσης δεν είναι εφοδιασμένος με αποτελεσματικό σιγαστήρα, κατάλληλο να μειώνει το θόρυβο, διώκονται σύμφωνα με τις διατάξεις του Κ.Ο.Κ..
      Ειδικότερα, οι παραβάτες των διατάξεων αυτών, οι οποίοι προκαλούν με την κίνηση και λειτουργία των οχημάτων τους θορύβους πέραν των επιτρεπόμενων ορίων, τιμωρούνται με διοικητικό πρόστιμο και με επιτόπου αφαίρεση των στοιχείων κυκλοφορίας του οχήματος, ενώ, πέραν της ποινικής δίωξης, εφαρμόζεται και το μέτρο της ακινητοποίησης του οχήματος. Επισημαίνεται δε ότι, σύμφωνα με την παρ. 3 του αρ. 15 του Κ.Ο.Κ., τα αφαιρούμενα στοιχεία κρατούνται στην αρμόδια αρχή μέχρι να προσκομιστεί από τον παραβάτη σημείωμα της αρμόδιας Υπηρεσίας Συγκοινωνιών για την καταλληλότητα του οχήματος από πλευράς εκπομπής καυσαερίων ή θορύβων. Με σχετικές δε αποφάσεις καθορίζονται τα επιτρεπόμενα όρια των θορύβων που προκαλούνται από την κίνηση και λειτουργία των πάσης φύσεως οχημάτων.
      Οι αρμόδιες Υπηρεσίες μας διενεργούν καθημερινούς ελέγχους και σε περίπτωση διαπίστωσης παραβίασης των ανωτέρω διατάξεων και των επιτρεπόμενων ορίων στάθμης θορύβων επιβάλλονται σε βάρος των παραβατών οι προβλεπόμενες ποινές. Κατά τους ελέγχους αυτούς, χρησιμοποιούνται και ειδικές συσκευές μετρήσεως (ηχόμετρα), σύμφωνα με τα οριζόμενα στις ανωτέρω αποφάσεις, οι οποίες καθορίζουν τον τρόπο και τη διαδικασία που πρέπει να τηρείται στις περιπτώσεις αυτές. Ενδεικτικά δε σημειώνεται ότι, κατά το τελευταίο τρίμηνο του παρελθόντος έτους, από τις Υπηρεσίες Τροχαίας πανελλαδικά, στα πλαίσια ελέγχου θορύβου, πραγματοποιήθηκαν 52.155 έλεγχοι σε αυτοκίνητα και δίκυκλα και βεβαιώθηκαν 1.688 παραβάσεις. Παράλληλα, οι Υπηρεσίες Τροχαίας συνδράμουν τα ειδικά συνεργεία του Υπουργείου ΠΕ.ΧΩ.Δ.Ε. που συγκροτούνται για τη βεβαίωση παραβάσεων πρόκλησης θορύβων, και καυσαερίων πέραν των επιτρεπόμενων ορίων από πάσης φύσεως οχήματα.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     6. Στην με αριθμό 4519/16.1.08 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 7017/4/7794 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΜΠΕΚΙΡΗΣ, σε ό,τι μας αφορά, σας γνωρίζουμε ότι η δημοσιοποίηση προανακριτικού υλικού, από τις αρμόδιες αστυνομικές Υπηρεσίες που ενεργούν προκαταρκτική εξέταση ή προανάκριση, αντιβαίνει στις διατάξεις του άρθρου 241 του Κώδικα Ποινικής Δικονομίας (αρχή της μυστικότητας της ανάκρισης), καθώς και του άρθρου 252 του Ποινικού Κώδικα (Παραβίαση υπηρεσιακού απορρήτου). Περαιτέρω η μη τήρηση της υπηρεσιακής εχεμύθειας, σύμφωνα με το πειθαρχικό δίκαιο της Αστυνομίας, συνιστά πειθαρχικό παράπτωμα, το οποίο επισύρει την ανώτερη πειθαρχική ποινή της αργίας με απόλυση.
      Από τις αρμόδιες αστυνομικές Υπηρεσίες, σύμφωνα και με τις εντολές και οδηγίες που τους έχουν δοθεί, καταβάλλεται κάθε δυνατή προσπάθεια για τη διασφάλιση του απορρήτου των δικονομικών ενεργειών των υποθέσεων στις οποίες επιλαμβάνονται. Σε περίπτωση δε που καταγγέλλεται ή διαπιστώνεται παράβαση των προαναφερόμενων, ασκείται ο προβλεπόμενος διοικητικός έλεγχος με τη διενέργεια Ένορκης Διοικητικής Εξέτασης (Ε.Δ.Ε.), για τον καταλογισμό σε βάρος των υπαιτίων ανάλογων πειθαρχικών ευθυνών.
      Στα πλαίσια αυτά, για υπόθεση διαρροής απορρήτων εγγράφων σε δημοσιογράφους τηλεοπτικού σταθμού και τη διαρροή-δημοσίευση σκίτσου βιαστή, που έλαβε χώρα το έτος 2004, διατάχθηκε η διενέργεια Ε.Δ.Ε., από την οποία προέκυψαν πειθαρχικές ευθύνες και σε βάρος των υπευθύνων επιβλήθηκαν ανάλογες κυρώσεις. Επίσης, σε άλλη υπόθεση που έλαβε χώρα κατά το παρελθόν έτος και αφορούσε τη διαρροή άκρως απορρήτων εγγράφων σε τηλεοπτικό σταθμό, διατάχθηκε η διενέργεια Ε.Δ.Ε., η οποία βρίσκεται σε εξέλιξη. Σε ό,τι αφορά το απώτερο παρελθόν, πρέπει να επισημάνουμε ότι δεν τηρούνται στατιστικά στοιχεία από τις αρμόδιες Υπηρεσίες μας για παρόμοιες υποθέσεις που διενεργήθηκαν Ε.Δ.Ε. και επομένως, για τον εντοπισμό τους, θα πρέπει να γίνει έρευνα στους φακέλους του αστυνομικού προσωπικού (εν ενεργεία και εν αποστρατεία).
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      7. Στην με αριθμό 4378/15.1.08 ερώτηση του Βουλευτή κ. Χρήστου Χάϊδου δόθηκε με το υπ’ αριθμ. Κ.295/33/30.1.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Κατόπιν της ανωτέρω σχετικής ερώτησης, που κατέθεσε στη Βουλή των Ελλήνων ο Βουλευτής κ. Χρήστος Χάϊδος, σας γνωρίζουμε τα ακόλουθα:
      Σε ότι αφορά τη χρήση πετρελαίου εσωτερικής καύσης με μειωμένο Ειδικό Φόρο Κατανάλωσης από τους αγρότες (περίπτωση στ' της παραγράφου 2 του όρθρου 78 του ν. 2960/01 «Εθνικός Τελωνειακός Κώδικας»), αυτή προβλέπεται και από το ισχύον κοινοτικό δίκαιο (Οδηγία 2003/96/ΕΚ). Τα αυτοκίνητα (επιβατικά και φορτηγά) των αγροτών δεν περιλαμβάνονται στις ως άνω διατάξεις, καθώς η χρήση του πετρελαίου εσωτερικής καύσης (DIESEL) στην γεωργία συνδέεται αποκλειστικό με μηχανήματα πρωτογενούς παραγωγής που είναι απαραίτητα και άρρηκτα συνδεδεμένα μόνο με το αντικείμενο της γεωργικής εκμετάλλευσης.
      Επισημαίνεται ότι, στις 22-1-2008 ψηφίστηκε από τη Βουλή των Ελλήνων το σχέδιο νόμου με τίτλο «Κατάργηση φόρου κληρονομιών και γονικών παροχών - απαλλαγή πρώτης κατοικίας-ενιαίο τέλος ακινήτων - αντιμετώπιση λαθρεμπορίου καύσιμων και λοιπές διατάξεις» με το οποίο ρυθμίζεται το νέο καθεστώς χορήγησης πετρελαίου με μειωμένο Ε.Φ.Κ. για γεωργική χρήση.
      Ειδικότερα, με τις νέες ρυθμίσεις, οι οποίες είναι σύμφωνες με τις ανωτέρω σχετικές κοινοτικές διατάξεις (Οδηγία 2003/96/ΕΚ), εφεξής θα χρησιμοποιείται στη γεωργία πετρέλαιο κινητήρων με συντελεστή ΕΦΚ εικοσιένα (21) ευρώ ανά χιλιόλιτρο. Συνεπώς, οι αγρότες θα χρησιμοποιούν μεν πετρέλαιο κινητήρων το οποίο θα έχει φορολογηθεί με τον υψηλό συντελεστή Ε.Φ.Κ., αλλά θα επιστρέφεται σε αυτούς η διαφορά μεταξύ του υψηλού και του ελάχιστου συντελεστή των 21 ευρώ ανά χιλιόλιτρο, με καθιέρωση διαδικασίας επιστροφής που θα καθορίζεται με κοινές αποφάσεις των Υπουργών Οικονομίας και Οικονομικών και Αγροτικής Ανάπτυξης και Τροφίμων. Με τις εν λόγω αποφάσεις, οι οποίες αποτελούν ήδη αντικείμενο επεξεργασίας των αρμοδίων υπηρεσιών, θα καθορίζονται και οι ποσότητες του πετρελαίου κινητήρων για τις οποίες θα χορηγείται η επιστροφή. Επιπλέον, σας γνωρίζουμε ότι με τις εν λόγω ρυθμίσεις, ικανοποιείται και σχετικό αίτημα των αγροτών για χρήση πετρελαίoυ κινητήρων στις γεωργικές χρήσεις, στις οποίες συμπεριλαμβάνεται και η χρήση σε Αγροτικά Μηχανήματα Πολλαπλών Χρήσεων (Α.Μ.Π.Χ.).
      Ο Υφυπουργός
      ΑΝΤΩΝΙΟΣ ΜΠΕΖΑΣ»
     8. Στην με αριθμό 3898/8.1.08 ερώτηση του Βουλευτή κ. Κωστή Αϊβαλιώτη δόθηκε με το υπ’ αριθμ. 7017/4/7757/28.1.08  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΑΪΒΑΛΙΩΤΗΣ, σας διαβιβάζουμε τρεις (3) πίνακες με τα στοιχεία που αφορούν τα εγκλήματα της ανθρωποκτονίας, της ληστείας και του βιασμού, κατά τα έτη 1991 έως 2007.
      Σε ό, τι αφορά την αντιμετώπιση της εγκληματικότητας, σας πληροφορούμε ότι η διασφάλιση της δημόσιας τάξης και ασφάλειας και η εμπέδωση αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχομένων αγαθών και υπηρεσιών, το Υπουργείο μας, με ιδιαίτερη ευαισθησία και υπευθυνότητα, εφαρμόζει την πολιτική δημόσιας τάξης και ασφάλειας που έχει σχεδιάσει με προοπτική αποτελεσματικότητας σε τοπικό και εθνικό επίπεδο.
      Για το έτος 2007, ο σχεδιασμός της πολιτικής δημόσιας τάξης και ασφάλειας βασίστηκε σε εμπεριστατωμένη μελέτη και ανάλυση των δεδομένων της εγκληματικότητας, της διαφοροποίησης των ποιοτικών χαρακτηριστικών των διαπραττόμενων εγκλημάτων, των επιστημονικών ερευνών, των απόψεων κοινωνικών φορέων και πολιτών και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των αστυνομικών Υπηρεσιών, ενώ ελήφθησαν υπόψη οι απόψεις και οι προτάσεις των διευθυντών των Υπηρεσιών μας.
      Ο κεντρικός στρατηγικός στόχος της πολιτικής δημόσιας τάξης και ασφάλειας για το έτος 2007 ήταν «Αστυνομία με ανθρώπινο πρόσωπο και νόμιμη δράση». Για την επίτευξη του στόχου αυτού αναπτύχθηκαν δράσεις, στηριζόμενες στο τρίπτυχο της πρόληψης των εγκλημάτων, της καταστολής και της συνεργασίας με τις Υπηρεσίες άλλων Υπουργείων, τους πολίτες, τους Ο.Τ.Α. και άλλους φορείς, αποσκοπώντας στην αποτελεσματικότητα της Αστυνομίας στην πρόληψη, τη μείωση των εγκλημάτων και την εξιχνίαση αυτών, την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου.
      Επισημαίνεται ότι, βασικές προτεραιότητες της πολιτικής αυτής για το έτος 2007, ήταν η αντιμετώπιση του οργανωμένου εγκλήματος, της τρομοκρατίας και της μικροεγκληματικότητας, η καταπολέμηση της μάστιγας των ναρκωτικών και της εμπορίας ανθρώπων, η αντιμετώπιση της παράνομης μετανάστευσης, η προστασία των ανηλίκων, θυμάτων και παραβατών, και η ποιότητα ζωής των πολιτών.
      Η πολιτική αυτή στόχευε, επίσης, στην αντιμετώπιση ακραίων αντικοινωνικών συμπεριφορών (εμπρησμοί, καταστροφές από ομάδες ατόμων, συγκρούσεις σε αθλητικούς και λοιπούς δημόσιους χώρους κ.ο.κ.), στις κατασχέσεις πυροβόλων όπλων, πυρομαχικών, εκρηκτικών υλών και στον έλεγχο τήρησης των όρων ασφαλείας στη νόμιμη διακίνηση και φύλαξη αυτών, στην ανάπτυξη δράσεων για την εξιχνίαση των σοβαρών εγκληματικών πράξεων που διαπράχθηκαν κατά τα παρελθόντα έτη και στην εκτέλεση εκκρεμουσών καταδικαστικών αποφάσεων.
      Στο πλαίσιο αυτό, από τις αρμόδιες περιφερειακές αστυνομικές Υπηρεσίες, εκπονήθηκαν ειδικά και στοχευμένα σχέδια δράσης, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό, τα μέσα και τους πόρους που αυτές διαθέτουν, για την αντιμετώπιση των ιδιαίτερων μορφών εγκληματικότητας κατά τόπους και των αστυνομικών προβλημάτων των περιοχών ευθύνης τους.
      Για την υλοποίηση των στόχων και προτεραιοτήτων που τέθηκαν, επανακαθορίσθηκε το πλαίσιο λειτουργίας για τις πεζές και εποχούμενες περιπολίες και τον «Αστυνομικό της Γειτονιάς», προγραμματίσθηκε η συγκρότηση Συνεργείων Αστυνομικών Ελέγχων, χαρτογραφήθηκαν οι εγκληματογόνες περιοχές και εκπονήθηκαν ολοκληρωμένα σχέδια δράσεων αστυνόμευσης σε όλη τη χώρα. Στο πλαίσιο αυτό εφαρμόστηκαν ολοκληρωμένα προγράμματα αστυνόμευσης, με καθορισμό τοπικών στόχων και προτεραιοτήτων και τοπικό σχεδιασμό μέχρι και σε επίπεδο Αστυνομικού Τμήματος. Τα εν λόγω σχέδια δράσης αξιολογήθηκαν ανά τετράμηνο, με βάση τα κριτήρια και τις κατευθύνσεις που δίδονται κάθε φορά. από το Αρχηγείο της Ελληνικής Αστυνομίας, ενώ πρόσφατα προς τις περιφερειακές Υπηρεσίες δόθηκαν ειδικότερες κατευθύνσεις για τη λήψη πρόσθετων μέτρων, όπου η εμφανής αστυνόμευση κατέχει κυρίαρχη θέση.
      Πέραν αυτών, πρέπει να επισημάνουμε ότι η πολιτική δημόσιας τάξης και ασφάλειας, την οποία εφαρμόζουμε ήδη από το έτος 2007, στο ενιαίο Υπουργείο Εσωτερικών, στηρίζεται στην αποτελεσματική διάθεση των κάθε είδους οργάνων της δημόσιας τάξης στην υπηρεσία του Ανθρώπου και του Πολίτη, με πλήρη σεβασμό των δικαιωμάτων του. Η φιλοσοφία αυτή παραμένει στον κορμό της πολιτικής μας και κατά το σχεδιασμό του Προγράμματος Πολιτικής Δημόσιας Τάξης και Ασφάλειας 2008-2010, ο οποίος περιλαμβάνει εξειδικευμένα σχέδια δράσης με ποσοτικούς και ποιοτικούς στόχους, σύμφωνα με τις σύγχρονες συνθήκες και απαιτήσεις που έχουν διαμορφωθεί τόσο στο εθνικό όσο και στο διεθνές περιβάλλον ασφάλειας.
      Βασικές αρχές της πολιτικής μας, μεταξύ άλλων, αποτελούν:
      -Η σφυρηλάτηση σχέσεων εμπιστοσύνης της Ελληνικής Αστυνομίας με τους πολίτες, με σκοπό τη διαμόρφωση σχέσεων αμοιβαιότητας και την εμπέδωση της ευρύτερης δυνατής κοινωνικής αποδοχής-σύνεσης στις προληπτικές και κατασταλτικές δράσεις της Αστυνομίας.
      -Η ουσιαστική συνεργασία με τους φορείς της τοπικής Αυτοδιοίκησης μέσα από την αξιοποίηση του υπάρχοντος θεσμικού πλαισίου (Τοπικά Συμβούλια Πρόληψης Παραβατικότητας, μνημόνια συνεργασίας με Δημοτική Αστυνομία).
      -Η βελτίωση των υποδομών και ο εκσυγχρονισμός των μεθόδων έρευνας, συλλογής και αξιοποίησης πληροφοριών, για την καταπολέμηση ιδίως του οργανωμένου εγκλήματος.
      Στα πλαίσια αυτά, για την πρόληψη της εγκληματικότητας και εμπέδωση του αισθήματος ασφαλείας στους πολίτες, προωθούνται, μεταξύ άλλων, τα ακόλουθα μέτρα:
      -Εμφανής αστυνόμευση-επιτήρηση και έλεγχοι σε πολυσύχναστους χώρους και ιδιαίτερα σε χώρους όπου κινούνται ανήλικοι.
      -Ανάπτυξη επαφών και συνεργασίας με εξειδικευμένους σε θέματα ανηλίκων, ιδιωτικούς και δημόσιους φορείς.
      -Ευαισθητοποίηση της κοινής γνώμης και ιδίως της νεολαίας και ενημέρωση για τα ναρκωτικά και την παιδική πορνογραφία.
      -Ενημέρωση για το ηλεκτρονικό έγκλημα και την ψηφιακή ασφάλεια, καθώς και για τους κινδύνους χρήσης του διαδικτύου από ανηλίκους (σεξουαλική εκμετάλλευση, παρότρυνση τους σε ακραίες ενέργειες όπως αυτοκτονίες, λήψη ναρκωτικών κ.λπ.).
      Τέλος πρέπει να σημειώσουμε ότι πρώτιστο μέλημά μας είναι η βελτίωση της καθημερινότητας του πολίτη, η αποτελεσματική θωράκιση και προστασία του, η εμπέδωση αισθήματος ασφάλειας και εμπιστοσύνης στα Σώματα Ασφαλείας ως εγγυητών των δικαιωμάτων του. Το προαναφερόμενο Πρόγραμμα Πολιτικής Δημόσιας Τάξης και Ασφάλειας 2008-2010 παρέχει όλα τα επιχειρησιακά εχέγγυα για την ευόδωση αυτών των στόχων και την εξασφάλιση της κοινωνικής ειρήνης και συνοχής.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 4015/8-1-08 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 5780/22-2-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην  με αρ. 4015/8-1-2008 ερώτηση που κατατέθηκε στη Βουλή από το Βουλευτή κ. Γ. Σκουλά με θέμα «Ανεπάρκεια ασφαλιστικής κάλυψης για τα υποκατάστατα καπνίσματος», σας γνωρίζουμε τα εξής:
      1. Το Υπουργείο Υγείας και Κοινωνικής Αλληλεγγύης γνωρίζοντας ότι ένα ολοκληρωμένο πρόγραμμα ελέγχου του καπνού για να έχει επιτυχία πρέπει να είναι πολύπλευρο, αναπτύσσει αντικαπνιστικές δράσεις σε όλους τους τομείς που σχετίζονται με την πρόληψη του καπνίσματος συμπεριλαμβανομένης και της θέσπισης και προώθησης προγραμμάτων διακοπής του καπνίσματος.
      2. Για την ενίσχυση και προώθηση προγραμμάτων διακοπής του καπνίσματος, με την αρ. Υ3/οικ.4552/05.07.93 Υπουργική Απόφαση προβλέπεται η ίδρυση και λειτουργία Κέντρων Διακοπής Καπνίσματος σε δημόσια νοσοκομεία.
      3. Παράλληλα το Υπουργείο Υγείας και Κοινωνικής Αλληλεγγύης αναπτύσσει αντικαπνιστικές δράσεις και προωθεί προληπτικά προγράμματα στους νέους. Για το λόγο αυτό επεξεργάζεται σχέδιο νόμου για την απαγόρευση πώλησης προϊόντων καπνού από και προς ανηλίκους, σε συμμόρφωση με το άρθρο 16 της Σύμβασης Πλαίσιο του ΠΟΥ, με ρυθμίσεις ικανές ώστε γα εφαρμοστούν αποτελεσματικά.
      4. Στο πλαίσιο του αντικαπνιστικού προγράμματος του Υπουργείου Υγείας και Κοινωνικής Αλληλεγγύης με στόχο την προστασία της Δημόσιας Υγείας, εκδόθηκαν οι αρ. Υ1/ΓΠοικ.76017 (ΦΕΚ 1001/τΒ/1-08-02) και Υ1/ΓΠοικ. 82942 (ΦΕΚ 1292/τΒ/12-09-2003) Υγειονομικές Διατάξεις απαγόρευσης του καπνίσματος σε δημόσιους χώρους, μονάδες παροχής υπηρεσιών υγείας, μεταφορικά μέσα και ιδιωτικούς εργασιακούς χώρους. Το υπάρχον νομοθετικό πλαίσιο απαγόρευσης σε εθνικό επίπεδο, δίνει την δυνατότητα δημιουργίας ειδικών χώρων για τους καπνιστές (απαγόρευση με εξαιρέσεις).
      5. Επίσης η Χώρα μας επικύρωσε τη Σύμβαση Πλαίσιο του Παγκόσμιου Οργανισμού Υγείας για τον Έλεγχο του Καπνού (F.C.T.C.- W.H.O for tobacco control) με το Ν. 3420 (ΦΕΚ 298/τ.Α/6.12.2005) και από τις 27-04-2006 αποτελεί Συμβαλλόμενο Μέρος με δικαίωμα Ψήφου.
      Το θέμα της κάλυψης από τα ασφαλιστικά ταμεία συνταγογραφούμενων υποκατάστατων νικοτίνης είναι αρμοδιότητα του εποπτεύοντος τους κοινωνικοασφαλιστικούς φορείς Υπουργείου Απασχόλησης και Κοινωνικής Προστασίας.
      Το Υπουργείο Υγείας και Κοινωνικής Αλληλεγγύης, στο πλαίσιο των προσπαθειών εναντίον του καπνίσματος, μελετά ήδη σχετικές προτάσεις από το Υπουργείο Απασχόλησης και Κοινωνικής Προστασίας.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      10. Στην με αριθμό 5101/25-1-08 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 12668/21-2-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμ. 5101/25-01-08 ερώτηση που κατατέθηκε στη Βουλή από το Βουλευτή κ. Γ. Μαγκριώτη αναφορικά με τη λειτουργία Μονάδων Απεξάρτησης σας πληροφορούμε ότι το θέμα αναπτύχθηκε στη Βουλή των Ελλήνων στις 18.01.08 και την 01.02.08 κατά τη διάρκεια συζήτησης των αρ.439/15.01.08 και 517/29-01-2008 επίκαιρων ερωτήσεων στην οποία αναφέρθηκαν τα εξής:
      1) Για την αντιμετώπιση του προβλήματος των Ναρκωτικών έχει σχεδιαστεί Εθνική Στρατηγική και το Νέο Εθνικό Σχέδιο Δράσης κατά των Ναρκωτικών, οι στόχοι των οποίων επικεντρώνονται στη μεγιστοποίηση της προσπάθειας πρόληψης, στην προσπάθεια μείωσης της προσφοράς και ζήτησης, στην ενσωμάτωση των μονάδων Θεραπείας του ΟΚΑΝΑ σε επιλεγμένα νοσοκομεία για να επιτευχθεί η κατάργηση της Λίστας Αναμονής, ο συνδυασμός προγραμμάτων χορήγησης μεθαδόνης με τη χορήγηση σύγχρονων φαρμάκων καθώς και η ενίσχυση των προγραμμάτων δρόμου (street-work) με σκοπό την πρόληψη και την ενημέρωση.
      2) Στις βασικές πηγές του Νέου Εθνικού Σχεδίου Δράσης είναι και το πόρισμα της Διακομματικής Επιτροπής της Βουλής.
      3) Ο Εθνικός Σχεδιασμός γίνεται βάσει δύο κριτηρίων: τον αριθμό συγκέντρωσης ασθενών ανά διοικητική περιφέρεια και τα χωροταξικά κριτήρια. Για την πρόληψη υπάρχουν 72 Κέντρα Πρόληψης σε ολόκληρη τη χώρα και προγραμματίζεται να ιδρυθούν και άλλα 14. Για την θεραπεία υπάρχουν 18 μονάδες και προγραμματίζεται να λειτουργήσουν άμεσα νέες μονάδες σε Θεσσαλονίκη, Ξάνθη, Καβάλα, Κατερίνη, Κέρκυρα, Ηράκλειο Κρήτης, Πρέβεζα και σε δεύτερο στάδιο σε Άρτα, Βόλο, Β. Αιγαίο, Φιλιάτες Θεσπρωτίας και Ιωάννινα. Σε όλες τις μονάδες θεραπείας παρέχεται πλήρης σειρά ιατρικών και ψυχοκοινωνικών υπηρεσιών μέσω ψυχιάτρων, ψυχολόγων, κοινωνικών λειτουργών, νοσηλευτών καθώς και των υπηρεσιών των νοσοκομείων του Ε.Σ.Υ., με τα οποία συνεργάζονται οι ανωτέρω μονάδες. Υπηρεσίες Κοινωνικής Επανένταξης προσφέρονται από ειδική μονάδα Κοινωνικής Επανένταξης στην Αθήνα, ενώ στην περιφέρεια οι υπηρεσίες κοινωνικής επανένταξης προσφέρονται στα πλαίσια της λειτουργίας των κατά τόπους μονάδων θεραπείας του Ο.ΚΑ.ΝΑ.
      4) Ο Ο.ΚΑ.ΝΑ. στα πλαίσια αποτελεσματικότερης αντιμετώπισης του προβλήματος προτίθεται να θέσει το απογευματινό ωράριο, λειτουργίας των Μονάδων στην Αθήνα, ενώ παράλληλα προγραμματίζει τη λειτουργία νέων μονάδων στην περιφέρεια και καταστρώνει νέο χωροταξικό σχέδιο σε πανελλήνια κλίμακα για τον καθορισμό των αναγκών σε κάθε διοικητική περιφέρεια. Εν συνεχεία θα επεξεργαστεί Σχέδιο Δημιουργίας Μονάδων με ορθολογικά κριτήρια.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      11. Στην με αριθμό 1780/12-11-07 ερώτηση των Βουλευτών κυρίων Βέρας Νικολαΐδου και Ελπίδας Παντελάκη δόθηκε με το υπ’ αριθμ. 182/30-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της ΕΥΔΑΠ Α.Ε., σας ενημερώνουμε για τα εξής:
      1. Παρά το γεγονός ότι επί 40 και πλέον χρόνια υπηρετώ από διάφορες θέσεις τα κοινά, ελάχιστες φορές είχα την τύχη να χαρώ για την συνολική και αποτελεσματική αντιμετώπιση ενός μείζονος, δυσεπίλυτου και εκρηκτικού προβλήματος. Μια από αυτές είναι και η συμμετοχή μου υπό την αιγίδα του Υπουργού κ. Γ. Σουφλιά, στην ριζική και ολοκληρωμένη αντιμετώπιση της τεραστίων διαστάσεων περιβαλλοντικής βόμβας της λυματολάσπης της Ψυττάλειας.
      2. Η απλή αλήθεια και η ουσία για το σημαντικό πρόβλημα της λυματολάσπης είναι ότι αντί να έχει επιλυθεί ριζικά με ένα εργοστάσιο Ξήρανσης από το 1994, όταν δηλαδή άρχισαν να παράγονται 250 τόνοι την ημέρα από τις πρωτοβάθμιες εγκαταστάσεις επεξεργασίας των λυμάτων, σύρθηκε επί μια δεκαετία με περιβαλλοντικά αδόκιμες και πρόχειρες λύσεις Μεταφορά στον ΧΥΤΑ Άνω Λιοσίων ή εναπόθεσή της σε κύτταρα στην Ψυττάλεια, μετά την κατολίσθηση του 2003 στο ΧΥΤΑ Άνω Λιοσίων.
      3. Ταλαιπωρήθηκαν έτσι κατάφωρα οι κάτοικοι της Δυτικής Αττικής με συνεχώς αυξανόμενη ένταση: Το 2004, η Ψυττάλεια ήταν φορτωμένη με 100.000 τόνους χύδην λυματολάσπης, χωρίς Εργοστάσιο Ξήρανσης, με παραγωγή 500 τόνων λυματολάσπης την ημέρα (λόγω της λειτουργίας και της δευτεροβάθμιας επεξεργασίας), και χωρίς διέξοδο μεταφοράς της λυματολάσπης οπουδήποτε.
      4. Το πρόβλημα της λυματολάσπης, λύθηκε οριστικά με την κατασκευή σε χρόνους ρεκόρ, του Εργοστασίου Ξήρανσης, του μεγαλύτερου στην Ευρώπη. Το εργοστάσιο αυτό, ολοκλήρωσε επιτυχώς την τετράμηνη δοκιμαστική λειτουργία του και σήμερα ξηραίνει κατά τρόπο υποδειγματικό, το σύνολο της παραγόμενης λυματολάσπης από την Ψυττάλεια, (600 τόννοι/ημ).
      5. Παράλληλα, η συσσωρευμένη στην Ψυττάλεια από το 2003, λυματολάσπη αδρανοποιείται πλήρως με τη δόκιμη μέθοδο της ασβεστοποίησης και το αδρανές προϊόν αποκαθιστά τα τέσσερα (4) κύτταρα στα οποία είχε συσσωρευτεί η λυματολάσπη. Ήδη σήμερα έχει αποκατασταθεί πλήρως το κύτταρο 3 και μάλιστα έχει αρχίσει η φύτευση, έχει αποκατασταθεί κατά 90% το κύτταρο 4 και συνεχίζεται η αδρανοποίηση των κυττάρων 1 και 2 με στόχο το πέρας της ασβεστοποίησης και την πλήρη αποκατάσταση και των κυττάρων αυτών εντός πενταμήνου. Επομένως η οριστική λύση της αποκατάστασης όχι μόνον υλοποιείται με γρήγορους ρυθμούς, αλλά έχει και σαφές χρονικό όριο για την ολοκλήρωσή της.
      6. Οι λειτουργίες της Α και Β φάσης επεξεργασίας των λυμάτων και του Εργοστασίου Ξήρανσης στην Ψυττάλεια, τέθηκαν πρόσφατα κάτω από το μικροσκόπιο της Ευρωπαϊκής Επιτροπής: Το Ευρωπαϊκό Ελεγκτικό Συνέδριο πραγματοποίησε στο διάστημα Αυγούστου - Σεπτεμβρίου 2007 πλήρη Έλεγχο των κατασκευαστικών και λειτουργικών στοιχείων των έργων και οι εμπειρογνώμονες παρουσίασαν τα συμπεράσματά τους, που συνοψίζονται ως εξής:
      Η τεχνολογική και ποιοτική στάθμη των εγκαταστάσεων βρίσκεται σε πολύ καλό, συγκριτικά με άλλες Ευρωπαϊκές Εγκαταστάσεις, επίπεδο. Χαρακτηρίσθηκαν ως μια από τις μεγαλύτερες σε Ευρωπαϊκό επίπεδο και οι καλλίτερες από άποψη τεχνολογίας, συντήρησης και λειτουργίας ανάμεσα σε αυτές που έχουν μέχρι σήμερα επισκεφθεί οι εμπειρογνώμονες προς έλεγχο σε Ισπανία, Πορτογαλία και Ιρλανδία.
      Η ποιότητα των επεξεργασμένων λυμάτων είναι σημαντικά καλύτερη από αυτή που απαιτούν οι Ευρωπαϊκοί κανονισμοί και οι Περιβαλλοντικοί Όροι.
      Μετά την ολοκλήρωση και θέση σε λειτουργία της νέας Μονάδας Θερμικής Ξήρανσης (Ιούνιος 2007), επιλύονται τα παλαιότερα προβλήματα στη διαχείριση της παραγόμενης ιλύος και διευκολύνεται η ενεργειακή αξιοποίηση του ξηραμένου προϊόντος.
      Η συντήρηση και ρύθμιση της λειτουργίας των μονάδων του ΚΕΛΨ βρίσκονται σε πολύ καλό επίπεδο.
      7. Τέλος επισημάνεται ότι ολοκληρώθηκε από την ΕΥΔΑΠ ο διαγωνισμός για την υλοποίηση του έργου κάλυψης του καναλιού προσαγωγής στις εγκαταστάσεις επεξεργασίας στη νήσο Ψυττάλεια και επίκειται η κατασκευή του.
      Ο Υφυπουργός
      Θ. ΞΑΝΘΟΠΟΥΛΟΣ»
      12. Στην με αριθμό 1489/2-11-07 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 353Β/23-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης, σας γνωρίζουμε ότι:
      Τα θέματα της ίδρυσης και λειτουργίας των Φορέων Διαχείρισης ρυθμίζονται από το Ν. 2742/99, (άρθρο 15).
      Το Διοικητικό Συμβούλιο (Δ.Σ) αποφασίζει για κάθε θέμα που αφορά τη διοίκηση και λειτουργία του οικείου Φορέα, τη διαχείριση της περιουσίας και τη διάθεση των πόρων καθώς και για κάθε άλλο θέμα που ανάγεται στην εκπλήρωση των σκοπών του Φορέα Διαχείρισης και του προστατευόμενου αντικειμένου του. Επίσης το Δ.Σ. καταρτίζει τους κανονισμούς που διέπουν την λειτουργία του Φορέα Διαχείρισης, ένας εκ των οποίων είναι ο κανονισμός λειτουργίας υπηρεσιών και προσωπικού.
      Οι κανονισμοί εγκρίνονται με αποφάσεις του Υπουργού ΠΕΧΩΔΕ. Σήμερα έχουν εγκριθεί και δημοσιευθεί σε ΦΕΚ όλοι οι Κανονισμοί των 27 φορέων Διαχείρισης.
      Από τα προαναφερόμενα προκύπτει ότι οι Φορείς Διαχείρισης ως Νομικά Πρόσωπα Ιδιωτικού Δικαίου διατηρούν τη αυτοτέλεια της λειτουργίας τους και επομένως η στελέχωση των υπηρεσιών τους είναι αρμοδιότητά τους.
      Ο τελικός αριθμός του προσωπικού των Φορέων Διαχείρισης καθορίζεται σύμφωνα με το άρθρο 15 του Ν. 2742/99. Όμως κατ’ αρχήν στους κανονισμούς λειτουργίας των υπηρεσιών προβλέπεται αριθμός προσωπικού όπως αναλύεται παρακάτω για κάθε Φορέα:
      - Οροσειρά Ροδόπης προβλέπονται από τον κανονισμό 30 άτομα.
      - Δέλτα Νέστου- Λ/θ Βιστωνίδα και Ισμαρίδα προβλέπονται από τον κανονισμό 16 άτομα.
      - Λίμνες Κορώνεια- Βόλβη προβλέπονται από τον κανονισμό 30 άτομα.
      - Εθνικός Δρυμός Πρεσπών προβλέπονται από τον κανονισμό 30 άτομα.
      - Δέλτα Αξιού - Λουδία- Αλιάκμονα προβλέπονται από τον κανονισμό 27 άτομα. 
      - Στενών και εκβολών Καλαμά & Αχέροντα προβλέπονται από τον κανονισμό 17 άτομα.
      - Εθνικό Θαλάσσιο Πάρκο Αλοννήσου Β. Σποράδων προβλέπονται από τον κανονισμό 30 άτομα - 1 Διευθυντής, 1 Νομικός και 1 Λογιστής.
      - Κάρλα- Μαυροβούνι - Κεφαλόβρυσο Βελεστίνου προβλέπονται από τον κανονισμό 25 άτομα.
      - Εθνικό Πάρκο Πίνδου προβλέπονται από τον κανονισμό 18 άτομα προσωπικό και 7 άτομα στα κέντρα ενημέρωσης.
      - Υγροτόπων Αμβρακικού προβλέπονται από τον κανονισμό 18 άτομα.
      - Λ/Θ Μεσολογγίου - Αιτωλικού προβλέπονται από τον κανονισμό 21 άτομα. 
      - Υγροτόπων Κοτυχίου - δάσους Στροφυλιάς προβλέπονται από τον κανονισμό 15 άτομα.
      - Εθνικού Δρυμού Αίνου προβλέπονται από τον κανονισμό 9 άτομα.
      - Εθνικού Δρυμού Παρνασσού προβλέπονται από τον κανονισμό 16 άτομα.
      - Χελμός- Βουραϊκός προβλέπονται από τον κανονισμό 14 άτομα.
      - Όρος Πάρνων και υγρότοπος Μουστού προβλέπονται από τον κανονισμό 26 άτομα. 
      - Εθνικός Δρυμός Πάρνηθας προβλέπονται από τον κανονισμό 30 άτομα.
      - Εθνικός Δρυμός Οίτης προβλέπονται από τον κανονισμό 8 άτομα.
      - Εθνικός Δρυμός Σαμαριάς δεν έχει δημοσιευθεί ακόμη αλλά το σχέδιο προβλέπει 20 άτομα.
      - Εθνικό θαλάσσιο Πάρκο Ζακύνθου προβλέπονται από τον κανονισμό 19 άτομα μόνιμο προσωπικό και 50 άτομα εποχικό.
      Για τους Φορείς Διαχείρισης Δέλτα Έβρου, Δάσος Δαδιάς, Λίμνη Κιρκίνης, Εθνικός Δρυμός Ολύμπου, Λίμνη Παμβώτιδα Ιωαννίνων, Κάρπαθος - Σαρία και Εθνικό Πάρκο Σχοινιά οι κανονισμοί τους δεν προβλέπουν αριθμό ατόμων.
      Τέλος ενδεικτικά αναφέρουμε ότι για τους παρακάτω φορείς, έχουν προσληφθεί τα εξής άτομα:
      - Εθνικό θαλάσσιο Πάρκο Ζακύνθου: Έχουν προσληφθεί 5 άτομα με ΣΟΧ, και 6 άτομα με ΣΑΧ.
      - Εθνικό Πάρκο Πίνδου: Έχουν προσληφθεί 5 άτομα επιστημονικό προσωπικό και 7 άτομα στα κέντρα ενημέρωσης.
      - Εθνικός Δρυμός Πάρνηθας: Έχουν προσληφθεί 23 άτομα.
      - Λίμνες Κορώνεια- Βόλβη: Έχουν προσληφθεί 13 άτομα.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      13. Στην με αριθμό 4210/10-1-08 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 5718/11-2-08 έγγραφο από τον Υπουργό Υγεία και Κοινωνικής Αλληλεγγύης η ακόλουθη απάντηση:
      «Απαντώντας στην αρ. 4210/10.1.2008 ερώτηση, που κατατέθηκε στη Βουλή από το Βουλευτή κ. Π. Λαφαζάνη, σχετικά με τη λειτουργία του «Ερρίκος Ντυνάν», σας γνωρίζουμε τα εξής:
      Το Νοσοκομείο «Ερρίκος Ντυνάν», ανήκει στον Ελληνικό Ερυθρό Σταυρό και έχει κοινωφελή μη κερδοσκοπικό χαρακτήρα, δια μέσου του Ιδρύματος «Ερρίκος Ντυνάν».
      Με Νόμο που η Kυβέρνησή μας πέρασε (ν. 3454/2006) πετύχαμε τη συμμετοχή εκπροσώπων του Υπουργείου Υγείας και Κοινωνικής Αλληλεγγύης στη διοίκηση του Νοσοκομείου, προκειμένου να διασφαλιστεί ότι θα εκπληρώσει τον κοινωφελή σκοπό του.
      Οι αποφάσεις για τη διαχείριση του Νοσοκομείου πρέπει να είναι σε πλήρη αντιστοιχία και αρμονία με τους καταστατικούς σκοπούς του Ελληνικού Ερυθρού Σταυρού και του ιδρύματος «Ερρίκος Ντυνάν» και σύμφωνες με την κείμενη νομοθεσία.
      Τυχόν παρεκκλίσεις από το κανονιστικό αυτό πλαίσιο ελέγχονται από τα αρμόδια δικαιοδοτικά όργανα και αξιολογούνται από την ελληνική Δικαιοσύνη.
      Σε ότι αφορά τα παραπειστικά σχόλια περί ενδεχόμενης εκχώρησης της διαχείρισης νοσοκομείων και ιδρυμάτων του ευρύτερου δημόσιου τομέα σε ιδιώτες, κατηγορηματικά επαναλαμβάνουμε, αυτό που έχει τονιστεί και μέσα στη Βουλή των Ελλήνων, καμία τέτοιου είδους σκέψη, πολύ περισσότερο σχεδιασμός δεν υπάρχει στο Υπουργείο Υγείας και Κοινωνικής Αλληλεγγύης και την Κυβέρνηση.
      Το Εθνικό Σύστημα Υγείας ήταν και παραμένει δημόσιο. Η κυβέρνησή μας ενεργεί προκειμένου να οργανωθεί καλύτερα το σύστημα αυτό, να αναβαθμίσει την ποιότητα των παρεχομένων υπηρεσιών. και τους όρους απασχόλησης του ιατρικού, νοσηλευτικού, βοηθητικού και διοικητικού προσωπικού και να δημιουργήσει ένα νέο Ε.Σ.Υ. αντάξιο των προσδοκιών και θυσιών του κοινωνικού συνόλου.
      Ο Υπουργός
      Δ. ΑΒΡΑΜΟΠΟΥΛΟΣ»
      14.  Στην με αριθμό 4799/21-1-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 9821/ΙΗ/6-2-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4799/21-1-08, την οποία κατέθεσε ο Βουλευτής κ. Μανόλης Στρατάκης σχετικά με την «ένταξη του μαθήματος σεξουαλικής διαπαιδαγώγηση ς στα σχολεία», και στα θέματα της αρμοδιότητάς μας, σας γνωρίζουμε τα ακόλουθα:
      Το ΥΠΕΠΘ, ιδιαίτερα ευαισθητοποιημένο σε θέματα που αφορούν την Πρόληψη και Προαγωγή της Υγείας των μαθητών/τριών, έχει εντάξει τη Σεξουαλική Αγωγή στο πλαίσιο της Αγωγής Υγείας στο βασικό άξονα «Σεξουαλική Αγωγή - Διαφυλικές Σχέσεις».
      Η Αγωγή Υγείας έχει ενταχθεί
      - ως τμήμα των ωρολογίων και αναλυτικών προγραμμάτων στα σχολεία Πρωτοβάθμιας και Δευτεροβάθμιας Εκπαίδευσης βάσει της παραγράφου 6 του άρθρου 7 του Νόμου 2817/ΦΕΚ78/τ.Α' /14-3-00.
      «Στα σχολεία πρωτοβάθμιας και δευτεροβάθμιας εκπαίδευσης εφαρμόζονται προγράμματα Αγωγής Υγείας, που αποτελούν τμήμα των ωρολογίων και αναλυτικών προγραμμάτων των σχολείων αυτών και περιλαμβάνουν τη διδασκόμενη αναλυτική ύλη και τις σχετικές δραστηριότητες...».
      Σημειώνεται επιπλέον, ότι η Σεξουαλική Αγωγή στο πλαίσιο της Αγωγής Υγείας αποτελεί:
      - Σχολική Δραστηριότητα στην Πρωτοβάθμια Εκπαίδευση βάσει της Γ1/377/865/ΦΕΚ 577/τ.Β΄/23-9-1992 Υπουργική Απόφαση (Υ.Α).
      - Σχολική Δραστηριότητα στη Δευτεροβάθμια Εκπαίδευση βάσει της Γ2/4867/ΦΕΚ629/τ.Β΄/23-10-92 Υ.Α.
      - Προαιρετικό μάθημα στα Γυμνάσια βάσει του Π.Δ. 35/ΦΕΚ11/τ. Α΄/4-2-91 (άρθρο 7 του Νόμου 1894/ΦΕΚ 110/τ. Α'/27-8-90).
      Επίσης, έχει ενταχθεί στο Διαθεματικό Ενιαίο Πλαίσιο Προγραμμάτων Σπουδών (ΦΕΚ 304/τ.Β΄/13-03-2003) και στην Ευέλικτη Ζώνη.
      Τα προγράμματα Σεξουαλικής Αγωγής, τα οποία εμπεριέχονται στο ευρύτερο πρόγραμμα της Αγωγής Υγείας, υλοποιούνται σε όλες τις βαθμίδες της Εκπαίδευσης, Πρωτοβάθμιας και Δευτεροβάθμιας (Νηπιαγωγείο, Δημοτικό, Γυμνάσιo, Λύκειο), έχουν εγκριθεί από το Παιδαγωγικό Ινστιτούτο με τις Πράξεις 17/4-12-2001 του Τμήματος Πρωτοβάθμιας Εκπαίδευσης, 21/24-09-2001 του Τμήματος Δευτεροβάθμιας Εκπαίδευσης και 24/6-09-2001 του Τμήματος Τ.Ε.Ε. και έχουν διαβιβαστεί στα σχολεία μέσω του ΥΠ.Ε.Π.Θ. με τις εγκυκλίους Φ11.2/818/78436/Γ1/25-7-2002, Γ2/6006/7-11-2001, Γ2/43520/25-4-2002 (ΦΕΚ 543/τ.Β΄/1-5-2002).
      Επιπρόσθετα, για τη Σεξουαλική Αγωγή έχουν εκπονηθεί από το ΥΠ.Ε.Π.Θ., και έχουν εγκριθεί από το Παιδαγωγικό Ινστιτούτο με την πράξη 12/2-6-2000, τα εκπαιδευτικά πακέτα με τίτλο «Σεξουαλική Αγωγή - Διαφυλικές Σχέσεις» για τα ηλικιακά επίπεδα 11-14 και 15-18, τα οποία βρίσκονται στις σχολικές βιβλιοθήκες ως υποστηρικτικό υλικό των εκπαιδευτικών που υλοποιούν σχετικά προγράμματα.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»	).
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Πέμπτη 10 Απριλίου 2008 και ώρα 10.30΄ θα διεξαχθεί προ ημερησίας διατάξεως συζήτηση, σύμφωνα με το άρθρο 143 του Κανονισμού της Βουλής, ύστερα από αίτημα που υπέβαλε στις 26 Φεβρουαρίου 2008 ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού κ. Γεώργιος Καρατζαφέρης, σε επίπεδο Αρχηγών Κομμάτων με θέμα «την ονομασία της FYROM».
      Την Πέμπτη 10 Απριλίου δεν θα συζητηθούν επίκαιρες ερωτήσεις και δεν θα διεξαχθεί η προγραμματισθείσα Νομοθετική Εργασία.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 8 Απριλίου 2008.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5 του Κανονισμού της Βουλής)
      1. Η με αριθμό 5277/29-1-2008 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη στήριξη του εισοδήματος των ελαιοπαραγωγών και τη μείωση του κόστους παραγωγής.
      2. Η με αριθμό 3902/8-1-2008 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Οικονομίας και Οικονομικών, σχετικά με την απώλεια χρημάτων από ιδιώτες στο χρηματιστήριο και τον καταλογισμό ευθυνών.
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5 του Κανονισμού της Βουλής)
      1. Η με αριθμό 5500/290/1-2-2008 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων μείωσης του κόστους των λιπασμάτων.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ 
      Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 775/31-3-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Μπεγλίτη προς τον Υπουργό Αγροτικής Ανάπτυξης και Τροφίμων, σχετικά με την κατασκευή του φράγματος Ασωπού στο Νομό Κορινθίας κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Τόσο πριν τις νομαρχιακές εκλογές του Οκτωβρίου του 2006, όσο και πριν τις κοινοβουλευτικές εκλογές του Σεπτεμβρίου του 2007, η Κυβέρνηση δια δηλώσεων των τότε Υπουργών Αγροτικής Ανάπτυξης και Δικαιοσύνης υποσχόταν την άμεση έναρξη των εργασιών για την κατασκευή του φράγματος του Ασωπού στο Νομό Κορινθίας.
      Δυστυχώς, ο χρόνος περνά και το έργο βρίσκεται ακόμα στα «χαρτιά», ενώ σύμφωνα με πληροφορίες διαπιστώνεται σοβαρή εμπλοκή στην έναρξη υλοποίησης του έργου.
      Ερωτάται ο κύριος Υπουργός:
      Έχει διασφαλιστεί η χρηματοδότηση του έργου από το Κοινοτικό Πλαίσιο Στήριξης και σε ποιο κωδικό του προϋπολογισμού 2008 του αρμόδιου Υπουργείου Αγροτικής Ανάπτυξης έχουν εγγραφεί οι αναγκαίοι πόροι;
      Σε ποιους πραγματικούς λόγους οφείλεται η μεγάλη καθυστέρηση ολοκλήρωσης της διαδικασίας δημοπράτησης;»
      Ο Υπουργός Αγροτικής Ανάπτυξης και Τροφίμων κ. Αλέξανδρος Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, το έργο της κατασκευής του φράγματος Ασωπού στο Νομό Κορινθίας είναι ένα από τα σημαντικότερα έργα στον τομέα των υποδομών στο Νομό.
      Η κατασκευή του ταμιευτήρα έχει ωφέλιμη χωρητικότητα 25,6 εκατομμύρια κυβικά και εξασφαλίζει την απαιτούμενη ποσότητα νερού για αντιμετώπιση των προβλημάτων άρδευσης σε περιοχές της βόρειας παραλιακής ζώνης του Νομού Κορινθίας, σε συνολική έκταση εξήντα χιλιάδων στρεμμάτων. Μάλιστα, από το έργο θα ωφεληθούν περίπου τέσσερις χιλιάδες αγροτικές οικογένειες, ενώ παράλληλα, με τη δημιουργία του ταμιευτήρα, θα έχουμε συντελέσει στον τεχνικό εμπλουτισμό του υπόγειου υδροφορέα.
      Συνεπώς, είναι ένα έργο πνοής για το Νομό Κορινθίας και ένα όραμα αναδιάρθρωσης και ανάπτυξης του αγροτικού του τομέα, αφού βρίσκεται στον προγραμματισμό κάθε Ελληνικής Κυβέρνησης τα τελευταία, τουλάχιστον, πενήντα χρόνια.
      Το 2006 ολοκληρώθηκε η μελέτη του έργου από την Περιφέρεια Πελοποννήσου και το έργο εντάχθηκε στο Πρόγραμμα Δημοσίων Επενδύσεων στην Σ.Ε.081/3 του Υπουργείου Αγροτικής Ανάπτυξης και Τροφίμων με κωδικό αριθμό 2006Σ.Ε.08130014 και επωνυμία «Κατασκευή Φράγματος Ασωπού Νομού Κορινθίας». 
      Με την 10.974/1-12-2006 απόφαση της διαχειριστικής αρχής του Γ΄ Κοινοτικού Πλαισίου Στήριξης έγινε η ένταξη της πράξης «Κατασκευή φράγματος Ασωπού Νομού Κορινθίας» στο Επιχειρησιακό Πρόγραμμα «Αγροτική Ανάπτυξη –  Ανασυγκρότηση της Υπαίθρου 2000-2006» με προϋπολογισμό 50.000.000 ευρώ, γεγονός που το κατέστησε το μεγαλύτερο έργο του Υπουργείου Αγροτικής Ανάπτυξης και Τροφίμων κατά την περίοδο αυτή.
      Με την 10.411/4-4-2007 απόφαση του Υπουργείου Αγροτικής Ανάπτυξης και Τροφίμων εγκρίθηκε η διακήρυξη δημοπρασίας του έργου με ημερομηνία υποβολής προσφορών την 29η Μαΐου 2007. Ο διαγωνισμός έγινε στις 29-5-2007. Προσήλθαν και επέδωσαν προσφορές δέκα εργοληπτικές εταιρείες, από τις οποίες έγιναν αποδεκτές οι εννέα. Υπεβλήθησαν δύο ενστάσεις στις 5-6-2007 προς την προϊσταμένη αρχή του υπ' όψιν έργου κατά του ως άνω πρακτικού. 
      Εν συνεχεία, διαβιβάστηκε ο φάκελος στο Νομικό Συμβούλιο του Κράτους, διότι υπήρχαν αυτές οι ενστάσεις. Υπήρξε γνωμοδότηση, η οποία γνωμοδότηση έγινε αποδεκτή από το Υπουργείο μας και εστάλη ο φάκελος στο Συμβούλιο της Επικρατείας. Πριν, όμως, σταλεί στο Συμβούλιο της Επικρατείας, υπήρξε μία επιπλέον ένσταση από την πρώτη κατά σειρά μειοδοσίας εταιρεία. Η ένσταση αυτή συζητείται στις 14-4-2008. Πριν από την υπογραφή του εργολαβικού συμφωνητικού, θα προηγηθεί ο απαιτούμενος προσυμβατικός έλεγχος από το Ελεγκτικό Συνέδριο.
      Επισημαίνεται ότι το έργο προβλέπεται να ξεκινήσει να υλοποιείται εντός του τρέχοντος έτους και κανένας κίνδυνος απώλειας χρηματοδότησης του έργου δεν υπάρχει, αφού με έγκαιρες διαπραγματεύσεις το έργο έχει δηλωθεί με όλα τα απαιτούμενα κονδύλια σαν έργο-γέφυρα στην επόμενη «Προγραμματική Περίοδο 2007-2013» στο «Πρόγραμμα Αγροτικής Ανάπτυξης Αλέξανδρος Μπαλτατζής».
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής, ο κ. Μπεγλίτης.
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε.
      Θέλω να ευχαριστήσω τον Υπουργό Αγροτικής Ανάπτυξης, τον κ. Κοντό, για την απάντηση. Θέλω να πω ότι δεν αμφισβητώ τις καλές του προθέσεις –εξάλλου, παρέλαβε το φάκελο από τον προηγούμενο Υπουργό. Θέλω, όμως, να μην συμμεριστώ την αισιοδοξία του, γιατί είναι ένα ζήτημα πολύ κρίσιμο. Ένα θέμα το οποίο είναι γεμάτο από νομικές ασάφειες, που φοβάμαι, κύριε Υπουργέ, ότι θα δημιουργήσει ένα νέο κύκλο νομικών ενστάσεων και αμφισβητήσεων.
      Το πρόβλημα του νερού γενικότερα στην Ελλάδα, αλλά και ειδικότερα στο Νομό Κορινθίας, είναι ένα κρίσιμο πρόβλημα για το μέλλον της αγροτικής ανάπτυξης του τόπου μας. Χθες βρισκόμουν στα χωριά της ορεινής Κορινθίας, όπου οι αγρότες βρίσκονται σε μεγάλη απόγνωση. Ήδη, πριν από λίγες ημέρες, υπήρξε μία μεγάλη εκδήλωση διαμαρτυρίας των Δήμων Βόχας και Λεχαίου, για το ίδιο ζήτημα. 
      Κανείς επίσης δεν αμφισβητεί, κύριε  Υπουργέ, την αναπτυξιακή πνοή και την τεράστια σημασία για το μέλλον της τοπικής οικονομίας στην Κορινθία του έργου του φράγματος του Ασωπού. Θέλω να σας πω όμως ότι αυτές οι νομικές ενστάσεις θα συνεχιστούν, γι’ αυτό δεν χρειάζεται αισιοδοξία. Χρειάζεται προβληματισμός, χρειάζεται μεγάλη προσοχή από την πλευρά σας.
      Κύριε  Υπουργέ, θα κληθείτε να αντιμετωπίσετε δύο κρίσιμα ζητήματα. Το ένα είναι ότι η επιτροπή που ανέλαβε το διαγωνισμό και τη δημοπράτηση, κοστολόγησε αυτό το έργο –όπως σωστά είπατε- στο ύψος των 50.000.000 ευρώ. Αυτήν τη στιγμή η ανάδοχος εταιρεία, η οποία κρίθηκε ότι με τη μέση τεκμαρτή έκπτωση μπορεί να αναλάβει το έργο, έχει κάνει μία έκπτωση 48,8%. Φοβάμαι, κύριε  Υπουργέ, ότι με βάση το νόμο του κ. Σουφλιά, που θέλησε να διορθώσει το μαθηματικό τύπο επί Κυβέρνησης ΠΑ.ΣΟ.Κ., εσείς ο ίδιος θα γίνετε όμηρος μιας διαδικασίας που κάποια στιγμή στο μέλλον μπορεί να ξεκινήσει το έργο, αλλά θα γίνετε αντικείμενο εκβιασμού από την εταιρεία. 
      Από αυτήν την πλευρά, κύριε  Υπουργέ, πιστεύω ότι θα πρέπει να συνεχιστεί η προσπάθεια να λυθούν όλα τα προβλήματα. Το πρόβλημα δεν τελειώνει με τον αναγκαίο προκαταρκτικό, προσυμβατικό έλεγχο, από την πλευρά του Ελεγκτικού Συνεδρίου. Το πρόβλημα θα είναι παρόν και θα σας ακολουθεί όσο είσαστε Υπουργός  Αγροτικής Ανάπτυξης. Δεν θέλω να ρίξω τις ευθύνες σε εσάς, ευθύνες υπάρχουν σε προκατόχους σας, θέλω όμως να σας επιστήσω την προσοχή ότι υπάρχει σοβαρό πρόβλημα, ακόμη και αν ξεκινήσουν οι εργασίες υλοποίησης αυτού του έργου.
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός  Αγροτικής Ανάπτυξης και Τροφίμων κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υπουργός  Αγροτικής Ανάπτυξης και Τροφίμων): Κύριε  συνάδελφε, κατ’ αρχάς χαίρομαι διότι ταυτίζονται οι απόψεις μας ότι πρέπει να γίνει το έργο και μάλιστα το ταχύτερο δυνατό. Και εγώ συμφωνώ ότι όντως σε πολλές περιοχές της χώρας, όπως και στην Κορινθία, υπάρχει πρόβλημα με την έλλειψη του νερού. Θεωρώ όμως ότι είναι πολύ σημαντικό πως μετά από πολλά χρόνια η μελέτη ολοκληρώθηκε, έγιναν οι διαδικασίες, είμαστε ήδη στο Ελεγκτικό Συνέδριο, υπάρχει μία ένσταση η οποία συζητείται στις 14.4.2008, οπότε θα έχουμε την τελική κατάληξη της υπόθεσης αυτής, θα γίνει ο προσυμβατικός έλεγχος και σύντομα θα είμαστε σε θέση να εγκαταστήσουμε τον εργολάβο.
      Συμμερίζομαι και εγώ την ανησυχία σας για τη μεγάλη έκπτωση. Πραγματικά, μία έκπτωση της τάξεως του 48,9% είναι μία μεγάλη έκπτωση. Από εκεί και πέρα όμως αντιλαμβάνεσθε ότι πρέπει να τηρηθούν όλες οι διαδικασίες που προβλέπονται από το νόμο, έτσι ώστε με διαφάνεια να μπορέσουμε να προχωρήσουμε στην κατασκευή του έργου.
      Διαφωνώ, όσον αφορά τις ανησυχίες που έχετε, εάν και κατά πόσο θα υπάρξουν προβλήματα διαδικαστικά. Πιστεύω ότι τα περισσότερα προβλήματα έχουν ξεπεραστεί. Πιστεύω ότι σύντομα το Ελεγκτικό Συνέδριο θα ολοκληρώσει τον προσυμβατικό έλεγχο. Και θεωρώ πολύ σημαντικό ότι θα ξεκινήσει ένα έργο πνοής για την Κορινθία, ένα έργο πολύ σημαντικό για τους αγρότες της περιοχής, ένα έργο που θα δώσει τη δυνατότητα αναδιάρθρωσης των καλλιεργειών, ένα έργο που θα κάνει πιο ανταγωνιστικά τα προϊόντα που παράγονται στην περιοχή. Παρακολουθούμε από πολύ κοντά όλες τις διαδικασίες. Πιστεύουμε ότι βρισκόμαστε σε καλό δρόμο και είναι πολύ σημαντικό ότι εκτός από το έργο αυτό –πριν ένα μήνα πήγαμε στην Κορινθία- προγραμματίζουμε μία σειρά από μικρά έργα στα Ο.ΠΑ.Α.Χ., στους ορεινούς δήμους, όπως είναι λιμνοδεξαμενές, υδατοδεξαμενές, μικρά αρδευτικά δίκτυα και βέβαια, εάν υπάρχει μελέτη και δεύτερο μεγάλο έργο να μπορούμε να το εντάξουμε στα προγράμματα του Υπουργείου Αγροτικής Ανάπτυξης και Τροφίμων, θα το εντάξουμε με πολύ μεγάλη χαρά.
      ΠΡΟΕΔΡΕΥΩΝ (Φίλιππος Πετσάλνικος): Δεύτερη είναι η με αριθμό 795/1-4-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τους Υπουργούς Εσωτερικών και Υγείας και Κοινωνικής Αλληλεγγύης, σχετικά με την επίλυση των προβλημάτων των εργαζομένων στο πρόγραμμα «Βοήθεια στο Σπίτι» κ.λπ..
      Η ερώτηση της κυρίας συναδέλφου έχει ως εξής:
      «Απλήρωτοι εδώ και πολλούς μήνες παραμένουν οι εργαζόμενοι στο πρόγραμμα «Βοήθεια στο Σπίτι», σε πολλούς δήμους πανελλαδικά.
      Το Κ.Κ.Ε. επανειλημμένα έχει φέρει το θέμα (Βοήθεια στο Σπίτι) στη Βουλή και είχε επισημάνει από την αρχή τα προβλήματα που θα δημιουργούσε ο τρόπος στησίματος αυτών των προγραμμάτων και τον περιορισμένο χαρακτήρα τους. Όμως, με δεδομένη την ανάγκη που υπάρχει και την κατάσταση εξαθλίωσης που βιώνουν οι οικογένειες και τα άτομα που απευθύνονται, έστω και με περιορισμένο τρόπο αυτές οι υπηρεσίες, 
      Ερωτάται ο κύριος Υπουργός:
      Τι μέτρα θα πάρει η Κυβέρνηση για να πληρωθούν άμεσα οι εργαζόμενοι και αν προτίθεται να προχωρήσει στη μονιμοποίηση όλων των εργαζομένων που ήδη υπηρετούν καθώς και στην ενίσχυση του «Βοήθεια στο Σπίτι» με τις απαραίτητες προσλήψεις μόνιμου προσωπικού και υποδομές για να γίνει δυνατή η επέκτασή του σε όσους έχουν ανάγκη;
      Θα αναλάβει επιτέλους το κράτος, όπως οφείλει, την εξασφάλιση λειτουργίας αυτών των υπηρεσιών εντάσσοντάς τις στο δημόσιο, με 100% χρηματοδότηση από τον κρατικό προϋπολογισμό, χωρίς καμμία επιβάρυνση άμεση ή έμμεση αυτών που έχουν ανάγκη αυτών των υπηρεσιών;».
      Στην ερώτηση θα απαντήσει ο Υφυπουργός Εσωτερικών κ. Αθανάσιος Νάκος.
      Ορίστε, κύριε  Υφυπουργέ, έχετε  το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε  Πρόεδρε.
      Θέλοντας να ξεκαθαρίσουμε μερικά πράγματα, μια που είναι τόσο σημαντική η ερώτηση της κυρίας συναδέλφου, θα μου επιτρέψετε πρώτον να μου δώσετε ένα λεπτό μόνο επιπλέον.
      Τα προγράμματα των κοινωνικών δομών, μέσα στα οποία περιλαμβάνεται και το «Βοήθεια στο Σπίτι», χρηματοδοτήθηκαν από το Γ΄ Κοινοτικό Πλαίσιο Στήριξης και έληξαν το 2005. Οι δήμαρχοι δε είχαν υπογράψει ότι με ιδίους πόρους θα συνέχιζαν και μετά το 2005 την εκτέλεση αυτών των προγραμμάτων. Πέρα από αυτό, επειδή υπήρχε αδυναμία των δήμων να συνεχίσουν αυτά τα προγράμματα, το 2005 η Κυβέρνησή μας κατάφερε να πάρει παράταση και να χρηματοδοτηθούν τα προγράμματα από το Επιχειρησιακό Πρόγραμμα «Απασχόληση και Επαγγελματική Κατάρτιση» του Υπουργείου Απασχόλησης, μέχρι 30.6.2007. Μετά, καταφέραμε να πάρουμε μία νέα παράταση κατόπιν διαπραγματεύσεων, και μάλιστα επώδυνων, με την Ευρωπαϊκή Ένωση. Πετύχαμε παράταση της χρηματοδότησης των προγραμμάτων μέχρι 31.8.2008. Δηλαδή, χρηματοδοτήθηκαν για επιπλέον τρία χρόνια αυτά τα προγράμματα.
      Πράγματι, σε μερικές περιπτώσεις, υπάρχουν καθυστερήσεις στην καταβολή των δεδουλευμένων. Να σημειώσω ότι οι δομές που υπάρχουν για όλα αυτά τα προγράμματα είναι περισσότερες από χίλιες εκατόν πενήντα. Πενήντα μία δομές χειρίζεται το Υπουργείο Εσωτερικών. Εκεί δεν υπάρχει καμμία καθυστέρηση. Επίσης, το ίδιο συμβαίνει για τις πενήντα μία δομές που χειρίζεται το Υπουργείο Υγείας και Πρόνοιας. Οι υπόλοιπες δομές υπάγονται είτε στο επιχειρησιακό πρόγραμμα του Υπουργείου Απασχόλησης, είτε στα περιφερειακά επιχειρησιακά προγράμματα.
      Όπως λοιπόν μου αναφέρει εδώ το Υπουργείο Απασχόλησης και Κοινωνικής Προστασίας, οι καθυστερήσεις οφείλονταν στις διαφορετικές φάσεις λειτουργίας των δομών, περίοδοι παράτασης, οι οποίες είχαν ως προϋπόθεση τις εκ νέου προβλεπόμενες διαχειριστικές διαδικασίες, όπως τροποποιήσεις των αποφάσεων ένταξης, πιστώσεις στον κωδικό του προγράμματος δημοσίων επενδύσεων των έργων κ.λπ. Όπως διαβεβαιώνει το Υπουργείο Απασχόλησης, τα χρήματα βεβαίως δεν πρόκειται να χαθούν, αλλά έχει επιταχυνθεί αυτή η διαδικασία και σύντομα, μέσα στο μήνα, θα έχουν πληρωθεί όλοι όσοι ασχολούνται με αυτά τα προγράμματα. 
      Όσον αφορά την τύχη των εργαζομένων, βεβαίως, κυρία συνάδελφε, η Κυβέρνηση έλαβε σημαντική πρόνοια για το τι πρόκειται να γίνουν αυτοί οι άνθρωποι.
      Πρώτον, με τις διατάξεις του Προεδρικού Διατάγματος 164/2004 μονιμοποιήθηκαν όσοι έπρεπε να μονιμοποιηθούν. Δηλαδή, οι συμβάσεις μετατράπηκαν από ορισμένου έργου σε αορίστου χρόνου. Αυτοί οι οποίοι δεν πληρούσαν τις προϋποθέσεις του προεδρικού διατάγματος 164/2004 με το άρθρο 11 του ν.3613/2007, για διαγωνισμούς που θα γίνουν μέχρι και το 2010, δικαιούνται να λάβουν προσαύξηση κριτηρίου εμπειρίας κατά 50% σε οποιονδήποτε διαγωνισμό του δημοσίου γίνει.
      Δηλαδή, είναι ένα πλεονέκτημα το οποίο αποκτούν έναντι άλλων. 
      Ακόμη, με το ν. 3584/2007 δώσαμε τη δυνατότητα στους δήμους να τροποποιούν τους οργανισμούς εσωτερικής υπηρεσίας, να συστήνουν τις αναγκαίες θέσεις εξειδικευμένου προσωπικού, ώστε με διαδικασία που καθορίζεται στον προαναφερθέντα νόμο να καλύψουν αυτές τις θέσεις. Και η προτροπή μας προς τους δήμους είναι να δημιουργήσουν σταθερές δομές κοινωνικού χαρακτήρα, έτσι ώστε να μπορούν να εξασκούν αυτό το σημαντικό έργο για τις τοπικές κοινωνίες στο διηνεκές. 
      Όσον αφορά τη συνέχεια της χρηματοδότησης του προγράμματος, αυτήν τη στιγμή το Υπουργείο Απασχόλησης επεξεργάζεται σχέδιο, βάσει του Κανονισμού του Δ΄ Κ.Π.Σ., όπου η χρηματοδότηση πρέπει να γίνεται στο πλαίσιο εξατομικευμένης παροχής υπηρεσιών στους τελικά ωφελούμενους και όχι στους φορείς. Και είναι βέβαιον ότι μέχρι τότε θα έχει ολοκληρωθεί αυτή η διαδικασία προκειμένου να συνεχιστούν απρόσκοπτα τα προγράμματα μέχρι την 31-12-2010. Αλλά δέσμευση της Κυβέρνησης είναι …
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, παρακαλώ ολοκληρώστε. Τα υπόλοιπα μπορείτε  να τα πείτε στη δευτερολογία σας. Ήδη έχετε ξεπεράσει το χρόνο κατά δύο λεπτά. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πρόκειται για μία συλλογιστική …
      ΠΡΟΕΔΡΕΥΩΝ (Φίλιππος Πετσάλνικος): Ναι, αλλά έχουμε φτάσει στο έκτο λεπτό, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ανεξάρτητα από την επιτυχία της χρηματοδότησης η οποία είναι εξασφαλισμένη, η Κυβέρνηση έχει δεσμευτεί να χρηματοδοτεί τα προγράμματα από εθνικούς πόρους και μάλιστα στον προϋπολογισμό έχει αναγραφεί ο αντίστοιχος κωδικός, με όχι, βέβαια, εγγεγραμμένη όλη την πίστωση που απαιτείται, γιατί δεν είναι γνωστό το ύψος της πίστωσης.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η ερωτώσα συνάδελφος, κυρία Καφαντάρη.
	ΛΙΛΑ ΚΑΦΑΝΤΑΡΗ: Κύριε Υπουργέ, σας άκουσα προσεκτικά και ομολογώ ότι σε σημεία μου δώσατε όντως απαντήσεις. Αυτό όμως που πρέπει πραγματικά να δούμε είναι ποια είναι η πραγματικότητα. Πρέπει να την καταγράψουμε. Η πραγματικότητα είναι ότι τα προγράμματα αυτά έως τώρα πηγαίνουν από παράταση σε παράταση. Έχουν ελάχιστη, λειψή και προβληματική κρατική χρηματοδότηση και αυτό δεν πρέπει να συνεχιστεί. Θα πρέπει να είναι  100% από τον κρατικό προϋπολογισμό καλυμμένη η χρηματοδότηση για τα συγκεκριμένα προγράμματα. Μιλάμε για μία κοινωνική πολιτική, μιλάμε για ανάγκες που πρέπει να καλύπτονται και που μέχρι τώρα μένουν ακάλυπτες στο μεγαλύτερο βαθμό. Έχουν περιορισμένο χρόνο ζωής, παίρνουν συνεχείς παρατάσεις, όπως είπα. Ανατέθηκε η εφαρμογή και η χρηματοδότησή τους στους δήμους, που απεδείχθη ότι όπου ανακατεύτηκαν οι δήμοι ή τα περίφημα επιχειρησιακά προγράμματα όπως αναφέρατε πριν, υπήρξαν σοβαρά προβλήματα. Αυτό κάτι λέει, κάτι αποδεικνύει. 
	Περιορίζονται επίσης αυτά τα προγράμματα σε ελάχιστο τμήμα του πληθυσμού της χώρας. Υλοποιούνται από ελάχιστο προσωπικό σε σχέση με τις πραγματικές ανάγκες, χωρίς πλήρη και αποκλειστική απασχόληση. Ένα πολύ μικρό ποσοστό μονιμοποιήθηκε, όπως αναφέρατε.
      Αυτήν τη στιγμή είναι απλήρωτοι όλοι οι άνθρωποι στη Θεσσαλία, στη Μακεδονία, στην Εύβοια, στη Φθιώτιδα και κάποιοι στα υπόλοιπα μέρη είναι πληρωμένοι. Οι άνθρωποι αυτοί δεν έχουν ασφαλιστική κάλυψη. Δεν έχουν αξιοπρεπείς μισθούς. Μένουν απλήρωτοι για μεγάλα χρονικά διαστήματα. Και όχι μόνο τώρα. Μιλάμε για 3.500 ανθρώπους. 
      Από τη μικρή και λειψή εμπειρία, εν πάση περιπτώσει, αυτής της βοήθειας στο σπίτι έχουν βγει κάποια συμπεράσματα, πόσο δηλαδή μεγάλη είναι η κοινωνική ανάγκη. Υπάρχουν άτομα που είχαν να πάνε στο γιατρό τέσσερα και πέντε χρόνια, που παίρνουν ληγμένα φάρμακα, που συνέχιζαν επί χρόνια να παίρνουν φάρμακα που τους είχε δώσει ο γιατρός για μία ίωση, επιδόματα που μπορούν να παίρνουν και δεν το γνωρίζουν. Οι ανάγκες είναι τεράστιες. Δεν πρέπει να αντιμετωπιστεί όπως γίνεται μέχρι αυτήν τη στιγμή αυτός ο τομέας, «με το ότι κάνουμε ό,τι μπορούμε καλύτερο» ή κάνουμε μπαλώματα και τρενάρουμε χρόνους. 
Πρέπει να αναλάβει το κράτος την υποχρέωση να ανταπεξέλθει αποκλειστικά, με αποκλειστικό κομμάτι από τον προϋπολογισμό, 100% χρηματοδότηση αυτών των προγραμμάτων. Δεν μπορούμε να είμαστε εξαρτημένοι από την Ευρωπαϊκή Ένωση, αν θα καλύψει αυτό το πρόγραμμα ή όχι. Είναι κοινωνική ανάγκη. 
      Χαίρομαι που μου είπατε ότι μέσα στο μήνα θα πληρωθούν όλοι οι εργαζόμενοι, αλλά είναι και πώς πληρώνονται και με τι μισθούς και τι σχέσεις εργασίας έχουν αυτοί οι άνθρωποι. 
      ΠΡΟΕΔΡΕΥΩΝ (Φίλιππος Πετσάλνικος): Κυρία Καφαντάρη, είμαι υποχρεωμένος να σας θυμίσω ότι τελείωσε ο χρόνος. 
      ΛΙΛΑ ΚΑΦΑΝΤΑΡΗ: Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Εσωτερικών κ. Νάκος για δύο λεπτά, αλλά αυτήν τη φορά παρακαλώ τηρήστε απόλυτα το χρόνο, κύριε Υπουργέ. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Δεν υπάρχει αμφιβολία, κυρία συνάδελφε, ότι είναι μία υπηρεσία που παρέχουν οι Οργανισμοί Τοπικής Αυτοδιοίκησης, που είναι απόλυτα απαραίτητη και εμείς την τοποθετούμε την πρώτη προτεραιότητα. Όμως, δεν είναι δυνατόν να ισχυριστεί κάποιος ότι δεν θα εκμεταλλευθεί η οποιαδήποτε κυβέρνηση τη δυνατότητα χρηματοδότησης από την Ευρωπαϊκή Ένωση σε ύψος περίπου 120.000.000 ευρώ το χρόνο. Το δεύτερο που δεν μπορεί κάποιος να πει είναι ότι δεν επιδιώκουμε -και σας είπα με ποια άρθρα και με ποιους νόμους- τη δημιουργία σταθερών δομών από τους δήμους με το να επιτρέπουμε ακόμη και τη σύσταση προσωποπαγών θέσεων. 
      Όσον αφορά τις αμοιβές, αυτά τα επιχειρησιακά προγράμματα που έγιναν πριν από το 2004 και έληξαν το 2005 έχουν πράγματι μία πανσπερμία αμοιβών. Θα σας πω, όμως, ότι υπάρχει το κάτω κατώφλι, όπου είναι πράγματι μικρές οι αμοιβές, αλλά υπάρχει και το άνω κατώφλι, που να μην σας παραξενεύει αν σας πω ότι υπάρχουν ομαδάρχες που παίρνουν τριπλό μισθό από τους αντίστοιχους μόνιμους δημοτικούς υπαλλήλους. 
      ΛΙΛΑ ΚΑΦΑΝΤΑΡΗ: Πόσοι είναι αυτοί;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αυτός ο εξορθολογισμός θα γίνει μετά την 30/8/2008, όπου πλέον θα εκλογικευτούν οι αμοιβές αυτές και τα χρήματα από την Ευρωπαϊκή Ένωση θα έρχονται επί τη βάσει των ωφελουμένων και όχι των υπηρετούντων και μ' αυτόν τον τρόπο θα γίνει εξορθολογισμός του πράγματι ισχύοντος συστήματος. Αυτό προκειμένου να μην χαθούν πιστώσεις από την Ευρωπαϊκή Ένωση, τις οποίες φαντάζομαι όλοι θα αναγνωρίσετε ότι έχει ανάγκη η χώρα μας. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, αν μου επιτρέπετε μία ενδιάμεση ερώτηση, διότι μου γεννάται και εμένα η απορία. Λέτε «με βάση τον αριθμό των ωφελουμένων και όχι των υπηρετούντων». Ανάλογα δηλαδή με τον αριθμό αυτόν που εξυπηρετεί -ας το πούμε- ο εργαζόμενος; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Μάλιστα. Είναι καταγεγραμμένα, κύριε Πρόεδρε, όλα αυτά. Είναι περισσότερα από τέσσερις χιλιάδες πεντακόσια άτομα οι εργαζόμενοι και είναι βεβαίως γύρω στις εξήντα χιλιάδες οι ωφελούμενοι. Άρα, λοιπόν, οι επιδοτήσεις, θα πηγαίνουν ανά ωφελούμενο και μ’ αυτόν τον τρόπο, αυτό που είναι επιδίωξή μας είναι να αποκτήσει μόνιμη δομή, να υπάρχει κοινωνική υπηρεσία του δήμου και να κάνει αυτό ακριβώς το έργο, το οποίο και εμείς θεωρούμε ότι είναι απαραίτητο για τις τοπικές κοινωνίες. 
      Σε κάθε περίπτωση, η δέσμευση της Κυβέρνησης είναι ότι τα προγράμματα αυτά θα συνεχιστούν και θα ενισχυθούν, ανεξάρτητα από τη χρηματοδότηση από την Ευρωπαϊκή Ένωση. Σε κάθε, όμως, περίπτωση, πρέπει όλοι να αναγνωρίσουμε ότι τη προσπάθεια να πάρουμε αυτούς τους πόρους από την Ευρωπαϊκή Ένωση, δεν θα την εγκαταλείψουμε και μετά χαράς θα δεχθούμε αυτήν την βοήθεια, γιατί τα χρήματα είναι πάρα πολλά. 
      ΕΥΘΑΛΙΑ (ΛΙΛΑ) ΚΑΦΑΝΤΑΡΗ: Δεν μπορεί να είναι υποχρέωση των δήμων, όμως, αυτό.
      ΠΡΟΕΔΡΕΥΩΝ (Φίλιππος Πετσάλνικος): Εισερχόμεθα τώρα στη συζήτηση της τρίτης με αριθμό 790/1-4-2008 επίκαιρης ερώτησης του Βουλευτή του Λαϊκού Ορθόδοξου Συναγερμού κ. Ηλία Πολατίδη προς την Υπουργό Εξωτερικών, σχετικά με την ανεξαρτητοποίηση του Κοσσυφοπεδίου κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η μέχρι τώρα θέση της Ελλάδος ως προς το θέμα της αναγνωρίσεως της ανεξαρτησίας του Κοσσυφοπεδίου είναι συγκρατημένη. Δεν υπάρχει μεν επίσημη αναγνώριση, αλλά η αποφυγή της καταδίκης της ανακηρύξεως της ανεξαρτησίας, σε αντίθεση με χώρες όπως η Ισπανία και η Κύπρος, η συμμετοχή σε ευρωπαϊκή μονάδα αστυνομεύσεως, η δημιουργία προξενικού γραφείου στην Πρίστινα, το οποίο είναι πολύ πιθανό να μετατραπεί σε πρεσβεία στο μέλλον, δείχνουν ότι υπάρχει η πρόθεση να συνταχθεί η Ελλάς, για άλλη μια φορά, με τις εντολές των Η.Π.Α. και να αναγνωρίσει τελικά την ανεξαρτησία του Κοσσυφοπεδίου. 
      Στις 14 Ιουλίου του 1993 σε συνέντευξη Τύπου, ο τότε Πρωθυπουργός Κωνσταντίνος Μητσοτάκης, καθορίζοντας την πολιτική της Ελλάδος έναντι της Αλβανίας, διετύπωσε μεταξύ άλλων τη θέση ότι η Ελλάς θα απαιτήσει για τη Βόρειο Ήπειρο όποιο καθεστώς απαιτήσει η Αλβανία για το Κοσσυφοπέδιο. 
    Σε αντίστοιχο πνεύμα ο ατρόμητος Δήμαρχος της Χειμάρρας Βασίλης Μπολάνος δήλωσε στις 22 Απριλίου του 2007 ότι δεν ζητούμε κάτι περισσότερο από ό,τι η Αλβανία ζητά στο Κοσσυφοπέδιο.
    Ερωτάται η Υπουργός:
    1. Θα απαιτήσει η Ελλάς εφ’ όσον αναγνωρίσει την ανεξαρτησία του Κοσσυφοπεδίου την εφαρμογή ίσων μέτρων και σταθμών σε Κοσσυφοπέδιο και Βόρεια Ήπειρο κατ’ εφαρμογήν των δηλώσεων του Πρωθυπουργού το 1993 και σύμφωνα με τις απαιτήσεις των Βορειοηπειρωτών; 
    2. Τι προτίθεται να πράξει η Κυβέρνηση, ώστε το Αλβανικό κράτος το οποίο χρηματοδοτείται πλουσιοπάροχα από τον ελληνικό προϋπολογισμό να εφαρμόσει ό,τι προβλέπει το Πρωτόκολλο της Κέρκυρας του 1914;»
    Το λόγο έχει ο Υφυπουργός Εξωτερικών κ. Βαληνάκης.
    ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριοι συνάδελφοι,  υπάρχει ένας λόγος, που με κάνει να δικαιολογώ την ευκολία με την οποία επαναλαμβάνετε στην ερώτησή σας τη γνωστή κριτική, για την δήθεν άκριτη και επιζήμια για τα εθνικά συμφέροντα, συμμόρφωση της Κυβέρνησης με «τις εντολές» των Ηνωμένων Πολιτειών κατά την άσκηση της εξωτερικής μας πολιτικής. Και αυτός είναι ότι η ερώτηση υπογράφεται στις 14 Μαρτίου, πριν δηλαδή από τη Σύνοδο του Βουκουρεστίου, όπου όλος ο ελληνικός λαός, είδε πόσο απέχουν από τη μια μεριά οι πολιτικές καταγγελίες που εξαπολύετε, και από την άλλη η πραγματικότητα. Όλος ο ελληνικός λαός είδε μια υπεύθυνη Κυβέρνηση να ασκεί τεκμηριωμένη, αποφασιστική και εθνικά υπερήφανη εξωτερική πολιτική. Δεν νομίζω ότι υπάρχει καλύτερη απάντηση σε όσα ισχυρίζεστε από την έμπρακτη στάση μας στο Βουκουρέστι. Ελπίζω, έστω και τώρα, να προσαρμόσετε ανάλογα τη ρητορική σας.
    Ο μόνος οδηγός κατά την άσκηση της εξωτερικής μας πολιτικής, είναι η προάσπιση των εθνικών μας συμφερόντων. Σταθερή πεποίθησή μας είναι ότι τα εθνικά συμφέροντα ταυτίζονται με την ευημερία και τη σταθερότητα στην περιοχή μας. Ο ρόλος μας ως παλαιότερου κράτους-μέλους της Ευρωπαϊκής Ένωσης και του ΝΑΤΟ στην περιοχή, συνεπάγεται και σημαντική ευθύνη για το μέλλον της, με το οποίο βεβαίως συνδέεται και το δικό μας μέλλον. Και αυτό πράττουμε. Προάγουμε τη σταθερότητα και τον εξευρωπαϊσμό της περιοχής, βάσει συγκεκριμένων κριτηρίων και προϋποθέσεων που πρέπει να εκπληρώνονται. 
    Στο θέμα του Κοσόβου θέση αρχής της Ελλάδας υπήρξε πάντοτε η υποστήριξη συμφωνημένων λύσεων και όχι η δημιουργία τετελεσμένων. Η διασφάλιση της ειρήνης και της περιφερειακής σταθερότητας. Πιστεύουμε ότι οι καλύτερες λύσεις, δεν προκύπτουν από μονομερείς ενέργειες αλλά μέσα από αμοιβαία αποδεκτές ρυθμίσεις με διάλογο και διαπραγμάτευση. Ωστόσο η μονομερής ανακήρυξη της ανεξαρτησίας του Κοσσυφοπεδίου είναι μια πραγματικότητα. Η Ελλάδα ως μέλος της Ευρωπαϊκής Ένωσης και του ΝΑΤΟ, οφείλει να συνεχίσει να συμβάλλει στη συλλογική προσπάθεια για την ειρήνη και τη σταθερότητα και το σεβασμό των ανθρωπίνων δικαιωμάτων. Γι’ αυτό και συμμετέχει στην ευρωπαϊκή δύναμη EULEX, γεγονός που δεν συνδέεται με την αναγνώριση της ανεξαρτησίας του Κοσόβου.
    Όσον αφορά στο ζήτημα της αναγνώρισης της νέας κατάστασης, αυτή παραμένει κυρίαρχο δικαίωμα κάθε κράτους-μέλους της Ευρωπαϊκής Ένωσης, το οποίο μπορεί να το ασκήσει ανάλογα με τα εθνικά του συμφέροντα. Η Ελλάδα θα αποφασίσει, αφού εξετάσει όλες τις εξελίξεις εις βάθος, όλες τις διαστάσεις, όλες τις επιπτώσεις του στην περιφερειακή ασφάλεια και βεβαίως με αποκλειστικό γνώμονα τα εθνικά μας συμφέροντα.
    Όσον αφορά τη διπλωματική εκπροσώπηση της χώρας μας στο Κόσοβο, πρέπει να γνωρίζετε ότι Γραφείο Συνδέσμου της Ελλάδας στην Πρίστινα, λειτουργεί εδώ και χρόνια και δεν ξεκίνησε η λειτουργία του πρόσφατα. 
    Όσον αφορά στην ελληνική εθνική μειονότητα στην Αλβανία, το Υπουργείο Εξωτερικών παρακολουθεί συστηματικά και εκ του σύνεγγυς τα θέματα και διατηρεί άμεση επαφή και συνεργασία με τη μειονότητα για την καλύτερη και ταχύτερη εξυπηρέτηση των ζωτικών θεμάτων που τους απασχολούν. Ενδιαφερόμαστε γι’ αυτούς σε ολόκληρη την Αλβανία σε ολόκληρη την επικράτεια, και όχι μόνο στις αναγνωρισμένες από την Αλβανία ως «μειονοτικές περιοχές». Εξάλλου τα ζητήματα της μειονότητας παρακολουθούνται, όπως γνωρίζετε, στο πλαίσιο της ευρωπαϊκής πολιτικής της γείτονος.
      Έχουν τεθεί στην ημερήσια διάταξη των σχέσεων Ευρωπαϊκής Ένωσης-Αλβανίας και η προσέγγιση της χώρας στις ευρωπαϊκές δομές, σημαίνει και στενότερο έλεγχο από την Ευρωπαϊκή Ένωση για την εκπλήρωση των κριτηρίων, όπως ο σεβασμός των ανθρωπίνων και μειονοτικών δικαιωμάτων. Μ’ άλλα λόγια, οι υποχρεώσεις αυτές συνιστούν κριτήριο για την ευρωπαϊκή πορεία της γειτονικής χώρας και βαρόμετρο των διμερών σχέσεών μας. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής κ. Ηλίας Πολατίδης.
      ΗΛΙΑΣ ΠΟΛΑΤΙΔΗΣ: Κύριε Υπουργέ, είναι βέβαιο ότι τότε που γράφηκε η επίκαιρη ερώτηση, υπήρχε η προσδοκία από πολλούς αναλυτές ότι η Ελλάδα θα συντάσσονταν πλήρως με τις Ηνωμένες Πολιτείες και θα έκανε στα Σκόπια αυτό το δώρο της εισόδου στο ΝΑΤΟ. Το ότι κρατήσατε το 1% και δεν παραδοθήκατε 100% δεν σημαίνει τίποτα. Θα σας θυμίσω –και το γνωρίζετε εσείς πολύ καλύτερα από μένα- ότι το θέμα μεταξύ των Σκοπίων και της Ελλάδας, δεν ήταν αν θα λέγονται Μέσα Μακεδονία ή Έξω Μακεδονία ή Πάνω Μακεδονία ή Κάτω Μακεδονία, αλλά αν θα λέγονται Μακεδονία ή όχι. Και η Κυβέρνησή σας διά της Υπουργού των Εξωτερικών, ξεκάθαρα έχει πει ότι θα παραχωρήσουμε το όνομα Μακεδονία στα Σκόπια ούτως ή άλλως. Ήδη χωρίς να πει τίποτε και χωρίς να πάρει καμμία έγκριση από τον ελληνικό λαό, παρέδωσε το όνομα Μακεδονία. 
      Αυτό, βέβαια, είναι θέμα γενικότερης κυβερνητικής πολιτικής. Εγώ διατύπωσα κάποιες απλές ερωτήσεις: Θα συναρτήσετε ό,τι ακριβώς κάνετε προς το Κοσσυφοπέδιο -δηλαδή, εάν δεχθείτε, τελικά, την απαίτηση των Αλβανών για αναγνώριση του κράτους του Κοσσυφοπεδίου- με μία αντίστοιχη αναγνώριση ανεξάρτητου κράτους στη Βόρειο Ήπειρο; Διότι αυτά έλεγε ο τότε Πρωθυπουργός Κωνσταντίνος Μητσοτάκης. Εάν δεν το κάνετε, ποια θα είναι τα ανταλλάγματα τα οποία θα πάρετε για την αναγνώριση του Κοσσυφοπεδίου; Και τονίζω ότι υπάρχει από το 1914 το Πρωτόκολλο της Κέρκυρας, υπογεγραμμένο και από την αλβανική και από την ελληνική Κυβέρνηση, το οποίο ορίζει ποια είναι αυτά τα δικαιώματα της ελληνικής μειονότητας, των Βορειοηπειρωτών. Θα κάνετε κάτι προς αυτήν την κατεύθυνση, να τηρηθεί επιτέλους από την Αλβανία, η οποία μόνο χρήματα ζητάει και μόνο χρήματα παίρνει από την Ελλάδα, ούτως ώστε να τηρήσει αυτές τις υποχρεώσεις μιας διεθνούς συνθήκης; 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Εξωτερικών κ. Βαληνάκης έχει το λόγο. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, νομίζω ότι απάντησα επαρκώς στην πρωτολογία μου.
      Ο εξευρωπαϊσμός των Βαλκανίων σημαίνει την υιοθέτηση, από τις υποψήφιες προς ένταξη χώρες, των ευρωπαϊκών αρχών και αξιών, των κανόνων του ευρωπαϊκού πολιτικού πολιτισμού, συμπεριλαμβανομένων των ανθρωπίνων και μειονοτικών δικαιωμάτων. Πιστεύουμε ότι αυτός είναι ο πλέον κατάλληλος τρόπος, για την εξασφάλιση των εθνικών μας συμφερόντων. 
      Ειδικά για την Αλβανία, η ελληνική Κυβέρνηση επιδιώκει και επιτυγχάνει συστηματικά την καταγραφή και επισήμανση από πλευράς της Ευρωπαϊκής Ένωσης προς την Αλβανία όλων των συγκεκριμένων προβλημάτων, που αντιμετωπίζει η ελληνική μειονότητα. Αυτό γίνεται γραπτά στα διάφορα κείμενα της Ευρωπαϊκής Ένωσης, στις εκθέσεις προόδου, στην εταιρική σχέση, αλλά και τίθενται κάθε φορά τα ζητήματα αυτά από τη μεριά της Ευρωπαϊκής Ένωσης σε κάθε συνάντηση με την Αλβανία. Και δεν τίθενται με γενικόλογες αναφορές, αλλά με επισήμανση των ειδικών ζητημάτων που προκύπτουν κάθε φορά, όπως για παράδειγμα τα εκπαιδευτικά θέματα, το ζήτημα χρήσης της ελληνικής γλώσσας στις συναλλαγές με τις αρχές, τη χρήση τοπωνυμίων στις περιοχές που ζει η μειονότητα και άλλα. 
      Θα ήθελα, επίσης, να σημειώσω ότι το Σύμφωνο Φιλίας, Συνεργασίας, Καλής Γειτονίας και Ασφάλειας, που έχει υπογραφεί μεταξύ της Ελλάδος και της Αλβανίας το 1996, που είναι και η βάση των διμερών μας σχέσεων, προβλέπει ότι οι δύο χώρες «διακηρύσσουν την προσήλωσή τους στην αρχή του απαραβίαστου των υπαρχόντων διεθνώς αναγνωρισμένων συνόρων, σύμφωνα με την τελική πράξη του Ελσίνκι και τη Χάρτα των Παρισίων» και «διαδηλώνουν το σεβασμό τους προς τις αρχές της κυριαρχίας, της εδαφικής ακεραιότητας, των δικαιωμάτων και του σεβασμού των θεμελιωδών ελευθεριών και των ανθρωπίνων και μειονοτικών δικαιωμάτων. 
      Κλείνοντας, κύριε συνάδελφε, θέλω να πω ότι λυπούμαι γιατί φοβάμαι ότι δεν έγινε αντιληπτό το μάθημα της Συνόδου του Βουκουρεστίου, ότι δηλαδή τα μεγάλα λόγια, οι υπερβολές, οι αφορισμοί και η πλειοδοσίες πατριωτισμού, δεν χωρούν στην εξωτερική πολιτική και ιστορικά οδηγούν την πατρίδα σε δύσκολη θέση. Ο πατριωτισμός δεν αποδεικνύεται με κορώνες, αλλά με το να αναλαμβάνει κάποιος τις ευθύνες που απαιτούν οι περιστάσεις για την προάσπιση των εθνικών συμφερόντων!
      Αυτά κάναμε στο Βουκουρέστι, αυτά κάνουμε και αυτά θα συνεχίσουμε να κάνουμε. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Και τώρα εισερχόμαστε στις επίκαιρες ερωτήσεις δεύτερου κύκλου.
      Πρώτη είναι η με αριθμό 764/31.3.2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με την άμεση εξέταση ταυτοποίησης των δειγμάτων μυελού των οστών για τον εντοπισμό των συμβατών δοτών κ.λπ..
      Η ερώτηση της κυρίας συναδέλφου έχει ως εξής:
      «Από το 2000, οργανώνονται ενημερωτικές καμπάνιες στην Αθήνα και την περιφέρεια, με σκοπό να πεισθούν οι Έλληνες να γίνουν εθελοντές δότες μυελού των οστών. Έτσι μαζεύτηκαν τριάντα χιλιάδες δείγματα αίματος από υποψήφιους δότες, τα οποία παραμένουν όμως στα ψυγεία των νοσοκομείων. Όπως παραδέχονται οι αρμόδιοι, οι ελλείψεις σε διοικητικό και τεχνολογικό προσωπικό έχουν «κολλήσει» για πέντε ολόκληρα χρόνια τις εξετάσεις ταυτοποίησης των δειγμάτων. Σημειωτέον ότι από το 2003, έχει σημειωθεί αύξηση 200% στις μεταμοσχεύσεις, στη χώρα μας, όμως, μόλις το 2% των μοσχευμάτων προέρχεται από Έλληνες εθελοντές και συνεπώς τα υπόλοιπα μοσχεύματα αναζητώνται στο εξωτερικό. Εν τω μεταξύ, σειρά προειδοποιήσεων έχει δεχτεί η χώρα μας από αντίστοιχους οργανισμούς μεταμοσχεύσεων του εξωτερικού, ότι θα πάψουν να μας προμηθεύουν με μοσχεύματα, στην περίπτωση που δεν ξεπληρώσουν τα ελληνικά ασφαλιστικά ταμεία τα χρέη τους!
      Εν όψει των παραπάνω ερωτώνται οι κ.κ. Υπουργοί:
      1. Θα μεριμνήσουν, ώστε να προχωρήσουν άμεσα οι εξετάσεις ταυτοποίησης των δειγμάτων μυελού των οστών, ώστε να μπορούν να εντοπισθούν άμεσα οι συμβατοί δότες; Θα φροντίσουν για την κάλυψη των ελλείψεων σε διοικητικό και τεχνολογικό προσωπικό, οι οποίες ευθύνονται για την καθυστέρηση στις εξετάσεις ταυτοποίησης των δειγμάτων;
      2. Θα δώσουν εντολή στα ταμεία, να καλύψουν άμεσα τα χρέη τους προς οργανισμούς μεταμοσχεύσεων του εξωτερικού; Θα φροντίσουν, ώστε τα ταμεία να είναι συνεπή στις υποχρεώσεις τους απέναντι στον Εθνικό Οργανισμό Μεταμοσχεύσεων και να καταβάλλουν άμεσα τα αναγκαία ποσά για τις μεταμοσχεύσεις;».
      Το λόγο έχει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
    Το περιεχόμενο της επίκαιρης ερώτησης της συναδέλφου είναι ιδιαίτερα σημαντικό και ενδιαφέρον, θα έλεγα, αφού οι μεταμοσχεύσεις οργάνων και ιστών από μόνες τους, αποτελούν ένα πολύ σημαντικό ιατρικό, ηθικό, κοινωνικό και νομικό –όσον αφορά τις μεταμοσχεύσεις οργάνων- θέμα, που μία σύγχρονη κοινωνία δεν μπορεί να τις παρακάμπτει.
    Ακόμη θα έλεγα ότι η διασφάλιση αποτελεσματικότητας, ποιότητας και διαφάνειας σ’ όλα τα επίπεδα στο σύστημα των μεταμοσχεύσεων οργάνων και ιστών, αποτελεί για κάθε σύγχρονη χώρα, μία από τις σημαντικότερες παραμέτρους, σε μία χώρα που φιλοδοξεί να έχει ένα σύγχρονο και υψηλού επιπέδου –από πλευράς παρεχομένων υπηρεσιών υγείας- σύστημα. 
    Επίσης το νομοθετικό πλαίσιο στη χώρα μας είναι αρκετά σύγχρονο και επαρκές. Καλύπτει σχεδόν όλες τις πλευρές, παρά το γεγονός ότι τελευταία –και συμφωνούμε απόλυτα προς αυτήν την κατεύθυνση- θα πρέπει να υπάρξουν κάποιες βελτιώσεις, τόσο ως προς τη διασφάλιση της αποτελεσματικότητας, αλλά και της διεύρυνσης του πληθυσμού των δοτών.
    Ωστόσο οφείλω να ομολογήσω ότι δεν είναι εύκολο να απαντήσει κάποιος και να καλύψει όλα τα ερωτήματα που προκύπτουν σε τέτοιες σημαντικές πράξεις, που, όπως και άλλες ιατρικές πράξεις στην εποχή μας, ανατρέπουν την υφιστάμενη κατάσταση, απαιτούν αναθεώρηση της κυριαρχούσας βιοηθικής και αναθεώρηση των κανόνων της σχετικής δεοντολογίας. Είναι ένα πολύ σημαντικό θέμα, που απασχολεί τις σύγχρονες κοινωνίες και στον ίδιο βαθμό και εμάς και το αντιμετωπίζουμε με την ίδια σοβαρότητα.
    Η όλη διαδικασία των μεταμοσχεύσεων ιστών και οργάνων βρίσκεται, όπως πολύ καλά ξέρετε, κάτω από την ευθύνη του Εθνικού Οργανισμού Μεταμοσχεύσεων, που τα τελευταία χρόνια διευθύνει με απόλυτη επιτυχία ο καθηγητής κ. Κωστάκης και ένα ολιγομελές, αλλά εκλεκτό επιστημονικό επιτελείο και τα αποτελέσματα είναι πάρα πολύ καλά. Έτσι φιλοδοξούμε, σύντομα τους στόχους -δείκτες που υπάρχουν και στον υπόλοιπο προηγμένο κόσμο να τους επιτύχουμε.
    Το συγκεκριμένο θέμα, στο οποίο αναφέρεστε, έχει ως εξής: Πράγματι υπήρξε μία αθρόα προσέλευση εθελοντών δοτών μετά από δύο σημαντικές εκκλήσεις που έγιναν στο γενικό πληθυσμό, μία το 2000 και μία κυρίως το 2003. 
Τότε προσήλθε μαζικά στα εργαστήρια των νοσοκομείων αρκετός κόσμος, ο οποίος προσφέρθηκε να γίνει εθελοντής δότης. Αυτό είχε σαν αποτέλεσμα να δημιουργηθεί και πάρα πολλή δουλειά. Διότι η διαδικασία της ταυτοποίησης δεν είναι απλή. Είναι χρονοβόρα και όταν πρόκειται για πολύ μεγάλο όγκο δοτών επιπλέον απαιτεί εξειδικευμένο προσωπικό, ιατροτεχνολογικό εξοπλισμό, αλλά και κόστος, μια δαπάνη, την οποία όμως στη συγκεκριμένη περίπτωση, θα πρέπει να παραβλέψουμε.
      Γνωρίζετε πολύ καλά επίσης ότι όλη η διαδικασία ταυτοποίησης των δειγμάτων αρχίζει συστηματικά από το 2003 και η πολύ συγκεκριμένη και σοβαρή δουλειά γίνεται από το 2006 και μετά, όπου για κάθε παρουσιαζόμενο δότη γίνεται ο έλεγχος, ταυτοποιείται και έτσι μπαίνει στο Εθνικό Μητρώο Εθελοντών Αρχέγονων Αιμοποιητικών Κυττάρων, όπως λέγεται, έτσι ώστε ανά πάσα στιγμή, να τροφοδοτεί και τις ανάγκες της χώρας, αλλά να συμπεριλαμβάνεται και στη διεθνή δεξαμενή, όπου υπάρχει μια πρακτική η οποία ακολουθείται και η οποία προμηθεύει προς αυτήν την κατεύθυνση, όλα τα κράτη-μέλη που συμμετέχουν. Αυτήν τη στιγμή έχουμε ένα αρκετά υψηλό –και θα βελτιωθεί θεαματικά το επόμενο διάστημα- Εθνικό Μητρώο Εθελοντών Δοτών Αρχέγονων Αιμοποιητικών Κυττάρων που ξεπερνάει τις είκοσι έξι χιλιάδες. Και ακόμη να σας πω ότι οι διεθνείς δεξαμενές, που έχουν και τη μεγαλύτερη συμμετοχή στην κάλυψη των αναγκών μας, ξεπερνάνε τα δώδεκα εκατομμύρια. Επομένως είναι πολύ λογικό να υπάρχει μία ταυτοποίηση ενός δέκτη, που έχει ανάγκη από μια τόσο μεγάλη δεξαμενή που ξεπερνάει τα δώδεκα-δεκατρία εκατομμύρια σε όλο τον κόσμο. Δεν είναι τόσο το ποσοστό, αυτό για το οποίο μιλήσατε πριν. Δεν είναι ακριβές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε Υφυπουργέ. Μπορείτε να προσθέσετε και στη δευτερολογία σας. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Είναι πολύ μικρότερο. Και θα σας δώσω πλήρη στοιχεία για το πού βρίσκεται αυτήν τη στιγμή η κατάσταση, στη δευτερολογία μου.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η ερωτώσα Βουλευτής κ. Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
      Κύριε Υπουργέ, με όλο το σεβασμό, η ερώτησή μου δεν αφορά τη διεθνή δεξαμενή. Συζητάμε για την Ελλάδα. 
      Η μεταμόσχευση μυελού των οστών γνωρίζουμε όλοι ότι είναι από τις μεγαλύτερες κατακτήσεις της Ιατρικής στον εικοστό αιώνα. Δίνει τη δυνατότητα σε ανθρώπους που πάσχουν από νοσήματα όπως λευχαιμία, κληρονομικά νοσήματα κ.λπ. να έχουν ελπίδα, να διεκδικούν, να παλεύουν και να καταφέρνουν να θεραπευθούν. Εκατό Έλληνες περίπου το χρόνο, αναζητούν δότη για μεταμόσχευση μυελού των οστών. Απ’ αυτούς, τα πιο πολλά είναι παιδιά. Το 1/3 από τους πάσχοντες μπορούν να καλυφθούν από δότη της οικογένειας. Τα δεδομένα αλλάζουν, όταν μιλάμε για μικρές σε αριθμό οικογένειες. Έχει υπολογιστεί ότι αν είχαμε εκατό χιλιάδες περίπου –νομίζω ότι έτσι είναι τα δεδομένα- Έλληνες εθελοντές δότες, θα μπορούσε να καλυφθεί το 80% των ασθενών από τα νοσήματα που αναφέρουμε. 
      Κύριε Υπουργέ, ξέρετε πολύ καλά ότι δεν έχουμε την ταχύτητα αυτή. Το εργαστήριο Ανοσολογίας-Ιστοσυμβατότητας ας πούμε του Πανεπιστημίου της Θεσσαλίας, για το οποίο μπορώ να σας πω και έχω περισσότερη γνώση, μπορεί να πιστοποιήσει δέκα δείγματα την ημέρα.
      Μιλάτε για τον Εθνικό Οργανισμό Μεταμοσχεύσεων. Έχει αιματολόγο; Όχι. Στερείται εξειδικευμένου προσωπικού και των όσων οργάνων χρειάζεται. Προχωρήστε τουλάχιστον σ’ αυτό. 
      Υπάρχουν τριάντα χιλιάδες δείγματα -βεβαίως από συγκινησιακή φόρτιση, κύριε Υπουργέ, κανείς δεν το αμφισβητεί- και αν αυτά είχαν ταυτοποιηθεί –γιατί ξέρετε καλύτερα από μένα ότι η ασθένεια αυτή έχει να κάνει και με το χρόνο, τις πιο πολλές φορές δίνουν μάχη και με το χρόνο και μπορούν να παλέψουν και στο μεταξύ, μέχρις ότου να εμφανιστεί ο δότης, να έχει χαθεί ο χρόνος- αν λοιπόν είχαν ταυτοποιηθεί αυτά τα τριάντα χιλιάδες δείγματα, θα μπορούσαν τουλάχιστον τρία-πέντε παιδιά να έχουν σωθεί. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ο Σύλλογος «Πίστη» νομίζω ότι από το Δεκέμβρη του 2006, κύριε Υπουργέ, σας έχει ζητήσει επιτακτικά να προχωρήσετε στην ταυτοποίηση αυτών των δειγμάτων. Δεν έχετε κάνει τίποτα. Στο μεταξύ τα παιδιά ή οι ασθενείς, μπορεί να πεθαίνουν. Αλλά είναι σίγουρο ότι ψάχνουν απελπισμένα και μπορεί η λύση να είναι δίπλα τους.
      Μην αναφέρεστε στη διεθνή παρακαταθήκη και δυνατότητα, διότι εκεί θα αναφερθώ στο δεύτερο σκέλος της ερώτησης μου –που το ξέρετε πολύ καλύτερα από μένα- και θα πω ότι η χώρα μας δεν είναι συνεπής στις υποχρεώσεις που απορρέουν και έχουμε πολλά προβλήματα.
      Θα σας πρότεινα να κάνετε –το Υπουργείο σας φημίζεται στις δημόσιες σχέσεις- μια καμπάνια έγκαιρη, σωστή, πρώτον και κύριο, τι σημαίνει, ποιες είναι οι προϋποθέσεις και τι επιπτώσεις έχει στο δότη...
      ΠΡΟΕΔΡΕΥΩΝ (Φίλιππος Πετσάλνικος): Κυρία Μερεντίτη, σας παρακαλώ να ολοκληρώσετε. 
      ΑΘΑΝΑΣΙΑ ΜΕΡΕΝΤΙΤΗ: Κλείνω, κύριε Πρόεδρε. 
      Είναι πολύ απλό. Να προσλάβετε έναν-δύο υπαλλήλους, να κάνουν τηλεφωνικά την επιβεβαίωση των τριάντα χιλιάδων δοτών. Να γίνει η πρόσληψη δέκα, δώδεκα, δεκαπέντε ατόμων, για να ενισχύσετε τα εργαστήρια του «Ιπποκράτειου», του «Ευαγγελισμού», του Πανεπιστημιακού της Λάρισας.
      ΠΡΟΕΔΡΕΥΩΝ (Φίλιππος Πετσάλνικος): Κυρία Μερεντίτη, ολοκληρώστε παρακαλώ. 
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, ξέρουμε όλοι ότι είναι τεράστιας σημασίας θέμα. Δεν θέλω να αναφερθώ στα άλλα θέματα υγείας που ταλανίζουν την κοινωνία αυτήν την ώρα. Τουλάχιστον κάντε αυτό, στοιχίζει ελάχιστα, θέλει μόνο τόλμη και θέληση. Προβείτε, λοιπόν, στα μέτρα αυτά, για να μπορούμε να προσφέρουμε όχι μόνο στην Ελλάδα, αλλά και στο εξωτερικό. 
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός κ. Παπαγεωργίου έχει το λόγο για την δευτερολογία του. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
      Να απαντήσω πως και τόλμη και θέληση έχουμε, κυρία Μερεντίτη, και θα κάνω και τις συγκρίσεις που εγώ δεν τις επιδιώκω, όμως μια που θελήσατε να πάτε προς άλλη κατεύθυνση τη συζήτηση –εγώ δεν θέλησα να μπω σε τέτοια πράγματα, γιατί θεωρώ ότι τα θέματα της υγείας δεν επιδέχονται τέτοιων τακτικών- θα ήθελα να σας πω τα εξής. 
      Από το 1999 που ψηφίστηκε ο νόμος και ιδρύθηκε ο Εθνικός Οργανισμός Μεταμοσχεύσεων, στον τομέα των μεταμοσχεύσεων ιστών δεν κάνατε τίποτα απολύτως. Τα δείγματα αυτά για τα οποία ρωτάτε σήμερα, προέρχονται από την εποχή που εσείς κυβερνούσατε, όταν κανένα εργαστήριο δεν μπορούσε να ανταποκριθεί στις υποχρεώσεις του.
      Από το 2004 και μετά, σταδιακά, προχωρήσαμε σ’ αυτήν την υπόθεση. Ήταν εξήντα χιλιάδες τα μαζικά δείγματα που ήρθαν. Έχουμε καταφέρει αυτήν τη στιγμή, τα μισά να τα ταυτοποιήσουμε και να μπορούμε να φτιάξουμε ένα σοβαρό Εθνικό Μητρώο Δοτών Αρχέγονων Αιμοποιητικών, ώστε να ενταχθεί και αυτό μέσα στην παγκόσμια δεξαμενή, διότι ποτέ καμμία χώρα δεν μπορεί να καλύψει τις ανάγκες. Γιατί δεν είναι δυνατόν στις μη συγγενικές μεταμοσχεύσεις, να υπάρξουν δείγματα τέτοια που μπορούν να βρεθούν στον ελληνικό πληθυσμό. Είναι θέματα για τα οποία θα πρέπει, αν δεν τα γνωρίζετε, να ρωτάτε να τα μαθαίνετε ακριβώς. 
      Θα σας πω και κάτι άλλο. Από το 2006 και μετά καμμία παρουσία σε εργαστήριο δεν καθυστερεί. Την ίδια στιγμή, προχωράμε στην όλη διαδικασία θέλησης του δωρητή…
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, δεν είναι έτσι! 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και αμέσως ταυτοποιείται και καταγράφεται στο Εθνικό Μητρώο. 
      Ήδη από τη μαζική προσφορά, θα σας πω ότι έχει ολοκληρωθεί –δεν σας ενημέρωσαν σωστά- και το «Αγία Σοφία» και το «Γεννηματάς» -που έχει τη  μεγαλύτερη- και τελειώνει τις επόμενες εβδομάδες της «Έλενας Βενιζέλου», έτσι ώστε να μπορούμε να πούμε ότι το 70%-80% που εσείς μας κληροδοτήσατε, εμείς το ολοκληρώνουμε.
      Επίσης τα ασφαλιστικά ταμεία, είναι υποχρεωμένα αυτά να πληρώνουν τη δαπάνη, η οποία αναφέρεται στο δέκτη, ο οποίος θα πάρει και το μόσχευμα. Ούτε σ’ αυτό κάνατε τίποτα, κυρία Μερεντίτη. 
      Και ήρθαμε εμείς με νομοθετική πρωτοβουλία και δώσαμε τη δυνατότητα στον Εθνικό Οργανισμό Μεταμοσχεύσεων, να πληρώνει και να εξοφλεί στις διεθνείς δεξαμενές που είναι πάγια και διεθνής πρακτική –για πάνω από το 80% των χωρών που έχουν μεγάλη δυνατότητα- να έρχονται τα μοσχεύματα από τη διεθνή αγορά, όταν πρέπει να υπάρχει απόλυτη ταυτοποίηση. 
      Δώσαμε, λοιπόν, τη δυνατότητα στον Εθνικό Οργανισμό Μεταμοσχεύσεων να πληρώνει, να μην εκτιθέμεθα στην διεθνή κοινότητα και εκ των υστέρων να έρχεται το ασφαλιστικό ταμείο, να καταβάλει στον Εθνικό Οργανισμό Μεταμοσχεύσεων. 
      Τακτοποιούμε τα πράγματα πολύ-πολύ καλά, γιατί δεν ξεκινήσαμε ρίχνοντας πυροτεχνήματα, αλλά οργανωθήκαμε και οργανωνόμαστε προς τη σωστή κατεύθυνση, αναγνωρίζοντας ότι είναι μια σημαντική ιατρική εξέλιξη, η οποία καθημερινά, θα μπαίνει όλο και περισσότερο στην ιατρική πράξη. Και αισθανόμαστε γι’ αυτό υπερήφανοι. 
      Ευχαριστώ πάρα πολύ. 
      ΠΡΟΕΔΡΕΥΩΝ (Φίλιππος Πετσάλνικος): Ερχόμαστε τώρα στη συζήτηση της δεύτερης με αριθμό 796/1-4-2008 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με τα προβλήματα στη λειτουργία των φοιτητικών εστιών κ.λπ.. 
      Η επίκαιρη ερώτηση έχει ως εξής: 
      «Με σοβαρά προβλήματα είναι αντιμέτωποι οι οικότροφοι φοιτητές στη Νέα Φοιτητική Εστία του Ε.Μ.Π.. 
      Πριν περίπου δεκαπέντε ημέρες, η διοίκηση του Εθνικού Ιδρύματος Νεότητας, αποφάσισε να εφαρμόσει προηγούμενή της απόφαση, που αφορούσε επιβολή ενοικίου στις εστίες και είχε προς το παρόν παρεμποδιστεί από τις κινήσεις των φοιτητών. Τότε μάλιστα η κεντρική διοίκηση του έκλεισε και το εστιατόριο της εστίας. 
      Την ίδια στιγμή έρχονται στο προσκήνιο και άλλα προβλήματα που δεν αφορούν μόνο τη Νέα Φοιτητική Εστία του Εθνικού Μετσόβιου Πολυτεχνείου, αλλά το σύνολο των εστιών. Τα τελευταία χρόνια, γίνεται ολοένα και πιο ξεκάθαρη η προσπάθεια να παραδοθούν σε εργολάβους η σίτιση, η συντήρηση, ο καθαρισμός, η φύλαξη των εστιών.
      Αναδεικνύεται ολοένα και περισσότερο ότι, όσο ενισχύεται η επιχειρηματική δραστηριότητα σε πλευρές λειτουργίας των εστιών, τόσο οξύνονται και τα γενικότερα προβλήματα ελλείψεων και όχι μόνο. Τα αποτελέσματα είναι άθλιες συνθήκες διαβίωσης των φοιτητών, άθλιες συνθήκες εργασίας για τους εργαζόμενους, περιστολή του ασύλου κ.ά.. Η κατάσταση για τους φοιτητές και τις οικογένειές τους γίνεται ολοένα και πιο δύσκολη, καθώς αναγκάζονται να βάζουν ολοένα και πιο βαθιά το χέρι στην τσέπη. Οξύνονται οι ταξικοί φραγμοί και χτυπιέται τελικά το δικαίωμα στη μόρφωση.
      Ερωτάται ο κύριος Υπουργός:
      Τι μέτρα προτίθεται να πάρει για την εντελώς δωρεάν και χωρίς όρους κάλυψη των στεγαστικών αναγκών όσων φοιτητών διαμένουν μακριά από τον τόπο κατοικίας τους, για την ανέγερση νέων εστιών, την επισκευή και ποιοτική αναβάθμιση των υπαρχουσών, για την κάλυψη με μόνιμο εργατοτεχνικό προσωπικό των αναγκών λειτουργίας τους, για διαχείρισή τους από τα ιδρύματα και όχι από το Ε.Ι.Ν., καθώς και την κατάργηση κάθε ιδιωτικής δραστηριότητας στο χώρο στέγασης;
      Θα προχωρήσει στη βελτίωση της ποιότητας των παρεχόμενων υπηρεσιών, όπως εικοσιτετράωρη παροχή θέρμανσης και ζεστού νερού, παροχή τριών γευμάτων, δωρεάν χρήση των επαγγελματικών πλυντηρίων, ανάπτυξη υποδομών για αθλητικές και πολιτιστικές δραστηριότητες κ.λπ., με βάση τις σύγχρονες ανάγκες;»
      Στην ερώτηση θα απαντήσει ο Υφυπουργός Εθνικής Παιδείας και Θρησκευμάτων, ο κ. Σπυρίδων Ταλιαδούρος.
      Ορίστε, κύριε Υφυπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Στα ερωτήματα που τίθενται με την ερώτηση του κυρίου συναδέλφου, θα ήθελα να απαντήσω τα εξής. Πρώτον, στον κανονισμό λειτουργίας των φοιτητικών εστιών του Ε.Ι.Ν. προβλέπεται συμβολική συμμετοχή των φοιτητών της τάξεως των 5 ευρώ μηνιαίως, η οποία αφορά το Ταμείο Εφορείας των Εστιών και η οποία δεν είναι υποχρεωτική. Τα χρήματα που συγκεντρώνονται απ’ αυτήν τη μη υποχρεωτική εισφορά, τα διαχειρίζονται οι ίδιοι οι φοιτητές για τη διοργάνωση αθλητικών και λοιπών πολιτιστικών δραστηριοτήτων. Ο προγραμματισμός των δραστηριοτήτων αυτών γίνεται σε συνεργασία με το διοικητικό συμβούλιο των οικότροφων σπουδαστών-φοιτητών με την εφορεία της εστίας. Επομένως, καμμία απόφαση περί επιβολής ενοικίου δεν έχει ληφθεί.
      Δεύτερον, σχετικά με το ζήτημα της συντήρησης και του τεχνικού ελέγχου των εστιών που αναφέρονται στην ερώτηση, θα ήθελα να πω ότι το Εθνικό Ίδρυμα Νεότητος, για τη συντήρηση και τον τεχνικό έλεγχο των φοιτητικών εστιών που λειτουργούν με ευθύνη του, διαθέτει Κεντρική Διεύθυνση Τεχνικών Υπηρεσιών, καθώς και περιφερειακά κλιμάκια τεχνικών υπηρεσιών, με όλες τις απαραίτητες ειδικότητες τεχνικών, οι οποίοι επιβλέπουν σε καθημερινή βάση τα κτήρια και διενεργούν καθημερινούς τεχνικούς ελέγχους με παρεμβάσεις, όπου απαιτείται.
      Επίσης, θα ήθελα να επισημάνω ότι σε κάθε φοιτητική εστία υπάρχει μόνιμο τεχνικό προσωπικό το οποίο καλύπτει τις ανάγκες των κτηρίων σε συνεργασία με τις λοιπές τεχνικές υπηρεσίες. Σε χρονικά διαστήματα που αντιμετωπίζει το Εθνικό Ίδρυμα Νεότητας υπηρεσιακά κενά, προσλαμβάνεται προσωρινά εποχικό προσωπικό για την κάλυψη των αναγκών, μέχρις ότου προσληφθεί μόνιμο υπηρεσιακό προσωπικό. Και σε όλως έκτακτες περιστάσεις, όπου υπάρχουν κενά που δεν μπορούν να καλυφθούν ούτε από εποχικό προσωπικό, καταφεύγει αναγκαστικά στη λύση των ιδιωτικών συνεργείων.
      Τρίτον, θα ήθελα να σημειώσω ότι οι επιχορηγήσεις της πολιτείας προς το Εθνικό Ίδρυμα Νεότητος βαίνουν συνεχώς αυξανόμενες. Έτσι, είναι χαρακτηριστικό ότι, ενώ το 2003-2004, η επιχορήγηση ήταν 33.250.000 ευρώ, το 2007, ανήλθε στο ποσό των 40.000.000 ευρώ.
      Τα τελευταία χρόνια, το Εθνικό Ίδρυμα Νεότητος έχει βελτιώσει σημαντικά την ποιότητα των παρεχόμενων υπηρεσιών στις φοιτητικές εστίες, με κατασκευή έργων στις κτηριακές εγκαταστάσεις, διάθεση κονδυλίων για τη συντήρηση των εστιών, βελτίωση της παρεχόμενης σίτισης, καθώς και παροχή δύο γευμάτων σε όλες τις φοιτητικές εστίες.
      Επίσης, η παροχή θέρμανσης και ζεστού νερού προσφέρεται σε όλες τις εστίες του Εθνικού Ιδρύματος Νεότητος επί εικοσιτετραώρου βάσεως. Υπάρχει χρήση επαγγελματικών πλυντηρίων. Στη δε Νέα Εστία του Εθνικού Μετσόβιου Πολυτεχνείου που αναφέρετε, η χρήση των επαγγελματικών πλυντηρίων είναι δωρεάν.
      Επίσης –και κλείνω, κύριε Πρόεδρε- το Εθνικό Ίδρυμα Νεότητας διοργανώνει ετήσιες αθλητικές συναντήσεις στο βόλεϊ, στο μπάσκετ, στο πινγκ-πονγκ και στο σκάκι και όλοι οι οικότροφοι που διαμένουν στις εστίες έχουν δωρεάν σίτιση και στέγαση.
      Επίσης, κλείνω λέγοντας ότι το Υπουργείο Εθνικής Παιδείας για την κάλυψη των δαπανών σίτισης των φοιτητών έχει αυξήσει γενικότερα τις δαπάνες για τη σίτιση στα μεν πανεπιστήμια από 27.400.000 ευρώ που ήταν, στα 30.600.000 ευρώ, ενώ για τα T.E.I. το 2003-2004 η σίτιση ανερχόταν στο ποσό των 17.000.000 ευρώ και σήμερα είναι στο ποσό των 25.850.000 ευρώ. Αυξάνονται διαρκώς οι δαπάνες για τη σίτιση και βεβαίως και οι λειτουργικές δαπάνες των ιδρυμάτων, όπου εκεί περιλαμβάνεται και η στέγαση.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής κ. Ιωάννης Πρωτούλης.
      ΙΩΑΝΝΗΣ ΠΡΩΤΟΥΛΗΣ: Κύριε Υφυπουργέ, σε ερώτηση των Βουλευτών του Κουμουνιστικού Κόμματος Ελλάδας στις 5-12-2007 σχετικά με το θέμα των εστιών και για τη στέγαση των φοιτητών και σπουδαστών σε όλη τη χώρα, είχατε απαντήσει ότι όσον αφορά τις νέες φοιτητικές εστίες του Εθνικού Μετσόβιου Πολυτεχνείου που την ευθύνη λειτουργίας τους έχει το Εθνικό ‘Ίδρυμα Νεότητας, κανένας φοιτητής οικότροφος δεν καταβάλλει ενοίκιο και η στέγαση και η σίτιση είναι δωρεάν. 
      Τώρα, μας λέτε ότι υπάρχει ένα προαιρετικό ποσό. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Δεν είναι ενοίκιο.
      ΙΩΑΝΝΗΣ ΠΡΩΤΟΥΛΗΣ: Από τη στιγμή που υπάρχει αυτό το προαιρετικό ποσό, μπορείτε να μας εξηγήσετε γιατί η κεντρική διοίκηση του Εθνικού Μετσόβιου Πολυτεχνείου κυνηγάει αυτήν τη στιγμή τους φοιτητές που διαμένουν σ’ αυτές τις εστίες και τους ζητάει και αναδρομικά που υπερβαίνουν τα 1.300 ευρώ και φθάνουν τα 1.400 και 1.500 ευρώ; 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Μπορείτε να μας πείτε γιατί βάζει στους αλλοδαπούς φοιτητές 4 ευρώ έως 5 ευρώ την ημέρα και μάλιστα ζητάει απ’ αυτά τα παιδιά –που κατά κύριο λόγο βρίσκονται από τις χώρες της Παλαιστίνης, του Λιβάνου και του Ιράκ- μέχρι και 2.000 ευρώ αναδρομικά; 
      Συνολικά, όμως, θα θέλαμε να πούμε ότι αναδεικνύεται το πρόβλημα της στέγασης των φοιτητών και σπουδαστών που σπουδάζουν σε ξένη πόλη. Μας αναφέρατε τα στοιχεία και μας είπατε ότι θα αυξηθούν οι εστίες και θα αυξηθεί και η δυνατότητα στέγασης των φοιτητών και σπουδαστών. 
      Να πούμε μόνο ένα στοιχείο. Μόνο στην Αθήνα, από τα έντεκα Α.Ε.Ι. και Τ.Ε.Ι. που υπάρχουν στην Αθήνα, εστίες διαθέτουν μόνο τα τρία και καλύπτουν το 2% των φοιτητών και σπουδαστών. Πόσες νέες εστίες θα φτιάξετε; Να μας απαντήσετε συγκεκριμένα. 
      Επίσης θα θέλαμε να κάνετε και έναν απολογισμό σε σχέση με τις μεταρρυθμίσεις που ήδη προχωρούν στα ιδρύματα και παραδίδουν ό,τι έχει απομείνει σε εργολάβους επιχειρηματίες, δηλαδή, την καθαριότητα, τη σίτιση, το security, κ.λπ.. 
      Ποιο είναι το αποτέλεσμα; Ασυντήρητα κτήρια. Στα Ψαχνά Ευβοίας, στη φοιτητική εστία του Τ.Ε.Ι. της Χαλκίδας, δεν υπήρχε πετρέλαιο για πολλές εβδομάδες μέσα στο χειμώνα, δεν υπήρχε ζεστό νερό και το κτήριο είναι έτοιμο να καταρρεύσει. 
      Αυτή είναι η πραγματικότητα που βιώνουν οι φοιτητές και οι σπουδαστές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Και, βέβαια, ποια είναι η λύση που προτείνετε μιας και αναγγείλατε ότι θα αυξηθούν οι εισακτέοι στα περιφερειακά πανεπιστήμια; Ποια είναι; Τα φοιτητοδάνεια; Δηλαδή, θα μπαίνει ένας φοιτητής ή ένας σπουδαστής και θα είναι χρεωμένος για όλη την υπόλοιπη ζωή του; Θα θέλαμε συγκεκριμένες απαντήσεις επ’ αυτού. 
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Εθνικής Παιδείας και Θρησκευμάτων κ. Ταλιαδούρος έχει το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Όπως είπα και στην πρωτολογία μου, τα 5 ευρώ είναι προαιρετικά και δεν συνιστούν ενοίκιο. Είναι χρήματα τα οποία διατίθενται για πολιτιστικές δραστηριότητες. 
      Σε ό,τι αφορά το θέμα του προβλήματος στέγασης …
      ΙΩΑΝΝΗΣ ΠΡΩΤΟΥΛΗΣ: Προαιρετικά; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Βεβαίως, κύριε Πρωτούλη. Αυτό σημαίνει η λέξη «προαιρετικά» στα νέα ελληνικά. 
      ΙΩΑΝΝΗΣ ΠΡΩΤΟΥΛΗΣ: Δηλαδή, μπορούν τα παιδιά να μην τα δώσουν; 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Βεβαίως.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, από τη στιγμή όμως που διαβεβαιώνετε εδώ ότι είναι προαιρετικά, δικαιολογημένα γεννάται το ερώτημα γιατί ζητούν να καταργηθούν.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Εγώ σας είπα ότι ο κανονισμός λειτουργίας προβλέπει προαιρετικά.
      ΠΡΟΕΔΡΕΥΩΝ (Φίλιππος Πετσάλνικος): Να το εξηγήσετε αυτό, για να είναι κατανοητό και για τους φοιτητές.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Στο πλαίσιο της αυτοδιοίκησης των ιδρυμάτων, θα τους το πούμε με μία σχετική εγκύκλιο.
      ΙΩΑΝΝΗΣ ΠΡΩΤΟΥΛΗΣ: Να το πείτε και στη διοίκηση του Εθνικού Ιδρύματος Νεότητας, διότι ζητούν 2.000 ευρώ αναδρομικά!
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Θα μου επιτρέψετε να ολοκληρώσω όμως;
      ΙΩΑΝΝΗΣ ΠΡΩΤΟΥΛΗΣ: Στα πλαίσια της διοίκησης το «προαιρετικά» μπορεί να γίνει «υποχρεωτικά». Να το διευκρινίσουμε λοιπόν.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Θα σας το διευκρινίσω. Αν με αφήσετε να ολοκληρώσω, κύριε συνάδελφε, ευχαρίστως θα πάρετε τις απαντήσεις σας.
      ΠΡΟΕΔΡΕΥΩΝ (Φίλιππος Πετσάλνικος):  Κύριε Πρωτούλη, αφήστε να ολοκληρώσει την απάντησή του ο κύριος Υφυπουργός. Η συζήτηση γίνεται για τη νεολαία και πάντα είναι ενδιαφέρον το θέμα της νεολαίας.
      Συνεχίστε, κύριε Υφυπουργέ.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Θα ήθελα, λοιπόν, να προχωρήσω και να πω…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, ο χρόνος…
      ΠΡΟΕΔΡΕΥΩΝ (Φίλιππος Πετσάλνικος): Έχετε χρόνο. Δεν έχει εξαντληθεί ο χρόνος σας. Μη στενοχωριέστε. Έχετε και την ανοχή του Προεδρείου, επειδή προκάλεσα και εγώ –ίσως δικαιολογημένες, ίσως αδικαιολόγητες- κάποιες διακοπές.
      Ορίστε, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Βεβαίως δικαιολογημένες οι διακοπές σας.
      Θα ήθελα να πω, λοιπόν, ότι ο σχεδιασμός μας για το μέλλον και ο σχεδιασμός μας ιδιαίτερα για τα περιφερειακά ιδρύματα, όπως είπατε, κύριε συνάδελφε, είναι ο εξής.
      Στο πρόγραμμα των δημοσίων επενδύσεων 2005 - 2008 προβλέπονται για μελέτες και έργα – μόνο σε φοιτητικές εστίες αναφέρομαι- για μεν τα πανεπιστήμια 33.547.000 ευρώ, για δε τα Τ.Ε.Ι. 34.615.000 ευρώ, δηλαδή, συνολικά περίπου 70.000.000 ευρώ. 
      Με αυτά τα χρήματα για τα έτη 2005 - 2008 ήδη κατασκευάστηκε και παραδόθηκε η νέα φοιτητική εστία στο Ρέθυμνο. Κατασκευάζεται η φοιτητική εστία στην Πάτρα. Έχει προγραμματιστεί η κατασκευή σπουδαστικής εστίας στις Σέρρες. Το κτήριο της σπουδαστικής εστίας του Τ.Ε.Ι. Καλαμάτας βρίσκεται στο στάδιο της ολοκλήρωσης και παραδίδεται τον Ιούνιο του 2008. Η φοιτητική εστία στην Καλαμάτα παρέχει τη δυνατότητα στέγασης τριακοσίων σπουδαστών. Ολοκληρώθηκε και παραδόθηκε η συντήρηση και η επισκευή των κτηρίων των σπουδαστικών εστιών του Τ.Ε.Ι. Λάρισας στην Καρδίτσα. Η φοιτητική εστία του Παντείου Πανεπιστημίου βρίσκεται υπό ανακαίνιση. Για την επέκταση της φοιτητικής εστίας του Πανεπιστημίου Κρήτης εκπονείται ήδη η μελέτη. 
      Πέραν αυτών, στις 30.1.2008 η διυπουργική επιτροπή συμπράξεων δημοσίου και ιδιωτικού τομέα που συνήλθε υπό την προεδρία του Υπουργού Οικονομίας και Οικονομικών κ. Αλογοσκούφη αποφάσισε την ένταξη στο πρόγραμμα συμπράξεων δημοσίου και ιδιωτικού τομέα την υλοποίηση εγκαταστάσεων φοιτητικών εστιών στο Δημοκρίτειο Πανεπιστήμιο Θράκης και στο Πανεπιστήμιο Πελοποννήσου. 
      Ειδικότερα, θα γίνουν φοιτητικές κατοικίες στις πανεπιστημιουπόλεις Κομοτηνής, Ξάνθης, Αλεξανδρούπολης και Ορεστιάδας, καθώς και ενός εστιατορίου φοιτητών στην πανεπιστημιούπολη της Αλεξανδρούπολης. 
      Επίσης, έχει προχωρήσει η σύμβαση σύμπραξης έξι φοιτητικών εστιών στο Πανεπιστήμιο της Πελοποννήσου σε πέντε πόλεις της Πελοποννήσου και ήδη δημοσιεύτηκε η προκήρυξη διαγωνισμού για την ανάθεση υπηρεσιών συμβούλου και την υλοποίηση των εγκαταστάσεων των φοιτητικών εστιών στα Πανεπιστήμια Θράκης και Πελοποννήσου. 
      Επίσης, συμπληρωματικά προς αυτά θα ήθελα να πω ότι στους προπτυχιακούς φοιτητές των ανωτάτων εκπαιδευτικών ιδρυμάτων χορηγείται ετήσιο στεγαστικό επίδομα 1.000 ευρώ, του οποίου η συνολική δαπάνη που οι Έλληνες φορολογούμενοι πολίτες το καταβάλλουν είναι 70.000.000 ευρώ το χρόνο. Δηλαδή χορηγείται σε εβδομήντα χιλιάδες φοιτητές. Διευρύνθηκε και ο αριθμός των δικαιουμένων, αφού με νόμο που πέρασε πριν από δύο χρόνια χορηγείται και σε φοιτητές που προέρχονται από τις νησιωτικές περιοχές της Αττικής και φοιτούν σε πανεπιστήμια των Αθηνών, δηλαδή, σε πανεπιστήμια που απέχουν έναν αριθμό χιλιομέτρων μικρότερο, όμως, του προβλεπομένου σε άλλες περιοχές. 
      Θα ήθελα να πω, λοιπόν, ότι με τα μέτρα αυτά αποδεικνύεται η ιδιαίτερη φροντίδα που καταβάλλεται αυτές τις μέρες, αυτό το διάστημα που έχουμε την ευθύνη της διακυβέρνησης της χώρας, για τη στήριξη της φοιτητικής εστίας, τη στήριξη της φοιτητικής σίτισης, τη στήριξη της μέριμνας προς τη σπουδάζουσα νεολαία. 
    ΠΡΟΕΔΡΕΥΩΝ (Φίλιππος Πετσάλνικος): Η τρίτη με αριθμό 791/1-4-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος – Άδωνι Γεωργιάδη προς τον Υπουργό Πολιτισμού, σχετικά με τα δημοσιεύματα του Τύπου αναφερόμενα στο πρόβλημα του δεξιού πύργου της κεντρικής εισόδου του Παλατιού των Ιπποτών της Ρόδου κ.λπ. δεν συζητείται λόγω κωλύματος του Βουλευτή. 
    Ο δεξιός πύργος έχει πρόβλημα, αλλά και ο συνάδελφος Βουλευτής έχει κώλυμα σήμερα κι έτσι δεν συζητείται η επίκαιρη ερώτηση που κατέθεσε. Εκτιμώ, όμως, ότι το Υπουργείο Πολιτισμού θα επιληφθεί αυτού του προβλήματος, γιατί αφορά τη Ρόδο. Αφορά την τουριστική περίοδο. Αφορά και την ασφάλεια των κατοίκων, απ’ ό,τι είδα στο περιεχόμενο της σχετικής ερώτησης. 
    Επομένως, ολοκληρώσαμε τη συζήτηση των επικαίρων ερωτήσεων για τη σημερινή συνεδρίαση.
    ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στην ημερήσια διάταξη των 
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν 59/18.3.2008 επερώτηση των Βουλευτών του ΣΥ.ΡΙΖ.Α., της κ. Άννας Φιλίνη, της κ. Ευαγγελίας Αμανατίδου -  Πασχαλίδου, των κυρίων Θεοδώρου Δρίτσα, Περικλή Κοροβέση, Αναστασίου Κουράκη, Παναγιώτη Λαφαζάνη, Αθανασίου Λεβέντη, Ιωάννη Μπανιά, Μιχαήλ Παπαγιαννάκη, Νικολάου Τσούκαλη, Γρηγορίου Ψαριανού, Ιωάννη Δραγασάκη, Φώτη Κουβέλη και Αλέξανδρου Αλαβάνου, προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη δημιουργία πάρκων πρασίνου στις περιοχές Ελληνικό, Γουδή και Ελαιώνα. 
     Το λόγο έχει η πρώτη επερωτώσα η κ. ΄Αννα Φιλίνη.
     Ορίστε, κυρία Φιλίνη, έχετε το λόγο για δεκαπέντε λεπτά.
     ΑΝΝΑ ΦΙΛΙΝΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, θέλαμε από καιρό να προετοιμαστούμε για να κάνουμε σωστά αυτήν την επερώτηση η οποία θίγει ζητήματα που καίνε πραγματικά τους κατοίκους του Λεκανοπεδίου. Και πρέπει να πούμε ότι με πολύ μεγάλη μας χαρά έχουμε σήμερα στη συζήτηση αυτή παρόντες για να την παρακολουθήσουν τον Δήμαρχο του Ελληνικού, τον κ. Κορτζίδη, τον Δήμαρχο του Αλίμου, τον κ. Ορφανό και την Υπερνομάρχη κ. Ντίνα Μπέη. Με χαρά μας είναι όλοι εδώ. 
     Κυρίες και κύριοι συνάδελφοι, το λεκανοπέδιο της Αττικής το 1940 είχε δώδεκα τ.μ. πρασίνου ανά κάτοικο. Το 1965 είχε έξι τ.μ. πρασίνου ανά κάτοικο. Το 1977 είχε τέσσερα τ.μ. πρασίνου ανά κάτοικο. Το 2005 είχε δυόμισι τ.μ. πρασίνου ανά κάτοικο. Σήμερα υπάρχουν φήμες ότι είναι γύρω στα δύο ή λίγο κάτω από τα δύο τ.μ. πρασίνου ανά κάτοικο. 
        Η Νέα Δημοκρατία προεκλογικά το 2004 «στη χάρτα της καθημερινότητας για το Λεκανοπέδιο» αναγνώρισε ότι στην Αθήνα αναλογούν δυόμισι τ.μ. πρασίνου ανά κάτοικο. Κανείς δεν αμφισβητεί πια σήμερα, μετά τους Ολυμπιακούς Αγώνες ότι το μόνο από τα ολυμπιακά έργα που δεν έγινε είναι τελικά το πράσινο. 
        Στο μνημόνιο που είχε υπογράψει το 2001 ο τότε Υπουργός ΠΕ.ΧΩ.Δ.Ε. με την Πρόεδρο του «ΑΘΗΝΑ 2004» κ. Γιάννα Αγγελοπούλου προέβλεπε διπλασιασμό του κοινόχρηστου πρασίνου στα πέντε τ.μ. ανά κάτοικο και παρεμβάσεις σε εξήντα χιλιάδες στρέμματα με φυτεύσεις διακοσίων ογδόντα χιλιάδων δέντρων και δώδεκα εκατομμυρίων φυτών. Όμως, δυστυχώς τον Αύγουστο του 2005 ο σημερινός Υπουργός ΠΕ.ΧΩ.Δ.Ε. ο κ. Σουφλιάς έκανε τον απολογισμό αυτής της φύτευσης λέγοντας ότι ήταν είκοσι επτά χιλιάδες δέντρα και πεντακόσιες χιλιάδες θάμνοι, δηλαδή, ο στόχος επιτεύχθηκε λίγο κάτω από το 10% των αρχικών υποσχέσεων.
        Οι περσινές πυρκαγιές δυστυχώς, κυρίες και κύριοι συνάδελφοι, χειροτέρευσαν δραματικά την κατάσταση στο Λεκανοπέδιο. Ποιος ξέρει τι θα ζήσουμε φέτος το καλοκαίρι. Και όμως η ελληνική νομοθεσία προστατεύει τους ελεύθερους αστικούς χώρους πρασίνου, ως ένα πολύτιμο αγαθό. ΄Εχουμε και σχετικό νομικό οπλοστάσιο. ΄Εχουμε το ν. 998/1979, περί προστασίας δασών και δασικών εκτάσεων, που κατατάσσει τους ελεύθερους χώρους στα πάρκα και στα άλση και απαγορεύει οποιαδήποτε αλλαγή προορισμού ή χρήσης αυτών. ΄Εχουμε το ν. 1515 του 1985, το Ρυθμιστικό Σχέδιο της Αθήνας που κατοχυρώνει τους υφιστάμενους χώρους πρασίνου και προτείνει τη δημιουργία νέων. ΄Εχουμε το άρθρο 24 του Συντάγματος που μέχρι τώρα καταφέραμε να το σώσουμε. Σύμφωνα με το άρθρο 24 του Συντάγματος οι ελεύθεροι κοινόχρηστοι χώροι προστατεύονται και είναι κατοχυρωμένοι συνταγματικά με την αρχή του ισοζυγίου των κοινόχρηστων χώρων που έχουν ενταχθεί σε σχέδιο πόλης, γεγονός που σημαίνει ότι επιτρέπεται η αναδιάρθρωσή τους μόνο όταν η συνολική επιφάνεια παραμένει η ίδια ή αυξάνεται. 
     Συνταγματικά κατοχυρωμένη είναι και η αρχή του πολεοδομικού κεκτημένου, δηλαδή, της μη επιδείνωσης των όρων διαβίωσης με την υποβάθμιση του οικιστικού περιβάλλοντος, όπως οι αρχές αυτές έχουν συχνά ερμηνευτεί από το Συμβούλιο της Επικρατείας.
     Επίσης, το Σύνταγμα έχει ερμηνευτεί με τους όρους της αειφορίας, όπου προβάλλεται η ανάγκη της περιβαλλοντικής προστασίας σε κάθε εφαρμογή της δημόσιας πολιτικής. 
     Τα αστικά πάρκα είναι απαραίτητα γιατί βελτιώνουν την ποιότητα του αέρα, συμβάλλουν στη μείωση της θερμοκρασίας, είναι τα τελευταία καταφύγια βιοποικιλότητας στα αστικά κέντρα, μειώνουν τον κίνδυνο των πλημμυρών, εμπλουτίζοντας ταυτόχρονα τον υδροφόρο ορίζοντα, είναι καταφύγια αναψυχής, χαλάρωσης, γυμναστικής και κοινωνικής συναναστροφής για τους κατοίκους της πόλης.
     Στο λεκανοπέδιο της Αττικής βρισκόμαστε ανάμεσα σε τέσσερις μεγάλους ορεινούς όγκους. Τον όγκο του Υμηττού και της Πεντέλης ανατολικά, της Πάρνηθας βορειοδυτικά και τους όρους Αιγάλεω δυτικά. Από το βορρά μέχρι το θαλάσσιο μέτωπο στο νότο δημιουργείται ένας μεγάλος διάδρομος. Πρέπει να δημιουργήσουμε, ιδιαίτερα μετά τις περσινές πυρκαγιές, ένα δίκτυο χώρων πρασίνου, που θα δροσίζουν και καθαρίζουν τον αέρα του Λεκανοπεδίου. Υπάρχουν μέσα στο Λεκανοπέδιο λόφοι, άλση, κήποι, οι εναπομείναντες ελεύθεροι χώροι.
     Αν όλα αυτά μείνουν, ενισχυθούν, δεν τσιμεντοποιηθούν, αν διευκολυνθούν οι διάδρομοι, τα περάσματα του αέρα, αυτό θα κάνει βιώσιμη την Αττική. Αν τα τσιμεντώσουμε σιγά-σιγά όλα αυτά, αν εμποδίσουμε τη διέλευση και ψύχρανση του αέρα, τα πράγματα δυστυχώς, διαρκώς θα χειροτερεύουν, η ζωή θα γίνεται αβίωτη για τους κατοίκους του Λεκανοπεδίου. 
     Για να εξασφαλιστεί αυτό το δίκτυο πρασίνου υπάρχουν χονδρικά τρεις ανάγκες πρασίνου. Υπάρχει η ανάγκη για τα μεγάλα μητροπολιτικά πάρκα, η ανάγκη για τους λόφους πρασίνου και για τα άλση, σε επίπεδο συνοικίας και η ανάγκη για μικρότερους ελεύθερους χώρους στη γειτονιά. Το κάθε ένα απ’ αυτά παίζει το ρόλο του για την επιβίωση στο Λεκανοπέδιο. Τελικά το θαλάσσιο μέτωπο πρέπει να μένει ανοιχτό για να έχει διέξοδο ο αέρας αλλά και οι κάτοικοι προς τη θάλασσα.
     Πρέπει να θυμίσουμε ότι ένα παλιότερο πρόγραμμα του Υ.ΠΕ.ΧΩ.Δ.Ε., το λεγόμενο «Αττική SOS», που είχε αναλάβει να υλοποιήσει το Υ.ΠΕ.ΧΩ.Δ.Ε. μέσω του Οργανισμού Ρυθμιστικού Σχεδίου Αθήνας, εκτός των άλλων περιελάμβανε τα εξής: Την ανάπλαση του Ελαιώνα με τη δημιουργία εκτεταμένων χώρων κοινόχρηστου πρασίνου, την αναβάθμιση του παράκτιου μετώπου του Σαρωνικού, με την ταυτόχρονη απομάκρυνση πολλών ασύμβατων και οχλουσών χρήσεων, τη δημιουργία ενός δικτύου αστικού και περιαστικού πρασίνου για όλο το λεκανοπέδιο της Αθήνας και τη δημιουργία μητροπολιτικών πάρκων πρασίνου και αναψυχής σε Γουδή και Ελληνικό. Δυστυχώς, όλο αυτό έχει μείνει μέχρι σήμερα ως σχεδιασμός επί χάρτου και οι χώροι πρασίνου, πράσινες κουκίδες στους χάρτες μας. 
     Σήμερα συγκεντρώσαμε την προσοχή μας περισσότερο σ’ αυτήν την ανάγκη των τριών μεγαλύτερων μητροπολιτικών πάρκων στο Λεκανοπέδιο. 
     Πρώτα απ’ όλα για το πάρκο στου Γουδή, ένα σύντομο ιστορικό.
     Από το 1977 με το ν.732/1977 η έκταση εκεί στου Γουδή παραχωρήθηκε στους Δήμους Αθηναίων, Ζωγράφου και Παπάγου για τη δημιουργία χώρου πρασίνου μητροπολιτικής εμβέλειας. Ήταν ένας θετικός νόμος αυτός τότε.
      Από το 1985 ο χώρος αυτός έχει χαρακτηρισθεί από το Ρυθμιστικό Σχέδιο Αθήνας ως μητροπολιτικός χώρος πρασίνου και εντάχθηκε στη Β΄ ζώνη Υμηττού με π.δ. το 1978. Το 1997 ανατέθηκε από τον Οργανισμό Ρυθμιστικού Σχεδίου Αθήνας ερευνητικό πρόγραμμα στο Εθνικό Μετσόβιο Πολυτεχνείο -στη μελέτη αυτή δούλεψαν περίπου τριάντα μελετητές επιστήμονες με τον καθηγητή Γιάννη Πολύζο- η  οποία  ολοκληρώθηκε και εγκρίθηκε το 2001 και προέβλεπε τη δημιουργία μητροπολιτικού πάρκου πρασίνου με χρήσεις αθλητισμού και πολιτισμού. 
      Το 2002, παραμονές των Ολυμπιακών Αγώνων αποφασίζεται να δοθεί χώρος μέσα σ’ αυτόν τον προβλεπόμενο χώρο του μητροπολιτικού πάρκου, για να γίνει εκεί ένα ολυμπιακό έργο, να κατασκευαστεί εκεί ο χώρος για το γήπεδο Μπάντμιντον. Υποτίθεται ότι η κατασκευή αυτή θα ήταν προσωρινή -γι’ αυτό όντως η κατασκευή αυτή είναι σαν ένα βιομηχανικό κέλυφος με τίποτα άλλο- αλλά  τελικά η κατασκευή αυτή έγινε τελικά μόνιμη. 
      Το 2005, με το νόμο για την Ολυμπιακή αξιοποίηση τα είκοσι πέντε στρέμματα του περιβάλλοντα χώρου, μαζί με το Μπάντμιντον και γύρω απ’ αυτά παραχωρούνται στην εταιρεία «ΟΛΥΜΠΙΑΚΑ ΑΚΙΝΗΤΑ» για αξιοποίηση. Σήμερα, όχι μόνο παραμένει ο χώρος του Μπάντμιντον εκεί, αλλά διαρκώς μπαίνουν στο χώρο αυτό του υποτιθέμενου μητροπολιτικού πάρκου νέες χρήσεις ασύμβατες προς ένα μητροπολιτικό πάρκο. Διαρκώς γίνονται νέα νοσοκομεία. Τώρα έχει αναγγελθεί από το Δήμο Αθηναίων ένας χώρος απεξάρτησης από τα ναρκωτικά. Δεν είμαστε κατά όλων αυτών των κατασκευών, αλλά είμαστε κατά του να κατασκευάζονται μέσα σ’ αυτόν το χώρο, διότι θεωρούμε ότι είναι ασύμβατες χρήσεις.
      Παρατηρούμε τελικά ότι η πολιτεία δεν νομοθετεί με έναν οριστικό τρόπο και παίρνει πίσω τις αποφάσεις της. Ο στρατός, ο οποίος παραχώρησε ορισμένα στρέμματα στην περιοχή εκείνη, στην πραγματικότητα κρατά ακόμα στην ιδιοκτησία του σημαντική έκταση, σαν ένα διαπραγματευτικό χαρτί, για να πάρει άλλους χώρους στην ευρύτερη περιοχή, προκειμένου να κτίσει κατοικίες για τους αξιωματικούς. 
      Παρ’ όλα αυτά, η πολιτεία, η Κυβέρνηση, μπορεί και πρέπει  με μία καθαρή νομοθετική ρύθμιση να κλείσει όλο αυτό το θέμα, ακόμα και αν ο στρατός εξακολουθεί να έχει την ιδιοκτησία του εκεί. 
      Σήμερα έχουν περάσει πια επτά χρόνια από την ολοκλήρωση της μελέτης του Πολυτεχνείου. Η μελέτη προέβλεπε καθαρισμό εκεί ενός μεγάλου κομματιού του Ιλισού και τη δημιουργία, σ’ αυτό το κομμάτι του Ιλισού, κομματιών που να συγκεντρώνεται νερό και να μπορούν οι επισκέπτες να χαίρονται το νερό εκεί. Υπάρχουν ορισμένα πολύ ωραία κτήρια του στρατού, τα οποία παραμένουν από το 19ο αιώνα, όπου εκεί έχει στεγαστεί η Εθνική Γλυπτοθήκη και είναι πολύ θετικό. Θα μπορούσε εύκολα να δημιουργηθεί εκεί  το μητροπολιτικό πάρκο με πυρήνα τα εννιακόσια εξήντα πέντε στρέμματα που αρχικά παραχώρησε ο στρατός στους δήμους, ως καρδιά του μητροπολιτικού πάρκου.
     (Στο σημείο αυτό, κτυπάει το κουδούνι λήξεως του χρόνου ομιλίας της κυρίας Βουλευτού)
     Βλέπω ότι ο χρόνος μου περνάει, θα χρειαστώ ίσως και ορισμένα λεπτά από τη δευτερολογία μου. 
     ΠΡΟΕΔΡΕΥΩΝ (Φίλιππος Πετσάλνικος): Μια ανοχή θα έχετε, αλλά μη μου λέτε από τώρα «ορισμένα λεπτά». Θα σας δώσω τη δυνατότητα παράτασης του χρόνου ομιλίας ενός, δύο λεπτών για να μην καταναλώσετε ολόκληρη τη δευτερολογία σας. 
     ΑΝΝΑ ΦΙΛΙΝΗ: Ο χώρος του Ελαιώνα, είναι μια περιοχή εννέα χιλιάδων στρεμμάτων, μέσα στα οποία προβλέπεται να δημιουργηθούν και χώροι πρασίνου, μέσα από εισφορές σε γη σύμφωνα με τη νομοθεσία, αλλά και με απαλλοτριώσεις. Έχει υπάρξει ένα προεδρικό διάταγμα του 1995, που τα προβλέπει όλα αυτά. Δυστυχώς, σήμερα προβλέπονται εκεί μεγάλες εγκαταστάσεις, όχι μόνο για το γήπεδο ποδοσφαίρου, αλλά και γύρω από αυτό για πολυώροφα κτήρια εμπορικών εγκαταστάσεων, τα οποία, βέβαια, είναι εντελώς ασύμβατα με το προεδρικό διάταγμα. 
     Τέλος, να πω εν συντομία για το Ελληνικό, ότι είναι ένας χώρος πέντε χιλιάδων τριακοσίων στρεμμάτων. Είναι μια έκταση, η οποία μαζί με τον Άγιο Κοσμά και το Γκολφ της Γλυφάδας προσεγγίζει τα εξήμισι χιλιάδες στρέμματα. Ιδιοκτησιακά ο χώρος ανήκει στην ΚΕΔ, η οποία έχει παραχωρήσει τμήματα της έκτασης σε φορείς του δημοσίου και ευρύτερου δημόσιου τομέα. Ο ν. 2338/95 προέβλεπε τη μετεγκατάσταση του αεροδρομίου στα Σπάτα και τη δημιουργία και εκεί στο Ελληνικό μητροπολιτικής ζώνης πρασίνου. Δυστυχώς, με μελέτη του το Υ.ΠΕ.ΧΩ.Δ.Ε. προωθεί όχι τη συγκρότηση μητροπολιτικού πάρκου στο Ελληνικό, αλλά την τσιμεντοποίηση και την πολεοδόμηση του χώρου. Αυτή είναι, δυστυχώς, η πραγματικότητα, διότι δημιουργεί επτά πολεοδομικές ενότητες, που ως κύρια χρήση έχουν την κατοικία, τις εμπορικές δραστηριότητες, τον τουρισμό, τα γραφεία και τη διοίκηση. Οι χάρτες που έχει διανείμει το Υ.ΠΕ.ΧΩ.Δ.Ε. όπου δείχνουν μεγάλες εκτάσεις πρασίνου, δυστυχώς στην πραγματικότητα καλύπτουν και εκτάσεις τσιμέντου από δρόμους και δεν αποτελούν την πραγματικότητα, αν λάβει κανείς υπ' όψιν του ότι ταυτοχρόνως εκεί υπάρχει σταθμός μεταφόρτωσης, απορριμμάτων, αμαξοστάσια κ.λπ.. 
     Ο κ. Υπουργός κ. Σουφλιάς είπε ότι δεν έχουμε χρήματα, άρα χρειάζεται να γίνει αυτή η πολεοδόμηση για να βρούμε χρήματα. Αυτό δεν είναι αλήθεια. Ο Ευρωβουλευτής του ΣΥ.ΡΙΖ.Α. ο κ. Παπαδημούλης σε ερώτηση που έκανε στην Επίτροπο κ. Χούμπνερ πήρε την απάντηση ότι βεβαίως και μπορούν να δοθούν, ιδιαίτερα μετά από τις μεγάλες πυρκαγιές του περασμένου καλοκαιριού, τα απαραίτητα κονδύλια, από το Δ΄ Κ.Π.Σ. προκειμένου να γίνει πραγματικό πάρκο στο Ελληνικό. 
     ΠΡΟΕΔΡΕΥΩΝ (Φίλιππος Πετσάλνικος): Κυρία  Φιλίνη, αν έχετε την καλοσύνη, τώρα ολοκληρώστε. 
     ΑΝΝΑ ΦΙΛΙΝΗ: Και βεβαίως να λάβουμε υπ' όψιν μας ότι αυτή η υπόσχεση αποτελεί και θετική υπόσχεση γενικότερα για πάρκα στην περιοχή μας. 
     Ήθελα να καταθέσω στα Πρακτικά της Βουλής αυτόν τον χάρτη, που έχει κατασκευάσει η συντονιστική επιτροπή των ελεύθερων χώρων για την Αττική. Είναι πολύ χρήσιμος χάρτης και έναν ίδιο θα χαρίσω τώρα και στον κύριο Υφυπουργό, εκ μέρους μας, για το Υπουργείο του. 
      (Στο σημείο αυτό, η Βουλευτής κα Άννα Φιλίνη καταθέτει για τα Πρακτικά τον προαναφερθέντα χάρτη, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και τρεις συνοδοί καθηγητές από το 3ο Γυμνάσιο της Έδεσσας. 
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
	Επίσης, γίνεται γνωστό στο Σώμα ότι ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο κατά τη συζήτηση της σημερινής επερώτησης το Βουλευτή του ΣΥ.ΡΙΖ.Α. κ. Ιωάννη Μπανιά.
	Επίσης ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Τραγάκης γνωστοποιεί ότι κατά τη συζήτηση αυτής της επερώτησης ορίζεται ως Κοινοβουλευτικός Εκπρόσωπος της Νέας Δημοκρατίας ο Βουλευτής του νομού Ευβοίας κ. Αναστάσιος Λιάσκος. 
	Ο κοινοβουλευτικός εκπρόσωπος του ΛΑ.Ο.Σ. κ. Αστέριος Ροντούλης ορίζει για τη συζήτηση αυτής της επερώτησης ως Κοινοβουλευτικό Εκπρόσωπο του ΛΑ.Ο.Σ. το Βουλευτή κ. Βαΐτση Αποστολάτο.
	Από το ΠΑ.ΣΟ.Κ. Κοινοβουλευτικός Εκπρόσωπος είναι ο κ. Πάγκαλος.
	Το λόγο έχει ο δεύτερος εκ των επερωτώντων κ. Μιχαήλ Παπαγιαννάκης.
	ΜΙΧΑΗΛ ΠΑΠΑΓΙΑΝΝΑΚΗΣ: Ευχαριστώ, κύριε Πρόεδρε.
	Κύριοι συνάδελφοι, προφανώς προσυπογράφω όσα η πρώτη επερωτώσα είπε και δεν θα τα επαναλάβω. Επειδή όμως πολλές φορές οι προτάσεις και οι διεκδικήσεις μας χαρακτηρίζονται ως υπερβολές, θα ήθελα να σας πω –για να παραμερίσουμε τις λεπτομέρειες των πραγμάτων- ότι η Αθήνα έχει 2,5 τετραγωνικά μέτρα πρασίνου ανά κάτοικο. Ο μέσος όρος στην Ευρώπη είναι επτάμισι, για να μην πάμε στη Ζυρίχη που είναι τριάντα πέντε ή στο Άμστερνταμ που είναι είκοσι επτά. 
      Ακόμα και αν γίνονταν όλα όσα εμείς ζητάμε τα υπερβολικά, τα ακραία, η διαφορά αυτή θα μίκραινε πολύ λίγο. Παραδείγματος χάριν, το ΥΠΕΧΩΔΕ μας λέει στη μελέτη του για το πράσινο ότι αν είχαν τηρηθεί όλες οι υποσχέσεις του ολυμπιακού πρασίνου, θα είχαμε 3,55 τετραγωνικά μέτρα ανά κάτοικο. Δείτε την απόσταση από το επτάμισι, για να μην πάω στο είκοσι και στο τριάντα των άλλων πόλεων. Αυτό είναι ένα βασικό γεγονός, που δεν μπορεί να το ξεπεράσει κανένας. 
	Ένα δεύτερο γεγονός που δεν μπορεί να ξεπεράσει κανένας, κύριοι συνάδελφοι, είναι η ανισοκατανομή. Γύρω- γύρω από την Αθήνα στο περιαστικό πράσινο κάτι γίνεται. Υπάρχουν χώροι υπό τεράστιους φυσικούς κινδύνους, υπό απαιτήσεις, υπό καταπατήσεις, υπό αθλιότητα, αλλά όπως και σε άλλες πόλεις της Ευρώπης, στο κέντρο του πολεοδομικού συγκροτήματος υπάρχει μία τερατώδης συμπάγια τσιμέντου. 
      Καταθέτω στα Πρακτικά έναν πρόσφατο χάρτη των συνεργατών μου από αεροφωτογραφία που μας δείχνει τι γίνεται στο κέντρο του πολεοδομικού συγκροτήματος σε σχέση με τα πέριξ.
	(Στο σημείο αυτό ο Βουλευτής κ. Μιχαήλ Παπαγιαννάκης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Απέναντι σ’ αυτά τα δύο φοβερά γεγονότα, τα οποία είναι αποδεδειγμένα βλαβερά για τη δημόσια υγεία και για την ποιότητα ζωής, τι κάνει η Κυβέρνηση; Αυτό είναι το μεγάλο ζήτημα. Πρώτον, καταπατήσατε όλες τις υποσχέσεις των προολυμπιακών χρήσεων. Δια διολισθήσεων, μετά παραμυθίας, με πρόσθετες εξαιρέσεις κάθε τόσο, με «φουσκώματα», με αλλαγές χρήσεων, έχουν γίνει αγνώριστα.
	Δεύτερον, εγκαταλείψατε τις μεγάλες διαρθρωτικές αλλαγές. Αυτό το είδαμε το καλοκαίρι με τις πυρκαγιές, δεν θα επανέλθω. Οι διαρθρωτικές αλλαγές –που σημαίνει δασικοί χάρτες, δασολόγιο κ.λπ.- δεν υπάρχουν. Μάλιστα, μας είπε κάποιος ότι αν τα κάναμε, θα μας έπαιρναν «με τις πέτρες». 
	Τρίτον, ανεχθήκατε ή ενθαρρύνατε απαιτήσεις, διεκδικήσεις και καταπατήσεις από κάθε πλευρά, από ιδιώτες. Δείτε τι γίνεται στην παραλία, δείτε την Ιπποκράτειο πολιτεία στην Πάρνηθα κ.λπ., από συνεταιρισμούς και δήθεν συνεταιρισμούς μέχρι τον απερίγραπτο εκείνο συνεταιρισμό αξιωματικών, που διεκδικεί ακόμα και τώρα, μετά τις πυρκαγιές, την Πάρνηθα, κυρίως –και χειρότερα- από εκκλησίες και μονές, που διεκδικούν το 1/3 του ελληνικού χώρου, κύριοι συνάδελφοι, και βεβαίως ταλαιπωρούν άγρια δήμους της Αθήνας, όπως η Πετρούπολη, το Περιστέρι κ.λπ., το Ποικίλον όρος, την Καισαριανή στον Υμηττό κ.λπ., ακόμα και από Οργανισμούς Τοπικής Αυτοδιοίκησης, μ’ όλο το σεβασμό που τους έχουμε. Δεν αρκεί ένα έργο να είναι πράγματι κοινωφελές και να γίνεται εις βάρος των ελεύθερων χώρων. Όποιος έχει πραγματικά αποδείξει ότι πρέπει να κάνει κάτι χρήσιμο, να βρει κάτι να γκρεμίσει και να χτίσει στη θέση του και βεβαίως, από το ίδιο το δημόσιο και το κράτος. Τι θα κάνει το κράτος με την υπό μεταφορά ΠΥΡ.ΚΑΛ.; Άλλα ακούγαμε, άλλα βλέπουμε να μαθαίνονται σιγά-σιγά. Τι θα κάνουμε με τη μεταφορά των σταθμών των Κ.Τ.Ε.Λ.; Στον Ελαιώνα, λέει. Μα, είναι δυνατόν; Στο απελευθερωμένο χώρο τι θα γίνει; Δεν έχουμε χρήση. 
    Προσπαθήσατε με το άρθρο 24 να δικαιολογήσετε εκ των υστέρων τέτοιες πρακτικές. Ελπίζουμε να μην το ξαναδούμε μπροστά μας. Ελπίζουμε ότι η αναθεώρηση δεν θα περάσει. Δεν «πήρατε μυρωδιά» από τις τεράστιες αλλαγές που γίνονται στο γενικότερο χώρο. Η Αθήνα…
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Θα μου επιτρέψετε, κύριε Πρόεδρε, να πάρω χρόνο από την δευτερολογία μου;
     ΠΡΟΕΔΡΕΥΩΝ (Φίλιππος Πετσάλνικος): Δεν έχει λήξει ακόμα ο χρόνος σας, ούτως ή άλλως. Ήταν προειδοποιητικό κουδούνι. Αλλά θα έχετε κι εσείς μια ανοχή. 
     ΜΙΧΑΗΛ ΠΑΠΑΓΙΑΝΝΑΚΗΣ: Η Αθήνα τείνει να ταυτιστεί πλήρως με την Αττική. Το ξέρουμε πάρα πολύ καλά. Δημοσιεύεται στις εφημερίδες, υπάρχουν στατιστικές. Φεύγουν οι πάντες και χτίζουν γύρω-γύρω. Ένα ενιαίο πολεοδομικό συγκρότημα. Δεν προβλέψαμε εκεί, λοιπόν, πρώτον ότι καταστρέφονται οι γεωργικές χρήσεις, πάρα πολύ ωραίες πολλές φορές, πάρα πολύ γραφικές και πάρα πολύ χρήσιμες. Ο εξοχικός τους χαρακτήρας πάει και αυτός σιγά-σιγά φεύγει. Πολυκατοικίες μπαίνουν στη θέση τους. 
     Δεν προβλέπονται οργανωμένοι ελεύθεροι χώροι. Σε λίγα χρόνια θα κλαίμε, γιατί δεν θα υπάρχουν πάρκα στα Μεσόγεια, που σήμερα τα θεωρούμε εξοχή. Δεν προβλέπονται. Και όπου γύρω-γύρω από την Αθήνα κάτι προβλεπόταν είτε αλλοιώνεται είτε χαλάει, ξεκινώντας από την Ελευσίνα η οποία διαλύεται, το Θριάσειο Πεδίο, τα Μεσόγεια γύρω-γύρω από το αεροδρόμιο κ.λπ.. Να μην σας δώσω άλλα παραδείγματα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Όλα αυτά γίνονται με μια αντίληψη, η οποία κατακλύζει όλη την Ελλάδα. Μια αντίληψη φτηνής ανάπτυξης. Με οικονομική αξιοποίηση του δήθεν δωρεάν φυσικού κεφαλαίου της χώρας, που δεν είναι καθόλου δωρεάν και η καταστροφή του όταν έρχεται μετά να την επανορθώσουμε αποδεικνύει πόσο ακριβό ήταν, αλλά το ανακαλύπτουμε εκ των υστέρων. 
     Και αυτό γίνεται για να υπάρξουν φτηνότερες επενδύσεις. Για να ενισχυθεί η παλαιά αντίληψη της οικοδομής και του τσιμέντου, η άναρχη δόμηση. Εγκαταλείπεται προς χάριν των μεγάλων αυτών αξιών κάθε έννοια νέας ανάπτυξης, χωροταξίας, περιβαλλοντικής προστασίας. Κυριαρχεί η αντίληψη οικοδομή-τσιμέντο-Ι.Χ., αυτοκίνηση γενικότερα. Και αυτό είναι ανάπτυξη; Δεν είναι. Είναι καταστροφή και το ξέρουμε. Και αυτή η αντίληψη ήδη κατακυριεύει όλη την Ελλάδα. 
     Τι να πει η καημένη η Θεσσαλονίκη, με τα στρατόπεδα που γίνεται μεγάλη συζήτηση για το πώς θα αξιοποιηθούν; Αλλά όχι μόνο η Θεσσαλονίκη. Ήδη ακούγονται σημαντικότατα προβλήματα και σε άλλες μεγάλες πόλεις που αναπτύσσονται ταχύτατα: Τα Γιάννενα, τη Λάρισα, το Ηράκλειο κ.λπ.. 
     Πού θα πάει αυτή η κατάσταση; Υπάρχουν προτάσεις; Προτάσεις υπάρχουν, γιατί ευτυχώς οι πολίτες, η Τοπική Αυτοδιοίκηση αντιδρούν –όχι παντού αρκετά- και διεκδικούν. Από τα όσα γίνονται στο Ελληνικό –χαιρετίζω και τον δήμαρχο που είναι εδώ- από ό,τι βλέπουμε στο Γουδί και στον νέο Ελαιώνα, που πολύ σύντομα η κ. Φιλίνη περιέγραψε. 
     Δεν αναφέρομαι και σε άλλες περιπτώσεις που δεν προλάβαμε να βάλουμε στην επερώτηση όλες, βεβαίως. Όπως τα όσα κάνει η διαδημοτική κίνηση για τη διάσωση του Υμηττού με χαρτιά και προτάσεις. Ή οι σύλλογοι και οι φορείς της περιοχής που φτιάξανε την χάρτα για την προστασία και την οικολογική ανάδειξη του Ποικίλου Όρους, την οποία θέλω να καταθέσω στα πρακτικά, γιατί τη θεωρώ πρότυπο τεκμηρίωσης και σοβαρής πρότασης.
     (Στο σημείο αυτό ο Βουλευτής κ. Μιχαήλ Παπαγιαννάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Μπορούμε να εμπνευστούμε, λοιπόν, από εκεί. Και βεβαίως, να εμπνευστούμε από παλαιότερες προτάσεις. Εμείς στον Συνασπισμό από ένα-ενάμιση χρόνο πριν και με την ευκαιρία της κλιματικής αλλαγής, αλλά και γενικά της δασικής προστασίας είχαμε καταλήξει και σε άλλες προτάσεις, τις οποίες είχαμε κάνει και λίγο συνθηματικά. Τις θυμίζω μόνο επιγραμματικά για να τελειώνω, κύριε Πρόεδρε. 
     Θέλουμε την πλήρη αναθεώρηση των μεταολυμπιακών χρήσεων, όπως έχουν γίνει μέχρι τώρα, έστω και την τελευταία στιγμή και η κατεύθυνση να είναι η κατεδάφιση εκείνων που είχατε υποσχεθεί ότι θα κατεδαφίσετε. Λυόμενα και άλλα. Ο περιορισμός των πρόσθετων χρήσεων. Η τάση γενικώς να αποδοθούν σε ελευθερία και πράσινο. 
     Δεύτερο. Να ξαναπιάσουμε από την αρχή την δασική πολιτική. Είναι δυνατόν να συζητάμε ακόμα για την δυσκολία των χαρτών, όταν, όπως έγραφε κάποιος σε μια εφημερίδα πολύ σοφά «ρε, παιδιά αυτή τη στιγμή το Google μας δείχνει την εικόνα των πάντων από δέκα μέτρα ύψος σε όλο τον κόσμο»; 
     Ζήτημα μηνών είναι, ώστε να ακολουθήσει το δασολόγιο, να ακολουθήσει βάσει αυτού η απαγόρευση δόμησης εκτός σχεδίου –ξέρω ότι δεν αρέσει σε πολλούς αλλά είναι πολύ βασική- και να δικαιολογηθεί -που είναι και ένα γενικότερο μέτρο- η παρεμπόδιση με κάθε νομικό και διοικητικό τρόπο της κάθε δυνατότητας πίεσης, διεκδίκησης, απαίτησης, καταπάτησης, που γίνεται με τις γνωστές μεθόδους των πλαστών χαρτιών της Οθωμανικής Αυτοκρατορίας ή από τους λεγόμενους οικοδομικούς συνεταιρισμούς, των οποίων εγώ θεωρώ προσωπικά αναγκαία την διάλυση κι αν αυτό δεν γίνεται νομικά, τον απογαλακτισμό τους από κάθε σχέση με την πολιτική και το κράτος. 
     Ευχαριστώ πολύ.
     ΠΡΟΕΔΡΕΥΩΝ (Φίλιππος Πετσάλνικος): Τον λόγο έχει ο κ. Γρηγόριος Ψαριανός. 
    ΓΡΗΓΟΡΙΟΣ ΨΑΡΙΑΝΟΣ: Ευχαριστώ, κύριε Πρόεδρε.
    Όσοι έχουν δει, έχουν φωτογραφήσει ή έχουν κάνει βόλτες στη Βουδαπέστη, στο Παρίσι, στο Λονδίνο, στην Πράγα, στο Βουκουρέστι, στη Μόσχα, στη Βιέννη, στο Σάλτσμπουργκ ή σε οποιαδήποτε ευρωπαϊκή πόλη το 1960, αναγνωρίζουν αυτή την πόλη και σήμερα. Είναι αυτή η πόλη. Είναι απολύτως αναγνωρίσιμη. 
    Εμείς εδώ ζούμε στην Αθήνα και όσοι θυμόμαστε –οι μεγαλύτεροι από μας θυμούνται καλύτερα- τι αναγνωρίζουμε από την Αθήνα του 1960; Σε τι μοιάζει η Αθήνα του 1960 με τη σημερινή; Μοιάζει μόνο στο Σύνταγμα, στην Ακρόπολη και στο Παναθηναϊκό Στάδιο. Ενδεχομένως πουθενά αλλού. Η Λεωφόρος Αλεξάνδρας δεν υπάρχει. Οι κεντρικές λεωφόροι δεν υπάρχουν. Δεν έχουν καμμία σχέση με αυτό που ήταν τότε ούτε με αυτό που ήταν το ‘70 ακόμα, στα μέσα της χούντας δηλαδή. 
    Ξέρετε, όλη η μεγάλη ανάπτυξη, η τσιμεντοποίηση, οι αντιπαροχές και όλα αυτά τα κόλπα που έγιναν αυτές τις δεκαετίες από την οκταετία Καραμανλή και από τη χούντα μέχρι και σήμερα με τις δικές μας σύγχρονες κυβερνήσεις, έγιναν στο όνομα της ανάπτυξης. «Η ανάπτυξη» και «η ανάπτυξη» και «η ανάπτυξη». Τώρα η μόδα είναι, τα μεγάλα εμπορικά κέντρα και πολλά εμπορικά κέντρα. Και βρίσκουμε διάφορες δικαιολογίες για να αναπτύξουμε τα μεγάλα εμπορικά κέντρα για να ψωνίζουμε όλοι μαζί από τα μεγάλα εμπορικά κέντρα.
    Έτσι, λοιπόν, στο Βοτανικό βρήκαμε το άλλοθι του γηπέδου του Παναθηναϊκού και γίνεται μια σπέκουλα ότι κάποιοι δεν θέλουν εκεί το γήπεδο του Παναθηναϊκού, γιατί είναι αντιπαναθηναϊκοί ή οτιδήποτε. Δεν υπάρχει κανένα τέτοιο πρόβλημα, λοιπόν, σ’ αυτή την περίπτωση, όπως δεν υπάρχει κανένα πρόβλημα τέτοιου τύπου να δεχτούμε μ’ ένα άλλοθι, το βιασμό, την τσιμεντοποίηση και την καταστροφή μιας ολόκληρης περιοχής. 
    Ο Ελαιώνας, ο Βοτανικός είναι εννιάμισι χιλιάδες στρέμματα. Από αυτά το 1/3 θα γινόταν πράσινο. Τώρα μια πολύ μικρή υποδιαίρεση, ένα πολύ μικρό κομματάκι του 1/3 ίσως να γίνει πράσινο. Ξέρετε, στα σχέδια οι μακέτες δείχνουν τα κτήρια και τα εμπορικά κέντρα και γύρω-γύρω πράσινο, κυπαρίσσια, δέντρα, παρκάκια και λες «Τι ωραίο που είναι».
    Στο οικόπεδο του Θορ στους Αμπελόκηπους ήταν ένας ελεύθερος χώρος και πράσινο, που θα περιέβαλαν το κτήριο, το εμπορικό κέντρο, τη χρήση και την κατασκευή των κτηρίων του κυρίου γνωστού εργολάβου, όμως εκεί υπάρχει μόνο πλακόστρωτο και καθόλου πράσινο. Δεν υπάρχει τίποτε. Έτσι θα γίνει παντού. Έτσι θα γίνει και στο Βοτανικό, έτσι θα γίνει και στο Ελληνικό, αν δεν «βάλουμε πλάτη» αν δεν πάρουμε τώρα αποφάσεις και αν δεν πιέσουμε καταστάσεις. 
    Εγώ για τον Ελαιώνα θέλω να δώσω στα Πρακτικά μια μελέτη που έχει εκπονήσει η Επιτροπή Πολιτών για τη Διάσωση του Ελαιώνα, για τη μείωση την τεχνητή και τα κόλπα που γίνονται των κυκλοφοριακών φόρτων στους δρόμους και στην περιοχή με τα γκαράζ και τα κτήρια και τα εμπορικά κέντρα που θα αναπτυχθούν. Είναι πολύ συγκροτημένη μελέτη και πολύ αναλυτική και τα ψέματα φαίνονται και στους χάρτες και στα σχέδια.
    (Στο σημείο αυτό ο Βουλευτής κ. Γρηγόριος Ψαριανός καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Όμως, θέλω να πω ότι ο πρώτος μεγάλος μύθος για το γήπεδο του Παναθηναϊκού καταρρέει. Δεν είναι το γήπεδο του Παναθηναϊκού στον Ελαιώνα. Είναι μια τεράστια οικιστική παρέμβαση, μια τεράστια ανάπτυξη τσιμέντου, όχι μόνο με μπετό, αλλά και τζάμι. Θα γίνει κάτι ανάλογο με αυτό που έγινε στους ελεύθερους χώρους που υπήρχαν εκατέρωθεν της λεωφόρου Κηφισίας. Ξέρετε πολύ καλά πώς λέγεται αυτή η λεωφόρος, πλέον. Δεν λέγεται Κηφισίας. Έχει όνομα εργολάβου. 
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή).
    Θα πάρω και το χρόνο της δευτερολογίας μου. Δεν θα ξαναμιλήσω.
     Ένα εμπορικό μεγαθήριο εβδομήντα χιλιάδων τετραγωνικών μέτρων, χωρίς  τα υπόγεια, ένα άλλο εμπορικό και πολιτιστικό κέντρο από το Δήμο Αθηναίων που θα γίνει με Σύμπραξη Δημόσιου και Ιδιωτικού Τομέα, απ’ ό,τι λέγεται, και θα καταλήξει σε εργολάβους ιδιοκτήτες και διαχειριστές οικοδομικών επιχειρήσεων και εμπορικών επιχειρήσεων, άλλα σαράντα δύο χιλιάδες πεντακόσια τετραγωνικά μέτρα, χωρίς τα υπόλοιπα. Ξέρετε, το γήπεδο του Παναθηναϊκού καταλαμβάνει σαράντα μόνο από τα διακόσια είκοσι στρέμματα για τα οποία συζητάμε στον Ελαιώνα. Εάν γίνει το γήπεδο του Παναθηναϊκού και γύρω-γύρω ένα ωραιότατο πάρκο, όπως είναι το γήπεδο στο Παρίσι της Paris Saint Germain, μ’ ένα πάρκο γύρω-γύρω, δεν υπάρχει κανένα πρόβλημα, δεν θα είχαμε αντίρρηση. Ακόμα, δεν θα είχαν αντίρρηση ούτε και οι Ολυμπιακοί για να γίνει αυτό, οι οποίοι είναι αυτοί που πρώτοι κατάφεραν να αποκτήσουν μ’ ένα τρόπο περίεργο πάρα πολύ γρήγορα το γήπεδο Καραϊσκάκη.
    (Στο σημείο αυτό την Προεδρική Έδρα  καταλαμβάνει ο  Γ΄  Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
    Το θέμα, λοιπόν, δεν είναι αν θα κάνει στη Νέα Σμύρνη γήπεδο ο Πανιώνιος ή στη Φιλαδέλφεια η Α.Ε.Κ. ή αν χωρούν στον πολεοδομικό ιστό της πόλης γήπεδα. Προτιμότερο θα ήταν να γίνουν εκτός του πολεοδομικού ιστού της πόλης και το πολύ-πολύ μια κυβέρνηση να παραχωρήσει έκταση. Τίποτε άλλο. Αλλά εδώ μιλάμε για χρηματοδότηση και κατασκευή κιόλας.
      Και εκτός από το γήπεδο έχουμε αυτές τις τεράστιες εμπορικές χρήσεις, αυτές τις τεράστιες κατασκευές. Με αυτές τις κατασκευές και με αυτό που πρόκειται να γίνει στο Βοτανικό, η Αθήνα, που είναι τελευταία από τις είκοσι επτά ευρωπαϊκές πρωτεύουσες σε αναλογία πρασίνου ανά κάτοικο, δεν μπορεί να πάθει τίποτε άλλο, πάλι τελευταία θα είναι. Δηλαδή, εντάξει, δεν χάνουμε και τίποτα, ήδη είμαστε τελευταίοι. Ακόμη κι αν γίνουν πράσινο όλοι οι ελεύθεροι χώροι που έχουμε, δεν πρόκειται να κερδίσουμε ούτε ένα μέτρο ανά κάτοικο, που ήταν δώδεκα τετραγωνικά το ’50 και σήμερα είναι λιγότερο από δύο τετραγωνικά ανά κάτοικο.
      Υπάρχουν, λοιπόν, πάρα πολλά σημεία και για το Βοτανικό και για το Ελληνικό. Θα αναπτυχθούν, αλλά -συνοπτικά τα είπε και η Άννα Φιλίνη- υπάρχει ένα πρόβλημα και με το Δήμο Αθηναίων και με την Εθνική Τράπεζα της Ελλάδος, που παραχώρησε στο Δήμο Αθηναίων και σε βάρος του Δήμου, με 14.000.000 ευρώ, τα οικόπεδα στο Βοτανικό. Υπάρχουν όμως και σαφείς προτάσεις από την Επιτροπή Κατοίκων για το πώς μπορεί να διασωθεί ο χώρος εκεί.
      Θέλω να σας πω ότι σύμφωνα μ’ ένα σχέδιο για την κατασκευή του εμπορικού κέντρου στον Βοτανικό, στον Ελαιώνα, οι θέσεις πάρκινγκ που απαιτούνται για το γήπεδο και για τις εμπορικές χρήσεις πρέπει να είναι δύο χιλιάδες τριακόσιες οκτώ. Δύο χιλιάδες τριακόσιες οκτώ θέσεις πάρκινγκ! Ο κύριος εργολάβος…
      ΠΡΟΕΔΡΕΥΩΝ (Αναστάσιος Νεράντζης): Σας μένει ένα λεπτό για να εξαντλήσετε και τη δευτερολογία σας, κύριε συνάδελφε.
      ΓΡΗΓΟΡΙΟΣ ΨΑΡΙΑΝΟΣ: Δεν θέλω δευτερολογία.
      ΠΡΟΕΔΡΕΥΩΝ (Αναστάσιος Νεράντζης): Καλώς. Ένα λεπτό έχει ακόμη.
      ΓΡΗΓΟΡΙΟΣ ΨΑΡΙΑΝΟΣ: Ο κύριος εργολάβος υπέβαλε άλλα σχέδια στη Νομαρχία και άλλα σχέδια στο Δήμο Αθηναίων. Σήμερα στο δημοτικό συμβούλιο του Δήμου Αθηναίων το έθεσε η παράταξη της «Ανοιχτής Πόλης» το ζήτημα αυτό με μεγάλη σαφήνεια και αναλυτικότατα.
      Ο κύριος εργολάβος, λοιπόν, για να πάρει την άδεια των θέσεων πάρκινγκ κάνει αίτηση για 40% θέσεις πάρκινγκ, που είναι εκατόν ογδόντα. Δηλαδή, από τις δύο χιλιάδες τριακόσιες οκτώ συνολικά που χρειάζονται, το 40% είναι εκατόν ογδόντα; Ας δείτε τα σχέδια στο σημείο αυτό. Δεν μπορώ να καταλάβω ειλικρινά ποιος κοροϊδεύει ποιον.
      Και την αίτηση για τις εκατόν ογδόντα την έκανε, γιατί πάνω από τα διακόσια αυτοκίνητα χρειάζεται μελέτη περιβαλλοντικών επιπτώσεων. Βγάζει, λοιπόν, άδεια για 40%, με εκατόν ογδόντα θέσεις, οι οποίες είναι μία θέση σε κάθε έξι αυτοκίνητα που πρόκειται να μπουν, και οι θέσεις που χρειάζονται είναι δύο χιλιάδες τριακόσιες οκτώ. Και αυτό μόνο για τα γκαράζ.
      Σ’ ένα γήπεδο τριάντα πέντε χιλιάδων θέσεων, που θα έχει παιχνίδι κάθε δεκαπέντε μέρες –θα πηγαίνουν τριάντα πέντε χιλιάδες άνθρωποι εκεί- τα εμπορικά κέντρα που θα γίνουν θα έχουν πάνω από σαράντα χιλιάδες επισκέπτες την ημέρα, κάθε μέρα, στο Βοτανικό, σε πρώην ελεύθερους χώρους. Δεν θα μείνει τίποτα εκεί. Όχι πράσινο δεν θα έχουμε, όχι το ένα τρίτο που προβλεπόταν ούτε το ένα τριακοστό δεν θα έχουμε σε πράσινο εκεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ.
      ΓΡΗΓΟΡΙΟΣ ΨΑΡΙΑΝΟΣ: Το ίδιο αναμένεται να γίνει και στο Ελληνικό, το ίδιο αναμένεται να γίνει και στο Χαλάνδρι, όπου έχουν αρχίσει εδώ και καιρό κινητοποιήσεις για τους ελεύθερους χώρους στο Νομισματοκοπείο δίπλα από τη Μεσογείων, στο Ίδρυμα Χατζηκώστα, στη Ριζάρειο Εκκλησιαστική Σχολή, στη Ρεματιά του Χαλανδρίου, στην περιοχή Πεύκο Πολίτη. Δεκάδες στρέμματα μόνο στο Χαλάνδρι, μόνο σ’ έναν Δήμο όλου του λεκανοπεδίου.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ.
      ΓΡΗΓΟΡΙΟΣ ΨΑΡΙΑΝΟΣ: Η κατάσταση αυτή είναι τραγική. Δεν πρέπει να συνεχιστεί. Και για να σταματήσει εδώ, πρέπει να μπει ο κόσμος μπροστά.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ.
      Το λόγο έχει ο συνάδελφος του ΣΥ.ΡΙΖ.Α. ο κ. Περικλής Κοροβέσης με την εκπληκτική ταχύτητα και συντομία του, η οποία είναι εγνωσμένη.
      ΙΩΑΝΝΗΣ ΜΠΑΝΙΑΣ: Σε προκαταλαμβάνει, Περικλή.
      ΠΡΟΕΔΡΕΥΩΝ (Αναστάσιος Νεράντζης): Όχι, απλώς είναι διαπιστωτική η παρέμβασή μου.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, καταλαμβάνει το Βήμα όμως.
      ΠΡΟΕΔΡΕΥΩΝ (Αναστάσιος Νεράντζης): Ναι, θα μπορούσε να μιλήσει, κύριε Πάγκαλε, από τη θέση του, οπότε θα εξοικονομούσαμε κι άλλο χρόνο.
      Ορίστε, κύριε Κοροβέση.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Χαίρομαι, κύριε Πρόεδρε, που είστε ειδικά εσείς.
      ΠΡΟΕΔΡΕΥΩΝ (Αναστάσιος Νεράντζης): Και εγώ ιδιαιτέρως, πράγματι.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Κύριε Πρόεδρε, κυρίες –υπάρχουν κυρίες εδώ ευτυχώς, η μία βέβαια τώρα φεύγει- και κύριοι συνάδελφοι, κύριε Υπουργέ, Κύριε ελέησον για τη Νέα Δημοκρατία! Το λέω από την άποψη ότι η Νέα Δημοκρατία με την παρουσία της απόψε -βλέπω εδώ τους συναδέλφους της Νέας Δημοκρατίας να με παρακολουθούν και να με προσέχουν- δημιουργεί ένα μεγάλο οικολογικό έγκλημα και, όταν κάποτε θα γίνει μία Νυρεμβέργη της οικολογίας, κύριοι συνάδελφοι, θα λέω ότι χαίρομαι που με παρακολουθείτε με τόσο ενδιαφέρον από τα άδεια σας έδρανα. Όμως, τα άδεια έδρανα δείχνουν και το άδειο της πολιτικής. 
      Κυρίες και κύριοι συνάδελφοι, συντελείται ένα οικολογικό έγκλημα στην Αθήνα και σε τρεις χώρους που έχουμε, στου Γουδή, στον Ελαιώνα και στο Ελληνικό: πάμε να κάνουμε τρεις καινούργιες πόλεις. Έχω εδώ δύο μελέτες. Η μία είναι από το Εθνικό Μετσόβιο Πολυτεχνείο και η άλλη από τον διαπρεπή πολεοδόμο Πάνο Τότσικα για το Ελληνικό. Δεν θα διαβάσω τα στοιχεία, για να μην σας κουράσω. Δηλαδή, φοβάμαι μήπως κουράσω τη Νέα Δημοκρατία. Αυτό φοβάμαι, γιατί οι δικοί μου είναι ανεκτικοί, με ακούν. Δεν θέλω να σας κουράσω και γι’ αυτό καταθέτω τις μελέτες για τα Πρακτικά.
      (Στο σημείο αυτό ο Βουλευτής κ. Περικλής-Ηλίας Κοροβέσης καταθέτει για τα Πρακτικά τις προαναφερθείσες μελέτες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Αθήνα χρειάζεται πράσινο. Ο Τσαρούχης είχε πει το εξής: «Όπως οι βυζαντινοί έδιναν χρήματα στους βαρβάρους για να μην γκρεμίζουν τον πολιτισμό» -δηλαδή τους έδιναν χρήματα, για να σηκωθούν να φύγουν και να τα αφήσουν- «τώρα πρέπει να δίνουμε χρήματα, για να γκρεμίζεται η Αθήνα». 
      Οι σύγχρονοι ευεργέτες είναι αυτοί που θα γκρεμίσουν την Αθήνα. Είχε πει και ο Προβελέγγιος, ένας μέγας πολεοδόμος της Σχολής του Παρισιού, της γενιάς του Καστοριάδη, της Μιμίκας Κρανάκη –Θεός συγχωρέστην!- και όλων των υπολοίπων: «Κάθε τούβλο που κτίζεται στην Αθήνα είναι έγκλημα καθοσιώσεως». 
      Εδώ έχουμε τέσσερις δήμους –και είναι πολύ σημαντικό ότι συνεννοούνται- που λένε ότι το Ελληνικό είναι ένας πνεύμονας για όλη την Αττική, δεν είναι μόνο «για πάρτη» τους, όπως τους είχε κατηγορήσει το Υ.ΠΕ.ΧΩ.Δ.Ε.. Δηλαδή, είναι μία αλτρουιστική πράξη. Μας δίνουν έναν πνεύμονα πρασίνου και αντί να έχουμε ένα πάρκο εκεί, στην ουσία κτίζεται μία νέα πόλη και δυστυχώς, μία νέα πόλη, όχι για να καλύψει τους άστεγους, τους άνεργους, τους μετανάστες, αλλά για τους πλούσιους. Αυτό που θεωρούν μητροπολιτικό πάρκο, στην ουσία είναι η δεντροφύτευση που θα υπάρχει σε κάποιες πλατείες και δρόμους. Δηλαδή, αυτά που έχουμε στη Φυλής ως δενδράκια, θα τα έχουμε και εκεί και θα το λένε «μητροπολιτικό πάρκο». 
      Κατά την άποψή μου, πρέπει αυτή τη στιγμή να θεωρηθεί ότι βρίσκεται σε εθνικό κίνδυνο –κύριε Αποστολάτε, το λέω και για σας, που ασχολείστε με τα εθνικά- το πράσινο. Το πράσινο αυτήν τη στιγμή, με τις πυρκαγιές που έχουμε, με ό,τι γίνεται σε όλη την Ελλάδα, είναι η εθνική μας επιβίωση. Χωρίς πράσινο δεν υπάρχει Ελλάδα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, πώς έγινε αυτό; Πώς ξεπερνώ το χρόνο μου; Τι λάθος έκανα; 
      ΠΡΟΕΔΡΕΥΩΝ (Αναστάσιος Νεράντζης): Το σύστημα λειτουργεί αυτομάτως, άνευ χρήσεως χειρός.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Τελειώνω με μία παρατήρηση του Ρενουάρ που έλεγε ότι «το αττικό φως ήταν αυτό που έκανε την κλασσική γλυπτική». Γιατί το φως σμίλευε το σώμα και έδειχνε τα ελαττώματα. Ας ξαναγυρίσουμε, λοιπόν, πάλι στο αθηναϊκό φως.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Δεν χρειαζόταν καν ο αυτόματος ήχος. Εσείς είστε πάντα σύντομος.
      Κλείνουμε τις πρωτολογίες με τον Βουλευτή του ΣΥ.ΡΙΖ.Α., τον κ. Παναγιώτη Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, διαχρονικά οι κυβερνήσεις αυτό που κατάφεραν είναι να μετατρέψουν ένα ολόκληρο Λεκανοπέδιο -μία από τις καλύτερες περιοχές όχι μόνο της Ελλάδας, αλλά και γενικότερα- σ’ ένα χώρο τσιμέντου, σίδερου και πλαστικού. Τσιμέντο και σίδερα για κατοικίες, γενικώς για δόμηση, και σίδερο και πλαστικό για ένα απέραντο πάρκινγκ αυτοκινήτων. Το Λεκανοπέδιο αυτό έχει γίνει αβίωτο και συνεχώς χειροτερεύει και επιδεινώνεται χάρη στις πολιτικές σας, οι οποίες υπηρετούν μεγάλα οικονομικά συμφέροντα, οι οποίες εξυπηρετούν καταπατητές και άπληστες κερδοσκοπικές δραστηριότητες. 
      Δυστυχώς, αυτή είναι η κατάσταση. Έχουμε φθάσει σ’ ένα σημείο πλέον στο Λεκανοπέδιο, με πρόσφατη ανάλυση της Εθνικής Στατιστικής Υπηρεσίας, να συγκεντρώνεται το 50% του Α.Ε.Π. -περιφερειακή έρημος όλη η Ελλάδα, το Λεκανοπέδιο είναι η μισή χώρα, τριτοκοσμικές καταστάσεις και αυτό το λέω, υποτιμώντας τον τρίτο κόσμο- και το 70% περίπου της βιομηχανικής παραγωγής. Έ, δεν πάει άλλο! Και όμως, συνεχίζετε μια τακτική των προηγούμενων κυβερνήσεων και την κλιμακώνετε. Όποιος ελεύθερος χώρος υπάρχει να τον καταπατήσουμε. 
      Το Ελληνικό. Λέτε ότι πάτε να χτίσετε μια μικρή πόλη εκεί, για να φτιάξετε ταμείο για το περιβάλλον. Έλεος πια με αυτά τα ταμεία! Έχουν γίνει σαν τις ανεξάρτητες αρχές. Ταμείο κατά της φτώχειας, αντί να αντιμετωπίσετε τη φτώχεια. ταμείο Αλληλεγγύης Γενεών, αντί να στηρίξετε τα ταμεία να δίνουν συντάξεις. ταμείο για το περιβάλλον, καταστρέφοντας το Ελληνικό. Μα δεν είναι λογικές αυτές. Είναι λογικές αυτές; Απαράδεκτη αντίληψη, απαράδεκτη πρακτική και φέρνετε διάφορες δικαιολογίες και επιχειρήματα.  
      Δεύτερον, σε όλη τη δυτική παραλιακή ζώνη κινδυνεύουν να ξεκοπούν οι συνοικίες και οι δήμοι από την παραλία. Γιατί; Διότι έχουν σηκωθεί τσιμεντένια τείχη και φράκτες. 
      Ποιά είναι η πολιτική σας; Ποιός είναι ο σχεδιασμός σας; Εγώ θα σας αναφέρω ένα παράδειγμα, το οποίο το γνωρίζω άμεσα από τη λιμενοβιομηχανική ζώνη Δραπετσώνας και Κερατσινίου. Είναι φυσικό να μην την έχετε υπ’ όψιν σας, να μην έχετε επισκεφθεί το χώρο, αλλά είναι ένας θαυμάσιος παραθαλάσσιος χώρος απείρου κάλλους εξακοσίων στρεμμάτων περίπου, ο μοναδικός που έχει απομείνει ελεύθερος μετά την αποχώρηση των λιπασμάτων, αλλά και άλλων δραστηριοτήτων που ήταν εκεί και τι γίνεται; Εξαγγέλλετε ότι θα κατασκευάσετε εκεί ένα ναυτιλιακό κέντρο. Έλεος! Ναυτιλιακό κέντρο εκεί; Στις υποβαθμισμένες αυτές συνοικίες που χρειάζονται ανάσα ζωής, πρόσβαση στη θάλασσα; Είναι δυνατόν όλος ο Πειραιάς να μην έχει πρόσβαση στη θάλασσα; Είναι δυνατόν ο Ο.Λ.Π. να έχει καταπατήσει τα πάντα; «Θάλαττα, θάλαττα» έλεγε ο Ξενοφών και ήταν ενθουσιασμένος, αλλά ξεκίναγε από τα βάθη της Ανατολίας. Εδώ μιλάμε για κατοίκους, οι οποίοι έχουν δίπλα τη θάλασσα, την βλέπουν και δεν μπορούν να την προσεγγίσουν. Ένας τεράστιος φράχτης. 
      Και σας ερωτώ: ναυτιλιακό κέντρο χρειάζεται η Δραπετσώνα και το Κερατσίνι; Αυτό που χρειάζονται, είναι να κάνετε εκεί ένα μητροπολιτικό πάρκο πρασίνου, ένα πάρκο ήπιων δραστηριοτήτων αναψυχής και αθλητισμού και όχι να το πάρει η Εθνική, που φέρεται να είναι ιδιοκτήτης -και το «φέρεται» δεν είναι σχήμα λόγου- και από βιομηχανική εγκατάσταση δεκαετιών να κάνει τώρα οικοδομήσιμη γη, με τεράστιες υπεραξίες, η αναξιοπαθούσα Εθνική;
      Αντί, λοιπόν, να το αξιοποιήσετε σαν μητροπολιτικό πάρκο τέτοιου χαρακτήρα και να μπορέσετε ν’ ανοίξετε δρόμους, πάτε και εκεί να κάνετε τσιμεντοποιημένες καταστάσεις, ναυτιλιακά κέντρα, όχληση, επιβάρυνση της περιοχής. 
      Τα ίδια, βεβαίως, και για το Μοσχάτο. Θέλετε να κάνετε εκεί νέες ολυμπιακές εγκαταστάσεις, λες και δεν μας φθάνουν αυτές που υπάρχουν, σε παραθαλάσσια περιοχή μεταξύ Κηφισού και Ιλισού. 
      Δεν έχω καταλάβει τι πάτε να κάνετε. Ποιό είναι το σχέδιό σας για το Λεκανοπέδιο; Πείτε μου ένα σχέδιο που έχετε για την επόμενη δεκαετία, εικοσαετία. Τι θέλετε; Να χειροτερεύει αυτή η κατάσταση; Να μην υπάρχουν πεζοδρόμια; Να μην υπάρχει δυνατότητα κίνησης κανενός, ο οποίος δεν είναι νέος, εύρωστος, υγιής σε αυτήν την πόλη; Ποιό είναι το όραμά σας; Ποιά είναι η προοπτική σας; Και σας ερωτώ με αγωνία, διότι η Ελλάδα που οικοδομούμε, η οποία συγκεντρώνεται σ’ ένα υποβαθμισμένο μέχρι κατακρεούργησης Λεκανοπέδιο, δεν έχει κανένα μέλλον. 
      Ποιός είναι ο σχεδιασμός σας, για να έχουμε μια αποκέντρωση, στα Υπουργεία, στα κτήρια, στις υπηρεσίες, στις δραστηριότητες; Πού είναι αυτό το όραμα για την Ελλάδα των περιφερειών, την Ελλάδα της συνολικής ανάπτυξης; Δεν υπάρχει κανένα απολύτως τέτοιο όραμα. Το όραμά σας συνεχίζει να είναι -και δυστυχώς επιτείνεται- τσιμέντο, εργολάβοι, κατασκευαστικές εταιρείες, οδικοί άξονες, με πανάκριβα διόδια. 
      Αυξήσατε τα διόδια μέχρι 135% και δεν βλέπετε ότι άλλα χρειάζεται αυτή η χώρα και ως αναπτυξιακή προοπτική και ως προστασία του περιβάλλοντος. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Αραβικών Εμιράτων». 
      Παραπέμπεται στην Αρμόδια Διαρκή Επιτροπή. 
      Επίσης, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρείς  μαθητές και μαθήτριες και τρείς συνοδοί καθηγητές από το 3ο Γυμνάσιο Έδεσσας. 
      Η Βουλή τους καλωσορίζει.	
      (Χειροκροτήματα απ’ όλες τις πτέρυγες της Βουλής) 
      Να εξηγήσω ότι πρόκειται για κοινοβουλευτικό έλεγχο. Η Αντιπολίτευση ελέγχει την Κυβέρνηση και μετέχουν στη συζήτηση και οι Κοινοβουλευτικοί Εκπρόσωποι των κομμάτων. 
      Το λόγο έχει ο Υφυπουργός ΠΕ.ΧΩ.Δ.Ε., κ. Σταύρος Καλογιάννης. 
      Πόσο χρόνο θα χρειαστείτε; 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Όσο δικαιούμαι, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Τόσο πολύ; 
      Ορίστε έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κυρίες και κύριοι συνάδελφοι, πριν ξεκινήσω επιτρέψτε μου να κάνω μια γενική παρατήρηση και να πω ότι ακούστηκαν από τους εκλεκτούς κατά τα λοιπά προλαλήσαντες συναδέλφους, ορισμένες υπερβολές οι οποίες ξεπερνάνε κάθε όριο. Ακούσαμε, για παράδειγμα, ότι τσιμεντοποιούνται τα πάντα. Ακούσαμε ότι ενθαρρύνουμε καταπατήσεις δημοσίων εκτάσεων. Ακούσαμε πως ό,τι κακό γίνεται στην Αθήνα, γίνεται και στην περιφέρεια. Ακούσαμε για άδεια πολιτική και ακούσαμε ότι όραμά μας -της Νέας Δημοκρατίας και της Κυβέρνησης προφανώς- είναι μόνο το τσιμέντο και οι εργολάβοι. 
      Ξεκινάω, λοιπόν, την εισήγησή μου λέγοντας ότι και η υπερβολή έχει τα όριά της. Θα προσπαθήσω να δώσω, μέσα στο χρόνο που έχω, αναλυτικά στοιχεία για το θέμα το οποίο συζητάμε σήμερα και το οποίο ασφαλώς είναι πολύ ενδιαφέρον, έτσι ώστε να μπορέσει ο κάθε καλόπιστος πολίτης που παρακολουθεί αυτήν τη συζήτηση, να βγάλει τα συμπεράσματά του. 
      Σε ό,τι αφορά τις κατευθύνσεις του ρυθμιστικού σχεδίου της Αθήνας: για την περιοχή Γουδή προβλέπει τη δημιουργία μητροπολιτικού πάρκου πρασίνου, σύμφωνα με το άρθρο 15, το οποίο αφορά την αναψυχή και την ψυχαγωγία υπερτοπικής σημασίας. 
      Η περιοχή του Ελαιώνα ανήκει σε ιδιώτες, σε αντίθεση με τις εκτάσεις στου Γουδή και στο Ελληνικό που ανήκουν στο δημόσιο. Λόγω του χαρακτήρα της ως περιοχής συγκέντρωσης μεταποιητικών δραστηριοτήτων –διότι εδώ ακούσαμε ότι ο Ελαιώνας σήμερα είναι ένα πάρκο και πάμε να τον τσιμεντοποιήσουμε- η κατεύθυνση του ρυθμιστικού περιλαμβάνεται στις διατάξεις που αφορούν την μεταποίηση. 
      Τέλος, για την περιοχή του πρώην Αεροδρομίου Ελληνικού διευκρινίζω απλώς –θα δώσω αναλυτικά στοιχεία στην πορεία- ότι στο ρυθμιστικό σχέδιο δεν γίνεται αναφορά σε μητροπολιτικό πάρκο. 
      Συγκεκριμένα, για το θέμα του μητροπολιτικού πάρκου στην περιοχή Γουδή, οι κατευθύνσεις του ρυθμιστικού σχεδίου, όπως ορθώς επεσήμανε στην ομιλία της η κ. Φιλίνη, έχουν θεσμοθετηθεί εν μέρει, μέσω των γενικών πολεοδομικών σχεδίων των Δήμων Αθήνας και Ζωγράφου, το 1988 και 1989 αντιστοίχως, τα οποία εξειδικεύουν το ρυθμιστικό σε επίπεδο χρήσεων γης. Λαμβάνουν βεβαίως υπ’ όψιν τα εγκατεστημένα κοινωφελή ιδρύματα που έχουν χωροθετηθεί βάσει ειδικών ρυθμίσεων, αλλά και το προεδρικό διάταγμα προστασίας του ορεινού όγκου Υμηττού. 
      Μέσω του προγράμματος, το οποίο είχε ανατεθεί στο Μετσόβιο Πολυτεχνείο από τον Οργανισμό της Αθήνας, είχαν τεθεί επιπλέον οι παρακάτω στόχοι για την περιοχή: 
      Η δημιουργία ενός ενιαίου χώρου πρασίνου, με περιορισμένες σε αριθμό και κλίμακα χρήσης πολιτισμού και αθλητισμού. Η εναρμόνιση των υφιστάμενων και νέων χρήσεων του πάρκου με τις πολιτιστικές και κοινωνικές δραστηριότητες της περιοχής. Η επανάχρηση σημαντικών ιστορικών κτηρίων των πρώην στρατοπέδων, για χρήσεις πολιτισμού και ψυχαγωγίας. 
      Το ερευνητικό πρόγραμμα με τίτλο «Μητροπολιτικό Πάρκο Γουδή» ολοκληρώθηκε και παρελήφθη από τον Οργανισμό της Αθήνας το 2001 και εγκρίθηκε ως προς τις γενικές αρχές σχεδιασμού.
      Οι προτάσεις της μελέτης διακρίνονται σε δυο ζώνες ως εξής: Η πρώτη ζώνη θα είναι ο κεντρικός πυρήνας του πάρκου, έκτασης περίπου χιλίων τετρακοσίων στεμμάτων και θα αποτελεί στην ουσία δημόσιο κοινόχρηστο τμήμα του. Στη ζώνη αυτή κυριαρχούν οι χρήσεις του κοινόχρηστου πρασίνου με επιμέρους πάρκα και άλση που διαφοροποιούνται σε αντιστοιχία με τα φυσικά χαρακτηριστικά του τοπίου.
      Αναδεικνύονται ο Ιλισός και ο Υμηττός. Σε ό,τι αφορά τον Ιλισό αναδεικνύεται η συνέχεια της κοίτης και η παραρεμάτια βλάστηση σε συνδυασμό με δυνατότητες περιπάτου. Για τον Υμηττό αναβαθμίζονται τα φυσικά οικοσυστήματα και εξασφαλίζονται διέξοδοι του πάρκου προς τον ορεινό όγκο. Προβλέπεται μάλιστα στο ν. 2742/99 η σύσταση ενός φορέα διαχείρισης για τη συγκεκριμένη περιοχή. 
      Η δεύτερη ζώνη είναι η περιφερειακή, η ζώνη ελέγχου του πάρκου που θα αποτελεί ένα τμήμα του πάρκου που θα συνεχίσει να βρίσκεται υπό την διαχείριση των φορέων που κατέχουν σήμερα το χώρο και οι φορείς αυτοί είναι τόσο οι Ο.Τ.Α. όσο και νοσοκομεία, εκπαιδευτικά ιδρύματα, το Πολυτεχνείο για παράδειγμα κ.λπ.. Γι’ αυτήν τη ζώνη θα ισχύσει ένα κανονιστικό πλαίσιο ως προς τη δόμηση και την προστασία του τοπίου. 
      Μετά την ολοκλήρωση του προγράμματος από τον Οργανισμό της Αθήνας έγινε μια σειρά διοικητικών πράξεων οι οποίες τροποποίησαν βασικές προτάσεις  του προαναφερόμενου προγράμματος του Μετσόβιου Πολυτεχνείου.
      Συγκεκριμένα: Στο πλαίσιο των Ολυμπιακών Αγώνων αποδόθηκε τμήμα της έκτασης, περίπου τριακόσια εβδομήντα στρέμματα, στο Ολυμπιακό Κέντρο Γουδή και αξιοποιήθηκαν υφιστάμενες εγκαταστάσεις και κτήρια, ορισμένα εκ των οποίων είναι ιστορικής αξίας, προστέθηκε δε και το κτήριο του μπάτμιντον. Κατασκευαστικές φοιτητικές εστίες στο χώρο του Μετσόβιου Πολυτεχνείου για να χρησιμοποιηθούν ως χωριό Τύπου για τους Ολυμπιακούς Αγώνες.
      Με το ν. 3342/05 περί μεταολυμπιακής αξιοποιήσεως των ολυμπιακών ακινήτων, οι εγκαταστάσεις μπάτμιντον  χαρακτηρίστηκαν μόνιμες με χρήσεις που περιλαμβάνουν πολιτιστικές εκδηλώσεις, υπαίθριους χώρους συνάντησης κοινού, χώρους εστίασης. 
      Επιπλέον, στα δύο από τα τέσσερα δίδυμα υπόστεγα του άλσους στρατού, λειτουργεί με επιτυχία, θα έλεγα, η Εθνική Γλυπτοθήκη. Έχουν γίνει εξαιρετικές εκθέσεις και συνεχίζουν να γίνονται. Είναι πραγματικά ένα κόσμημα, όχι μόνο για την περιοχή, για όλη την Αθήνα. 
      Στο ανενεργό στρατόπεδο «Βαρύτη» έχει παραχωρηθεί από το Υπουργείο Εθνικής Αμύνης στο Υπουργείο Υγείας  έκταση δέκα στρεμμάτων για την ανέγερση από το Ίδρυμα Ελπίδα ενός ογκολογικού παιδιατρικού νοσοκομείου.
      Έχουν κατασκευαστεί νέοι υπόγειοι χώροι στάθμευσης παρά τα νοσοκομεία Παίδων, Σωτηρία, Γενικό Κρατικό, στο πλαίσιο υποστήριξης των λειτουργιών του ΜΕΤΡΟ. 
      Έχει εγκριθεί το 2001 με προεδρικό διάταγμα. τοπικό ρυμοτομικό σχέδιο που ρύθμισε τη χωροθέτηση Δημόσιας Διοίκησης και μεγάλου χώρο πρασίνου, κοινόχρηστου χώρου, σε έκταση της Κ.Ε.Δ., παρά τη Λεωφόρο Μεσογείων.
      Για να προωθηθεί, λοιπόν, ο σχεδιασμός του πάρκου με μια ενιαία θεσμοθέτηση στην περιοχή, σύμφωνα με τις κατευθύνσεις του ρυθμιστικού σχεδίου της Αθήνας, απαιτείται η συναίνεση των άλλων εγκατεστημένων φορέων, κυρίως του Υπουργείου Εθνικής Αμύνης, που είναι ο βασικός ιδιοκτήτης του πυρήνα του πάρκου.
      Ο αρχικός νόμος 732/77 που προέβλεπε την παραχώρηση των στρατοπέδων στους Δήμους Αθηναίων και Ζωγράφου, ουσιαστικά έχει ατονήσει, έχει αδρανήσει, αυτή είναι η πραγματικότητα, για λόγους που σχετίζονται με την αδυναμία ανέγερσης συγκροτημάτων κατοικιών των αξιωματικών στην έκταση, λόγω του δασικού καθεστώτος. 
Η αναγκαία ιδιοκτησιακή ρύθμιση δεν μπορεί κατά την άποψή μας να στηριχθεί σ’ αυτόν τον νόμο λόγω του μητροπολιτικού χαρακτήρα που έχει το πάρκο. Μετά την επίλυση των ιδιοκτησιακών ζητημάτων μπορεί να προωθηθεί και θα προωθηθεί η επικαιροποίηση της μελέτης του Πολυτεχνείου, λαμβάνοντας υπ’ όψιν όλα τα δεδομένα τα οποία εν τω μεταξύ έχουν προκύψει. 
      Σε ό,τι αφορά την περιοχή του Ελαιώνα, η ρύθμιση στην περιοχή του Ελαιώνα με προεδρικό διάταγμα το 1995 ακολούθησε την κατεύθυνση που έδινε το ρυθμιστικό σχέδιο της Αθήνας για τη χωρική οργάνωση του κλάδου της μεταποίησης, λαμβάνοντας υπ’ όψιν τη θέση της περιοχής στο Λεκανοπέδιο, καθώς και τις ήδη θεσμοθετημένες βιομηχανικές ζώνες με το π.δ. 84/1984. Έτσι, εγκρίθηκε το σχέδιο όχι ως πάρκο προς εξυγίανση, αλλά ως βιομηχανικό και βιοτεχνικό πάρκο προς εξυγίανση, δηλαδή, περιοχή επαγγελματικών δραστηριοτήτων, αλλά και ως υποδοχέας εγκαταστάσεων υποδομής μητροπολιτικής κλίμακας. Η περιοχή του Ελαιώνα προσφέρεται για την εγκατάσταση μητροπολιτικών χρήσεων από απόψεως λειτουργικής, κοινωνικής και περιβαλλοντικής λόγω των χαρακτηριστικών που έχει.
      Θέλω να επισημάνω ότι από τις προαναφερόμενες δραστηριότητες ορισμένες αποτελούν νέες χωροθετήσεις, όπως είναι, για παράδειγμα, η επισκευαστική βάση του ΜΕΤΡΟ, ενώ άλλες, όπως είναι οι εγκαταστάσεις της Δ.Ε.Η., του Ο.Τ.Ε. κ.λπ., ήταν ήδη εγκατεστημένες. Με το σχεδιασμό, λοιπόν, οργανώνονται έτσι ώστε και να λειτουργούν καλύτερα, αλλά και να περιορίζεται η ενδεχόμενη όχληση. Η πολιτική χωροθέτησης που μόλις ανέφερα σε καμμία περίπτωση δεν υποτιμά την κατεύθυνση που δίνει το ρυθμιστικό σχέδιο της Αθήνας για αναμόρφωση των παραγωγικών ζωνών σε συνδυασμό με την εξασφάλιση εκτεταμένων ελεύθερων χώρων και χώρων πρασίνου. Αντιθέτως, το π.δ. 1049/1995 προβλέπει μεγάλο ποσοστό χώρων πρασίνου, για την εξασφάλιση του οποίου συνεισφέρουν τόσο οι ιδιωτικές εκτάσεις οι οποίες εντάσσονται στο σχέδιο όσο και οι ιδιοκτησίες των εγκατεστημένων φορέων του δημοσίου τομέα. 
      Η αρμοδιότητα και ευθύνη για την εφαρμογή του εγκεκριμένου σχεδίου ανήκει στους φορείς της Τοπικής Αυτοδιοίκησης, Δήμους και Νομαρχιακές Αυτοδιοικήσεις, εν μέρει δε και στην Περιφέρεια Αττικής, η οποία προεδρεύει στο φορέα διαχείρισης του Ελαιώνα. Με τις επόμενες του προεδρικού διατάγματος του 1995 ρυθμίσεις δεν μειώνονται οι θεσμοθετημένοι χώροι πρασίνου, αλλά αντιθέτως αυξάνονται. Συγκεκριμένα για τις ρυθμίσεις οι οποίες αναφέρονται και στο κείμενο της επερώτησης διευκρινίζω ότι η χωροθέτηση του Σταθμού Υπεραστικών Λεωφορείων στο Δήμο Αιγάλεω με προεδρικό διάταγμα του 2005 έγινε σε τμήμα της ήδη εγκατεστημένης επισκευαστικής βάσης του ΜΕΤΡΟ και σε έκταση που ήταν θεσμοθετημένη για επαγγελματική εγκατάσταση, δηλαδή, δεν καταλαμβάνει χώρο πρασίνου. Αντιθέτως, με το ίδιο προεδρικό διάταγμα θεσμοθετήθηκε ως κοινόχρηστος χώρος και πάρκο ελιάς έκτασης σαράντα πέντε στρεμμάτων στο κτήμα «Μερκάτη» στο Αιγάλεω, με τα λίγα, δυστυχώς, ελαιόδεντρα τα οποία είχαν διασωθεί από την αποψίλωση του 1979. 
      Οι ρυθμίσεις του ν. 3481/2006 για τη διπλή υπερτοπική ανάπλαση της Λεωφόρου Αλεξάνδρας και του Βοτανικού, ενώ στην περιοχή του Ελαιώνα δεν μειώνουν τους ελεύθερους χώρους σε σχέση με το προεδρικό διάταγμα του 1995, εξασφαλίζουν πάρκο έκτασης δεκαέξι στρεμμάτων στην υποβαθμισμένη περιοχή των Αμπελοκήπων. Συγκεκριμένα, ο ν. 3481/2006 προβλέπει χωροθέτηση του γηπέδου του Παναθηναϊκού και εμπορικών κτηρίων, η οποία δεν γίνεται σε χώρο κοινόχρηστου πρασίνου, όπως αναφέρεται και στην επερώτηση, αλλά σε μια έκταση της τάξεως των διακοσίων πενήντα στρεμμάτων. Έγινε ιδιαίτερη προσπάθεια από πλευράς Υπουργείου, έτσι ώστε το ισοζύγιο πρασίνου όχι μόνο να καλυφθεί, ει δυνατόν να υπερκαλυφθεί και αυτό επετεύχθη. Με τις ρυθμίσεις του νόμου δημιουργούνται στην περιοχή επιπλέον δεκατέσσερα στρέμματα πρασίνου.
      Η εφαρμογή του άρθρου 3 του π.δ. 1049/1995 που ανέφερε ότι μετά την απομάκρυνση των δραστηριοτήτων βιομηχανιών της περιοχής –αναφέρομαι στην «ΕΤΜΑ» κ.λπ.- θα κινηθεί η διαδικασία ώστε τα αντίστοιχα γήπεδα να χαρακτηριστούν ως χώροι κοινόχρηστου πρασίνου, εκρίθη ως μη υλοποιήσιμη μετά την εκφρασμένη αδυναμία του Δήμου Αθηναίων να αντιμετωπίσει το κόστος απαλλοτριώσεως γης και των κτισμάτων της βιομηχανίας, που υπάρχουν. Επίσης θέλω να σημειώσω ότι από τη μελέτη εφαρμογής που έχει κάνει ο Δήμος Αθηναίων δεν προκύπτει ισοζύγιο μεταξύ των προβλεπόμενων από το προεδρικό διάταγμα κοινοχρήστων χώρων και των χώρων που προκύπτουν από τις οφειλές σε εισφορά γης. 
      Έρχομαι στο μητροπολιτικό πάρκο Ελληνικού. Βάσει του ν. 2338/1995 ο χώρος του Αεροδρομίου του Ελληνικού αμέσως μετά την έναρξη λειτουργίας του νέου Αεροδρομίου στα Σπάτα παύει να λειτουργεί και ο χώρος που καταλαμβάνει προορίζεται κυρίως για τη δημιουργία μητροπολιτικής ζώνης πρασίνου. Σήμερα στην περιοχή υπάρχουν περισσότερα από τετρακόσια κτήρια. Με το σχέδιο διαμόρφωσης του μητροπολιτικού πάρκου το οποίο έχει δημοσιοποιηθεί από το Υ.ΠΕ.ΧΩ.Δ.Ε. διατηρούνται μόνο σαράντα ένα κτήρια για χρήσεις συμβατές με το πάρκο. Επιπλέον θα πρέπει να σημειωθεί ότι από την έκταση των πέντε χιλιάδων τριακοσίων στρεμμάτων του πρώην αεροδρομίου τουλάχιστον τα τριακόσια στρέμματα καταλαμβάνονται σήμερα από υφιστάμενες εγκαταστάσεις υποδομών όπως είναι αμαξοστάσια, τραμ και Ε.Θ.Ε.Λ., Πυροσβεστική, αθλητικές εγκαταστάσεις, Μετεωρολογική Υπηρεσία κ.λπ.. Ο συνολικός μέσος συντελεστής δόμησης για όλο το πάρκο στο οποίο συμπεριλαμβάνονται και τα προαναφερθέντα κτήρια υποδομών προβλέπεται να είναι 0,25. Επίσης θα καλυφθεί έκταση τριακοσίων στρεμμάτων με σχεδιασμό απολύτως φιλικό προς το περιβάλλον.
      Αυτή η πολεοδόμηση είναι απαραίτητη για την κατασκευή αλλά και για τη συντήρηση του πάρκου, καθώς επίσης και για την εξασφάλιση πόρων για τη δημιουργία ενός πράσινου ταμείου αφού το πάρκο θα δημιουργηθεί με τη μέθοδο της αυτοχρηματοδότησης. Με αυτόν τον τρόπο χωρίς να επιβαρύνεται ο Έλληνας πολίτης εξασφαλίζεται ότι πρώτον, χρηματοδοτείται απολύτως η κατασκευή και η συντήρηση του πάρκου. Δεύτερον, δημιουργείται το πράσινο ταμείο για  έργα ανάπλασης και δημιουργίας πρασίνου σε όλη την Αττική, κυρίως, δε στις πιο υποβαθμισμένες περιοχές. Θα είχε ενδιαφέρον να ακούσουμε εδώ την άποψη των συναδέλφων του ΣΥ.ΡΙΖ.Α. για τη δημιουργία του πράσινου ταμείου την οποία είχε εξαγγείλει ο Υπουργός ΠΕ.ΧΩ.Δ.Ε.. Τρίτον, εξασφαλίζεται η απρόσκοπτη κοινοτική χρηματοδότηση για σημαντικά περιβαλλοντικά έργα σε όλη τη χώρα χωρίς καμμία περικοπή που θα προέκυπτε εάν χρηματοδοτούνταν το πάρκο από κοινοτικούς πόρους.
      Ο απομένων χώρος πρασίνου εξακολουθεί να αποτελεί ένα από τα μεγαλύτερα πάρκα σε αστική περιοχή με έκταση που θα ανέρχεται σε τέσσερις χιλιάδες στρέμματα. Συνεπώς σε ποια τσιμεντοποίηση αναφέρεστε; Σε ποια νέα πόλη η οποία δημιουργείται στο Ελληνικό; Θα παρακαλούσα και πάλι, αγαπητοί συνάδελφοι, να είμαστε όσο το δυνατόν πιο προσεκτικοί στις εκφράσεις μας. Η υπερβολή έχει τα όριά της.
      Όσον αφορά στη σύνδεση του πάρκου με το θαλάσσιο μέτωπο, αυτή είναι απολύτως σαφής και ξεκάθαρη στο σχέδιο διαμόρφωσης το οποίο έχει δημοσιοποιηθεί. Προβλέπεται να μετατοπιστεί και να υπογειοποιηθεί η Λεωφόρος Ποσειδώνος σε μεγάλο τμήμα της έτσι ώστε το πάρκο να αποκτά συνέχεια με το παραλιακό μέτωπο.
      Όσον αφορά στα Ολυμπιακά Ακίνητα εντός του μητροπολιτικού πάρκου του Ελληνικού οι χρήσεις τους που έχουν καθοριστεί με το ν. 3342/2005 είναι απολύτως συμβατές με το πάρκο. Αναφέρομαι σε αθλητικές χρήσεις, σε πολιτιστικές εκδηλώσεις, σε εκθέσεις κ.λπ.. 
    Ο περιβάλλων χώρος όλων των εγκαταστάσεων, συμπεριλαμβανομένων των Ολυμπιακών, υπόκειται σε περιορισμούς και εντάσσεται στο γενικότερο σχεδιασμό του Μητροπολιτικού Πάρκου του Ελληνικού. Ειδικότερα, αναφέρω ότι το μόνο ολυμπιακό ακίνητο που έχει ως τώρα παραχωρηθεί σε ιδιώτη, είναι η εγκατάσταση κανό-καγιάκ σλάλομ για τη λειτουργία του οποίου έχουν τεθεί πολλοί σημαντικοί περιορισμοί από πλευράς Οργανισμού Ρυθμιστικού Σχεδίου της Αθήνας και έχουν δοθεί κατευθύνσεις για το γενικότερο σχεδιασμό που θα εγκριθούν με τη μελέτη περιβαλλοντικών επιπτώσεων. 
    Σε ό,τι αφορά τις απόψεις, για το πάρκο Ελληνικού, των όμορων δήμων, υπενθυμίζω ότι ο Υπουργός ΠΕ.ΧΩ.Δ.Ε. απέστειλε το Νοέμβριο 2007 σε όλους τους εμπλεκόμενους φορείς μεταξύ των οποίων και στους δημάρχους των Δήμων Αλίμου, Αργυρούπολης, Γλυφάδας και Ελληνικού, φάκελο με στοιχεία που αφορούν στο σχεδιασμό του Μητροπολιτικού Πάρκου Ελληνικού. 
    Ζητήθηκε να αποσταλούν στον Οργανισμό της Αθήνας οι απόψεις και οι προτάσεις των δήμων σε χρονικό διάστημα δυο μηνών. Μέχρι σήμερα έχουν απαντήσει στον Οργανισμό της Αθήνας όλοι οι άλλοι φορείς πλην των συγκεκριμένων δήμων. Αυτή είναι, κυρίες και κύριοι, η πραγματικότητα.
    Αγαπητοί συνάδελφοι, με όσα αναλυτικά στοιχεία ανέφερα προηγουμένως, εκτιμώ ότι δίνονται εμπεριστατωμένα πειστικές απαντήσεις στα θέματα τα οποία θέτει η επερώτηση των συναδέλφων. Το θέμα, επαναλαμβάνω, είναι εξαιρετικά ενδιαφέρον και εκτιμώ ότι στη δευτερολογία μπορούμε να δώσουμε περισσότερα στοιχεία και αναλυτικότερα.
    Σας ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Παρά το ότι αρχικά μας τρομοκρατήσατε με το χρόνο που θα χρειαζόσασταν, κύριε Υπουργέ, εν τούτοις, εξοικονομήσατε στην πληρότητά σας και πέντε λεπτά.
    Σας ευχαριστούμε θερμά.
    Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Γιάννης Μπανιάς για δεκαπέντε λεπτά. 
    ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, η επερώτηση του Συνασπισμού Ριζοσπαστικής Αριστεράς πιστεύω ότι μας δίνει την ευκαιρία να συζητήσουμε διεξοδικά για ζητήματα που αφορούν την ανάπτυξη και την ποιότητα ζωής στο λεκανοπέδιο της Αττικής αλλά πιστεύω και κατ’ επέκταση σε όλη την Ελλάδα. Για τα ζητήματα αυτά είναι βέβαιο ότι έχουμε ριζικά διαφορετικές φιλοσοφίες και αντιλήψεις, κατά συνέπεια και διαφορετικές επιλογές απ’ αυτές που κάνει η σημερινή Κυβέρνηση. 
    Σήμερα, λοιπόν, είναι ανάγκη να πάρουμε, μετά από μια δημιουργική και ελπίζω ειλικρινή συζήτηση και διασταύρωση των επιχειρημάτων, τις ευθύνες μας μπροστά στον ελληνικό λαό. Κάναμε και στο παρελθόν συζητήσεις για το περιβάλλον. Στους έξι περίπου μήνες που λειτουργεί σ’ αυτήν τη φάση το Κοινοβούλιο, μετά τις εκλογές του 2007, είχαμε την ευκαιρία να ακούσουμε πάνω σ’ αυτά τα ζητήματα που και σήμερα συζητάμε, αλλά όπως είπα, και κατ’ επέκταση και σε άλλα ζητήματα που αφορούν το περιβάλλον, απαντήσεις από την πλευρά της Κυβέρνησης. Πιστεύω ότι σήμερα έχουμε πολύ περισσότερο στοιχεία για να μπορέσουμε να αξιολογήσουμε αυτές τις απαντήσεις αλλά, κυρίως, για να μπορέσουμε να αξιολογήσουμε τις προθέσεις της Κυβέρνησης, γιατί το καλύτερο κριτήριο για να αξιολογηθούν οι πραγματικές προθέσεις της Κυβέρνησης δεν είναι ούτε οι προεκλογικές εξαγγελίες της ούτε προφανώς οι διαβεβαιώσεις της για τις καλές προθέσεις της, αλλά αυτά που κάνει  όλο αυτό το διάστημα που κυβερνάει τη χώρα πάνω από τέσσερα χρόνια αν υπολογίσουμε και την προηγούμενη θητεία της στην εξουσία. 
    Ακούσαμε από τον κύριο Υφυπουργό πράγματα που νομίζω ότι έχουν ελάχιστη σχέση με την πραγματικότητα, γιατί για το ευαίσθητο πρόβλημα του περιβάλλοντος, νομίζω ότι φοβάται η Κυβέρνηση να παραδεχθεί την πραγματικότητα και καταφεύγει σε μια «εικονική πραγματικότητα», επειδή ακριβώς ξέρει ότι αυτά που είναι τα αποτελέσματα της  πολιτικής της, είναι αποτελέσματα συνειδητών επιλογών. Δεν θέλει, όμως, να πει αυτές τις επιλογές ανοικτά στον ελληνικό λαό γιατί πραγματικά αυτό το θέμα του περιβάλλοντος έχει αρκετές διαφορές από τα ζητήματα της οικονομίας κ.λπ.. Είναι αποτελέσματα αυτής της λογικής της νεοφιλελεύθερης όπως λέμε, που την εφαρμόζει στον τομέα της οικονομίας και σε μια σειρά άλλα ζητήματα και είναι και στον τομέα του περιβάλλοντος παρόμοια τα αποτελέσματα αυτής της ίδιας λογικής. 
    	Έτσι, μας παρουσιάζει συνεχώς αυτήν την εικονική πραγματικότητα και μας κατηγορεί επιπλέον και για υπερβολές. Εμάς κατηγορείτε, κύριε Υφυπουργέ, για υπερβολές, όταν εδώ υπάρχουν συγκεκριμένα στοιχεία; Γι’ αυτό ζήτησα να κάνουμε μια ειλικρινή συζήτηση και ευτυχώς είναι παρόντες εδώ οι δήμαρχοι εκείνης της περιοχής και η κυρία Υπερνομάρχης. Θα μπορούσαν να ήταν ίσως και οι υπόλοιποι δήμαρχοι, αλλά είναι εδώ οι πιο καθ’ ύλην αρμόδιοι. 
    Ο καλύτερος χαρακτηρισμός που θα μπορούσαμε να δώσουμε στο λεκανοπέδιο της Αττικής, όπως ξέρετε, είναι πως τα παλιά χρόνια, υπήρξε μια ευλογημένη γη, ένας ευλογημένος τόπος: Ο αττικός ουρανός είναι χιλιοτραγουδισμένος και μοναδικός. 
    Τα βουνά γύρω από το Λεκανοπέδιο, η Πάρνηθα, η Πεντέλη, ο Υμηττός, είναι όμορφα βουνά, με μοναδικά πεύκα και έλατα. Οι ελαιώνες είναι μοναδικοί από τα αρχαία χρόνια. Έχουμε υπέροχες θάλασσες. Ο Σαρωνικός πιστεύω ότι είναι μια από τις ωραιότερες παραλίες σ’ ολόκληρο τον κόσμο και δεν το λέω εγώ, το έχουν μαρτυρήσει πάρα πολλοί ξένοι που έχουν επισκεφθεί τη χώρα μας τα παλιότερα χρόνια, όχι όπως έχει καταντήσει σε πολύ μεγάλο βαθμό σήμερα. 
    Είχαμε ένα πολύ ξηρό κλίμα. Ξέρουμε ότι εδώ στο Λεκανοπέδιο έρχονταν οι φυματικοί. Είχαμε τα σανατόρια στους πρόποδες της Πεντέλης. Γενικότερα είχαμε μια κατάσταση κατά την οποία, θα έλεγε κάποιος, ότι τουλάχιστον το Λεκανοπέδιο ήταν ένας πρότυπος τόπος περιβαλλοντικής ομορφιάς και κλιματολογικής ευφορίας. 
    Καταφέραμε μέσα στα τελευταία κυρίως πενήντα χρόνια να πετύχουμε σχεδόν το ακατόρθωτο, δηλαδή την απόλυτη ή σχεδόν την απόλυτη καταστροφή -για να μη μας ξανακατηγορήσει ο κύριος Υφυπουργός για υπερβολές- αυτής της πανέμορφης περιοχής. 
    Δηλητηριάσαμε την ατμόσφαιρα. Όπως ξέρετε έχουμε ένα πολύ επιβαρημένο κλίμα. Κάψαμε κατ’ επανάληψη τα δάση μας με συστηματικό τρόπο, χωρίς να τιμωρηθεί σχεδόν ποτέ κανείς. Πρόσφατα είχαμε τα γνωστά γεγονότα στην Πάρνηθα, στην Πεντέλη, ξανά στον Υμηττό και ξανά στην Πεντέλη, έτσι ώστε να μην υπάρχει καμμιά αμφιβολία ότι όλα αυτά γίνονται προς χάριν της προσπάθειας να δοθούν στους ιδιώτες όλοι αυτοί οι χώροι προς οικοπεδοποίηση.
    Μολύναμε τις θάλασσες και κάναμε τις περισσότερες παραλίες μας απρόσιτες στο ευρύτερο κοινό. Αποκτήσαμε ένα πολύ υψηλό, δυστυχώς, ποσοστό υγρασίας στο Λεκανοπέδιο και έτσι μπορούμε να πούμε ότι αλλοιώσαμε σημαντικά το κλίμα. 
    Θα έλεγα ότι εδώ θα είχε θέση ένα ανέκδοτο που έχει ακουστεί. Αυτό λέει «όταν ο Θεός είχε κέφια, έφτιαξε τη Ελλάδα και όταν ήταν θυμωμένος, έστειλε τους Έλληνες να καταστρέψουν αυτόν τον υπέροχο τόπο». Αυτό ισχύει ιδιαίτερα για το λεκανοπέδιο της Αττικής. 
    Η σημερινή, λοιπόν, εικόνα είναι μια εικόνα που προέρχεται ως αποτέλεσμα αυτής της συμπεριφοράς των ανθρώπων απέναντι στο περιβάλλον. Η Αθήνα σήμερα –ακούστηκε και από την ειδική εισηγήτρια και από τους άλλους ομιλητές του Συνασπισμού Ριζοσπαστικής Αριστεράς- είναι η πιο άσχημη πρωτεύουσα της Ευρώπης. Είναι τελευταία σε πράσινο και σε ελεύθερους χώρους. Υπάρχει τσιμεντοποίηση των πάντων. Αυτά είναι τα στοιχεία που χαρακτηρίζουν σήμερα το λεκανοπέδιο της Αττικής. 
    Και εδώ μπαίνει ένα μεγάλο ερώτημα, το οποίο πραγματικά πιστεύω ότι χρειάζεται να συζητηθεί με ειλικρίνεια. Όλα αυτά είναι αποτέλεσμα ποιας επιλογής; Είναι τυχαία όλα αυτά που συμβαίνουν; Είναι τυχαίο το ότι συνεχίζεται αυτή η καταστροφή, μάλιστα με γρηγορότερους ρυθμούς σήμερα; 
    Εμείς πιστεύουμε όχι. Πιστεύουμε ότι αυτή η κατάσταση, αυτή η νέα πραγματικότητα, κύριε Υφυπουργέ, η πραγματική και όχι η «εικονική πραγματικότητα» που παρουσιάστηκε, όχι τόσο από τη σημερινή σας ομιλία -εγώ θα ήθελα να πω ότι εσείς είστε περισσότερο μετριοπαθείς σήμερα- όσο από τις προγραμματικές δηλώσεις της Κυβέρνησης, αλλά και από απαντήσεις που δόθηκαν σε προηγούμενες ερωτήσεις που έγιναν, όπως και απαντήσεις του ίδιου του Πρωθυπουργού στη συζήτηση για το περιβάλλον σε επίπεδο Αρχηγών. 
	Πιστεύω λοιπόν ότι όλα αυτά που συμβαίνουν σήμερα, δηλαδή, αυτή η πραγματικότητα, που είναι ζοφερή, και όχι η «εικονική πραγματικότητα», είναι αποτέλεσμα ακριβώς αυτής της λογικής, του ότι τα πάντα πρέπει να υποταχθούν στο κέρδος και στην ιδιωτική πρωτοβουλία. Και απ’ αυτήν την άποψη, λοιπόν, έχουμε την Ελλάδα, που είναι μια χώρα που υποφέρει από πολιτικούς χωρίς όραμα και χωρίς αισθητική, που με βάση αυτή τη λογική κι αυτή τη φιλοσοφία, αυτές τις επιλογές που έχουν σχέση με την ακραία αντίληψη του καπιταλισμού, το νεοφιλελευθερισμό, αλλά και τον καπιταλισμό στον πυρήνα της λογικής του, οδηγούν και παραδίδουν στα χέρια της ιδιωτικής πρωτοβουλίας και στη λογική του κέρδους  τη χώρα μας και ιδιαίτερα το Λεκανοπέδιο.
      Να σταθώ και σ’ ένα ειδικό σημείο -και θα ήθελα πραγματικά, αν υπάρχει απάντηση σ’ αυτό το θέμα, να την ακούσω-, δηλαδή στο πώς συμβαίνει ο Γενικός Οικοδομικός Κανονισμός να τροποποιείται σε περιόδους που πραγματικά δεν μπορούσαν να υπάρχουν αντιστάσεις -αναφέρω συγκεκριμένα ότι αυτό έγινε δυο φορές στην περίοδο της χούντας- προς την κατεύθυνση ακριβώς του να δοθεί μεγαλύτερη ευχέρεια για την ανοικοδόμηση, με ακόμη ταχύτερους ρυθμούς, πάνω σε χώρους όπου ήταν πράσινο, για την τσιμεντοποίηση του Λεκανοπεδίου ακόμη περισσότερο, έτσι ώστε να δημιουργηθεί μια κατάσταση ασφυξίας και, κατά γενική ομολογία, -και δεν νομίζω ότι μπορείτε, κύριε Υφυπουργέ, αυτό το πράγμα να το αρνηθείτε και εάν το αρνείστε, να μας πείτε ποια είναι η άλλη πραγματικότητα- η Αθήνα να καταντήσει μια αβίωτη πόλη. 
      Πρέπει, επίσης, να δούμε ότι στα τελευταία χρόνια δεν κυριαρχεί τόσο πολύ αυτή η αντίληψη των μικροεργολάβων, αυτή η αναρχία που, αν θέλετε, με τις αντιπαροχές και μ’ όλα αυτά τα πράγματα οδήγησε την Αθήνα στην κατάσταση αυτή, ώστε να είναι μια αβίωτη πόλη απ’ όλες τις απόψεις. Σήμερα κυριαρχούν τα μεγάλα οργανωμένα συμφέροντα. Δεν κυριαρχούν οι μικροεργολάβοι, αλλά οι μεγάλες τεχνικές εταιρίες κι έτσι το αποτέλεσμα είναι σήμερα χειρότερο.
      Ο σχεδιασμός της πόλης δεν γίνεται με γνώμονα τις ανάγκες των ανθρώπων, των κατοίκων και των επισκεπτών της πόλης, αλλά τα κερδοσκοπικά συμφέροντα και τη διαρκή επιδίωξη του κράτους να μειώσει τις δαπάνες του, να μην επιβαρύνει φορολογικά τους πλούσιους και να μειώσει τον τομέα των δημόσιων αγαθών προς όφελος της κερδοσκοπίας. 
      Κυρίες και κύριοι συνάδελφοι, τώρα νομίζω ότι παίζεται η τελευταία πράξη του δράματος ή, καλύτερα θα λέγαμε, η τελευταία πράξη της τραγωδίας και έστω και αυτή την τελευταία ώρα θα έπρεπε να σταθούμε με ευθύνη μπροστά σ’ αυτήν την πραγματικότητα που εξελίσσεται με ταχύτατους ρυθμούς και οδηγεί σε ακόμη μεγαλύτερη καταστροφή το Λεκανοπέδιο της Αθήνας. Θα έλεγα και ολόκληρη την Ελλάδα, έτσι όπως εξελίσσεται το πράγμα αυτό, αλλά σήμερα μιλάμε ιδιαίτερα για το Λεκανοπέδιο της Αθήνας. 
      Νομίζω ότι το ζητούμενο σήμερα είναι να σώσουμε από τη μανία τσιμεντοποίησης και ανοικοδόμησης τα τρία μεγάλα πάρκα που έχουν απομείνει στο Λεκανοπέδιο, δηλαδή το Ελληνικό, τον Ελαιώνα και το Γουδή. Η επιτυχία αυτού του στόχου νομίζω ότι θα δώσει ανάσα ζωής όχι μόνο στο κέντρο της πόλης αλλά και σε ολόκληρο το Λεκανοπέδιο. 
      Το στόχο αυτό, με βάση τα δεδομένα που ανέφερα προηγουμένως, καλούνται να τον υπηρετήσουν και να τον προωθήσουν, καλούνται τελικώς, να τον πετύχουν –κι αυτό θα είναι μια πολύ αποφασιστική νίκη- οι δυνάμεις που πιστεύουν σε μια ριζικά διαφορετική λογική για την ανάπτυξη του τόπου, για την υπόθεση του περιβάλλοντος. Και αυτές είναι οι δυνάμεις της Αριστεράς, είναι οι περισσότερες, αν όχι όλες, οι δυνάμεις στο χώρο της Τοπικής Αυτοδιοίκησης -γιατί τις είδαμε πραγματικά να παλεύουν για τέτοιους στόχους το τελευταίο διάστημα- είναι τα κινήματα πολιτών. 
      Μας είπε ο κ. Σουφλιάς, απαντώντας σε προηγούμενες ερωτήσεις που αφορούσαν το περιβάλλον και στην παρέμβαση που έκανε στις προγραμματικές δηλώσεις, ότι δεν μπορεί να λέμε ότι όλες οι ευθύνες είναι στην κεντρική εξουσία, στις κυβερνήσεις, αλλά ευθύνες πρέπει να πούμε ότι έχουν και οι δυνάμεις της Τοπικής Αυτοδιοίκησης και οι ίδιοι οι πολίτες. 
      Μα οι δυνάμεις της Τοπικής Αυτοδιοίκησης σας δίνουν προτάσεις συγκεκριμένες και εσείς συνεχώς τις αγνοείτε. Οι κινήσεις των πολιτών –εφόσον πιστεύετε κι εσείς ότι πράγματι πρέπει να φύγουν οι πολίτες από τον καναπέ και από το χαζοκούτι της τηλεόρασης- σας δίνουν συγκεκριμένα μηνύματα. 
      Και έχουμε το πιο μεγάλο μήνυμα της τελευταίας περιόδου, τον αγώνα που έκαναν οι δήμαρχοι και οι παρόντες δήμαρχοι με το Χρήστο Κορτζίδη επικεφαλής, που με ηρωικό τρόπο ξεκίνησε αυτήν την προσπάθεια, και έδωσε τη δυνατότητα να συμπαρασταθούν ενεργά όλοι οι πολίτες και είχαμε τελικά την απελευθέρωση της παραλίας του Ελληνικού.
      Ποιος άφησε όμως αυτή την παραλία να είναι κλειστή για τους πολίτες; Οι κυβερνήσεις, οι οποίες έκαναν αυτά τα πράγματα! Κύριε Υφυπουργέ, οι κυβερνήσεις επέτρεψαν αυτή την ασυδοσία. Ήταν επιλογή των κυβερνήσεων να ενισχύσουν την ιδιωτική πρωτοβουλία. Οι κυβερνήσεις –και στη δευτερολογία μου θα αναφερθώ πολύ συγκεκριμένα- ήταν εκείνες που εδώ και πενήντα χρόνια έκαναν αυτό το όργιο της αντιπαροχής που κατέστρεψε την Αθήνα. 
      Εγώ, το λέω και ως μηχανικός αυτό, το λέει και το Τεχνικό Επιμελητήριο –το ξέρετε- το λέει όλος ο κόσμος, όταν απομακρύνεται από το προσωπικό του συμφέρον. Διότι από εκεί και πέρα μπήκε και ο κόσμος σε αυτή τη λογική «τι να κάνουμε, έχω ένα σπιτάκι, θα το δώσω για αντιπαροχή». Όταν, λοιπόν, η Αθήνα καταστράφηκε από αυτόν τον τρόπο, είναι φανερό ότι αυτό ήταν μια πολιτική επιλογή. Δεν φταίει ούτε η Τοπική Αυτοδιοίκηση ούτε ο πολίτης γι’ αυτό το πράγμα. Μη μεταθέτουμε τις ευθύνες.
      Ας, δούμε, λοιπόν και ένα-ένα τα θέματα. Το μεν Γουδή πραγματικά πρέπει να γίνει ένας μητροπολιτικός χώρος πρασίνου και αυτό σημαίνει να παρθούν συγκεκριμένα μέτρα, να εφαρμοστούν δηλαδή αυτά που είχαν ακουστεί σε προηγούμενες περιόδους. Πρέπει να φύγουν από εκεί οι ασύμβατες δραστηριότητες που δεν θα επιτρέψουν τελικά να γίνει και να εφαρμοστεί αυτός ο νόμος και η συμφωνία που έχει γίνει με το πρόγραμμα που εκπονήθηκε από το Μετσόβιο Πολυτεχνείο, δηλαδή να γίνει ένα μητροπολιτικό πάρκο. 
      Πρέπει να φύγει από εκεί το γήπεδο «Badminton», να φύγουν άλλες οχλούσες λειτουργίες που σχεδιάζονται να γίνουν με ανοικοδόμηση και τσιμεντοποίηση και επιτέλους να παραδοθεί αυτός ο χώρος, αυτός ο πνεύμονας πρασίνου στο κέντρο τελικά –έτσι όπως έχει εξελιχθεί το Λεκανοπέδιο και η Αθήνα- της Αθήνας, να παραδοθεί ως πάρκο, πραγματικά ως ένας πνεύμονας που θα αναπνέει από αυτόν συνολικότερα η Αθήνα και αυτός ο χώρος στο Γουδή, όπως και ο Ελαιώνας που θα αναφερθώ εν συνεχεία και το Ελληνικό να αποτελέσουν τους τρεις πνεύμονες που θα μπορέσουν να δώσουν τη δυνατότητα στην περιοχή αυτή να αναπνεύσει, να πάρει ανάσα, να πάρει λίγο οξυγόνο, να βγει από αυτήν την κατάσταση της ασφυξίας και να πάψει η Αθήνα να είναι αβίωτη πόλη.
      Παραδείγματος χάριν, βλέπουμε ότι στον Ελαιώνα ετοιμάζονται τώρα γύρω-γύρω από το γήπεδο του Παναθηναϊκού μία σειρά χρήσεις, οι οποίες με τη μέθοδο των διαδοχικών προσεγγίσεων προσπαθούν –θα επανέλθω στη δευτερολογία μου- να παρακάμψουν τις περιβαλλοντολογικές μελέτες –υπάρχουν συγκεκριμένα στοιχεία, θα τα καταθέσω- και να οδηγηθούμε με αυτόν τον τρόπο στην τσιμεντοποίηση, με αφορμή το ότι μετατίθεται εκεί το γήπεδο του Παναθηναϊκού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Θέλετε χρόνο και από τη δευτερολογία σας;
      ΙΩΑΝΝΗΣ ΜΠΑΝΙΑΣ: Θα πάρω ένα-δύο λεπτά. 
      Θεωρητικά μας μιλάτε, κύριε Υφυπουργέ, αλλά δεν μας αναφέρατε πώς συγκεκριμένα θα γίνει η ανάπλαση της περιοχής που είναι σήμερα το γήπεδο του Παναθηναϊκού.
      Εμείς προτείνουμε –και δεν το προτείνουμε μόνο εμείς, το προτείνει το Μετσόβειο Πολυτεχνείο, υπάρχουν μελέτες επ’ αυτού- αυτό να γίνει σε μια ενιαία λογική Δικτύου που θα συνδέει αυτά τα μητροπολιτικά πάρκα σε όλη την Αθήνα. 
      Πιστεύουμε, κυρίες και κύριοι συνάδελφοι, ότι πραγματικά εδώ συγκρούονται δύο ριζικά διαφορετικές αντιλήψεις για την ανάπτυξη και το περιβάλλον.
      Η μία είναι η αντίληψη που βάζει το κέρδος πάνω από τους ανθρώπους και προφανώς και πάνω από το περιβάλλον. Είναι η αντίληψη της Κυβέρνησης. Είναι συνειδητή επιλογή αυτή και τα αποτελέσματά της τα βλέπουμε συνεχώς.
      Η άλλη αντίληψη, η δική μας, είναι μία ανάπτυξη ήπια, φιλική προς τον άνθρωπο, φιλική προς το περιβάλλον, μία ανάπτυξη που θα προσπαθήσουμε να την πετύχουμε με αγώνες, που μπορεί, έστω και την τελευταία στιγμή -και γι’ αυτό λέω ότι εδώ βρισκόμαστε σ’ ένα κομβικό σημείο, στο τελευταίο επεισόδιο του δράματος και της τραγωδίας- να σώσουμε ό,τι μπορεί να σωθεί. Και η σωτηρία του Ελαιώνα, του πάρκου στο Γουδή και του πάρκου στο Ελληνικό, είναι ακριβώς τρεις νίκες που θα πρέπει να πετύχει το κίνημα των πολιτών της Τοπικής Αυτοδιοίκησης και των δυνάμεων της Αριστεράς, που πιστεύουν σε μια άλλη λογική ανάπτυξης.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
      Τη συζήτηση επί της επερωτήσεως αυτής παρακολουθούν από τα θεωρεία των Επισήμων, η Πρόεδρος των διευρυμένων Νομαρχιακών Αυτοδιοικήσεων Αθηνών και Πειραιώς κ. Μπέη και οι Δήμαρχοι Αλίμου κ. Ορφανός και Ελληνικού κ. Κορτζίδης.
      Η Βουλή καλωσορίζει.
(Χειροκροτήματα)
      Το λόγο έχει τώρα ο Κοινοβουλευτικός Εκπρόσωπος της Νέας Δημοκρατίας, πρώην Υπουργός, κ. Αναστάσιος Λιάσκος.
      Κύριε Λιάσκο, έχετε το λόγο για οκτώ λεπτά.
      ΑΝΑΣΤΑΣΙΟΣ ΛΙΑΣΚΟΣ: Κυρίες και κύριοι συνάδελφοι, θα επιχειρήσω μία διαφορετική προσέγγιση από αυτή που ακούστηκε μέχρι τώρα από τους επερωτώντες, μία προσέγγιση η οποία δεν έχει να κάνει με ένα ξύλινο λόγο, με καταγγελίες χωρίς προτάσεις, με επισημάνσεις, διαπιστώσεις και λοιπά. Γιατί είναι γνωστό και μας το καταλογίζουν και σε όλα τα κράτη στη διεθνή σκηνή, ότι είμαστε λαός των διαπιστώσεων και των καταγγελιών και ποτέ, βέβαια, της κριτικής ή της αυτοκριτικής.
      Πρώτα απ’ όλα, θα ήθελα να πω ότι δεν πιστεύω ότι εκφράζουν κανέναν φράσεις και υπερβολές, όπως επισημάνθηκαν, οι οποίες δεν έχουν να κάνουν σε τίποτα με την πραγματικότητα. Ο καθένας εδώ, πρέπει να αναλαμβάνει τις ευθύνες του και πρέπει να τις αναλαμβάνει με τέτοιο τρόπο που ο ελληνικός λαός, ο οποίος μας επέλεξε και μας έστειλε ως εκπροσώπους του, να παίρνει μηνύματα πολιτικής τέτοια, που να τον κάνουν να αντιλαμβάνεται και ποιο είναι το πρόβλημα στην ουσία του, αλλά και πώς μπορεί να διευθετηθεί. Διότι, διαφορετικά, αντί να ευαισθητοποιούμε περιβαλλοντικά την κοινωνία, της δίνουμε ένα φταίχτη. Εκείνη, λοιπόν, κοιμάται ήσυχη, θεωρώντας ότι κάποιοι φταίνε γι’ αυτό, προφανώς, η Κυβέρνηση, γιατί μετακυλιόμενες οι ευθύνες, φτάνουν μέχρι τον Πρωθυπουργό και εκεί σταματούν. Ο καθένας πάει ήσυχος για ύπνο -ας πούμε- και είναι όλα εντάξει.
      Το είδαμε, άλλωστε, κύριε Υπουργέ και στις πρόσφατες πυρκαγιές, όπου οι καταγγελίες…
      ΘΕΟΔΩΡΟΣ ΠΑΓΚΑΛΟΣ: Δεν είπατε έτσι.
      ΑΝΑΣΤΑΣΙΟΣ ΛΙΑΣΚΟΣ: …όπου οι καταγγελίες, κύριε Πάγκαλε, ήταν του τύπου -ας πούμε- «γιατί δεν είχαμε 5.668 αεροπλάνα, έτσι ώστε το κάθε αεροπλάνο να είναι στην ιδιοκτησία του καθενός».
      Αυτό παιζόταν και στα κανάλια και αυτό, βέβαια, υποστηριζόταν και από υπεύθυνα πολιτικά πρόσωπα, σε αντίθεση, βέβαια -γιατί εγώ, ξέρετε, είμαι από ένα δασικό ορεινό χωριό- με τη συμπεριφορά που υπήρχε από τους παππούδες μας, τους πατεράδες μας και μέχρι σήμερα, όταν δεν υπήρχαν δεκάδες αεροπλάνα, πυροσβεστικά και λοιπά και όλοι με τα τσαπιά -και εγώ πολλές φορές- κάναμε τις αντιπυρικές ζώνες και σώζαμε τα δάση που περιέβαλλαν το χωριό μας.
      Βέβαια, αυτή ήταν η πολιτική κάποτε. Σήμερα, η πολιτική λέει ότι η νεοφιλελεύθερη αντίληψη, κατά τον τρόπο αυτό, προάγει το κέρδος, καίει τα δάση, καταστρέφει το πράσινο και ότι, εν πάση περιπτώσει, φταίνε αυτοί οι κακοί και όλοι οι άλλοι είναι αμέτοχοι των ευθυνών. Και πολλές φορές, στις περιβαλλοντικές συγκεντρώσεις που κάνουμε και με κινήματα πολιτών, πιστεύω ότι βλέπουμε μεν  -και είναι αυτονόητο αυτό- την περιβαλλοντική ευαισθησία. Όμως, από την άλλη μεριά, εμείς πρέπει να αναρωτηθούμε κατά πόσο προάγουμε την περιβαλλοντική ευαισθησία των συμπολιτών μας, όταν δεν τους λέμε -ας πούμε- ότι αυτή ξεκινά από το να μην πετάνε τα μπουκάλια τους στο δρόμο, τα χαρτομάντιλα, τα φλούδια και τα λοιπά και μετά να τους βλέπουμε πολλές φορές -γιατί το έχω πάθει και αυτό- σε αντίστοιχη κίνηση που αναφέρεται σε περιβαλλοντικό πρόβλημα. Και βέβαια, από Βήματος, να εγκαλέσω εις απολογία το συγκεκριμένο.
      Τα είπα όλα αυτά γιατί πρώτιστο καθήκον όλων μας, κύριε Υπουργέ, είναι να μπορέσουμε να ευαισθητοποιήσουμε την κοινωνία. Είπε, ο Κοινοβουλευτικός Εκπρόσωπος του ΣΥ.ΡΙΖ.Α., πριν ότι: «ο Θεός έφτιαξε μία ωραία χώρα και, βέβαια, έδωσε την κατάρα στους Έλληνες να μην την προσέχουν».
      Είναι γεγονός ότι είμαστε πάρα πολύ πίσω –ως λαός, εννοώ- σ’ αυτήν την αντίληψη από αντίστοιχα άλλα ευρωπαϊκά κράτη. Και το βλέπουμε όταν βγαίνουμε όλοι μας στην Ευρώπη. Το βλέπουμε όταν επισκεπτόμαστε άλλες χώρες. Βλέπουμε πώς εκείνοι θεωρούν ότι θα πρέπει να προσέχουν –και να επιβάλλουν και στους άλλους την προσοχή- τον περιβάλλοντα χώρο τους, πώς εκείνοι προστατεύουν αυτό το οποίο λέγεται «πράσινο», λέγεται «καθαρό περιβάλλον» και πώς εμείς, γενικότερα ως λαός, αντιδρούμε πάνω σ’ αυτά τα θέματα. 
      Και θα ήθελα να πω εδώ ότι αυτό είναι ένα μεγάλο ζήτημα. Πρέπει, επιτέλους, από το να κολακεύουμε απλώς και να απαλλάσσουμε από ευθύνες, από αμαρτίες, τον οποιονδήποτε καλώντας σε απολογία κάθε φορά –λέω εγώ- μία «κακή» κυβέρνηση –εντός εισαγωγικών- να πούμε στον ελληνικό λαό, ξεκινώντας από τον απλό πολίτη, πως πρέπει να καθαρίζει τα χόρτα στο σπίτι του. 
      Πρέπει να εγκαλέσουμε το δήμαρχο ή το νομάρχη σε απολογία, ο οποίος στις πρόσφατες πυρκαγιές δεν υλοποίησε τα σχέδια εκτάκτου ανάγκης –τον συγκεκριμένο, όχι εκείνον που τα υλοποίησε- και να μην κολακεύουμε τις αδυναμίες μας απλά και μόνο επειδή κάνουμε μία ωραία πολιτική, κατά την αντίληψή μας, η οποία μπορεί τελικά να μετακυλήσει –για να καταλήξω στην αρχική μου τοποθέτηση- τις ευθύνες, μη αντιλαμβανόμενοι όμως τις δικές τους ευθύνες όλοι οι συνδετικοί κρίκοι πάνω σ’ αυτό.
      Είναι ένα ζήτημα το οποίο πραγματικά είχα την ευκαιρία –και μου δίνεται σήμερα η ευκαιρία- να το θίξω προς αυτήν την κατεύθυνση. Θα ήθελα να πω ότι η όποια κυβέρνηση –και η σημερινή πολύ περισσότερο, κατά τη δική μου αντίληψη- έχει δώσει δείγματα κατεύθυνσης κοινωνικής ευαισθησίας απέναντι στο περιβάλλον.
      Θα ήθελα να πω και κάτι ακόμα. Έχει λάβει και συγκεκριμένα μέτρα αυτή η Κυβέρνηση, όπως ότι επισημαίνει τις κλιματικές αλλαγές και ρυθμίζει τη διαχείριση των υδάτινων πόρων σύμφωνα με την κοινοτική οδηγία. Τον πρόσφατο χωροταξικό σχεδιασμό, κυρίες και κύριοι συνάδελφοι, που είναι ένα μεγάλο βήμα για την πατρίδα μας το οποίο έπρεπε να είχε γίνει δεκαετίες πριν, το κάνει αυτή τη στιγμή το Υ.ΠΕ.ΧΩ.Δ.Ε., όπως και τα τρία ειδικά χωροταξικά σχέδια, τα οποία αφορούν τον τουρισμό, τις Α.Π.Ε., τη βιομηχανία.
      Να πω, επίσης, ότι για τη δημιουργία των πάρκων πρασίνου, όπως άκουσα και από τους συναδέλφους, υπάρχει μία ιστορική πραγματικότητα που ξεκινά από το 1977 με την παραχώρηση στο Γουδί. Έγινε –αν θέλετε- το ρυθμιστικό σχέδιο με το ν. 515/1985 και έγιναν διαφοροποιήσεις στις χρήσεις από τις προηγούμενες κυβερνήσεις. Είπε ο Υπουργός –επίκαιρο το είδε- ότι προχωράει αυτή τη στιγμή, αφού ολοκληρωθεί αυτή η διαδικασία.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Για την περιοχή του Ελαιώνα, πάλι έγιναν οι επισημάνσεις. Και δεν έχει σημασία εδώ αν είναι δέκα, δεκατρία, δεκαπέντε στρέμματα παραπάνω. Όμως, έδωσε απαντήσεις οι οποίες σχετίζονται με μία λανθασμένη προφανώς πληροφόρηση. 
      Και, βέβαια, εδώ, για την περιοχή του Ελαιώνα όπου θέλω να επιμείνω, χρειάζεται να πούμε ότι κατά την άποψή μου δεν πρέπει να δαιμονοποιούμε μία τέτοιου είδους, πραγματικά, σωστή απόφαση του Υ.ΠΕ.ΧΩ.Δ.Ε. να δημιουργήσει «πράσινο ταμείο» μέσα από τη διαδικασία που προαναφέρθηκε, έτσι ώστε να μπορέσουμε να έχουμε τέσσερις χιλιάδες στρέμματα πρασίνου και με την υπογειοποίηση της Λεωφόρου Ποσειδώνος να μπορεί να ενοποιηθεί με το θαλάσσιο μέτωπο.
      Εδώ, όμως, θα ήθελα να επισημάνω και κάτι ακόμα. Είπε ο Υπουργός –και το άκουσα με έκπληξη- ότι εστάλη από τον Υπουργό ένα έγγραφο προς τους παρακείμενους δήμους να εκφράσουν τις απόψεις τους και ακόμα δεν υπάρχει απάντηση. 
      Έτσι δεν είναι, κύριε Υπουργέ;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως.
      ΑΝΑΣΤΑΣΙΟΣ ΛΙΑΣΚΟΣ: Και να επισημάνω και κάτι άλλο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Επειδή ακούγονται πολλά, σε ό,τι αφορά τη συμμετοχή και τη συνυπευθυνότητα της αυτοδιοίκησης πρώτου και δεύτερου βαθμού και των οργάνων της πολιτείας, όπως καταγράφεται από το Σύνταγμά μας και τους νόμους μας, δεν μπορούμε όλα αυτά να τα συνοψίζουμε σε μία ενιαία ευθύνη, όταν κάτι δεν γίνεται. Όλοι είναι συνυπεύθυνοι. Και επειδή όλοι επιλεγόμεθα από τον ελληνικό λαό, ανάλογα με τη θέση που αναλογεί στον καθένα –εμείς ως εκπρόσωποί του και άλλοι με εκτελεστική εξουσία, όπως οι δήμαρχοι, οι νομάρχες, οι Υπουργοί- έχουμε την υποχρέωση να ανταποκρινόμαστε.
      Επίσης, θα ήθελα να πω ότι είναι βέβαιο πως μόνο μέσα από μία τέτοια πολιτική -η οποία λέει πως όλοι μας θα πρέπει να ευαισθητοποιούμεθα κατ’ αναλογία με την ευθύνη μας- θα προχωρήσουμε σε μία ολοκληρωμένη περιβαλλοντική πολιτική. Διότι, είμαι σίγουρος πως όχι μόνο η σημερινή Κυβέρνηση, αλλά η κάθε κυβέρνηση έχει αυτήν την κατεύθυνση. 
      Ευχαριστώ, κυρίες και κύριοι συνάδελφοι. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε συνάδελφε. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., Βουλευτής Περιφέρειας Αττικής και πρώην Υπουργός, κ. Θεόδωρος Πάγκαλος.
      Κύριε Πάγκαλε, έχετε το λόγο. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, το 1956 η κυβερνώσα σήμερα παράταξη ξεκινάει τη σύγχρονη ιστορία της με τη μορφή της Ε.Ρ.Ε. τότε, όταν ο ιδρυτής της παράνομα και μέσα σε μία νύχτα, αφαίρεσε από το κέντρο της Αθήνας τις ράγιες του τραμ και γι’ αυτό δοξάστηκε. Αυτή ήταν μία χαρακτηριστική παρέμβαση. 
      Ακολούθησαν και άλλες παρεμβάσεις, όπως η αύξηση του ποσοστού δόμησης, η μείωση του πλάτους των δρόμων, η κατάργηση των στοών σε βασικά κεντρικά σημεία της Αθήνας, η κατάργηση των χώρων στάθμευσης στις πολυκατοικίες. Παρεμβάσεις που οδήγησαν στη σημερινή κατάσταση. 
      Άκουσα τον κύριο Υπουργό να λέει ότι και η υπερβολή έχει τα όριά της. Ουδείς μπορεί να διαφωνήσει. «Μηδέν άγαν», έλεγαν οι Αρχαίοι. Άρα, δεν έχει τίποτα το πρωτότυπο το αξίωμά του. 
      Όμως, πού έγκειται η υπερβολή; Σ’ αυτούς που διαπιστώνουν την υπάρχουσα κατάσταση και ζητούν λύσεις; Είναι υπερβολή το γεγονός ότι η Αθήνα δεν έχει αναπνεύσιμο αέρα και ότι τα σωματίδια, το όζον και το διοξίδιο του άνθρακα πολλές μέρες, και ιδιαίτερα της θερινές περιόδους, αγγίζει τα όρια του συναγερμού; 
      Είναι υπερβολή το γεγονός ότι η καθημερινή ζωή είναι κόλαση και ήταν ακόμα χειρότερα πριν από τη λειτουργία των υποδομών που δημιουργήθηκαν την τελευταία οκταετία, όπως είναι το ΜΕΤΡΟ; 
      Είναι υπερβολή το γεγονός ότι δεν έχουμε στο κέντρο της Αθήνας δημόσιους χώρους για να κάνουμε στοιχειώδεις υποδομές, όπως σχολεία, προκειμένου να μπορέσουμε να εφαρμόσουμε το ημερήσια σχολείο; 
      Είναι υπερβολή το γεγονός ότι οι Αθηναίοι και ιδιαίτερα οι εργαζόμενοι, αυτοί που ζουν στις λαϊκές συνοικίες δεν μπορούν να πάρουν το παιδί τους και να βγουν το βράδυ να περπατήσουν σ’ έναν ελεύθερο χώρο, να το αφήσουν να παίξει, να ζήσει, να συμμετάσχει σε κάποια σχέση με τη φύση, έστω στοιχειώδη; 
      Ο κ. Υπουργός μας διάβασε με επιμέλεια ένα σημείωμα –το οποίο προφανώς συνέταξαν οι συνεργάτες του- το οποίο είναι αποφασισμένος να υπηρετήσει πιστά. 
      Βέβαια, όπως καταλαβαίνετε, η «οικολογική Νυρεμβέργη», την οποία προανήγγειλε ο αγαπημένος μου Περικλής Κοροβέσης, δεν είναι για να καθίσουν στο σκαμνί οι υπάλληλοι ή οι εργολάβοι, γιατί αυτούς μπορεί να μην τους θυμάται κανείς. Στο σκαμνί του κατηγορουμένου εμείς θα καθίσουμε, δηλαδή αυτοί που είχαν την πολιτική υπευθυνότητα και έπαιρναν τις πολιτικές αποφάσεις για την εξέλιξη που θα έχει η χώρα και η πρωτεύουσά της τα επόμενα χρόνια. 
      Να πάρουμε τα τρία παραδείγματα που περιλαμβάνουν στην επερώτησή τους οι συνάδελφοι του ΣΥ.ΡΙΖ.Α.. 
      Κατ’ αρχήν, προυπήρχε μία κατάσταση και για τις τρεις περιπτώσεις. Στο Γουδί υπήρχε το «ρυθμιστικό σχέδιο της Αθήνας», το 1995 έχουμε «μητροπολιτικό χώρο πρασίνου», το 2001 ο Οργανισμός εγκρίνει το ερευνητικό πρόγραμμα του Πολυτεχνείου, «δημιουργία μητροπολιτικού πάρκου πρασίνου με χρήσεις πολιτισμού και αθλητισμού». 
      Το 2005, η Κυβέρνησή σας μεταβάλλει το «Badminton», το οποίο ήταν προορισμένο να κατεδαφιστεί και να απελευθερωθεί ο χώρος όχι μόνο αυτού του κατασκευάσματος, αλλά και ο γύρω απ’ αυτό χώρος που ήδη χρησιμοποιείται για χώρο στάθμευσης, για να δημιουργήσετε ένα ιδιωτικό θέατρο, όπου εμφανίζονται και αποβλακώνουν τους Αθηναίους χυδαία τα κατωτάτης υποστάθμης θεάματα. 
      Δεν είμαστε η μόνη πρωτεύουσα που «απολαμβάνει» τέτοια πράγματα. Δεν έφτιαξαν όμως επί τούτου θέατρο για την αποβλάκωση του λαού. Και μάλιστα, δεν το υιοθέτησαν ως ολυμπιακή εγκατάσταση, γιατί προφανώς δεν υπάρχει καμμία σχέση ανάμεσα στο «Mamma mia» και τους Ολυμπιακούς Αγώνες. Το «Mamma mia» είναι το επόμενο θέαμα, για το οποίο σας διαβεβαιώνω ότι δεν έχω κανένα ενδιαφέρον, απλά το βλέπω να διαφημίζεται σε όλους τους δρόμους και πάλι παρά τον νόμο. Το μόνο θετικό που έχει δημιουργηθεί εκεί –και χαίρομαι που το τονίζουν οι συνάδελφοι του Συνασπισμού- είναι η Γλυπτοθήκη. 
      Θα μου επιτρέψετε, κύριε Πρόεδρε, να μιλήσω pro domo, διότι είμαι ιδιαίτερα υπερήφανος. Είναι ένα από τα λίγα πράγματα που έχω κάνει στη ζωή μου. Όταν ήμουν Υπουργός Πολιτισμού, με την κ. Μαρίνα Λαμπράκη-Πλάκα κατάφερα να αποσπάσουμε από τους «στρατιωτικούς γραφειοκράτες» του Πενταγώνου τους δύο από τους τέσσερις στάβλους του Ελληνικού Ιππικού. Τους αποκαταστήσαμε κατά τρόπο άρτιο και εκεί έχουμε σήμερα την ελληνική Γλυπτοθήκη. 
      Ας κοιτάξει και ο κύριος Υπουργός -για να αφήσει και αυτός κάποιο όνομα στην ιστορία- να αφαιρέσει από τους στρατιωτικούς και τους άλλους δύο στάβλους του Ιππικού, οι οποίοι αυτή τη στιγμή είναι ερείπια. Διότι ο Στρατός κρατάει και εκμεταλλεύεται κατά τρόπο καταχρηστικό ιδιοκτησίες του δημοσίου που δεν του χρησιμεύουν σε τίποτα. 
      Έρχομαι τώρα στον Ελαιώνα. Γιατί πρέπει το γήπεδο του Παναθηναϊκού να πάει στον Ελαιώνα, κύριε Υπουργέ; Για να κάνετε μια προεκλογική κίνηση προς τον κόσμο που ακολουθεί αυτή τη μεγάλη ποδοσφαιρική ομάδα. Γιατί να μην πάνε παραέξω; Υπάρχουν μεγάλοι χώροι. Σήμερα εις τον Ο.Δ.Δ.Υ., εκεί που είναι πεταμένα σκουπίδια από διάφορα μηχανήματα και παλιά αυτοκίνητα, θα γίνει το γήπεδο της Α.Ε.Κ.. Γιατί δεν πάτε στο Μενίδι, μερικά χιλιόμετρα παραπέρα, όπου υπάρχει ο Ο.Δ.Δ.Υ. των Ενόπλων Δυνάμεων; Πρόκειται για τεραστίας έκτασης έδαφος που είναι καλυμμένο από σκουπίδια, πεταμένα τανκς, πεταμένα αυτοκίνητα που επί χρόνια είναι εκεί πέρα. Κανείς δεν ασχολείται με αυτά. Διαιωνίζονται. Γιατί να μην κάνετε μια παρέμβαση εκεί και να κάνετε το γήπεδο του Παναθηναϊκού; 
      Και βεβαίως, όλες οι άλλες προσπάθειες που κάνετε είναι να μετατρέψουν τον Ελαιώνα σε ένα είδος χωματερής των διαφόρων χρήσεων που δεν βρίσκουν στέγη. «Και η Βουλή» λέει «να πάει εκεί.» Ε, όχι! Δεν πρέπει να πάει η Βουλή. Πρέπει να ορθώσουμε το ανάστημά μας απέναντι σ’ αυτήν την πρόταση. Να μείνει ένας ελεύθερος χώρος!
      Έχετε μια αντίληψη για το πάρκο, που προφανώς δεν έχει καμμία σχέση με τη δική μας ανάγκη. Ίσως, επειδή ο ένας κατάγεται από τα βουνά της Πίνδου και ο άλλος από τα βουνά της Ευβοίας, δεν σας έχει λείψει το πράσινο. Θεωρείτε ότι το πάρκο για μας τους ταλαίπωρους κατοίκους της Αττικής πρέπει να είναι δρομάκια, πλαταιίτσες, παγκάκια και τέτοια πράγματα. Μα, όχι! Μιλάμε για πράσινο, για ελεύθερο πράσινο, για να μπορεί να κινηθεί κανείς ελεύθερα, για να μπορεί να τρέξει, να κάνει εκδρομή και να περπατήσει επί ώρες. Για τέτοιου είδους πράσινο μιλάμε. 
      Όχι, κύριε Υπουργέ! Εσείς μας είπατε εδώ για πράσινο, αλλά και εσείς δεν καταλάβατε τι μας προτείνατε!  Είπατε ότι πάνω από τη Λεωφόρο Ποσειδώνος, αφού την υπογειοποιήσετε, θα φτιάξετε πάρκο. Έτσι είπατε κατά λέξη. Είναι στα Πρακτικά. Θα το δούμε. Είπατε: «Θα υπογειοποιηθεί η Λεωφόρος Ποσειδώνος και θα γίνει πάρκο.» Δηλαδή θα βάλετε…
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν είπα αυτό. 
    ΘΕΟΔΩΡΟΣ ΠΑΓΚΑΛΟΣ: «Πάρκο» είπατε. Εγώ θυμάμαι τη λέξη σας. 
    Θα βάλετε, λοιπόν, το μετροπόντικα να πάει τη Λεωφόρο Ποσειδώνος στα εξήντα μέτρα από κάτω, γιατί αλλιώς, άμα κάνετε «cut and cover», όπως λέγεται αυτή η μέθοδος που συνηθίζεται στα τούνελ, η πλάκα θα είναι πενήντα πόντους κάτω από το χώμα. Τι είδους δέντρα θα φυτέψετε εκεί; 
    Και βεβαίως, το Ελληνικό είναι το μεγάλο πρόβλημα. Διότι εκεί σκοπεύετε να κτίσετε μια νέα πόλη. Αυτό, κύριε Υπουργέ, δεν είναι υπερβολή. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Για να υπάρχει ανοικτό μέτωπο προς την παραλία. 
    ΑΝΑΣΤΑΣΙΟΣ ΛΙΑΣΚΟΣ: Για να συνδεθεί με την παραλία.
    ΘΕΟΔΩΡΟΣ ΠΑΓΚΑΛΟΣ: Μα, στη μελέτη που έχετε υιοθετήσει μιλάτε για δημιουργία επτά πολεοδομικών ενοτήτων, με μαγαζιά, με γραφεία. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πάγκαλε, εάν μου επιτρέπετε.
    ΘΕΟΔΩΡΟΣ ΠΑΓΚΑΛΟΣ: Παρακαλώ, κύριε Υφυπουργέ. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν υπάρχει τέτοιο θέμα. 
    ΘΕΟΔΩΡΟΣ ΠΑΓΚΑΛΟΣ: Πόση είναι; Πείτε μας εσείς συνολικά ποια έκταση είναι. 
    ΑΝΝΑ ΦΙΛΙΝΗ: Είναι χίλια  στρέμματα. 
    ΘΕΟΔΩΡΟΣ ΠΑΓΚΑΛΟΣ: Λίγο είναι χίλια  στρέμματα; 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα απομείνουν τέσσερις χιλιάδες στρέμματα καθαρά. 
    ΘΕΟΔΩΡΟΣ ΠΑΓΚΑΛΟΣ: Ναι, αλλά αυτό σημαίνει ότι μειώνετε την έκταση του πάρκου κατά 20%. 
    ΣΤΑΥΡΟΣ ΚΑΛΟΓΙΑΝΝΗΣ: Όχι. Υπάρχουν και εγκαταστάσεις. 
    ΘΕΟΔΩΡΟΣ ΠΑΓΚΑΛΟΣ: Ακούστε να σας πω, κύριε Υπουργέ. Θέλω να σας μιλήσω με μεγάλο σεβασμό και με μεγάλη συμπάθεια, που γνωρίζετε ότι έχω προς εσάς. Μας είπατε για τετρακόσια κτήρια. Μα, τώρα αυτά σας έχουν δώσει οι υπάλληλοι και διαβάζετε νούμερα που είναι αστεία. Πάμε μια βόλτα στο Ελληνικό να βρούμε 400 κτήρια; Αν θεωρείτε κτήρια τα πενήντα κελιά των πρώην φυλακών της Αεροπορίας –είναι πενήντα καμαράκια το ένα δίπλα στο άλλο- τότε έχετε αμέσως πενήντα  κτήρια! Αυτά θα κατεδαφίσετε; 
    Είναι, λοιπόν, πολύ κακή η προσέγγιση που κάνετε προς το πρόβλημα του πράσινου. Δεν σας ενδιαφέρει. Σας ενδιαφέρει η πολεοδόμηση. Προφανώς, είστε κάτω από επιρροές μεγάλων συμφερόντων που έχουν σχέση με την οικοδόμηση και με την εκμετάλλευση της γης. 
      Ξέρω ότι οι πιέσεις είναι αβάστακτες. Ξέρω ότι αυτήν τη στιγμή το ελληνικό εφοπλιστικό κεφάλαιο έχει τεράστια χρήματα και θέλει να τα επενδύσει σε γη. Και ξέρω ότι το ελληνικό εφοπλιστικό κεφάλαιο έχει πολύ καλές σχέσεις με την παράταξή σας. Και αυτό προεκλογικά εκδηλώνεται κατά πολύ συγκεκριμένο τρόπο. Αλλά, για όνομα του Θεού, δείξτε στοιχειώδη πολιτική αυτονομία για να υπηρετήσετε το δημόσιο καλό που ορκιστήκατε να υπηρετείτε και όχι τα συμφέροντα τα οποία συγγενεύουν με την πολιτική σας παράταξη και με το συγκεκριμένο πολιτικό προσωπικό. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ, κύριε Πάγκαλε.
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Σπύρος Χαλβατζής για οκτώ λεπτά.
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, κυρίες και κύριοι Βουλευτές, το πρόβλημα του περιβάλλοντος και των ελεύθερων χώρων είναι βαθύτατα πολιτικό. Δεν είναι ένα τεχνοκρατικό πρόβλημα που μπορεί να λυθεί πολύ εύκολα. Σχετίζεται άμεσα και καθορίζεται από την πολιτική της εμπορευματοποίησης της γης. Στο καπιταλιστικό σύστημα η γη είναι μία αξία η οποία καθορίζει τα πάντα. 
      Γι’ αυτούς τους λόγους η ευρύτερη περιοχή του λεκανοπεδίου της Αττικής ασφυκτιά από το τσιμέντο, την άναρχη δόμηση, την αλόγιστη  καταστροφή του περιβάλλοντος, την έλλειψη ελεύθερων πόρων, την καταστροφή δασών και του περιαστικού πρασίνου.
      Η τραγική αυτή κατάσταση που θίγει το σύνολο των εργαζομένων του Λεκανοπεδίου είναι αποτέλεσμα μιας πολύχρονης συνειδητής πολιτικής επιλογής των κυβερνήσεων της Νέας Δημοκρατίας και του ΠΑ.ΣΟ.Κ.. Μίας πολιτικής που έχει στο κέντρο της την ικανοποίηση των μεγάλων οικονομικών συμφερόντων που εξυπηρετούνται τα μέγιστα από τη λεηλασία των μεγάλων ελεύθερων χώρων της Αττικής αλλά και των ελάχιστων ακόμα χώρων που έχουν απομείνει. Αλλά δεν πρέπει να αγνοούμε και μία άλλη παράμετρο, την πελατειακή πολιτική των κομμάτων εξουσίας και την ψηφοθηρική αντίληψη που κυριαρχεί δεν πρέπει να την αγνοούμε. Και επειδή κάποιοι χαμογελάνε, θα τους θυμίσω ότι πριν από δεκαπέντε χρόνια ο τότε Πρωθυπουργός κ. Μητσοτάκης, παραμονές εκλογών έδωσε τα παραχωρητήρια των οικοπέδων στους κατοίκους στο Πέραμα, τα οποία εδικαιούντο από δεκάδες χρόνια. 
      Η εμπορευματοποίηση της γης είναι αυτή που κυριαρχεί και στου Γουδή και στο Βοτανικό και στο Ελληνικό. Καθορίζει τις χρήσεις γης.
      Κύριε Υπουργέ, αρνηθήκατε την τσιμεντοποίηση, μιλήσατε για υπερβολή. Ωστόσο, αεροφωτογραφίες της Αττικής του 1960, του 1970, του 1975 και του 1980 ακόμα, συγκρινόμενες με το σήμερα θα σας αποδείξουν ότι η τσιμεντοποίηση, όχι εκατοντάδων, αλλά χιλιάδων στρεμμάτων, είναι η σκληρή πραγματικότητα. Και δεν είναι σημερινές ανακαλύψεις οι προτάσεις που γίνονται για το Ελληνικό. 
      Προηγουμένως διακόψατε τον κ. Πάγκαλο, αλλά αυτή είναι η πραγματικότητα. Θα κτιστούν χίλια διακόσια στρέμματα και θα προστεθούν δεκαπέντε έως είκοσι χιλιάδες κάτοικοι σε αυτήν την περιοχή. Θα χρειαστούν υποδομές, δρόμοι, σχολεία, εκκλησίες, παραρτήματα του Ι.Κ.Α., του Τ.Ε.Β.Ε., της εφορίας κ.λπ..
      Πριν από δώδεκα χρόνια υπήρξαν μελέτες και από το Εθνικό Μετσόβιο  Πολυτεχνείο και από την ΑΝ.ΔΗ.Π. των Δήμων του Πειραιά και άλλες μελέτες, οι οποίες είχαν μία διατύπωση. Μία διατύπωση η οποία άφηνε την εμπορευματοποίηση και τσιμεντοποίηση ελεύθερη. Μιλούσε εκεί για χώρους πρασίνου, αθλητισμού, αναψυχής, πολιτισμού. Και έλεγε μία λέξη, «κυρίως» για χώρους πρασίνου, αναψυχής, πολιτισμού, αθλητισμού και μέσα σε αυτό το «κυρίως» κρύβονταν τα χίλια διακόσια στρέμματα. Και όλοι κατανοούμε την αξία της γης στην περιοχή. Είναι τόσο υψηλή, ώστε πριν ακόμη φύγει το αεροδρόμιο του Ελληνικού, τα «γεράκια» πετούσαν πάνω από το χώρο, τα επιχειρηματικά γεράκια, για να μπορέσουν να πέσουν στο ψητό.
     Να σας θυμίσω ότι μέσα από τις περιβόητες προτάσεις Σπράου για την κάλυψη των ελλειμμάτων, ήταν και το ξεπούλημα μεγάλου μέρους της έκτασης του Ελληνικού. Ψάξτε τις προτάσεις και θα το βρείτε.
     Για τον Ελαιώνα, υπήρχε παλιότερα μια γραμμή άμυνας με το ρυθμιστικό της Αθήνας. Το ρυθμιστικό αποδομήθηκε, ακυρώθηκε. Για το γήπεδο του Παναθηναϊκού διατέθηκαν στο Βοτανικό διακόσια είκοσι στρέμματα. Ως Κ.Κ.Ε. αντιταχθήκαμε σε όλα τα επίπεδα και στη Βουλή και στους χώρους της αυτοδιοίκησης. Δεν είμαστε αντίθετοι με τα γήπεδα. Σήμερα ο Παναθηναϊκός στεγάζεται σε ένα χώρο δεκαεννιάμισι στρεμμάτων που εκχωρήθηκε το 1924 από το Δήμο Αθηναίων για χρήση. Αλλά κάθε Π.Α.Ε. ως ανώνυμη εταιρεία μπορεί να πάει να αγοράσει ένα χώρο, να κτίσει το γήπεδό του. Εδώ χαρίστηκαν διακόσια είκοσι στρέμματα. Σαράντα, σαράντα πέντε στρέμματα είναι υπεραρκετά για παιδικές εγκαταστάσεις. Τα υπόλοιπα δόθηκαν για εμπορικές χρήσεις, για εκμετάλλευση από μεγάλους επιχειρηματικούς ομίλους και το πράσινο είναι πια παρελθόν, τσιμέντο, σίδερο και γυαλί. Αυτό θα μείνει.
     Στου Γουδή είχαμε ένα συνεχόμενο ακρωτηριασμό. Δέκα στρέμματα από εδώ, πενήντα στρέμματα από εκεί. Τα επιχειρήματα πολλά. Μερικές φορές για την κατασκευή ενός νοσοκομείου, άλλων χρήσεων των οποίων την αναγκαιότητα κανένας δεν αμφισβητεί. Όμως, δεν μπορεί να τεμαχίζεται, να ακυρώνεται ελεύθερος χώρος υψηλού πρασίνου και να μετατρέπεται σε τσιμέντο. Και η Κυβέρνηση της Νέας Δημοκρατίας έχει μεγάλη και σοβαρή ευθύνη.
     Γενικότερα τα κόμματα του δικομματισμού δεν μπορεί να συνεχίζουν αυτήν την πολιτική της λεηλασίας των ελεύθερων χώρων. Πολλές φορές γίνονται βαρύγδουπες δηλώσεις για το περιβάλλον, για τους ελεύθερους χώρους. Την ίδια στιγμή αυτοί που έχουν την ευθύνη και κάνουν αυτές τις δηλώσεις, ταυτόχρονα υπογράφουν την τσιμεντοποίηση υπαρχόντων ελεύθερων χώρων.
     Είμαστε υπέρ των ελεύθερων χώρων, είμαστε υπέρ του συλλογικού συμφέροντος, είμαστε αντίθετοι κατηγορηματικά με το ιδιοτελές, ατομικό κέρδος.
     Ένα παράδειγμα. Πριν από τέσσερα χρόνια το Δημοτικό Συμβούλιο της Αθήνας αποφάσισε να απαλλοτριώσει σαράντα τέσσερις ελεύθερους χώρους και σε μερικούς από αυτούς να χτίσει και σχολειά. Δεν πληρώθηκαν αποζημιώσεις και σιγά-σιγά πολλοί απ’ αυτούς τους χώρους έχουν οικοδομηθεί.
     Δεύτερο παράδειγμα. Χθες στο Χαλάνδρι εκατοντάδες άνθρωποι διαδήλωσαν την απαίτησή τους να μην τσιμεντοποιηθεί χώρος τριάντα στρεμμάτων, που εκεί με πρόσχημα να πάει το Υπουργείο Οικονομίας γίνονται τεράστιοι εμπορικοί χώροι και άλλες εκμεταλλεύσεις. Παίρνουν κατασκευαστικές εταιρείες δωρεάν γη, χτίζουν ένα κτήριο, το νοικιάζουν στο δημόσιο για τριάντα και πάνω χρόνια και κερδίζουν απ’ όλες τις πλευρές.
     Εμείς παίρνουμε την ευθύνη μας, κύριε Υπουργέ. Καταθέτουμε προτάσεις. Θα σας τις καταθέσω και γραπτές. Μιλήσαμε από παλαιότερα αν έχει κυριαρχία και σε ενιαίους χώρους το πράσινο. Οι μελέτες του Τ.Ε.Ε. για τον Ελαιώνα, λόγου χάριν, μιλούσαν για 54% στην πρώτη δεκαετία. Προτείναμε να μετεγκατασταθούν οι οχλούσες βιομηχανίες και άλλες εγκαταστάσεις μέσα σε πέντε χρόνια. Είπαμε να επιβληθούν μέτρα υψηλής αντιρρυπαντικής τεχνολογίας, να υπάρχει δίκαιη χωροταξική κατανομή και των ενιαίων χώρων, να συγκεντρωθούν όλες οι βιομηχανίες και οι βιοτεχνίες σε άλλες οργανωμένες περιοχές και πυρήνες, να υπάρξει άμεση προετοιμασία του ΒΙ.ΠΑ. και του ΒΙΟ.ΠΑ. που θα τους φιλοξενήσουν, σύμφωνα με τις προβλέψεις του ν.8484, που κι αυτός ακυρώθηκε.
     Μιλήσαμε και κάναμε προτάσεις πάρα-πάρα πολλές. Και βεβαίως ζητήσαμε να αποδεσμευτεί όλη αυτή η διαδικασία όλων αυτών των ελεύθερων χώρων, από τη λογική της αυτοχρηματοδότησης, δηλαδή από τις δυνάμεις της αγοράς, οι οποίες αποσκοπούν σε υπερκέρδη.
      Τέλος, εμείς ως Κ.Κ.Ε. θα συνεχίσουμε τον αγώνα, θα συμβάλουμε στην κινητοποίηση των εργαζομένων, του λαού και της νεολαίας για να σωθούν οι εναπομείναντες ελεύθεροι χώροι. Όσοι ελεύθεροι χώροι έχουν παραμείνει ελεύθεροι έμειναν γιατί τις περασμένες δεκαετίες, αγωνιστές, προοδευτικοί δήμαρχοι, ριζοσπάστες, κουμουνιστές, μαζί με το λαό πάλεψαν, μάτωσαν, συγκρούστηκαν με τη λογική που εμπορευματοποιεί και τσιμεντοποιεί τους ελεύθερους χώρους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε. Έχετε υπερβεί κατά πολύ το χρόνο. 
      ΣΠΥΡΙΔΩΝ ΧΑΛΒΑΤΖΗΣ: Ολοκληρώνω, κύριε Πρόεδρε, σε δώδεκα δευτερόλεπτα. 
      Έγιναν τα ολυμπιακά έργα. Τσιμεντοποιήθηκαν όχι εκατοντάδες αλλά χιλιάδες στρέμματα. Και ολυμπιακά έργα τα οποία θα λειτουργούσαν μόνο για τους Ολυμπιακούς Αγώνες, όπως το γήπεδο Badminton που αναφέρθηκε, έγινε μια επιχείρηση. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε. 
      Κλείνουμε με τους Κοινοβουλευτικούς Εκπροσώπους, με τον Κοινοβουλευτικό Εκπρόσωπο του Λαϊκού Ορθόδοξου Συναγερμού, το Βουλευτή της Α΄ Πειραιώς, γιατρό, κ. Βαΐτση Αποστολάτο. 
      Ορίστε, κύριε Αποστολάτο, έχετε το λόγο για οκτώ λεπτά. 
      ΒΑΪΤΣΗΣ ΑΠΟΣΤΟΛΑΤΟΣ: Θα προσπαθήσω, κύριε Πρόεδρε, να τα τηρήσω σήμερα. 
      Τι να πρωτοπώ! Πρώτα απ’ όλα θέλω να δώσω συγχαρητήρια στην πρωτοβουλία του ΣΥ.ΡΙΖ.Α. για την επερώτηση που έκανε και η οποία συνέπεσε τυχαία με τη μέρα που γιορτάζει, έχει γενέθλια ο Παγκόσμιος Οργανισμός Υγείας και το θέμα του μάλιστα είναι η περιβαλλοντική υγεία. Δεν ξέρω τι γενέθλια είναι. Έγινε το 1948, συμπίπτει όμως σήμερα με αυτό το μεγάλο θέμα του πράσινου. Ο Περικλής ο Κοροβέσης μίλησε για την ανάγκη του πράσινου. Νομίζω το κωμειδύλλιο του Δάφνη και της Χλόης είναι αυτό, κύριε Υπουργέ, που θα έπρεπε να το μελετήσετε καλά, γιατί θα μονοπωλεί η Αριστερά, αυτήν τη φιλάνθρωπο και ανθρωποκεντρική πολιτική. Γιατί αναγκαστικά θα σας λένε ότι κάνετε νεοφιλελεύθερη πρακτική. Και όσο και αν εσείς δικαιολογείστε στη λογική ότι αν κυβερνήσετε ποτέ να δούμε τι θα κάνετε, εγώ θα σας πω, που θαύμαζα και θαυμάζω τον πρεσβύτερο - μεγάλο Κωνσταντίνο Καραμανλή, είχε δίπλα του ένα πικιόνι όταν σχεδίαζε τις αλλαγές στο Λεκανοπέδιο και ήταν δίπλα του όταν μάζευε πετραδάκια, πήλινα μαρμάρινα, για να γίνουν αυτά τα μονοπάτια που περπατάμε σήμερα. Και έδινε αυτός ιδέες και αυτός μίλησε για τις ελιές που πρέπει να μπουν. Εάν σήμερα δεν θέλετε να καταγραφείτε ότι είστε αυτός που μετά το 1979 και μετά τους Πέρσες του Ξέρξη και τους Λακεδαιμονίους όταν έκαψαν στο προάστιο, τον Ελαιώνα, ό,τι ρίζα υπήρχε, τότε και ό,τι έχει απομείνει, κάντε κάτι να σώσετε ό,τι μπορείτε. 
      Και ο κ. Κοροβέσης και η κ. Φιλίνη και ο κ. Μπανιάς και ο κ. Πάγκαλος και ο Παναγιώτης ο Λαφαζάνης τα έχουν πει όλα για το Γουδί. Τους είπατε για το Badminton για τους στάβλους, σας είπε για τη Bella Mama, για τη Λίμνη των Κύκνων, με τα αγοροκόριτσα που μια χαρά ήταν, αλλά δεν νομίζω ότι ένας χώρος λυόμενος, που δεν προσφέρεται για θέατρο, μπορεί να καταλαμβάνει τόσο χώρο για το θέαμα και για τα αυτοκίνητα, με άσφαλτο και να μας στερεί σπιθαμές από πράσινο. 
      Ξέρετε, δεν πρέπει να χάσουμε ούτε μια σπιθαμή γης. Γιατί; Γιατί ακόμα και αν μπορούσατε να κρατήσετε τα πεντέμισι χιλιάδες στρέμματα στο Ελληνικό, τα εννέα χιλιάδες στρέμματα στον Ελαιώνα, τα τεσσεράμισι στου Γουδή, πιστέψτε με, είναι αυτό που σας είπα, από δυόμισι τετραγωνικά μέτρα πράσινο θα φτάναμε στα τρία για κάθε πολίτη αυτής της πόλης, η οποία είναι υδροκέφαλη. 
      Πράγματι, για το Ελληνικό εκφραστήκατε κάπως γιατί και εγώ αυτό κατάλαβα σαν το κ. Πάγκαλο, ότι για να έχουμε πρόσβαση στη θάλασσα θα σκάψετε  κάτω και θα βάλετε πάνω πράσινο. Θα σας πω γιατί αυτό δεν το σκέφτεστε για τον Κηφισό, που αυτό θα έπρεπε να ήταν ένα  μέτρο. Εκεί που έγινε υπόνομος, δηλαδή, να είναι τα αυτοκίνητα κάτω και αν όλα αυτά που προβλέπουν οι συγκοινωνιολόγοι ότι έτσι και βρέξει πολύ θα πλημμυρίσουν όλα, τουλάχιστον ας υπάρχει πράσινο από πάνω να ρουφήξει την πορεία. Και μάλιστα σ’ αυτήν την πόλη είχα γράψει «έβλεπα όλα αυτά που συμβαίνουν με τα ποτάμια… Γιατί, για να έχουμε πράσινο, θέλουμε νερό και νερό δεν έχουμε». Εσείς πράγματι είσαστε από τα ψηλά Τζουμέρκα, από την Πίνδο –έχει δίκιο- χορτάσατε πράσινο. Εμείς είμαστε γκάγκαροι. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ήταν εγκαταλελειμμένη η Πίνδος τα τελευταία χρόνια.
      ΒΑΪΤΣΗΣ ΑΠΟΣΤΟΛΑΤΟΣ: Ωραία! Είσαστε, όμως, από έναν άλλον ελληνικό παράδεισο, του Βασιλέως των Μολοσσών της Ηπείρου, που εμείς εδώ δεν έχουμε. 
      Μετά από την πυρκαγιά στην Εύβοια και από την πυρκαγιά στην Αλβανία και μετά από το δράμα της κόλασης που ζήσαμε, είδατε σήμερα ότι είχαμε 22ο C στην Αθήνα και με τα σωματίδια και τη σχετική υγρασία ήταν σαν να είχαμε 32ο C. Μεθαύριο λένε ότι θα έχουμε 35ο C, δηλαδή 40ο C τον Απρίλη, μετά από κρύο που είχαμε χθες. Αντιλαμβάνεστε ότι αυτές οι περιβαλλοντικές αλλαγές και όλα αυτά που συμβαίνουν –μάλιστα υποχρέωσαν τον κ. Δημήτρη Αβραμόπουλο να αναγγείλει σήμερα ότι θα έχουμε και άλλη μια εθνική μονάδα παρατηρητηρίου περιβαλλοντικής υγείας-  μας υποχρεώνουν να μη χάσουμε ούτε μια σπιθαμή γης. 
      Λέτε για του Γουδή ότι έγινε γλυπτοθήκη. Να παρατήσουμε και το Badminton. Εκτός από τα έργα του Μουρ που είδαμε, ο κ. Περικλής Κοροβέσης σας είπε για το αττικόν φως και πόση γλυπτική έγινε εδώ, βλέποντας στις σκιές ένα σώμα. Ποιος γλύπτης θα κάνει σήμερα τι; Ποιο αττικό φως; Πάμε για ερημοποίηση και το ξέρουμε. 
      Μιλήσατε για τον Υμηττό που προστατεύεται από πάνω και την κοίτη του Ιλισού κάτω. Θα μου επιτρέψετε να σας πω ότι αυτά εγώ θεωρώ υπερβολή και το «μηδέν άγαν» του κ. Πάγκαλου εδώ βρίσκει τόπο. Ο ηριδανός δεν υπάρχει, δεν είσαστε ο Ποσειδώνας να χτυπήσετε τη γη και να τον βγάλετε. Ο Ιλισός, όλα αυτά τα προελληνικά ονόματα Υμηττός, Αρδηττός, Ιλισός, Κηφισός δεν υπάρχουν. Κάτι πρέπει να κάνουμε, για να έχουμε πράσινο. Ένα χρόνο πριν ένας ραδιοτηλεοπτικός σταθμός είχε μια πρωτοβουλία για το ρέμα πάνω στη Χελιδονού, έκαναν και κάτι στην παραλία, εκεί στο Φαληρικό Δέλτα, που είναι ένας βιότοπος εκπληκτικός, στη συμβολή Ιλισού και Κηφισού. Το κράτος, εσείς, εξακολουθείτε να μην κάνετε τίποτα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε, θέλοντας να πω ότι επειδή το πράσινο μάς λείπει, το Γουδή, το Ελληνικό, τα τετρακόσια σαράντα κτήρια που θα γίνουν και είναι χίλια διακόσια στρέμματα, θα μας λείψουν. Το γήπεδο –έχει δίκιο- να γίνει πιο έξω. Υπάρχουν χώροι για αυτοκίνητα; Δεν υπάρχουν χρήματα λέει. Βρέθηκαν όμως χρήματα για να γίνουν μαγαζιά! Μα, επιτέλους, τον άνθρωπο, την ποιότητα, δεν μπορούμε να τα θυσιάζουμε συνεχώς στο βωμό της λεγόμενης ανάπτυξης.  Ο βωμός του Βορέα στον Ιλισό,  η Αγροτέρα Αθηνά δίπλα -τα μικρά Παναθήναια γινόντουσαν εκεί - στη Δραπετσώνα τα εξακόσια στρέμματα γης με πρόσβαση στη θάλασσα…. δεν νομίζω ότι θέλαμε ένα άλλο «city». Θέλουμε αέρα, θέλουμε νερό, θέλουμε γη. Είναι τα υλικά που είμαστε καμωμένοι από θεούς ή από δαίμονες, είναι θεϊκά και είμαστε εμείς και μας τα στερείτε, ενώ μπορείτε να κάνετε κάτι. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Αποστολάτο.
      Περατώθηκε ο κατάλογος των πρωτολογιών και εισερχόμαστε τώρα στις δευτερολογίες. Δικαίωμα πεντάλεπτης δευτερολογίας έχει η πρώτη εξ εκείνων που επερωτούν, η Βουλευτής του ΣΥ.ΡΙΖ.Α. κ. Άννα Φιλίνη. 
      Ορίστε, έχετε το λόγο. 
	ΑΝΝΑ ΦΙΛΙΝΗ: Είπατε ότι υπερβάλλουμε, κύριε Υφυπουργέ. Δυστυχώς ακόμα και στο κέντρο της Αθήνας, της υπερδομημένης Αθήνας, έχουμε στην οδό Διοχάρους, στα Ιλίσια, ένα γκαράζ που εσείς, το Υ.ΠΕ.ΧΩ.Δ.Ε., πάει να χτίσει σε μία αλέα πρασίνου. Στην Κυψέλη, την πολυδομημένη Κυψέλη, εκεί, στον Άγιο Αθανάσιο παραχωρείτε χώρο να οικοδομηθεί. Στην οδό Πατησίων και Κύπρου κι εκεί πάει να γίνει γκαράζ. 
      Δεν είμαστε καθόλου υπερβολικοί, αλλά θα πω πιο συγκεκριμένα για το Ελληνικό. Εσείς ο ίδιος είπατε ότι δεν προβλέπεται εκεί μητροπολιτικό πάρκο, όμως σε παρουσίαση του ίδιου του Υπουργείου σας συνεχίζετε να αναφέρετε εσείς ο ίδιος και οι εκπρόσωποί σας ότι πρόκειται εκεί να γίνει ένα μητροπολιτικό πάρκο. Εάν το αναιρείτε, λυπούμαστε πάρα πολύ.
	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Έκανα αναφορά στο τι προέβλεπε το ρυθμιστικό σχέδιο. Εννοείται ότι σχεδιάζουμε μητροπολιτικό πάρκο.
	ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, αφήστε την κυρία συνάδελφο να ολοκληρώσει. Έχετε τη δευτερολογία σας για να απαντήσετε.
	Συνεχίστε, κυρία συνάδελφε.
	ΑΝΝΑ ΦΙΛΙΝΗ: Μετά όμως από την απόφαση της μεταφοράς του αεροδρομίου στα Σπάτα, υπήρξε απόφαση για τη συγκρότηση εκεί μητροπολιτικού πάρκου. Αυτό δεν μπορεί κανείς να το αναιρέσει. Δεν υπερβάλλουμε όταν λέμε ότι εκεί πρόκειται τελικά να πολεοδομηθούν χίλια τριακόσια στρέμματα. Εσείς ο ίδιος είπατε ότι το σύνολο του πάρκου είναι πέντε χιλιάδες τριακόσια στρέμματα και θα μείνουν μόνο τέσσερις χιλιάδες για πάρκο, άρα χίλια τριακόσια είναι καλυμμένα. Μιλάτε για τριακόσια στρέμματα τα οποία πρόκειται να οικοδομηθούν. Με τι συντελεστή δόμησης; Λέτε 0,25; Πρόκειται για κάλυψη. Με τι ύψη; Αυτό είναι ακριβώς που φοβούνται οι δήμαρχοι της περιοχής, αυτό είναι που σας λέμε.
	Πρέπει να σας πω ότι ήμουν κι εγώ η ίδια αυτοπροσώπως στη μεγάλη ημερίδα που διοργάνωσαν πριν από λίγους μήνες. Ήταν εκεί και ο γραμματέας του Υπουργείου σας, ο κ. Μπαλτάς, που άκουσε από τους πάντες και από δημάρχους και απ’ όλους τους παρόντες πόσο υπάρχει ανάγκη να μείνει ελεύθερο το θαλάσσιο μέτωπο, πόσο είναι αναγκαίο να μην οικοδομηθεί εκεί η περιοχή.
      Νομίζω ότι θα έπρεπε, κύριε Υπουργέ, να είχατε φροντίσει να δείτε εγκαίρως τους κυρίους δημάρχους, οι οποίοι έχουν έτοιμες τις προτάσεις τους. Ήθελαν να σας δουν και δυστυχώς εσείς δεν τους έχετε δει ακόμα. Εδώ πέρα έχω πάλι ένα κείμενο που έχουν ετοιμάσει από το αττικό δίκτυο για τους ελεύθερους χώρους όπου λένε ότι εκεί πρόκειται να γίνουν κατοικίες και το Ολυμπιακό Κέντρο Ιστιοπλοΐας όπου εκεί προγραμματίζονται τουριστικές εγκαταστάσεις σε έκταση πέντε χιλιάδων τετραγωνικών μέτρων. Στην περιοχή του πρώην ανατολικού αερολιμένα προβλέπεται η κατασκευή ενός νέου εκθεσιακού-συνεδριακού κέντρου και κοντά σ’ αυτό προγραμματίζεται σε έκταση εξήντα χιλιάδων τετραγωνικών μέτρων περιοχή γενικής κατοικίας με δυνατότητα κατασκευής και υψηλών κτηρίων κ.λπ.. Δυστυχώς δεν έχω το χρόνο να τα αναπτύξω περισσότερο. Άρα δεν υπερβάλλουμε καθόλου. Είναι αληθέστατα όλα αυτά που λέμε για το τι πρόκειται να γίνει.
	Τέλος, θέλω να θυμίσω για το Ελληνικό ότι είχατε υποσχεθεί στο δήμαρχο μετά από την πολυήμερη εκείνη απεργία πείνας του ότι θα διασφαλίσετε το θαλάσσιο μέτωπο. Δυστυχώς υπάρχει το προεδρικό διάταγμα του 2004, το οποίο δεν εφαρμόζεται για το θαλάσσιο μέτωπο και οι κάτοικοι αγωνιούν για την περιοχή.
      Επίσης, να σας πω για τον Ελαιώνα. Στον Ελαιώνα πρέπει να διασφαλίσετε, κύριε Υπουργέ, ότι θα γίνουν οι σύμφωνες με τη νομοθεσία εισφορές σε γη με την ταυτόχρονη δημιουργία κοινοχρήστου πρασίνου. Πρέπει να εφαρμοστεί. Το προεδρικό διάταγμα, που λέει ότι θα υπάρξει απόσυρση οχλουσών μονάδων. Εκεί υποτίθεται ότι θα γίνει πράσινο.
      Έχω το σχετικό χάρτη, τον οποίο προβλέπει το προεδρικό διάταγμα και όπου πραγματικά στους χώρους όπου υπάρχει το πράσινο, πρόκειται να γίνουν οι μεγάλες εγκαταστάσεις με τα εμπορικά κέντρα τα πολυώροφα και το γήπεδο. Βέβαια δεν είναι πράσινο το τσιμέντο –έτσι δεν είναι;
      (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά τον προαναφερθέντα χάρτη, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τέλος, και στου Γουδή και εκεί πρέπει να εφαρμοστεί ο νόμος. Υπάρχει ένας νόμος. Το ότι ακόμα το Υπουργείο Εθνικής Άμυνας κατέχει ορισμένα στρέμματα δεν σημαίνει ότι δεν μπορεί να χωροθετηθεί εκεί μητροπολιτικό πάρκο για να μπορεί ο κόσμος να πηγαίνει, να χαίρεται το πάρκο και ιδίως να διασφαλιστεί ότι δεν θα πηγαίνουν διαρκώς νέες χρήσεις στην περιοχή εκείνη, οι οποίες δεν είναι συμβατές με ένα πάρκο, πρασίνου υπερτοπικής σημασίας. 
      Γι’ όλα αυτά τα ζητήματα και πολλά άλλα ακόμα, όπως σας είπα, υπάρχουν οι καταγγελίες των κατοίκων εδώ και δεκαετίες. Εγώ ήμουν στην Αυτοδιοίκηση και ξέρω πόσο οι κάτοικοι παλεύουν εδώ και χρόνια με επιτροπές σε κάθε σπιθαμή του Λεκανοπεδίου για να σώσουν ό,τι υπάρχει σε πράσινο. 
      Ακόμα και τις νεραντζιές μας στο κέντρο της Αθήνας μάς τις κόβουν και μας τις παίρνουν. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Φιλίνη.
      Το λόγο έχει ο κ. Περικλής Κοροβέσης για τρία λεπτά για να δευτερολογήσει.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Κατ’ αρχάς, κύριε Πρόεδρε, όταν είμαστε τόσοι λίγοι δεν πρέπει να μαζευόμαστε επάνω στο μαγαζάκι, στο εστιατόριο της Βουλής να τα λέμε σαν άνθρωποι; Διότι αλλιώτικα η ατμόσφαιρα μου μοιάζει λίγο με Κάφκα και με τρομάζει εμένα. Είναι μία πρόταση. Εάν θέλετε, δεχτείτε την ή απορρίψτε την. Έχετε την πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Έχει την αξία της, αλλά έχει ένα μικρό πρόβλημα με τον Κανονισμό.
      ΓΡΗΓΟΡΙΟΣ ΨΑΡΙΑΝΟΣ: Γενικά ο Κανονισμός έχει πρόβλημα.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Μιλώντας για υπερβολές, όταν το 1% της ανθρωπότητας έχει το 60% και το 70% του παγκόσμιου πλούτου, τα αρπακτικά του κεφαλαίου το θεωρούν φυσιολογικό. Όταν το καταγράφουμε εμείς ως δημοσιογράφοι, ως Βουλευτές, ως οτιδήποτε άλλο, είμαστε εμείς που λέμε την υπερβολή, όταν, κύριε Υπουργέ, στη σελίδα 25 της συνοπτικής μελέτης του Υ.ΠΕ.ΧΩ.Δ.Ε. για το μητροπολιτικό πάρκο του Ελληνικού αναφέρονται τα εξής: «Στην ανατολική και δυτική πλευρά του πάρκου προτείνεται πολεοδομική ανάπτυξη ή μεικτών χρήσεων κατοικίας, επιχειρήσεων και τουρισμού. Η πολεοδομική ανάπτυξη θα δώσει το έναυσμα για μία μοναδική πολεοδομική ανανέωση αυτής της περιοχής της πρωτεύουσας. Το πάρκο του Ελληνικού χάρη στην εύκολη πρόσβασή του από το κέντρο της Αθήνας αποτελεί ιδανικό μέρος για την ανάπτυξη πιλοτικών έργων κατοικίας και επιχειρήσεων, που θα πρέπει να αποτελέσουν και παράδειγμα για τέτοιου είδους προγράμματα στην Αθήνα».
      Ευχαριστώ για την υπερβολή που διάβασα, αυτό που θα κάνετε. Αυτό που σας λέω είναι ότι έχετε μπλεχτεί με κερδοσκόπους. Θα ήθελα πολύ να ξέρω ποιοι θα πάρουν αυτά τα έργα. Και είναι από Μπερλουσκόνι μέχρι Νοτιανατολική Ασία η κερδοσκοπία με τα κτήρια, που οδήγησαν σε κρίση. Και αυτό πάτε να φέρετε.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή).
      Α, έχω ακόμη ένα λεπτό. Άρα μπορώ να πω παραπάνω.
      Επομένως, λοιπόν, στο μοντέλο της άλογης ανάπτυξης του πιο αρπακτικού καπιταλισμού, που δυστυχώς υπηρετείτε, θα φέρετε καταστροφή στην Ελλάδα. Και αυτό σας το λέω. Περιμένετε τα επόμενα εκλογικά αποτελέσματα. Περιμένετε, γιατί ως ιστορική παράταξη είστε λαϊκή Δεξιά, όχι η Δεξιά του παγκοσμίου κεφαλαίου.
      Ευχαριστώ πάρα πολύ και με συγχωρείτε για την οξύτητα.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Κοροβέση.
      Το λόγο έχει για να δευτερολογήσει ο κ. Παναγιώτης Λαφαζάνης, για τρία λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, θέλετε να πάρετε τριακόσια στρέμματα – τελικά κάπου χίλια πεντακόσια στρέμματα – από το Ελληνικό, γιατί λέτε ότι δεν έχουμε πόρους και αν τα διαθέσουμε αυτά, θα εξοικονομήσουμε χρήματα και για να συντηρήσουμε το πάρκο του Ελληνικού και για να κάνουμε άλλες περιβαλλοντικές παρεμβάσεις ανά την Ελλάδα.
      Επιτρέψτε μου να πω ότι αυτά είναι φαιδρότητες, κυριολεκτικά φαιδρότητες, για δύο λόγους: πρώτον, διότι όταν θέλατε να κάνετε τους Ολυμπιακούς Αγώνες – όχι μόνο εσείς, και το ΠΑ.ΣΟ.Κ. – εξευρέθηκαν δισεκατομμύρια ευρώ, πρωτοφανή ποσά, για να κάνουμε εγκαταστάσεις, από τις οποίες μερικές είναι εγκαταλελειμμένες, είναι στα αζήτητα, και άλλες παραχωρούνται δωρεάν για χρήσεις κάθε μορφής και κάθε λογής, που δεν έχουν καμμία σχέση ούτε καν με την αναπτυξιακή λογική του Λεκανοπεδίου.
      Πώς βρέθηκαν όλα αυτά τα λεφτά; Ακόμη και για το C4 Ι βρήκατε χρήματα. Χρεώσατε και φεσώσατε την Ελλάδα. Γιατί, λοιπόν, εκεί υπάρχουν χρήματα και για να κάνετε ένα πάρκο σε ένα κορεσμένο Λεκανοπέδιο, που γίνεται μέρα με τη μέρα όλο και πιο αβίωτο, δεν υπάρχουν;
      Δεύτερο: καλά, από τα τριακόσια στρέμματα τι θα βγάλετε; Τι θα κάνετε εκεί; Ουρανοξύστες;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ποιος είπε τέτοιο πράγμα;
      ΠΑΝΑΓΙΩΤΗΣ ΛΑΦΑΖΑΝΗΣ: Μα, από τα τριακόσια στρέμματα, έτσι όπως μας τα λέτε, πόσα λεφτά θα πάρετε; Πόσα λεφτά θα πάρετε; Η εταιρεία μόνο που θα δομήσει το χώρο θα έχει μεγάλα κέρδη. Εσείς ένα οικόπεδο θα πουλήσετε. Τι είναι αυτά τα λεφτά, που θα κάνετε αυτά τα θαύματα των περιβαλλοντικών δράσεων παντού;
      Αυτά πρέπει να μας τα κάνετε λιανά εδώ πέρα. Όχι όταν είναι για το περιβάλλον «δεν έχουμε λεφτά», άμα είναι για τη σύνταξη «δεν υπάρχουν χρήματα», αν λέμε για τα μεροκάματα «δεν υπάρχουν λεφτά, λιτότητα». Και για τις τράπεζες όμως 70% τα κέρδη του, 40% των εισηγμένων. Εκεί η οικονομία έχει αντοχές θαυμάσιες και προχωράει.
      Τέλος, δεν μου απαντήσατε – μπορεί να μην το γνωρίζετε το θέμα, αλλά αν το γνωρίζετε, παρακαλώ θα ήθελα μια πληροφόρηση – για το κρίσιμο θέμα της λιμενοβιομηχανικής ζώνης Δραπετσώνας – Κερατσινίου. Ποιος είναι ο σχεδιασμός σας; Και πώς απαντάτε σε ένα αίτημα το οποίο είναι εύλογο, νομίζω ότι είναι αίτημα ζωής, σε μια άκρως υποβαθμισμένη περιοχή για να φτιαχτεί εκεί ένα μητροπολιτικό πάρκο στα εξακόσια τόσα στρέμματα που είναι, ως χώρος πρασίνου, αθλητικών και πολιτιστικών δραστηριοτήτων;
      Και, εν πάση περιπτώσει, αφού θα πάρετε τόσα λεφτά από το Ελληνικό, για να ανανεώσετε περιβαλλοντικά όλη τη χώρα, δώστε κάτι για να κρατήσετε αυτό το πάρκο εκεί, να δημιουργήσετε ένα πάρκο σε μια άκρως υποβαθμισμένη περιοχή, μιας και θεωρείτε το Ελληνικό περιοχή πολυτελείας. Εδώ μιλάμε για τη Δραπετσώνα και το Κερατσίνι.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ.
      Το λόγο έχει, προκειμένου να δευτερολογήσει, ο αρμόδιος Υφυπουργός κ. Σταύρος Καλογιάννης.
      Ελπίζω ότι ούτε κι εδώ θα εξαντλήσετε το χρόνο σας, ο οποίος είναι δεκατρία λεπτά, κύριε Υφυπουργέ. Άλλωστε εσείς είστε περιεκτικός.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ πολύ, κύριε Πρόεδρε.
      Είχα ξεκινήσει την πρωτομιλία μου λέγοντας ότι ακούστηκαν και υπερβολές από τους συναδέλφους και ασφαλώς εμμένω σε αυτό που είπα. Δεν είπα ότι τα πάντα όσα ειπώθηκαν ήταν υπερβολές, αλλά για παράδειγμα το ότι ενθαρρύνουμε τις καταπατήσεις δημοσίων εκτάσεων ήταν προφανές ότι ήταν υπερβολή, διότι δεν επαναλήφθηκε στη δευτερολογία κανενός εκ των συναδέλφων. Και αναφέρω μόνο ένα παράδειγμα.
      Κύριε Μπανιά, αναφερθήκατε προηγουμένως σε εικονική πραγματικότητα. Επιτρέψτε μου να έχω εντελώς διαφορετική άποψη. Και επειδή μεγάλη συζήτηση έγινε σε αυτήν την Αίθουσα και για την Πίνδο, επιτρέψτε μου να πω ότι και στην Πίνδο και στην Ήπειρο, όπως και στην Εύβοια, χτυπάει η καρδιά της Ελλάδος.
      Η Πίνδος, αγαπητές και αγαπητοί συνάδελφοι, ήταν μια περιοχή εντελώς ξεχασμένη από την πολιτεία. Επιτρέψτε μου να σας θυμίσω ότι το 2005, με αυτήν, με τη σημερινή πολιτική ηγεσία του Υ.ΠΕ.ΧΩ.Δ.Ε., θεσμοθετήσαμε το μεγαλύτερο εθνικό πάρκο στη χώρα, το Εθνικό Πάρκο της Βόρειας Πίνδου. 
      Επίσης, έχει ολοκληρωθεί το προεδρικό διάταγμα για τη θεσμοθέτηση των Τζουμέρκων, κύριε Μπανιά, ως εθνικού πάρκου. Οδεύει για το Συμβούλιο της Επικρατείας και επιτρέψτε μου να πω πολύ ταπεινά ότι είμαι πολύ περήφανος, αγαπητέ κύριε Πάγκαλε, που παίρνουμε πρωτοβουλίες και για τον τόπο μας, ο οποίος, επαναλαμβάνω, ήταν  ξεχασμένος μέχρι πρόσφατα από την πολιτεία. 
      ΘΕΟΔΩΡΟΣ ΠΑΓΚΑΛΟΣ: Ποιος το αμφισβήτησε, κύριε Υπουργέ; Τώρα καταχράσθε της συζητήσεως, για να κάνετε επίδειξη στους ψηφοφόρους σας; Αμφισβήτησε κανείς το ενδιαφέρον σας για το Νομό Ιωαννίνων; Εμείς σας είπαμε ότι, επειδή είστε από την Πίνδο, δεν δίνετε σημασία στα μικροπάρκα της Αττικής. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Το αντίθετο. 
      ΘΕΟΔΩΡΟΣ ΠΑΓΚΑΛΟΣ: Δώστε μας και εμάς λίγο. Όχι το πάρκο της Πίνδου, δεν φιλοδοξούμε κάτι τέτοιο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ασφαλώς. Δεν γνωρίζετε το πάρκο της Πίνδου, αλλά επί των ημερών μας θεσμοθετείται. 
      Επιτρέψτε μου, επίσης, να πω ότι όλοι οι συνάδελφοι εδώ ανέφεραν πάρα πολλά θέματα που είναι εκτός κειμένου επερώτησης και περιμένω μία απάντηση. Εγώ αναφέρθηκα στην Πίνδο, επειδή εσείς το αναφέρατε, κύριε Πάγκαλε, και σας δίνω μία απάντηση σ' αυτό, όπως και στον κ. Μπανιά, ο οποίος επίσης αναφέρθηκε σ' αυτό το θέμα. 
      Κύριε Πάγκαλε, είπατε ότι στο Υ.ΠΕ.ΧΩ.Δ.Ε. είμαστε κάτω από μεγάλες πιέσεις μεγάλων συμφερόντων. Επιτρέψτε μου να σας διαβεβαιώσω ότι οι αντιστάσεις της πολιτικής ηγεσίας του Υ.ΠΕ.ΧΩ.Δ.Ε. βρίσκονται στο υψηλότερο δυνατό σημείο. 
      Επίσης, αναφερθήκατε στο πάρκο στο Γουδή και στο γήπεδο του Μπάντμιντον. Δεν αναφέρατε, όμως, ότι επί των ημερών σας κατασκευάστηκαν φοιτητικές εστίες στο χώρο του Μετσόβιου Πολυτεχνείου που βρίσκονται στην περιοχή, ότι εγκρίνατε το 2003 τη χωροθέτηση κεντρικού σταθμού μεταφόρτωσης απορριμμάτων στη συγκεκριμένη περιοχή ότι εκδώσατε το 2001 προεδρικό διάταγμα, με το οποίο ρυθμίζεται η χωροθέτηση Δημόσιας Διοίκησης και μεγάλου χώρου σε έκταση που βρίσκεται στην Κτηματική Εταιρεία και ούτω καθεξής:
      ΘΕΟΔΩΡΟΣ ΠΑΓΚΑΛΟΣ: Και στα τρία είχατε συμφωνήσει, κύριε Υπουργέ, ως κόμμα. Τώρα, αλλάξατε γνώμη;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Σε ό,τι αφορά στον Υμηττό, σας αναφέρω ότι ο Υπουργός ΠΕ.ΧΩ.Δ.Ε. υπέγραψε αναστολή εκδόσεως οικοδομικών αδειών στη Β’ ζώνη Υμηττού, ώστε να προχωρήσει η τροποποίηση του προεδρικού διατάγματος μέσα στο 2008, ει δυνατόν, της Β’ ζώνης Υμηττού και να αυξηθεί η Α΄ Ζώνη, που είναι η ζώνη απόλυτης προστασίας. 
      Σε ό,τι αφορά στο Ελληνικό και σε συνέχεια των όσων προανέφερα, θα ήθελα να πω ότι το πάρκο Ελληνικού είναι προφανές ότι δεν είναι μια υπόθεση τοπική, μία υπόθεση που αφορά μόνο τους τέσσερις δήμους στην περιοχή. Έχει, υπερτοπική σημασία, είναι μία υπόθεση που αφορά τους κατοίκους ολόκληρου του λεκανοπεδίου. Κατά συνέπεια, τα οφέλη που θα υπάρξουν από την αξιοποίηση του χώρου στο Ελληνικό θα ωφελήσουν τους κατοίκους ολόκληρου του λεκανοπεδίου. 
      Είναι απολύτως βέβαιο ότι η δημιουργία του μητροπολιτικού πάρκου αποτελεί προτεραιότητα για το Υ.ΠΕ.ΧΩ.Δ.Ε.. Βεβαίως, σ' αυτό το σημείο, θα πω ότι, εφόσον οι κύριοι δήμαρχοι, όπως προείπατε, έχουν έτοιμες προτάσεις για την περιοχή τους τους καλώ και από αυτό το Βήμα αύριο το πρωί να καταθέσουν τις προτάσεις τους, έτσι ώστε να υπάρξει αξιολόγησή τους. 
      Τα στοιχεία, στα οποία βασίστηκα στην πρωτομιλία μου, είναι στοιχεία τα οποία περιλαμβάνονται σε νόμους, σε εξαγγελίες που έχουν γίνει από τον Υπουργό ΠΕ.ΧΩ.Δ.Ε., σε δελτία τύπου και καλώ όλους τους συναδέλφους να ενημερώνονται από την ιστοσελίδα του Υ.ΠΕ.ΧΩ.Δ.Ε., η οποία περιλαμβάνει εξαιρετικά αναλυτικά στοιχεία σε ό,τι αφορά το περιβάλλον, έτσι ώστε να μην ακούγονται πράγματα τα οποία δεν ισχύουν σε καμμία απολύτως περίπτωση και το μόνο που μπορούν να καταφέρουν, είναι να δημιουργούν μια σύγχυση, να πλανώνται στον αέρα πράγματα τα οποία δεν ισχύουν. 
      Για παράδειγμα, άκουσα τους συναδέλφους να αναφέρονται σε ουρανοξύστες στο Ελληνικό κ.λπ.. Ό,τι λέει ο Γ.Ο.Κ., αγαπητοί συνάδελφοι.
      ΓΡΗΓΟΡΙΟΣ ΨΑΡΙΑΝΟΣ: Ο οποίος αλλάζει.
      ΠΑΝΑΓΙΩΤΗΣ ΛΑΦΑΖΑΝΗΣ: Ποιος θα εισπράξει τόσα …
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επιτρέψτε μου να πω ότι για εμάς, το Υ.ΠΕ.ΧΩ.Δ.Ε., η προστασία του περιβάλλοντος αποτελεί ασφαλώς τη σημαντικότερη πρόκληση των καιρών. Μας φέρνει όλους ενώπιον των ευθυνών μας. Η προσπάθεια για να έλθει το περιβάλλον στην πρώτη γραμμή είναι σε παγκόσμιο επίπεδο και εμείς στο Υπουργείο φιλοδοξούμε να φέρουμε αυτά τα θέματα –και σε πολλές περιπτώσεις το έχουμε ήδη καταφέρει- στην πρώτη γραμμή. 
      Ο στόχος αυτός δεν είναι καθόλου εύκολος. Γνωρίζουμε ποιες είναι οι δυσκολίες. Έχουμε να αντιμετωπίσουμε αδράνεια δεκαετιών σε ορισμένα ζητήματα. Παρ’ όλα αυτά είμαστε απολύτως βέβαιοι ότι βρισκόμαστε στο σωστό δρόμο. 
      Αναφέρω ενδεικτικά, κατ΄ αρχάς, ένα δείκτη για να φανεί με τον πιο αποτελεσματικό τρόπο ποιο είναι το ενδιαφέρον της σημερινής Κυβέρνησης και της σημερινής πολιτικής ηγεσίας για το περιβάλλον και να πω ότι η συνολική απορρόφηση κοινοτικών πόρων του Υ.ΠΕ.ΧΩ.Δ.Ε. το 2007, ανέρχεται συνολικά σε 2,12 δισεκατομμύρια ευρώ. Δηλαδή, είναι διπλάσια από την απορρόφηση των 1,06 δισεκατομμυρίων ευρώ του 2003 που, όπως όλοι γνωρίζουμε, ήταν ένα έτος αιχμής για τους Ολυμπιακούς Αγώνες.
      Ειδικότερα, η απορροφητικότητα για το επιχειρησιακό πρόγραμμα «ΠΕΡΙΒΑΛΛΟΝ» έφθασε το 75%. Θυμίζω ότι πριν τέσσερα χρόνια και ενώ το επιχειρησιακό πρόγραμμα, όπως και το Γ’ Κοινοτικό Πλαίσιο Στήριξης στο σύνολό του «έτρεχε» στον τέταρτο χρόνο του, η απορρόφηση ήταν μόλις 14%. Αυτή είναι η πραγματικότητα. 
      Επιτρέψτε μου να κάνω μία πολύ σύντομη αναφορά σε δύο-τρία περιβαλλοντικά θέματα, τα οποία είναι εξαιρετικού ενδιαφέροντος και δείχνουν με τον καλύτερο δυνατό τρόπο το ενδιαφέρον της πολιτικής ηγεσίας του Υπουργείου γι’ αυτόν τον πολύ σημαντικό τομέα. 
     Κυρίες και κύριοι συνάδελφοι, κατ΄ αρχάς, έχουμε ενσωματώσει όλες τις κοινοτικές οδηγίες που εκκρεμούσαν επί χρόνια στο Υπουργείο και βεβαίως τις κοινοτικές οδηγίες που έχουν «τρέξει» από το 2004 μέχρι σήμερα. Συνολικά τριάντα κοινοτικές οδηγίες. 
     Αντιμετωπίσαμε θέματα τα οποία χρόνιζαν και για τα οποία η χώρα είχε συρθεί στα ευρωπαϊκά δικαστήρια. Αναφέρομαι, για παράδειγμα, στην υπόθεση «Καρέτα-καρέτα», στην υπόθεση «Κουρουπητό» κ.λπ. 
     Παραλάβαμε το 2004 πενήντα δύο ανοιχτές υποθέσεις της χώρας μας έναντι της Ευρωπαϊκής Ένωσης. Αυτές τις υποθέσεις τις κατεβάσαμε στις τριάντα και κάνουμε ό,τι είναι δυνατόν για να τις αντιμετωπίσουμε, παρ’ ότι οι καταγγελίες είναι ένα θέμα δυναμικό, δεν είναι στατικό και μπορεί από τη μία στιγμή στην άλλη να υπάρξει μία αυξομείωση.
     Η μεγαλύτερη ρύθμιση, η οποία αποτελεί μεταρρύθμιση και προωθείται από το Υ.ΠΕ.ΧΩ.Δ.Ε. σε επίπεδο σχεδιασμού, είναι, κυρίες και κύριοι συνάδελφοι, το Εθνικό Χωροταξικό Σχέδιο. Υπάρχει ειλικρινά μεγαλύτερη φιλοπεριβαλλοντική παρέμβαση στο σχεδιασμό στο χώρο, από το Εθνικό Χωροταξικό Σχέδιο, το οποίο είναι έτοιμο προς κατάθεση στη Βουλή και από τα τρία ειδικά χωροταξικά πλαίσια για τις ανανεώσιμες πηγές ενέργειας, για τη βιομηχανία, για τον τουρισμό, τα οποία ακολουθούν τη θεσμοθέτηση του εθνικού χωροταξικού;	
     Αντιμετωπίσαμε το τεράστιο περιβαλλοντικό πρόβλημα στην Ψυτάλλεια. Έχει κατασκευαστεί και λειτουργεί με απόλυτη επιτυχία το μεγαλύτερο εργοστάσιο ξήρανσης που υπάρχει σήμερα στην Ευρώπη.
     Τετραπλασιάσαμε την ανακύκλωση στη χώρα μας. Μόλις 6% ήταν το 2004 οι ρυθμοί με τους οποίους έτρεχε η ανακύκλωση. Σήμερα ξεπερνάνε το 24%. 
     Δεν έγινε καμμία αναφορά στο θέμα των περιβαλλοντικών ελέγχων …
     ΓΡΗΓΟΡΙΟΣ ΨΑΡΙΑΝΟΣ: Στα χαρτιά. 
     ΘΕΟΔΩΡΟΣ ΠΑΓΚΑΛΟΣ: Η Τοπική Αυτοδιοίκηση την  κάνει, κύριε Υπουργέ.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επιτρέψτε μου, κύριε Πάγκαλε, να πω ότι δεν είναι δυνατόν ό,τι δεν είναι καλό να γίνεται από το Υ.ΠΕ.ΧΩ.Δ.Ε. και ό,τι πάει να γίνει καλό, να είναι από την Τοπική Αυτοδιοίκηση. 
     ΘΕΟΔΩΡΟΣ ΠΑΓΚΑΛΟΣ: Αφήστε τις γενικότητες τώρα.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Καμμία απολύτως γενικότητα. Είμαι απολύτως συγκεκριμένος …
     ΠΡΟΕΔΡΕΥΩΝ (Αναστάσιος Νεράντζης): Κύριε Πάγκαλε, σας παρακαλώ πολύ! Μη διακόπτετε, για να τελειώνουμε.
     ΘΕΟΔΩΡΟΣ ΠΑΓΚΑΛΟΣ: Ανακύκλωση κάνει η Τοπική Αυτοδιοίκηση. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ, κύριε Πάγκαλε. Αφήστε τώρα για να τελειώνουμε. Δεν σας διέκοψε κανείς εσάς.
      Συνεχίστε, κύριε Υφυπουργέ.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Για να μην δημιουργούνται συγχύσεις, θα σας πω ότι όλα τα συστήματα τα οποία εφαρμόζουν σήμερα την εναλλακτική διαχείριση στη χώρα είναι εγκεκριμένα από το Υ.ΠΕ.ΧΩ.Δ.Ε..
      ΘΕΟΔΩΡΟΣ ΠΑΓΚΑΛΟΣ: Μπράβο σας! Σοβαρά μιλάτε;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ασφαλώς, κύριε Πάγκαλε, κάτι το οποίο δεν είχατε κάνει επί των ημερών σας. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, μην απαντάτε γιατί έτσι δίνετε τροφή.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Εντατικοποιήσαμε με εξαιρετικά γρήγορους ρυθμούς τους ελέγχους που γίνονται στις βιομηχανίες σε ό,τι αφορά τη ρύπανση.
      Επειδή έγινε η αναφορά στα μικροσωματίδια που υπάρχουν στην Αθήνα, όπως υπάρχουν σε όλα τα μεγάλα αστικά κέντρα της Ευρώπης, και όχι μόνον, θα πω ότι το Σώμα Επιθεωρητών Περιβάλλοντος έχει πραγματοποιήσει την τελευταία τετραετία περισσότερους από επτακόσιους ελέγχους σε βιοτεχνικές και βιομηχανικές μονάδες. Έχουν επιβληθεί συνολικά πρόστιμα της τάξεως των 14.000.000 ευρώ στους παραβάτες και βεβαίως αυτοί οι έλεγχοι είναι εξαιρετικά εντατικοί εκεί όπου παρουσιάζονται ιδιαίτερα προβλήματα. 
      Εφαρμόζουμε ολοκληρωμένο πρόγραμμα για την αντιμετώπιση της κλιματικής αλλαγής που έχει άμεση σχέση με το πράσινο και βεβαίως έχει άμεση σχέση με τη ζωή όλων των συμπολιτών μας.
      Αναφέρω ενδεικτικά ότι με το δεύτερο εθνικό σχέδιο κατανομής δικαιωμάτων εκπομπών, μειώνουμε τους ρύπους από τις εκατόν πενήντα δύο υπόχρεες βιομηχανίες κατά 16,6%. Είναι ένα σημαντικό μέτρο σε ό,τι αφορά το πρόγραμμά μας για την κλιματική αλλαγή. Και βεβαίως θα είμαστε εντάξει απέναντι και στις υποχρεώσεις της χώρας και εννοώ υποχρεώσεις που απορρέουν από το πρωτόκολλο του Κιότο και από τη σύμβαση πλαίσιο για την κλιματική αλλαγή.
      Εκπονήσαμε και εφαρμόζουμε εθνικό σχέδιο για τα επικίνδυνα απόβλητα για πρώτη φορά στη χώρα, κυρίες και κύριοι συνάδελφοι. Δεν υπήρχε στη χώρα μέχρι το 2006 εθνικό σχέδιο διαχείρισης των επικίνδυνων αποβλήτων. Προωθούμε την οργανωμένη διαχείριση και προστασία των υδατικών πόρων. Και βεβαίως σε ένα θέμα που έχει να κάνει με τις αναπλάσεις με τη δημιουργία πρασίνου να πούμε ότι παράλληλα με την επικαιροποίηση του ρυθμιστικού σχεδίου της Αθήνας η οποία χρηματοδοτείται από το επιχειρησιακό πρόγραμμα «ΠΕΡΙΒΑΛΛΟΝ», χρηματοδοτούμε και ολοκληρώνουμε ρυθμιστικά σχέδια και προγράμματα προστασίας περιβάλλοντος σε τέσσερα μεγάλα αστικά κέντρα της χώρας στο Βόλο, στην Πάτρα, στη Λάρισα και στα Ιωάννινα. Προβλέψεις οι οποίες υπήρχαν σε νόμο του 1997 και δεν είχαν ενεργοποιηθεί μέχρι το 2004, όχι μόνον τις βάλαμε μπροστά, αλλά επαναλαμβάνω, ότι ολοκληρώνονται εντός του έτους τα ρυθμιστικά σχέδια έτσι ώστε να θεσμοθετηθούν με προεδρικά διατάγματα.
      Αντίστοιχες παρεμβάσεις στο θέμα του Κτηματολογίου με νέους κανόνες, με νέες βάσεις, προχωρά το έργο για το οποίο όλοι γνωρίζαμε σε ποια κατάσταση ήταν η χώρα μέχρι το 2004, τι καταγγελίες και τι καθυστερήσεις υπήρχαν, μια πολύ σημαντική τομή σε ό,τι αφορά όχι μόνον το σχεδιασμό στο χώρο, αλλά και την προστασία του περιβάλλοντος.
      Κύριε Πρόεδρε, είμαι εδώ και θα συνεχίσω στην τριτομιλία μου προκειμένου να δώσω κάποια πρόσθετα στοιχεία. Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Δικαίωμα δευτερολογίας έχει ο Κοινοβουλευτικός Εκπρόσωπος του ΣΥ.ΡΙΖ.Α. για έξι λεπτά, κ. Μπανιάς.
      ΙΩΑΝΝΗΣ ΜΠΑΝΙΑΣ: Εφόσον επιθυμείτε έναν πραγματικό διάλογο, κύριε Υφυπουργέ, θα ήθελα να συζητήσουμε τα ακόλουθα ζητήματα και σημεία.
      Ο Υπουργός ΠΕ.ΧΩ.Δ.Ε., κ. Σουφλιάς, την 1η Νοεμβρίου του 2007, στην προ ημερησίας διάταξης συζήτησης στη Βουλή για το περιβάλλον είπε συγκεκριμένα: «Οποιαδήποτε πολιτική για το περιβάλλον δεν μπορεί να πετύχει εάν δεν έχει τη συμμετοχή όλων και πάνω απ’ όλα των ίδιων των πολιτών». 
      Για όλα αυτά τα ζητήματα που θίξαμε εμείς ή θίξατε εσείς στη δευτερολογία σας, υπάρχουν κινήματα πολιτών και υπάρχουν αποφάσεις και θέσεις φορέων και μάλιστα όλων των φορέων, ανεξάρτητα πολιτικής θέσης, αν θέλετε και συγγένειας με τη Νέα Δημοκρατία και την Κυβέρνηση που μπορεί να έχουν κάποιοι σ’ αυτούς τους φορείς, δήμαρχοι  ή οποιοδήποτε άλλοι και αυτό πρέπει να τονιστεί.
    Αυτοί όλοι, λοιπόν, οι πολίτες, τα κινήματα, οι δήμοι, τα νομαρχιακά συμβούλια κ.λπ. έβαλαν μερικά ζητήματα και πήραν ορισμένες αποφάσεις. Τα περιφρονήσατε, τα αγνοήσατε όλα αυτά. Κινηθήκατε σε ακριβώς αντίθετες κατευθύνσεις. Τι νόημα, λοιπόν, έχει αυτό που λέει ο κ. Σουφλιάς, που είπατε και εσείς, για έναν πραγματικό διάλογο και μας κατηγορείτε μάλιστα εμάς ξανά -και επιμένετε σ’ αυτό- για υπερβολές; 
    Καταθέτω θέσεις για το αττικό πράσινο που συζητήθηκαν και εγκρίθηκαν από το νομαρχιακό συμβούλιο, ακριβώς ένα χρόνο πριν, μια σειρά ζητήματα, λοιπόν, τα οποία δεν τα λάβατε καθόλου υπ’ όψιν. Το νομαρχιακό συμβούλιο τα ψήφισε. Τι περισσότερο θέλετε από αυτό; 
    (Στο σημείο αυτό ο Βουλευτής κ. Ιωάννης Μπανιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Δεύτερον, στοιχεία των τεσσάρων Δήμων -Αλίμου, Ελληνικού, Γλυφάδας, Αργυρούπολης- για την κατάσταση που επικρατεί τώρα, και την προβλεπόμενη από τις προτάσεις που γίνονται για το Ελληνικό. Μιλάνε εδώ για ένα σύνολο τριών χιλιάδων επτακοσίων στρεμμάτων, που κατά τον ένα ή τον άλλο τρόπο δεν θα αποτελούν καθαρό πράσινο, ας το πω έτσι με αυτήν την έκφραση ή υψηλό πράσινο, όπως λέγεται εδώ. Το καταθέτω και αυτό το στοιχείο.
    (Στο σημείο αυτό ο Βουλευτής κ. Ιωάννης Μπανιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Υπάρχει δημοσίευμα προχθεσινό της εφημερίδας «ΕΛΕΥΘΕΡΟΤΥΠΙΑ» που λέει: «Χτίζοντας το Μall της παραλίας» με φωτογραφίες και με πολύ συγκεκριμένα στοιχεία για το πώς θα χτιστεί η παραλία σ’ αυτήν την περιοχή, δηλαδή και εκεί θα τσιμεντοποιηθεί και θα παραδοθεί στην ιδιωτική πρωτοβουλία. 
    Καταθέτω επίσης δύο συγκριτικά σχεδιαγράμματα, από τη μία μεριά των τεσσάρων δήμων που έκαναν εκείνη την τριημερίδα και του Υ.ΠΕ.ΧΩ.Δ.Ε. για το πόσο ποσοστό πρασίνου και πόσο ποσοστό είτε καλυμμένης γης, οικοδομήσιμης δηλαδή είτε άλλων χρήσεων που υπάρχουν εκεί, που είναι ακριβώς  απόδειξη αυτής της «εικονικής πραγματικότητας» για την οποία εσείς κύριε Υφυπουργέ μας μιλήσατε. Είναι δύο εντελώς διαφορετικές εικόνες. Έχετε υποχρέωση να απαντήσετε, να πείτε ότι αυτά τα πράγματα δεν είναι έτσι. 
    (Στο σημείο αυτό ο Βουλευτής κ. Ιωάννης Μπανιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Μας έδωσαν εδώ τα συμπεράσματα από την τριημερίδα που έγινε στις 18, 19 και 20 Ιανουαρίου του 2008 οι τέσσερις δήμοι και ήταν και άλλες οργανώσεις και κινήματα πολιτών κ.λπ.. Κατέληξαν στο συμπέρασμα: «Ναι στο πάρκο υψηλού πρασίνου σε όλη την έκταση του πρώην αεροδρομίου», «Όχι στο φύτεμα μιας νέας πόλης τριάντα χιλιάδων κατοίκων δίπλα μας». Και με στοιχεία αποδεικνύουν ότι θα γίνει μία πόλη τριάντα χιλιάδων κατοίκων. Είναι έτσι ή δεν είναι έτσι αυτά τα πράγματα; Νομίζω, αν δεν κάνω λάθος, ότι ήταν εκεί ο Γενικός Γραμματέας του Υπουργείου σας. Τι έκανε με αυτά που άκουσε εκεί πέρα; Ακούστηκαν επί τρεις μέρες μια σειρά πράγματα, δόθηκαν συγκεκριμένα στοιχεία. Δεν υπήρξε καμμία απάντηση. Μας λέτε τώρα ότι περιμένετε τις προτάσεις των δήμων. Μα, είναι γραμμένες αυτές οι προτάσεις, τις έχετε. Αλλά επιπλέον αυτού, οι τέσσερις δήμαρχοι ζητάνε εδώ και δύο μήνες -απ’ ό,τι τουλάχιστον εγώ ξέρω- συνάντηση με τον κύριο Υπουργό. Ούτε φωνή ούτε ακρόαση. Δηλαδή πώς γίνεται αυτό; Πώς γίνεται ένας καλόπιστος διάλογος χωρίς αυτό το πράγμα; 
    Λέτε τώρα για ένα Εθνικό Χωροταξικό Σχέδιο και το θεωρείτε μεγάλη ελπίδα για την προστασία του περιβάλλοντος. Να το δούμε, κύριε Υπουργέ. Έχουμε αντίθετες πληροφορίες, από συγκεκριμένες παρεμβάσεις που έγιναν κατά τη διάρκεια της συζήτησης αυτού του χωροταξικού σχεδίου και ιδιαίτερα από το χώρο του Τεχνικού Επιμελητηρίου Ελλάδος, ότι κινείται σε διαφορετικές λογικές και κατευθύνσεις. Θα το δούμε, όμως, αυτό. Θα έρθει στο Κοινοβούλιο να το συζητήσουμε. 
    Σε ό,τι αφορά άλλα ζητήματα, εγώ δεν έκανα αναφορά σε Πίνδο, αλλά, αφού ανοίξατε τέτοιο θέμα, να μας πείτε τι γίνεται με τον Αμβρακικό Κόλπο, που επί χρόνια μολύνεται και πάει να καταργηθεί ως ένα στολίδι που είναι για τη χώρα μας και για την περιοχή μας, κύριε Υπουργέ, τι γίνεται με την εκτροπή του Αχελώου, στην οποία είναι αντίθετοι όλοι οι πολίτες, οι κινήσεις πολιτών, οι δήμοι γύρω απ’ αυτήν την περιοχή, όλοι ανεξαιρέτως, τι γίνεται με αυτό το πράγμα, τι γίνεται με τη Λίμνη Κορώνειας για να πάμε παρακάτω.
      Για όλα αυτά τα ζητήματα νομίζουμε ότι θα πρέπει να υπάρξουν συγκεκριμένες απαντήσεις. Εμείς πιστεύουμε ότι οι επιλογές της Κυβέρνησης είναι σε κατεύθυνση αντίθετη προς την προστασία του περιβάλλοντος. Θα επιμείνουμε για να παλέψουμε γι’ αυτά τα πράγματα με τους πολίτες, με την Τοπική Αυτοδιοίκηση και με όλους τους μαζικούς φορείς που μπορούν να παλέψουν προς μία αντίθετη κατεύθυνση. Έχουμε ελπίδα και πίστη ότι όπως και στην περίπτωση της απελευθέρωσης της παραλίας του Ελληνικού μπορούν να υπάρξουν επιτυχίες σ’ αυτόν τον αγώνα.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο για να τριτολογήσει.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, επιτρέψτε μου να κάνω μία αναφορά στο πάρκο Ελληνικού και να πω ότι από όλη τη συζήτηση ο καθένας μπορεί να βγάλει τα συμπεράσματά του αλλά μέχρι τώρα δεν άκουσα καmμία συγκεκριμένη πρόταση από τους συναδέλφους του ΣΥ.ΡΙΖ.Α. για το πώς θα κατασκευαστεί και θα συντηρηθεί αυτό το μεγάλο πάρκο. 
      ΑΝΝΑ ΦΙΛΙΝΗ:  Εγώ το ανέφερα.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επιτρέψτε μου να πω ότι το να βγάζουμε ορισμένα συμπεράσματα τα οποία δεν βασίζονται σε γερές βάσεις, δεν οδηγεί πουθενά. Αναφερθήκατε προηγουμένως, κάθε ένας από εσάς, σε διαφορετικά μεγέθη σε ό,τι αφορά την έκταση του πάρκου, την υπό πολεοδόμηση έκταση, τα ύψη κ.ο.κ. για τα οποία εκτιμώ ότι σας έδωσα συγκεκριμένα στοιχεία για το πώς θα προχωρήσει αυτή η περιοχή. Εάν υπάρχουν προτάσεις, αυτές είναι καλοδεχούμενες. Αύριο το πρωί να τις πάρουμε, να τις αξιολογήσουμε και να συζητήσουμε επ’ αυτών.
      ΑΝΝΑ ΦΙΛΙΝΗ: Να το εντάξουμε το Δ΄  Κοινοτικό Πλαίσιο Στήριξης.
      ΠΡΟΕΔΡΕΥΩΝ (Αναστάσιος Νεράντζης): Δεν γίνεται έτσι η συζήτηση, κυρία Φιλίνη. Σας παρακαλώ πάρα πολύ. Υπάρχει Κανονισμός. Μιλήσατε χωρίς να σας διακόψει κανένας.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Το αντικείμενο είναι πολύ ευρύ. Επιτρέψτε μου να κλείσω αυτή τη παρέμβαση κάνοντας μία, δύο αναφορές στα σημεία τα οποία έθιξε ο κ. Μπανιάς.
      Για την Κορώνεια η οποία βρίσκεται σε κρίσιμο στάδιο, γνωρίζετε ότι το Υ.ΠΕ.ΧΩ.Δ.Ε. εδώ και δύο χρόνια έχει εξασφαλίσει μία πολύ μεγάλη χρηματοδότηση για την αποκατάσταση του οικοσυστήματος. Το θέμα κινείται από τη Γενική Γραμματεία της Περιφέρειας Κεντρικής Μακεδονίας και από τη Νομαρχία Θεσσαλονίκης. Εκτιμώ ότι με την υλοποίηση αυτών των έργων τα οποία είναι μελετημένα σε βάθος μπορούμε να σώσουμε αυτό το μοναδικό οικοσύστημα.
      Για τον Αμβρακικό οι παρεμβάσεις της πολιτικής ηγεσίας του Υ.ΠΕ.ΧΩ.Δ.Ε. είναι πολύ σημαντικές. Όχι μόνο έχει εκδοθεί κοινή υπουργική απόφαση η οποία βάζει αυστηρούς περιορισμούς στα έργα και στις δραστηριότητες οι οποίες εφεξής επιτρέπονται στην ευρύτερη περιοχή του Αμβρακικού κόλπου –υπάρχει ένας φορέας διαχείρισης ο οποίος λειτουργεί πολύ καλά και έχει σημαντική χρηματοδότηση τόσο μέσω του Γ΄ Κοινοτικού Πλαισίου Στήριξης, όσο και μέσω της Δ΄ προγραμματικής περιόδου με διασφαλισμένη χρηματοδότηση- αλλά και εφαρμόζουμε ένα ολοκληρωμένο πρόγραμμα τόσο σε επίπεδο κεντρικού Υπουργείου όσο και σε επίπεδο των δύο περιφερειών που είναι συναρμόδιες έτσι ώστε να κατασκευαστούν επιτέλους οι μονάδες βιολογικού καθαρισμού καθώς και τα δίκτυα αποχέτευσης μεγάλων οικισμών που βρίσκονται κοντά ή πάνω στον Αμβρακικό κόλπο όπως ο Δήμος Λούρου. Αυτά θα χρηματοδοτηθούν είτε από το Υ.ΠΕ.ΧΩ.Δ.Ε., εφόσον η προτεραιότητα είναι μεγαλύτερη είτε από τις περιφέρειες έτσι ώστε να μπορέσουμε να περιορίσουμε την ρύπανση και να πάμε στην απορύπανση του Αμβρακικού.
      Κλείνοντας, σ’ αυτό το σημείο, κύριε Πρόεδρε, θέλω να ευχαριστήσω θερμά τους συναδέλφους γι’ αυτήν τη συζήτηση. Εκτιμώ ότι ήταν γόνιμη και όντως βγαίνουν συμπεράσματα. Είμαστε στην απόλυτη διάθεσή τους. Έθεσε ένα θέμα ο κύριος συνάδελφος του ΣΥ.ΡΙΖ.Α. όσον αφορά στη ζώνη του Περάματος. Θα του δώσω αναλυτικά στοιχεία γραπτώς.
      Ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Κύριε Μπανιά, έχετε το λόγο. Έχετε τριτολογία και με εσάς κλείνουμε. 
     ΙΩΑΝΝΗΣ ΜΠΑΝΙΑΣ: Με συγχωρείτε, κύριε Υφυπουργέ, αλλά δεν είναι αλήθεια αυτό που λέτε τώρα. Το ότι δεν έχουμε προτάσεις γι’ αυτά τα ζητήματα δεν είναι αλήθεια. Θα μου επιτρέψετε να το πω, αν και δεν μου αρέσει. Δεν είναι αλήθεια. Έχουμε κάνει συγκεκριμένες προτάσεις και εμείς και οι δήμοι. Σας το είπα και πριν. Δεν απαντάτε. Απλώς εσείς δεν τους λαμβάνετε υπ' όψιν σας. Έχετε διαφορετική φιλοσοφία, έχετε διαφορετικές επιλογές. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): (Δεν ακούστηκε)
     ΙΩΑΝΝΗΣ ΜΠΑΝΙΑΣ: Περί αυτού πρόκειται. Γιατί δεν το λέτε ευθέως; Δεν το δέχεστε. Εμείς σας έχουμε προτείνει λύσεις, παραδείγματος χάριν το Δ΄ Κοινοτικό Πλαίσιο Στήριξης. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Η συντήρηση; 
     ΙΩΑΝΝΗΣ ΜΠΑΝΙΑΣ: Δεν το δέχεστε. Θέλετε να δώσετε στην ιδιωτική πρωτοβουλία, σε συμφέροντα. Αυτή είναι η πραγματικότητα, ότι το πάτε αλλού. Αν είχαμε χρόνο, θα σας έδινα στοιχεία για το τι γίνεται αυτή τη στιγμή στον Ελαιώνα. 
     Βγαίνει μία συγκεκριμένη άδεια, την οποία σήμερα κιόλας ο Δήμος Αθηναίων ζήτησε να μην εγκριθεί. Εσείς ξέρετε από αυτά. Βγαίνει μια συγκεκριμένη άδεια, που ξεκινάει για θέσεις υπόγειων πάρκινγκ, λίγες θέσεις, για να μην χρειάζεται περιβαλλοντική μελέτη. 
     Ξέρετε τη λογική των διαδοχικών προσεγγίσεων. Αυτή η άδεια θα επεκταθεί μετά στα υπόγεια, θα περιλαμβάνει και άλλες θέσεις και εσείς θα πείτε «Τι να κάνουμε τώρα»; Θα έχει ξεκινήσει και το έργο για το γήπεδο του Παναθηναϊκού και αυτό θα το περιβάλουμε με mall και με άλλες οχλούσες δραστηριότητες και τσιμεντοποίηση κ.ο.κ..
     Τα έχουμε δώσει όλα αυτά αναλυτικά, όπως τα έχει δώσει και η Κίνηση των Πολιτών, ο Δήμος Αθηναίων, οι Δήμοι Ελληνικού, Γλυφάδας, Αργυρούπολης, Αλίμου κ.λπ.. Επίσης και το νομαρχιακό συμβούλιο.
     Εσείς, απλώς, λέτε ότι δεν έχουμε προτάσεις. Έχουμε προτάσεις, αλλά εσείς έχετε –επαναλαμβάνω- διαφορετική αντίληψη. Πείτε το αυτό επιτέλους για να το ακούσει και ο ελληνικός λαός. Εμείς το λέμε με καθαρή, με στεντόρεια φωνή και καθαρό τρόπο. 
     Κινούμαστε σε ριζικά διαφορετική λογική. Δεν είναι ότι δεν έχουμε εναλλακτικές προτάσεις. Απλώς οι εναλλακτικές μας προτάσεις –και δεν είναι μόνο τα κόμματα μέσα στη Βουλή που αντιτίθεται στη λογική της Κυβέρνησης- είναι και των δήμων, είναι των μαζικών φορέων, είναι των κινημάτων πολιτών, ανεξαιρέτως πολιτικής ή κομματικής τοποθέτησης ή ένταξης. Κατά συνέπεια, εσείς βρίσκεστε σε σύγκρουση με πάρα πολύ μεγάλο τμήμα της ελληνικής κοινωνίας, όπως και αν αυτή εκφράζεται. 
     ΠΡΟΕΔΡΕΥΩΝ (Αναστάσιος Νεράντζης): Κύριε Υφυπουργέ, έχετε το λόγο. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
     Επιτρέψτε μου, κύριε Μπανιά, να πω ότι δεν βρισκόμαστε σε αναντιστοιχία με μεγάλο τμήμα της ελληνικής κοινωνίας. Μόλις πριν από έξι μήνες έγιναν οι εκλογές...
     ΙΩΑΝΝΗΣ ΜΠΑΝΙΑΣ: Πήρατε 42%. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): ...και ο ελληνικός λαός μας τίμησε, μας εμπιστεύτηκε για να συνεχίσουμε το έργο που είχαμε ξεκινήσει. 
     Επαναλαμβάνω ένα πολύ απλό, αλλά πολύ καίριας σημασίας ερώτημα. Αν το πάρκο του Ελληνικού χρηματοδοτούνταν από κοινοτικούς πόρους για την κατασκευή του, η συντήρησή του μέσω ποιων κονδυλίων θα γινόταν; Σ' αυτό δεν υπάρχει καμμία απολύτως απάντηση. 
     Επίσης, δεύτερον, ποια έργα τα οποία θα χρηματοδοτηθούν μέσω κοινοτικών κονδυλίων προτείνετε να απενταχθούν, έτσι ώστε να εξεταστεί η δυνατότητα χρηματοδότησης του πάρκου του Ελληνικού μέσω κοινοτικών κονδυλίων; 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Αναστάσιος Νεράντζης): Και εμείς σας ευχαριστούμε, κύριε Υφυπουργέ. 
     Κυρίες και κύριοι συνάδελφοι, κηρύσσεται περαιωμένη η υπ’ αριθμόν 59/18-3-2008 επερώτησης των Βουλευτών του ΣΥ.ΡΙΖ.Α. προς τον Υπουργό Περιβάλλοντος, Χωροταξίας και Δημοσίων Έργων σχετικά με τη δημιουργία πάρκων πρασίνου στις περιοχές Ελληνικό, Γουδή και Ελαιώνας.
     Κύριοι συνάδελφοι, σας έχουν διανεμηθεί τα Πρακτικά της Τετάρτης 19 Μαρτίου 2008 (απογευματινή) και της Παρασκευής 21 Μαρτίου 2008 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Αναστάσιος Νεράντζης): Συνεπώς, τα Πρακτικά της Τετάρτης 19 Μαρτίου 2008 (απογευματινή) και της Παρασκευής 21 Μαρτίου 2008  επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.14΄ λύεται η συνεδρίαση για αύριο ημέρα Τρίτη 8 Απριλίου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
     Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



4
ΣΥΝΕΔΡΙΑΣΗ 7/4/08

