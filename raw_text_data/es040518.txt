      Δευτέρα 18 Μαΐου 2004
      ΣΥΝΕΔΡΙΑΣΗ KΓ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Άδεια απουσίας του Βουλευτή κ. Κ. Τσίμα, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 20 Μαΐου 2004, σελ.
      4. Συζήτηση επικαίρων ερωτήσεων.
      α) Προς την Υπουργό Εθνικής Παιδείας και Θρησκευμάτων, σχετικά  τις εξετάσεις των αποφοίτων των Ιατρικών Σχολών της αλλοδαπής εκτός της Ευρωπαϊκής Ένωσης για την αναγνώριση των πτυχίων κλπ., σελ.
      β) Προς τον Υπουργό Αγροτικής Ανάπτυξης και Τροφίμων: ι) σχετικά  με την αποζημίωση των πληγέντων από την έντονη κακοκαιρία δενδροκαλλιεργητών της Λάρισας κλπ., σελ.
      ιι) σχετικά με τις αποζημιώσεις των πληγέντων βαμβακοπαραγωγών της Θράκης κλπ., σελ.
      γ) Προς τον Υπουργό Δημόσιας Τάξης, σχετικά με την ανάθεση από την ΑΤΤΙΚΟ ΜΕΤΡΟ της φύλαξης των συρμών σε ιδιωτική εταιρεία κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1) Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ», σελ.
      2) Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Τεχνικής Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας, για ρύθμιση διαδικασιών κατασκευής -εξοπλισμού και στελέχωσης Στρατιωτικού Νοσοκομείου Αργυροκάστρου», σελ.
      3) Συζήτηση επί της αρχής του σχεδίου νόμου του Υπουργείου Δημόσιας Τάξης: «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΒΟΥΛΓΑΡΑΚΗΣ Γ., σελ.
      ΚΑΝΕΛΛΗ Λ., σελ.
      ΜΠΑΣΙΑΚΟΣ Ε., σελ.
      ΠΑΝΤΟΥΛΑΣ Μ., σελ.
      ΣΓΟΥΡΙΔΗΣ Π., σελ.
      ΤΑΛΙΑΔΟΥΡΟΣ Σ., σελ.
      ΤΣΙΟΓΚΑΣ Δ., σελ.
      Β. Επί του σχεδίου νόμου του Υπουργείου Εθνικής Άμυνας:
      ΑΛΑΒΑΝΟΣ Α., σελ.
      Γ. Επί του σχεδίου νόμου του Υπουργείου Δημόσιας Τάξης:
      ΒΟΥΛΓΑΡΑΚΗΣ Γ., σελ.
      ΓΑΡΟΥΦΑΛΙΑΣ Γ., σελ.
      ΓΕΙΤΟΝΑΣ Κ., σελ.
      ΚΑΣΤΑΝΙΔΗΣ Χ., σελ.
      ΚΟΥΒΕΛΗΣ Φ., σελ.
      ΠΑΠΑΓΕΩΡΓΙΟΥ Γ., σελ.
      ΠΡΩΤΟΠΑΠΑΣ Χ., σελ.
      ΤΖΙΜΑΣ Μ., σελ.
      ΤΣΙΟΓΚΑΣ Δ., σελ.
     ΠΡΑΚΤΙΚΑ  ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΣΥΝΕΔΡΙΑΣΗ ΚΓ΄
     Τρίτη 18 Μαΐου 2004 
     	Αθήνα, σήμερα στις 18 Μαΐου 2004, ημέρα Τρίτη και ώρα 18.14’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     	ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     	Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Μιχαήλ Παντούλα, Βουλευτή Ιωαννίνων, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Φωτεινή Γιαννικάκη ζητεί την επίλυση συνταξιοδοτικού της προβλήματος από τον ΟΓΑ.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Οργανισμός Ανάπτυξης Σητείας ζητεί τη συνέχιση της χρηματοδότησης των δομών κοινωνικής φροντίδας της περιοχής του.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Καστριτσίου – Παν/λεως Πατρών Αχαΐας ζητεί τη συνέχιση του προγράμματος πρόσθετης διδακτικής στήριξης.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Εξωραϊστικός και Εκπολιτιστικός Σύλλογος Καστελλόκαμπου Αχαΐας ζητεί την ανέγερση νέου κτιρίου για τη στέγαση του Δημοτικού Σχολείου Ρίου.
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση ανέγερση του Αρχαιολογικού Μουσείου Πατρών Αχαΐας.
     6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα οικονομικά προβλήματα του Δημοτικού Ωδείου Πατρών Αχαΐας.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η πρόσληψη προσωπικού χωρίς διαγωνισμό στον ενδιάμεσο φορέα κοινοτικών κονδυλίων.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η στελέχωση του ΕΛΓΑ με πρόσθετο προσωπικό.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή επιβατικού σταθμού στο λιμάνι των Πατρών Αχαΐας.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή συνδετήριων οδών προς την περιμετρική οδό των Πατρών Αχαΐας.
     11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή κοινόχρηστων και κοινωφελών χώρων, στην πόλη των Πατρών Αχαΐας.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται το γύρισμα διαφημιστικού στον προστατευόμενο χώρο του δάσους της Στροφυλιάς, χωρίς άδεια.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται εντατικοποίηση της αστυνόμευσης στα χωριά του Νομού Αχαΐας.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο προτείνεται η δημιουργία ενός αστυνομικού τμήματος  στην έδρα κάθε Δήμου.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να επιστρέψουν οι νοσηλευτές του νοσοκομείου «Άγιος Ανδρέας» Πατρών, στα καθήκοντά τους.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ενέργεια συνδικαλιστών του νοσοκομείου «Άγιος Ανδρέας» Πατρών, να κλείσουν τα χειρουργεία, λόγω διαφωνίας τους με το ιατρικό προσωπικό.
     17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η έλλειψη βασικών ιατρικών μηχανημάτων στο Π.Π.Ν.Π.
     18) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Εργατοϋπαλληλικό Κέντρο Άρτας ζητεί την ικανοποίηση εργασιακών, οικονομικών και άλλων αιτημάτων των συνταξιούχων και ανέργων του Νομού Άρτας.
     19) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων διαμαρτύρεται για το προωθούμενο Σχέδιο ΚΥΑ περί «Συνεργασίας του ΕΦΕΤ με τις Δημόσιες Αρχές κ.λπ.».
     20) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμαρχος Γουβών Ηρακλείου Κρήτης ζητεί την συνέχιση της υποστήριξης του έργου της«Συλλογής και επεξεργασίας λυμάτων του Δήμου» από το Γ΄ Κοινοτικό Πλαίσιο Στήριξης.
     21) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στον καθορισμό των λατομικών ζωνών.
     22) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στον εντοπισμό παθογόνου οργανισμού στον πατατόσπορο.
     23) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύνδεσμος Κοινωνικών Λειτουργών Ελλάδος ζητεί νομοθετική ρύθμιση για την εργασιακή σχέση των συμβασιούχων Προγραμμάτων Κοινωνικής Μέριμνας και Βοήθειας στο Σπίτι.
     24) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Πανελλήνια Ομοσπονδία Συμβασιούχων Πυροσβεστών Διάσωσης διαμαρτύρεται για τη συνέχιση της εργασιακής ομηρίας 5500 συμβασιούχων πυροσβεστών.
     25) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσαν αναφορά με την οποία ο Διευθυντής Αγροτικής Ανάπτυξης Ηρακλείου ζητεί διευκρινήσεις σχετικά με τα δικαιολογητικά που απαιτούνται για την ενίσχυση του ελαιολάδου.
     26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί την άμεση μονιμοποίηση των μελών της.
     27) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Θωμάς Ψωινός  ζητεί την επαναφορά του στην ενεργό υπηρεσία του Λιμενικού Σώματος.
     28) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Τοπικό Συμβούλιο του Δ.Δ. Μελίτης του Δήμου Μελίτης Ν. Φλώρινας διαμαρτύρεται για τα προβλήματα που προκαλεί στους κατοίκους της περιοχής η κατασκευή και λειτουργία του ΑΗΣ Μελίτης.
     29) Ο Βουλευτής Κορινθίας κ. ΑΝΑΣΤΑΣΙΟΣ ΧΩΡΕΜΗΣ κατέθεσε αναφορά με την οποία οι ιατροί του Κέντρου Υγείας Κιάτου διαμαρτύρονται για το ζήτημα των εφημεριών και της αμοιβής τους.
     30) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Καστριτσίου – Παν/λεως Πατρών ζητεί τη συνέχιση και βελτίωση του Προγράμματος Πρόσθετης Διδακτικής Στήριξης στη Δευτεροβάθμια Εκπαίδευση.
     31) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στα αιτήματα του νοσηλευτικού προσωπικού ΠΕΣΥΠ Κρήτης.
     32) Ο Βουλευτής Αττικής κ. ΒΑΣΙΛΕΙΟΣ ΟΙΚΟΝΟΜΟΥ κατέθεσε αναφορά με την οποία οι κύριοι Ευστράτιος Γιαμμουγιάννης, Παντελής Καρασάββας και Παναγιώτης Νάνος ζητούν την τοποθέτηση προστατευτικής μπάρας στο σημείο Φέρρυ, της παραλιακής οδού Ωρωπού – Καλάμου.
     33) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κέντρο Υγείας Θήρας ζητεί την πρόσληψη νοσηλευτριών για τις ανάγκες υγειονομικής εξυπηρέτησης του Θηραϊκού πληθυσμού.
     34) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία οι Μαργαρίτα Μουστάκα, Μαίρη Πρασσά, Θεοδώρα Τασιοπούλου και Χριστίνα Πανταζή, νοσηλεύτριες στο Κ.Υ. Θήρας, ζητούν την πρόσληψη νοσηλευτριών στο Κ. Υ. Θήρας.
     35) Ο Βουλευτής Κυκλάδων  κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την υιοθέτηση προτάσεων που αφορούν δρομολόγια για καλύτερη εξυπηρέτηση της νήσου Ανάφης.
     36) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων διαμαρτύρεται για την κατάργηση τελών.
     37) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κέντρο Υγείας Μυκόνου ζητεί την αύξηση των πιστώσεων που αφορούν στις εφημερίες ιατρικού και λοιπού προσωπικού.
     38) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Σύλλογος Γονέων και Κηδεμόνων 12ου Ενιαίου Λυκείου Πειραιά ζητεί την επίλυση του στεγαστικού προβλήματος που αντιμετωπίζει το 12ο Ενιαίο Λύκειο του Πειραιά.
     39) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ, ΙΩΑΝΝΗΣ ΠΑΤΣΙΛΙΝΑΚΟΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Δήμαρχος Αίγινας ζητεί τη χρηματοδότηση έργων διάσωσης και αξιοποίησης, των ιστορικής και πολιτιστικής σημασίας κτιρίων, του «Κυβερνείου του Καποδίστρια» και του «Εϋνάρδειου».
     40) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Δήμαρχος Αίγινας ζητεί τη χρηματοδότηση του Κέντρου Εξυπηρέτησης Πολιτών του Δήμου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 250/23-4-04 ερώτηση των Βουλευτών κυρίων Γιώργου Χουρμουζιάδη, Λιάνας Κανέλλη και Αντώνη Σκυλλάκου δόθηκε με το υπ’ αριθμ. 38034-ΙΗ/10-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 250/23.4.04,την οποία κατέθεσαν οι Βουλευτές κύριοι Γιώργος Χουρμουζιάδης, Λιάνα Κανέλλη και Αντώνης Σκυλλάκος και αφορά στο εργασιακό καθεστώς των Ελλήνων εκπαιδευτικών του Αρσάκειου Ελληνοαλβανικού Κολεγίου, σας γνωρίζουμε τα ακόλουθα:
      Το ΥΠΕΠΘ έχει αναγνωρίσει το προαναφερόμενο σχολείο, με την υπ’ αριθ. πρωτ. Φ.816.41.970/128623/Ζ1102.12.2002 Απόφαση (ΦΕΚ 15341τ.Β109.Ι2.2002), μόνο ως φορέα ελληνόγλωσσης εκπαίδευσης στο εξωτερικό και όχι ως ισότιμο με τα αντίστοιχα σχολεία της ημεδαπής.
      Το ΥΠΕΠΘ δε νομιμοποιείται να επιβάλει την ελληνική νομοθεσία, που αφορά στους ιδιωτικούς εκπαιδευτικούς, σ’ ένα ιδιωτικό σχολείο που λειτουργεί στο εξωτερικό.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     2. Στην με αριθμό 180/21-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 37173-ΙΗ/10-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 180/21.4.04 την οποία κατέθεσε ο Βουλευτής κ. Μ. Καρχιμάκης σας γνωρίζουμε τα ακόλουθα:
      Τα έργα που προτείνονται προς ένταξη στο Γ΄ ΚΠΣ αξιολογούνται σύμφωνα με τις αναφερόμενες προδιαγραφές (περιεχόμενο προτάσεων, επιλεξιμότητα δαπανών, διάρκεια πράξεων κλπ.) στις σχετικές προσκλήσεις εκδήλωσης ενδιαφέροντος που εκδίδουν οι Ειδικές Υπηρεσίες Διαχείρισης των Επιχειρησιακών Προγραμμάτων και στις οποίες αναφέρεται η μέθοδος αξιολόγησης των προτάσεων.
      Ειδικότερα, σι ακόλουθες δύο προτάσεις:
      1. Προσθήκη κτιρίου εργαστηρίων στο ΤΕΕ Σητείας (αρ. πρωτ. ΕΥΔ του ΕΠΕΛΕΚ 706/19-1-2004, ημ. Κατάθεσης ΕΛΤΑ 16.1.2004).
      2. Δημοτικό Σχολείο Μακρύ Γιαλού (αρ. πρωτ. ΕΥΔ του ΕΠΕΛΕΚ 707/19.1.2004, ημ. κατάθεσης‚ ΕΛΤΑ 16.1.2004).έχουν υποβληθεί για αξιολόγηση από την Νομαρχιακή Αυτοδιοίκηση Λασιθίου στο πλαίσιο της Πρόσκλησης με αρ. πρωτ.15537/18.11.2003 της ΕΥΔ του ΕΠΕΛΕΚ, προϋπολογισμού 63.000.000 ευρώ, η δε αξιολόγηση των προτάσεων πραγματοποιείται με την άμεση μέθοδο, δηλαδή κάθε πρόταση κρίνεται αυτοτελώς κατά την σειρά υποβολής της στο πρωτόκολλο της Υπηρεσίας και μέχρις εξαντλήσεως του προϋπολογισμού από επιτροπές αξιολόγησης που απαρτίζονται από στελέχη της ΕΥΔ του ΕΠΕΑΕΚ και στελέχη(μηχανικούς) του ευρύτερου δημόσιου τομέα.
      Στο πλαίσιο της προαναφερθείσας πρόσκλησης έχουν υποβληθεί 98 προτάσεις, σε φάση δε αξιολόγησης βρίσκονται οι 30 πρώτες προτάσεις κατά σειρά υποβολής, σι οποίες σύμφωνα με τον προϋπολογισμό στα ελεγχόμενα Τεχνικά Δελτία Έργων και Υποέργων υπερκαλύπτουν τον προϋπολογισμό της σχετικής πρόσκλησης.
      Σύμφωνα με τον πίνακα των προτάσεων που υποβλήθηκαν στο πλαίσιο της προαναφερθείσας πρόσκλησης, ο οποίος συντάσσεται με βάση τη χρονολογία υποβολής της πρότασης οι προτάσεις που αναφέρονται στο σχετικό ερώτημα έχουν αριθμό προτεραιότητας 73 και 74 αντίστοιχα.
      Η αξιολόγηση των προτάσεων Θα συνεχιστεί μέχρι την κάλυψη του αναγραφόμενου προϋπολογισμού στη σχετική πρόσκληση.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     3. Στην με αριθμό 320/28-4-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 39696-ΙΗ/10-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 320/28-4-04 την οποία κατέθεσε ο Βουλευτής κ. Λεωνίδας Γρηγοράκος και αφορά σε θέματα λειτουργίας της Διεύθυνσης Δευτεροβάθμιας Εκπαίδευσης του νομού Λακωνίας, σας γνωρίζουμε τα ακόλουθα:
      Η σύνθεση των συλλογικών οργάνων (Λυκειακές, Νομαρχιακές Επιτροπές κλπ.) προβλέπεται από τις ισχύουσες διατάξεις, σύμφωνα με τις οποίες σε ορισμένες περιπτώσεις απαραίτητη προϋπόθεση συμμετοχής στις Επιτροπές αυτές είναι η ιδιότητα του εκπαιδευτικού ενώ σε ορισμένες άλλες περιπτώσεις μπορεί να συμμετέχει εκπαιδευτικός λειτουργός ή διοικητικός υπάλληλος. Η ευθύνη συγκρότησης των Επιτροπών αυτών ανήκει στα περιφερειακά όργανα που προβλέπονται από τις ίδιες διατάξεις (Περιφερειακοί Διευθυντές Εκπαίδευσης ή Διευθυντές Δευτεροβάθμιας Εκπαίδευσης κατά περίπτωση) και δεν είναι επιτρεπτή οποιαδήποτε παρέμβαση από το ΥΠΕΠΘ εκτός από τον έλεγχο νομιμότητας συγκρότησης των Επιτροπών αυτών.
      Το ΥΠΕΠΘ, με εγκυκλίους που έχει εκδώσει κατά καιρούς, έχει δώσει κατεύθυνση στους Διευθυντές Δευτεροβάθμιας Εκπαίδευσης και στους Περιφερειακούς Διευθυντές Εκπαίδευσης να ορίζουν και διοικητικούς υπαλλήλους στις Επιτροπές που συγκροτούν για τις εξετάσεις, στις περιπτώσεις που οι σχετικές διατάξεις τους παρέχουν αυτή τη δυνατότητα. Όταν η σχετική διάταξη παρέχει στο αρμόδιο όργανο δικαίωμα επιλογής μεταξύ περισσότερων ειδικοτήτων, η παράλειψη μιας ειδικότητας δεν αποτελεί παράνομη συγκρότηση της Επιτροπής και για το λόγο αυτό ο παραμερισμός των μόνιμων διοικητικών υπαλλήλων στη συγκεκριμένη Διεύθυνση Δευτεροβάθμιας Εκπαίδευσης δεν συνιστά συγκράτηση των οικείων Επιτροπών κατά παράβαση του Νόμου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     4. Στην με αριθμό 128/19-4-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 36722-ΙΗ/10-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας ερώτηση με αριθμό 128/1 9-4-2004, την οποία κατέθεσε η Βουλευτής κ. Ασημίνα Ξηροτύρη Αικατερινάρη και αφορά στο Α΄ Ειδικό Σχολείο Θεσσαλονίκης, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (ν. 2218/94, ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να ε τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Θεσσαλονίκης στην τετραετία 2000-2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα-μελέτες-κατασκευές 	        4.000.000.000 δρχ.,
      Για επισκευές					480.000.000 δρχ.
      2001
      Για οικόπεδα-μελέτες- κατασκευές	          5.000.000.000 δρχ.
      2002
      Για οικόπεδα μελέτες – κατασκευές 		11.577.220,78 Ευρώ
      2003
      Για οικόπεδα μελέτες-κατασκευές 		13.813.111,28 Ευρώ
      Για το έτος 2004 δεν έχουν γίνει ακόμη οι κατανομές.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α. σύμφωνα με τις διατάξεις του ν. 2880/200 1.
      2. Όσον αφορά στο Θέμα της Στέγασης του 1ου Ειδικού Σχολείου Θεσσαλονίκης, όπως μας έχει πληροφορήσει με σχετικό έγγραφο της η Δ/νση Προγραμματισμού της Νομαρχιακής Αυτοδιοίκησης Θεσσαλονίκης, η καθυστέρηση του έργου δεν οφείλεται σε έλλειψη χρηματοδότησης, αλλά στην αλλαγή του οικοπέδου από το Δήμο Πυλαίας, γεγονός που ανέτρεψε την υλοποίηση του αρχικού χρονοδιαγράμματος.
      Σήμερα βρίσκονται στην τελική τους φάση οι διαδικασίες για την έγκριση του Τοπικού Ρυμοτομικού Σχεδίου και έχει ολοκληρωθεί η Αρχιτεκτονική Μελέτη. Μετά την έγκριση του Τοπικού Ρυμοτομικού Θα προχωρήσει η σύνταξη των υπολοίπων μελετών (Στατικών, Η/Μ εγκαταστάσεων κλπ.) και θα δημοπρατηθεί το έργο.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     5. Στην με αριθμό 109/15-4-04 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. Δ9/Φ.54/ΓΔΦΠ 2458/7999/83/10-5-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 109/15.04.2004 που κατατέθηκε στη Βουλή των Ελλήνων από τους Βουλευτές κυρίους. Γ. Χουρμουζιάδη και Α. Τζέκη, σχετικά με τα προβλήματα των κατοίκων του Δ.Δ. Αγ. Αναργύρων Δήμου Αετού Ν. Φλώρινας από τη λειτουργία ορυχείου της ΔΕΗ, έχουμε να παρατηρήσουμε τα εξής:
      1. Όσον αφορά στα θέματα καθιζήσεων εδάφους και ρωγματώσεων στα σπίτια των κατοίκων, Διπλωματούχος Μηχανικός Μεταλλείων της Επιθεώρησης Μεταλλείων Βορείου Ελλάδας (ΕΜΒΕ) διενήργησε στις 07 Ιουλίου 2003 αυτοψίες στον οικισμό του Δ.Δ. Αγ. Αναργύρων παρουσία Διπλωματούχου Μηχανικού του Δήμου Αετού και του Δ/ντη του Αστυνομικού Τμήματος Αμυνταίου, όπως και στο Λιγνιτωρυχείο Αναργύρων της ΔΕΗ παρουσία του Τομεάρχη Εκμετάλλευσης του Ορυχείου Πεδίου Αμυνταίου. Κατόπιν των αυτοψιών η ΕΜΒΕ εξέδωσε έγγραφες εντολές προς τη ΔΕΗ για την άμεση διακοπή των εργασιών προχώρησης των μετώπων των υψηλότερων βαθμίδων (που βρίσκονται πλησίον του οικισμού) και την απαγόρευση της χρήσης εκρηκτικών υλών κατά τις εργασίες εκμετάλλευσης. Με το ίδιο έγγραφο υποδείχθηκε τόσο η τοποθέτηση τοπογραφικών οργάνων μέτρησης, αποτύπωσης και παρακολούθησης της γεωμετρίας των πρανών, για τον έλεγχο της ευστάθειας τους, όσο και η συνεχής παρακολούθηση της στάθμης των υδρογεωτρήσεων και των πιεζόμετρων των περιμετρικών του Πεδίου Αναργύρων για τον έλεγχο της πτώσης στάθμης του υδροφορέα. 
      Παράλληλα η ΕΜΒΕ ζήτησε από τη Δ/νση Πολεοδομίας Φλώρινας να διερευνηθούν τα πιθανά αίτια, να εκτιμηθεί το μέγεθος των ζημιών, η ασφάλεια των οικιών, και να προταθούν σχετικά μέτρα για την ενίσχυση αυτών και την αποφυγή εμφάνισης μεγαλύτερων ρωγματώσεων. Επίσης απευθύνθηκε στο Ινστιτούτο Τεχνικής Σεισμολογίας και Αντισεισμικών Κατασκευών για τη διερεύνηση του φαινομένου.
      Τέλος η ΕΜΒΕ έδωσε εντολή στη ΔΕΗ για την ανάθεση της πλήρους τεχνικογεωλογικής διερεύνησης των φαινομένων σε φορέα δημόσιου χαρακτήρα, όπως ΙΓΜΕ ή ΕΜΠ ή ΑΠΘ κλπ.
      Η υλοποίηση από τη ΔΕΗ των εντολών και η αποτελεσματικότητά τους παρακολουθούνται συνεχώς από την ΕΜΒΕ.
      2. Όσον αφορά στο αίτημα μετεγκατάστασης του οικισμού, όπως μας πληροφόρησε με το σχετικό έγγραφό της, το θέμα αυτό δεν απασχολεί τη ΔΕΗ, δεδομένου ότι δεν υπάρχει εκμεταλλεύσιμο κοίτασμα στη θέση αυτή.
      3. Για τα θέματα «απειλή με εξαφάνιση της λίμνης Χειμαδίτιδας» και «αιτήματα πρόσληψης στη ΔΕΗ ενός τουλάχιστον ατόμου από κάθε πληττόμενη οικογένεια» παρακαλούνται αντίστοιχα οι Υπουργοί ΠΕΧΩΔΕ και Απασχόλησης και Κοινωνικής Προστασίας, στους οποίους κοινοποιείται το παρόν μαζί με την ερώτηση και το σχετικό έγγραφο της ΔΕΗ, να απαντήσουν στη Βουλή των Ελλήνων.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 112/15-4-2004 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Δ6/Φ38/7953/10-5-2004 έγγραφο από τον Υφυπουργό Ανάπτυξης η ακόλουθη απάντηση:
      «Απαντούμε στην ανωτέρω ερώτηση για το αντικείμενο του θέματος στη βάση του περιεχομένου της επιστολής της ΔΕΗ ΓΔΝΣ/1236/7-5-04.
      Το προσωπικό λειτουργίας του υδροηλεκτρικού σταθμού Κρεμαστών που διέμενε με τις οικογένειές του στον οικισμό της ΔΕΗ στην Περιοχή του σταθμού έχει ήδη εγκατασταθεί μόνιμα στο Αγρίνιο για λόγους βελτίωσης των συνθηκών διαβίωσής του.
      Κατόπιν αυτού η ΔΕΗ, που μέχρι το τέλος του 2002 κατέβαλε τη δαπάνη του δρομολογίου του οικείου ΚΤΕΛ που εξυπηρετούσε εκτός από το προσωπικό του σταθμού και κατοίκους της περιοχής του Δήμου Παρακαμπυλίων, αποφάσισε στις 18.3.2003 την εφάπαξ οικονομική ενίσχυση του ΚΤΕΛ για τελευταία φορά με το ποσό των 35.000 Ευρώ. Παράλληλα για να δώσει τον απαιτούμενο χρόνο προσαρμογής στο ΚΤΕΛ, η Επιχείρηση ενέκρινε πρόσφατα συμπληρωματική επιχορήγηση με ποσό 10.000 Ευρώ.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 221/22-4-04 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 25002/12-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και ειδικότερα για τα τμήματα του οδικού άξονα αρμοδιότητάς μας μετά από σχετικό έγγραφο της Περιφέρειας Πελοποννήσου, σας πληροφορούμε τα εξής:
      1. Οδικός άξονας Μεθώνη-(Φοινικούντα)-(Βασιλίτσι)-Κορώνη
      Το τμήμα Μεθώνη-Βασιλίτσι έχει ολοκληρωθεί με πιστώσεις του Β΄ Κ.Π.Σ. Το τμήμα Βασιλίτσι-Κορώνη έχει ενταχθεί στο Γ΄ Κ.Π.Σ. με πίστωση 1.907.566€ για την ολοκλήρωσή του. Αναμένεται η έγκριση των περιβαλλοντικών όρων, προκειμένου να δημοπρατηθεί.
      2. Οδικός άξονας Κορώνη (έξοδος)-Ριζόμυλος
      ΄Εχουν εκπονηθεί και εγκριθεί τα δύο πρώτα στάδια των μελετών των υποτμημάτων που αφορούν σε βελτίωση του οδικού άξονα ή παράκαμψη οικισμών και έχει ήδη εκδοθεί η απόφαση έγκρισης περιβαλλοντικών όρων. Οι μελέτες του τρίτου σταδίου, κύριες και υποστηρικτικές, καθώς και τα κτηματολόγια για την απαλλοτρίωση της ζώνης των έργων, χρηματοδοτούνται από την ΣΑΜΠ.0263/ της Π.Π. ΄Εχουν ήδη προκηρυχθεί οι μελέτες από την Περιφέρεια και η αξιολόγησή τους προβλέπεται να περατωθεί στο τέλος του μηνός Μαΐου.
      3. Οδικός άξονας Καλαμάτας-Αλμυρού-Καρδαμύληις-Αγίου Νίκωνος Αρεόπολης (Ν. Λακωνίας).
      Το τμήμα Καλαμάτα (έξοδος)- ΄Αγιος Νικόλαος έχει κατ’ αρχήν ενταχθεί στο Γ΄ Κ.Π.Σ. με πίστωση 3.521.644€, με απόφαση του Περιφερειακού Συμβουλίου.
      ΄Εχει ήδη υποβληθεί για αξιολόγηση και οριστική ένταξη το τμήμα Σωτηριάνικα Γέφυρα Κοσκάραγας‚ παράκαμψη κάμπου και Σταυροπηγίου, προϋπολογισμού 4.800.000€.
      Υπάρχει επίσης πίστωση 190.000€ στη ΣΑΜΠ.0263, για την σύνταξη μελετών τμημάτων του δρόμου από Καλαμάτα μέχρι όρια Νομού (΄Αγιος Νίκων).
      Όσον αφορά στα υπόλοιπα τμήματα του οδικού άξονα, αυτά αποτελούν τμήματα του Εθνικού Οδικού Δικτύου και συνεπώς αρμόδιο να σας ενημερώσει είναι το συνερωτόμενο Υπουργείο ΠΕ.ΧΩ.Δ.Ε.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      8. Στην με αριθμό 290/27-4-04 ερώτηση του Βουλευτή κ. Κων/νου Σπηλιόπουλου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε/21/11-5-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 290/27.04.2004 ερώτηση του Βουλευτή κ. Κωνσταντίνου Σπηλιόπουλου, σας γνωρίζουμε τα εξής:
      Το πρόγραμμα «ΕΛΛΑΔΑ 2004» περιλαμβάνει 2.912 έργα.
      Τον Μάρτιο του 2004 τα ολοκληρωμένα έργα ήταν 260, ποσοστό περίπου 9% και υπό κατασκευή 451, ποσοστό περίπου 17%, χωρίς να έχουν εξασφαλιστεί σι πόροι για την ολοκλήρωσή τους.
      Το 12,5% των έργων βρίσκονται σε φάση δημοπράτησης, χωρίς επίσης να υπάρχουν οι πόροι, παρότι είχαν προϋπολογισθεί «στα χαρτιά» για την εκτέλεση τους 87.459.539€.
      Το 60% των έργων, παρέμενα σε πρώιμη ενταξιακή φάση και δεν είχαν λάβει πόρους (από τα προϋπολογισμένα για όλο το πρόγραμμα 422.428.548€).
      Σήμερα, σε φάση εκτέλεσης βρίσκονται 499, προς ολοκλήρωση βαίνουν 398, ενώ δεσμεύονται οι πόροι για την ολοκλήρωσή τους.
      Γίνεται προσπάθεια να εκτελεστούν όλα τα έργα του παραρτήματος «ΔΙΚΤΥΟ ΟΛΥΜΠΙΑΚΩΝ ΠΡΟΠΟΝΗΤΗΡΙΩΝ- ΔΙΚΤΥΟ ΠΡΟΟΛΥΜΠΙΑΚΩΝ ΠΡΟΠΟΝΗΤΗΡΙΩΝ» του προγράμματος ΕΛΛΑΔΑ 2004, δεσμεύοντας πόρους από το Π.Δ.Ε., δημιουργώντας νέα γραμμή χρηματοδότησης ώστε να είναι εφικτή η εκτέλεση των έργων.
      Για το 60% περίπου των έργων που βρίσκονται μόνο στα «χαρτιά» αλλά είναι πολύ σημαντικά για την ελληνική περιφέρεια, θα εκπονηθεί πλήρες πρόγραμμα δημοπράτησης και χρηματοδότησης των έργων ώστε να καταστεί εφικτή η πραγματοποίησή τους το διάστημα 2005 — 2007.
      Ειδικότερα, η πλειοψηφία των έργων που σχετίζονται με τον Νομό Αχαΐας και την πόλη των Πατρών έχει εκτελεσθεί ή βρίσκεται σε τελικό στάδιο. Οι ελάχιστες παρεμβάσεις στο πρόγραμμα που υλοποιείται έγιναν με γνώμονα την ανάγκη ολοκλήρωσης των έργων πριν την έναρξη των Αγώνων.
      Πιο συγκεκριμένα για τις δράσεις που αναφέρονται στην Ερώτηση, διευκρινίζονται τα εξής:
      Α. Από το ΕΛΛΑΔΑ 2004 χρηματοδοτούνται τα ακόλουθα έργα:
      - Προπονητήρια — Ενταγμένο στο ΕΛΛΑΔΑ 2004
      Με βάση τα τελευταία συγκεντρωτικά στοιχεία (Φεβρουάριος 2004) στο πρόγραμμα είναι ενταγμένα 52 συνολικά έργα προϋπολογισμού 16.686.3 80€ που κατανέμονται ως εξής:
      (Βλ. πίνακα Κ/Ξ ΑΘΛΗΣΗΣ).
      Ιδιαίτερα σημειώνεται ότι από τα 46 συνολικά που αφορούν στο δίκτυο προπονητηρίων (συνολικού προϋπολογισμού 14.646. 104€, 27 (προϋπολογισμού 9.674.650) δεν έχουν λάβει έγκριση από την ΕΠΤΑ είτε δεν έχουν ενταχθεί σε ΣΑΕΠ. Μόνο ένα έργο έχει ολοκληρωθεί μέχρι τέλος Μαρτίου.
      - Οδός Αράξου — Εθνικής Οδού Αθηνών — Πύργου (Ενταγμένο στο ΕΛΛΑΔΑ 2004)
      Υλοποίηση από την ΔΕΣΕ των ελάχιστων απαραίτητων παρεμβάσεων λόγω στενότητας των χρονικών περιθωρίων μέχρι την έναρξη των Αγώνων.
      - Ανακατασκευή Οδού Γούναρη (Μερική χρηματοδότηση από το ΕΛΛΑΔΑ 2004, το υπόλοιπο από κονδύλια του ΥΠ.ΕΣ.Δ.Α.)
      Εργολαβίες που βρίσκονται σε εξέλιξη ως εξής:
      Τμήμα Α΄ - Προϋπολογισμός 647.762.,29€ - Χρηματοδότηση από το ΕΛΛΑΔΑ 2004 (μέσω ισόποσης μείωσης προϋπολογισμού άλλου έργου)
      Στοιχεία Συμβούλου Παρακολούθησης:
      Συμβατικός Προϋπολογισμός 400.934,23€ - Έναρξη εργασιών 19.04.04.
      Τμήμα Β΄ - προϋπολογισμός 600.000 — Χρηματοδότηση από το ΥΠ.ΕΣ.Δ.Α. (Εκκρεμεί η απόφαση ένταξης — απαιτεί σύγκλιση ΕΠΤΑ κ.λπ.).
      Στοιχεία Συμβούλου Παρακολούθησης:
      Συμβατικός προϋπολογισμός 376.502,84€ - Ένταξη εργασιών 19.04.04.
      Β. ΄Εργα που αναφέρονται στην Ερώτηση, αλλά δεν χρηματοδοτούνται από το ΕΛΛΑΔΑ 2004:
      - Ανακαίνιση Όψεων Κτιρίων Των Ολυμπιακών Διαδρομών (δεν ανήκει στο ΕΛΛΑΔΑ 2004 — Χρηματοδοτείται από κονδύλια του ΥΠ.ΕΣ.Δ.Α.
      Μη εφικτή εντός των χρονικών περιθωρίων μέχρι την ένταξη των αγώνων λόγω απουσίας των απαραίτητων νομοθετικών ρυθμίσεων και διοικητικών διαδικασιών ένταξης των έργων.
      Ολυμπιακή Προοπτική (δεν ανήκει στο ΕΛΛΑΔΑ 2004 - Χρηματοδοτήθηκε από τον Τακτικό της Γ.Γ.Ο.Α.)
      Χρηματοδοτήθηκε σύμφωνα με την σύμβαση που υπεγράφη από την προηγούμενη πολιτική ηγεσία (με 100,000€ από τον τακτικό της Γ.Γ.Ο.Α. - όχι έργου του ΕΛΛΑΔΑ 2004).
      Η Αναπληρωτής Υπουργός
      ΦΑΝΗ ΠΑΛΛΗ- ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 405/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7464/12-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από το Βουλευτή κ. Μ. Καρχιμάκη και αφορά στο αντικείμενο του θέματος, σας γνωρίζουμε, κατά λόγο αρμοδιότητας, ότι από το Υπουργείο Εσωτερικών Δημόσιας Διοίκησης και Αποκέντρωσης ασκείται η μεταναστευτική πολιτική της Χώρας στο πλαίσιο της νόμιμης μετανάστευσης, σύμφωνα με τις διατάξεις του ν. 2910/01, όπως τροποποιήθηκε και ισχύει.
      Σε ότι αφορά γενικότερα στην παρουσία λαθρομεταναστών στη Χώρα, εφόσον αυτοί εισέρχονται από το χερσαίο χώρο, εφαρμογή έχει το Σχέδιο «ΒΑΛΚΑΝΙΟ», ενώ όταν εισέρχονται από τα θαλάσσια σύνορα, εφαρμογή έχει Το σχέδιο «ΠΟΣΕΙΔΩΝΙΟ», βάσει του οποίου οι Νομαρχιακές Αυτοδιοικήσεις μεριμνούν για την εξασφάλιση της προσωρινής διαμονής, σίτισης και περίθαλψής τους με δαπάνες των Υπουργείων Εσωτερικών Δημόσιας Διοίκησης και Αποκέντρωσης και Υγείας και Πρόνοιας και πάντως όχι πέραν των 30 ημερών.
      Για τα λοιπά θέματα που θίγονται, αρμόδια να απαντήσουν είναι τα Υπουργεία Ναυτιλίας και Δημόσιας Τάξης, στα οποία κοινοποιούμε το παρόν έγγραφό μας, με φωτοαντίγραφο της αριθμ. 405/3.5.04 ερώτησης, προκειμένου να ενημερώσουν απευθείας την Εθνική Αντιπροσωπεία.
      Ο Υφυπουργός
      Α. ΝΑΚΟΣ»
      10. Στην με αριθμό 305/27-4-04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 25220/12-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθ. 305/27.4.04 ερώτησης που κατέθεσε ο Βουλευτής κ. Όθωνας Εμμανουήλ, αναφορικά με ρυθμίσεις που αφορούν τη λειτουργία των νομαρχιακών αυτοδιοικήσεων, σας γνωρίζουμε ότι στο πλαίσιο του σχεδιασμού για την εύρυθμη λειτουργία των δύο βαθμίδων τοπικής αυτοδιοίκησης και ειδικότερο της νομαρχιακής αυτοδιοίκησης, το Υπουργείο Εσωτερικών, Δημόσιας Διοίκησης και Αποκέντρωσης θα αντιμετωπίσει συνολικά τις προτάσεις και τα αιτήματα που κατατίθενται σε αυτό και σχετίζονται με τον τρόπο λειτουργίας των νομαρχιακών αυτοδιοικήσεων με νομοθετική ρύθμιση, κατόπιν συνεννόησης με τους αρμόδιους φορείς.
      Ειδικότερα, σε ό,τι αφορά τη ρύθμιση χρεών των νομαρχιακών αυτοδιοικήσεων, το Υπουργείο Θα εξετάσει το Θέμα σε συνεργασία με το καθ’ ύλην αρμόδιο, επί θεμάτων προϋπολογισμού των Ν. Α., Υπουργείο Οικονομίας και Οικονομικών, ευθύς ως υποβληθεί σχετική αναλυτική πρόταση της Ένωσης Νομαρχιακών Αυτοδιοικήσεων Ελλάδος με την οποία θα εκτίθεται λεπτομερώς η υφιστάμενη κατάσταση και Θα τεκμηριώνεται επακριβώς η ανάγκη σχετικής νομοθετικής ρύθμισης.
      Ο Υφυπουργός
      Α. ΝΑΚΟΣ»
      11. Στην με αριθμό 256/26-4-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ 90022/1009/212/3-5-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ’ αριθ. 256/26-04-2004 ερώτησης που κατέθεσε στη Βουλή ο Βουλευτής κ. Κωνσταντίνος Τσιπλάκης, σχετικής με συνταξιοδοτική υπόθεση του Κ. Ιωάννη Κόγια του Ιωάννου, σας πληροφορούμε ότι για τον ανωτέρω, έχει εκδοθεί συνταξιοδοτική απόφαση και χορήγηση σύνταξης λόγω αναπηρίας, η οπ0ία ήδη προωθείται για μηχανογραφική επεξεργασία και προβλέπει έναρξη καταβολής της σύνταξης τον μήνα Ιούνιο του έτους 2004, αναδρομικά από τον μήνα Σεπτέμβριο του έτους 2002.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      12. Στην με αριθμό 227/23-4-04 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. 330/10-5-04 έγγραφο από τον Υφυπουργό Τουρισμού η ακόλουθη απάντηση:
      «Απαντώντας στην υπ’ αριθ. 227/23-4-2004 ερώτηση της Βουλευτού κ. Ασημίνας Ξηροτύρη – Αικατερινάρη σας πληροφορούμε ότι:
      Α) Η Ε.Τ.Α. ΑΕ δημιουργήθηκε για να διαχειριστεί και να αξιοποιήσει την ακίνητη περιουσία και τις υποδομές του ΕΟΤ σε συνεργασία με τον ιδιωτικό τομέα, με σκοπό τη δημιουργία συγχρόνων τουριστικών υποδομών, την αναβάθμιση των παρεχομένων υπηρεσιών και την βελτίωση της εικόνας της χώρας.
      Η κυβέρνηση , όπως έχει εξαγγείλει, είναι αποφασισμένη να λάβει άμεσα όλα τα απαραίτητα μέτρα για την υλοποίηση του στόχου αυτού με πλήρη διαφάνεια, φροντίζοντας παράλληλα να εξασφαλίζονται οι όροι και οι πόροι για την συντήρηση του περιβάλλοντος, που είναι και το ουσιαστικό υλικό υπόβαθρο του Ελληνικού Τουρισμού αλλά και τη συναίνεση των τοπικών κοινωνιών.
      Η πολιτική ηγεσία του Υπουργείου Τουρισμού επανεξετάζει την φυσιογνωμία της ΕΤΑ ΑΕ και προτίθεται να αναθεωρήσει την πορεία της σύμφωνα με τους προαναφερόμενους στόχους . Ήδη ορίστηκε νέα διοίκηση η οποία ενημερώνεται και εξετάζει τις υπάρχουσες καταγγελίες.
      Β) Όσον αφορά τη σημαντική έκταση πίσω από την παραλία του Καραθώνα Ναυπλίου‚ η εταιρεία προτίθεται να προχωρήσει στην αξιοποίηση της σε συμφωνία με την τοπική κοινωνία με τρόπο να εξασφαλίζεται η ήπια ποιοτική ανάπτυξη της περιοχής καθώς και η διαμόρφωση κοινόχρηστων χώρων για την υπαίθρια αναψυχή των κατοίκων.
      Για το πρόγραμμα «Στολίδια στην Άμμο» και την ίδια την παραλία του Καραθώνα πρέπει να ληφθούν υπ’ όψιν τα εξής:
      Είναι γνωστό ότι διάφοροι, εκμεταλλευόμενοι τη συνειδητοποίηση των κινδύνων έκθεσης στον ήλιο αλλά και τις αυξανόμενες απαιτήσεις των λουομένων για υπηρεσίες (καθίσματα, ομπρέλες, αναψυκτικά, ελαφρύ φαγητό ναυταθλητικές δραστηριότητες κ.λ.π.), έχουν στήσει αυθαίρετα στους ελεύθερους αιγιαλούς κακόγουστες καντίνες, οι οποίες προσφέρουν ανεξέλεγκτα προϊόντα, καταλαμβάνουν μεγάλα τμήματα της παραλίας, εμποδίζουν την πρόσβαση στη Θάλασσα και υποβαθμίζουν την γενική εικόνα των αιγιαλών.
      Το πρόγραμμα « Στολίδια στη Άμμο » αποσκοπεί ακριβώς στο να ανατρέψει την παραπάνω πορεία υποβάθμισης και αφορά αποκλειστικά στην αισθητική και λειτουργική αναβάθμιση των λυομένων κατασκευών που τοποθετούνται στους ελευθέρους αιγιαλούς και τυποποίηση και έλεγχο των προσφερομένων υπηρεσιών.
      Επιπλέον δε, αποσκοπεί και στον έλεγχο και περιορισμό των τμημάτων των ακτών, όπου αναπτύσσονται ομπρέλες και καθίσματα, ακριβώς για να μην παρεμποδίζεται η ελεύθερη πρόσβαση σ Θάλασσα των λουομένων.
      Αυτό επιδιώχθηκε και με την εφαρμογή του προγράμματος στην ελεύθερη και κοινόχρηστη παραλία του Καραθώνα σε συμφωνία με το Δήμο.
      Δηλαδή, δεν έγινε, ούτε μπορεί να γίνει ιδιωτικοποίηση της παραλίας Καραθώνα, αλλά ανατέθηκε -κατόπιν διαγωνισμού, σύμφωνα με τον νόμο, σε διαχειριστή με σαφείς συμβατικούς όρους και προδιαγραφές- η δημιουργία καλόγουστης λυόμενης κατασκευής που να πληροί τους όρους και τις προδιαγραφές του προγράμματος, ούτως ώστε να εξασφαλίζονται ποιοτικές και ελεγχόμενες υπηρεσίες στους λουόμενους , παράλληλα με την εντελώς ελεύθερη πρόσβαση τους στον αιγιαλό και τη θάλασσα.
      Είναι αυτονόητο ότι η νέα διοίκηση της εταιρείας Θα ελέγχει την τήρηση των όρων και προδιαγραφών του προγράμματος από τον ιδιώτη και αν διαπιστωθούν παρεκκλίσεις (επέκταση του ορισμένου χώρου ανάπτυξης ομπρελών και κατά συνέπεια παρεμπόδιση της κυκλοφορίας και πρόσβασης των λουομένων‚ κακής ποιότητας υπηρεσίες , παραμόρφωση ή επέκταση της καντίνας κλ.π.) η σύμβαση θα καταγγελθεί πάραυτα.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      13. Στην με αριθμό 222/22-4-04 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 331/10-5-04 έγγραφο από τον Υφυπουργό Τουρισμού η ακόλουθη απάντηση:
      «Μετά από καθυστερήσεις λόγω της ανάγκης συμπλήρωσης του θεσμικού πλαισίου και της εμπλοκής πληθώρας κεντρικών και αποκεντρωμένων φορέων στο στάδιο των αρχικών εγκρίσεων, η Π.Ο.Τ.Α. Μεσσηνίας έχει πλέον λάβει την έγκριση οριοθέτησης -και για τα τρία τμήματα που την συναποτελούν- και έχει προχωρήσει προς υπαγωγή στον αναπτυξιακό νόμο, με δυνατότητα ταχείας υλοποίησης. Επομένως η Διοίκηση έχει ολοκληρώσει τις απαιτούμενες διοικητικές διαδικασίες και έχει εξασφαλίσει τις προϋποθέσεις για την προώθηση των επενδύσεων.
      Η πρωτοβουλία (με την μορφή υποβολής συγκεκριμένων επενδυτικών προτάσεων προς το Υπουργείο Οικονομίας και Οικονομικών) βρίσκεται εφεξής στους επενδυτές.
      Με Κοινή Απόφαση των Υφυπουργών Ανάπτυξης και ΠΕ.ΧΩ.ΔΕ, μετά από αίτηση του μοναδικού μεγάλου επενδυτή στην Π.Ο.Τ.Α. Μεσσηνίας (κ. Κωνσταντακόπουλου) παρατάθηκε για ένα έτος η ανατρεπτική προθεσμία που έχει τεθεί για την απόκτηση (από τον Φορέα Π.Ο.Τ.Α.) της κυριότητας του συνόλου των ιδιωτικών εκτάσεων που χαρακτηρίζονται ως Π.Ο.Τ.Α..
      Ως συνέπεια των πιο πάνω βρίσκεται ήδη σε εξέλιξη η διαδικασία κήρυξης αναγκαστικής απαλλοτρίωσης υπέρ και με δαπάνες της εταιρείας ΤΕ.ΜΕΣ Α.Ε. με σκοπό τη δημιουργία και ολοκλήρωση των έργων της Π.Ο.Τ.Α. Μεσσηνίας.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      14. Στην με αριθμό 220/22-4-04 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 26/12-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα εξής:
      1. Για το έργο «Ολοκλήρωση εργασιών στο υποτμήμα από χ.θ. 2+394 έως χ.θ. 8+900 του τμήματος Καλαμάτα-Λεύκτρο και στην οδική σήραγγα Ραψομάτη και προσβάσεις», η επιτροπή αφού εισηγήθηκε την ανάθεση του έργου στον μειοδότη, αναμένει την απόφαση έγκρισης του αποτελέσματος της δημοπρασίας.
      Η σύμβαση αναμένεται να υπογραφεί εντός του Ιουνίου του 2004 και ο συμβατικός χρόνος περαίωσης της ανωτέρω εργολαβίας είναι 24 μήνες από την υπογραφή της σύμβασης.
      Για το έργο «Κατασκευή υποτμημάτων από Αθήναιο έως Λεύκτρο του οδικού άξονα Τρίπολη-Καλαμάτα» αναδείχθηκε προσωρινός μειοδότης.
      Μετά τη σχετική διαδικασία των ενστάσεων, εκδικάσεων θα ολοκληρωθεί μέχρι τέλος Ιουνίου του 2004.
      2. Οι μελέτες αποκατάστασης των προβληματικών τμημάτων της Ε.Ο. Τρίπολης-Καλαμάτας στην περιοχή της Τσακώνας εκπονούνται με δύο συμβάσεις οι οποίες αναφέρονται σε δύο υποτμήματα (υποτμήμα Α από χ.θ. 9+000 έως χ.θ. 15+000 και υποτμήμα Β από χ.θ. 15+000 έως χ.θ. 21+000), το οποίο περιλαμβάνει την περιοχή της μεγάλης κατολίσθησης (περί την χ.θ.16+500) και καθορίζει λόγω του μεγέθους του προβλήματος και τη μορφή των επιλεχθησομένων παρεμβάσεων και στα δύο υποτμήματα.
      Ήδη έχουν εκπονηθεί και τελούν υπό έγκριση οι Προμελέτες Οδοποιίας και οι Μελέτες Περιβαλλοντικών Επιπτώσεων, ενώ εντός των ημερών ολοκληρώνεται η υποβολή των Προμελετών των Τεχνικών Έργων με τις υποστηρικτικές τους μελέτες (μελέτες σεισμικής επικινδυνότητας και μελέτες σεισμικής μόνωσης) καθώς και της Οριστικής Μελέτης Οδοποιίας, προκειμένου να καταστεί εφικτή η σύνταξη των Τευχών Δημοπράτησης του έργου.
      3. Για την υλοποίηση όλου του Οδικού Άξονα Κόρινθος - Τρίπολη - Καλαμάτα και του κλάδου Λεύκτρο - Σπάρτη έχει ήδη ολοκληρωθεί η Α΄ φάση του σχετικού διεθνούς διαγωνισμού με την προεπιλογή τριών (3) ομίλων που περιλαμβάνουν Ελληνικές και Αλλοδαπές εξειδικευμένες επιχειρήσεις.
      Ήδη λόγω μεγάλης καθυστέρησης κατά την Τελευταία δεκαετία οι διαδικασίες βρίσκονται ακόμη στο στάδιο των προμελετών τεχνικών, γεωλογικών, γεωτεχνικών, περιβαλλοντικών και ως εκ τούτου δεν είναι βέβαια η έναρξη του έργου με το Γ΄ ΚΠΣ.
      Ο Υπουργός
      Γ. ΣΟΥΦΛΙΑΣ»
      15. Στην με αριθμό 202/22-4-04 ερώτηση των Βουλευτών κυρίων Γιάννη Κουτσούκου, Τάκης Αντωνακόπουλου και Δημήτρη Γεωργακόπουλου, δόθηκε με το υπ’ αριθμ. 23/12-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές σε θέματα που θίγονται στην ερώτηση τα εξής:
      1. Ο οδικός άξονας Κόρινθος –Πάτρα- Πύργος- Τσακώνα έχει ενταχθεί στο σύστημα σύναψης σύμβασης με παραχώρηση.
      Κατά την τελευταία δεκαετία όμως έχει καθυστερήσει απαράδεκτα η προώθηση της διαδικασίας μελετών του έργου. Μέχρι σήμερα διερευνώνται προμελέτες και τεχνικές λύσεις των χαράξεων και δεν είχε ενταχθεί το έργο στο Γ΄ ΚΠΣ.
      Πρόθεσή μας είναι σι διαδικασίες της ολοκλήρωσης των μελετών και της δημοπρασίας, να προωθηθούν το συντομότερο δυνατό μέσα πάντα στα απαιτούμενα χρονικά πλαίσια από τις κείμενες διατάξεις.
      2. Μέχρι υλοποίησης του έργου λαμβάνονται συνεχώς από τις αρμόδιες Υπηρεσίες (ΔΕΣΕ Περιφέρειας Δυτικής Ελλάδας) τα απαραίτητα και αναγκαία μέτρα, όπως οριζόντια και κατακόρυφη σήμανση της οδού, ηλεκτροφωτισμός κλπ., στον κόμβο Πάτρας-Πύργου στο ύψος της βιομηχανικής ζώνης Πατρών ώστε να καταστεί ασφαλέστερη η μετακίνηση πεζών και οχημάτων.
      Προβλέπεται ακόμη και η τοποθέτηση μηχανισμού ελέγχου ταχύτητας σε επικίνδυνες θέσεις του υπόψη Εθνικού Δικτύου.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»)
      ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 20 Μαΐου 2004:
	Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
	1. Η με αριθμό 125/17-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Φούρα προς τον Υπουργό Πολιτισμού, σχετικώς με την ακύρωση χρηματοδότησης της εταιρείας «Ολυμπιακή Προοπτική Αχαΐας».
	2. Η με αριθμό 131/17-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικώς με την αποζημίωση των πληγέντων από την έντονη κακοκαιρία βαμβακοκαλλιεργητών της Θεσσαλίας κλπ.
	3. Η με αριθμό 129/17-5-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος,  Χωροταξίας και Δημοσίων Έργων, σχετικώς με τη λειτουργία του Εθνικού Πάρκου Ζακύνθου κλπ.
	Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
	1. Η με αριθμό 126/17-5-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελπίδας Τσουρή προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικώς με τη μονιμοποίηση των συμβασιούχων που υπηρετούν στο Πανεπιστήμιο Αιγαίου κλπ.
	2. Η με αριθμό 130/17-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατσιλινάκου προς την Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στους εργαζόμενους στα Τεχνολογικά Εκπαιδευτικά Ιδρύματα κλπ.
	3. Η με αριθμό 118/17-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εξωτερικών, σχετικώς με τα βασανιστήρια αιχμαλώτων στο Ιράκ, τις πρωτοβουλίες της Κυβέρνησης στην Ευρωπαϊκή Ένωση κλπ.
      Κυρίες και κύριοι συνάδελφοι, ο Βουλευτής κ. Κωνσταντίνος Τσίμας           ζητεί άδεια ολιγοήμερης απουσίας του στο εξωτερικό. Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
      Πρώτη είναι η με αριθμό 94/10.5.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Παντούλα προς τον Υπουργό Εθνικής Παιδείας και Θρησκευμάτων, σχετικώς με τις εξετάσεις των αποφοίτων των Ιατρικών Σχολών της αλλοδαπής εκτός της Ευρωπαϊκής Ένωσης για την αναγνώριση των πτυχίων κλπ.
    Η επίκαιρη ερώτηση του κ. Παντούλα έχει ως ακολούθως:
    «Με υπόμνημά τους απόφοιτοι ιατρικών σχολών της αλλοδαπής εκτός της Ευρωπαϊκής Ένωσης διαμαρτύρονται γιατί στις εξετάσεις που διενήργησε το Διαπανεπιστημιακό Κέντρο Αναγνώρισης Τίτλων Σπουδών της Αλλοδαπής (ΔΙΚΑΤΣΑ) στις 22-23/11/2003 αύξησε ξαφνικά τη βάση επιτυχίας από το 5 στο 6,25 παρά τα διαλαμβανόμενα στην αριθμ.Φ6/18467/Β3 υπουργική απόφαση (ΦΕΚ Β΄ 439/11.4.2003). Οι ενδιαφερόμενοι έχουν προσφύγει στο Συμβούλιο της Επικρατείας από το οποίο προσδοκούν ότι θα δικαιωθούν. Ωστόσο, επειδή η έκδοση της απόφασης καθυστερεί με αποτέλεσμα οι ίδιοι να χάνουν χρόνο και χρήματα, ζητούν να συμπεριληφθούν άμεσα στις λίστες των επιτυχόντων. Ταυτοχρόνως, οι ενδιαφερόμενοι ζητούν το δικαίωμα διενέργειας των εξετάσεων να δοθεί σε όλες τις ιατρικές σχολές και όχι μόνο σε αυτές των Αθηνών και Θεσσαλονίκης για λόγους εξυπηρέτησής τους αφού οι υποψήφιοι προέρχονται από όλες τις περιοχές της πατρίδας μας.
    Βάσει των ανωτέρων ερωτάται η κυρία Υπουργός:
    Πώς αντιμετωπίζει τα αιτήματα αυτών των ενδιαφερομένων;»
    Ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος έχει το λόγο για τρία λεπτά.
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
    Θα ήθελα και πάλι να επαναλάβω στο Σώμα ότι το Διοικητικό Συμβούλιο του ΔΙΚΑΤΣΑ πέρυσι, μετά την αποτυχία του προηγουμένου τρόπου εξέτασης στην Ιατρική, αποφάσισε να αλλάξει τον τρόπο εξέτασης με σκοπό να διασφαλίσει το αδιάβλητο των εξετάσεων. Γι’ αυτό σε κοινές συνεδρίες των εκπροσώπων των Ιατρικών Σχολών και του Διοικητικού Συμβουλίου του ΔΙΚΑΤΣΑ αποφασίστηκε ο καθορισμός της διαδικασίας με βάση το σύστημα των ερωτήσεων με πολλαπλές απαντήσεις. Και αφού συνεκτιμήθηκαν τα διεθνή δεδομένα και η διεθνής πρακτική, αποφασίστηκε η βάση να είναι το 62,5%. 
    Δυστυχώς, με ευθύνη της προηγούμενης κυβέρνησης, του ΠΑΣΟΚ, δεν υπήρξε η υπουργική απόφαση η οποία θα κάλυπτε αυτήν την απόφαση του Διοικητικού Συμβουλίου του ΔΙΚΑΤΣΑ.
    Θα πρέπει, όμως, να πω ότι η διαδικασία αυτή διασφαλίζει πράγματι το αδιάβλητο των εξετάσεων, οπότε η απόφαση του Διοικητικού Συμβουλίου ήταν σε αρμονία με το πνεύμα του νόμου. Άλλωστε, το Διοικητικό Συμβούλιο δεσμεύεται από τις υπάρχουσες αποφάσεις των κοινών συνεδριάσεων με τη συμμετοχή των καθηγητών-εκπροσώπων των Ιατρικών Σχολών.
    Η νέα πολιτική ηγεσία του Υπουργείου σε συνεργασία με το Διοικητικό Συμβούλιο του ΔΙΚΑΤΣΑ ενόψει των εξετάσεων που θα έχουμε το Σαββατοκύριακο και το επόμενο Σαββατοκύριακο, προχώρησε έγκαιρα στην έκδοση υπουργικής απόφασης με την οποία καλύπτονται και ρυθμίζονται αναλυτικά όλα τα θέματα του τρόπου διεξαγωγής των εξετάσεων. Η βάση επανέρχεται στο 50%. Λαμβάνεται πρόνοια για το αδιάβλητο των εξετάσεων και αυξάνεται ο χρόνος εξέτασης και απάντησης των ερωτήσεων.
    Σύμφωνα με τις ισχύουσες διατάξεις, σε ό,τι αφορά το ερώτημά σας τι μπορεί να κάνει το Υπουργείο Παιδείας, το ΔΙΚΑΤΣΑ είναι νομικό πρόσωπο δημοσίου δικαίου και τελεί υπό την εποπτεία του Υπουργού Εθνικής Παιδείας. Από καμία, όμως, διάταξη της κείμενης νομοθεσίας δεν καθορίζεται με ποιο τρόπο και σε ποιες αρμοδιότητες του ΔΙΚΑΤΣΑ ασκείται αυτή η εποπτεία του Υπουργού Εθνικής Παιδείας. Αυτό έχει ως συνέπεια, σύμφωνα με τη θεωρία αλλά και την πάγια νομολογία των ελληνικών δικαστηρίων, να μην ιδρύεται σχέση διοικητικής εποπτείας, ούτε αρμοδιότητα του Υπουργού για την έκδοση πράξεων με τις οποίες ασκούνται συγκεκριμένες επεμβάσεις στις ουσιαστικού περιεχομένου αρμοδιότητες του ΔΙΚΑΤΣΑ, όπως θα ήταν για παράδειγμα η έκδοση ενός συμπληρωματικού πίνακα επιτυχόντων.
      Παρά ταύτα, το Υπουργείο δεν παρέμεινε απαθές. Αναζήτησε –και αναζητά- νόμιμους τρόπους και λύσεις για την αποκατάσταση της νομιμότητας. Μετά τις επικείμενες εξετάσεις και την αναμενόμενη έκδοση αποφάσεων του Συμβουλίου της Επικρατείας, στο οποίο έχουν προσφύγει οι ενδιαφερόμενοι, θα ενεργήσει τα δέοντα για τη συμμόρφωση του ΔΙΚΑΤΣΑ προς το περιεχόμενό τους, αλλά και την εφαρμογή των κανόνων της χρηστής διοίκησης.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Ο κύριος Παντούλας έχει το λόγο για δύο λεπτά.
     ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε.
     Κύριε Υφυπουργέ, θα ήθελα να σας θέσω υπόψη τρία θέματα και με βάση αυτά τα οποία είπατε. 
     Το πρώτο αφορά τους εξετασθέντες το Νοέμβριο του 2003. Δεχθήκατε το ουσιαστικό αίτημά τους. Θεωρώ, λοιπόν, κι εγώ ότι το ΔΙΚΑΤΣΑ πραγματοποίησε εξετάσεις με το νέο τρόπο, χωρίς, όμως, να υπάρχει η απόφαση του Υπουργού. Επομένως υπάρχει μία παρανομία. Δεν αναφέρατε εσείς –το τονίζω εγώ μέσα στη Βουλή- ότι ο Συνήγορος του Πολίτη, όπου προσέφυγαν οι ενδιαφερόμενοι, τονίζει ότι δεν τηρήθηκε η νόμιμη διαδικασία από την πλευρά του ΔΙΚΑΤΣΑ για τους εξετασθέντες –ομιλώ ξανά- του Νοεμβρίου. Η ασκούμενη εποπτεία, που αναφέρατε, του ΔΙΚΑΤΣΑ από πλευράς του Υπουργείου Παιδείας δεν μπορεί να σας αφήνει αδιάφορους για μια παρανομία, η οποία έγινε. Το Συμβούλιο της Επικρατείας, το οποίο κι εσείς επικαλεσθήκατε, είναι βέβαιο –απ’ ό,τι τουλάχιστον έχουμε συζητήσει όλοι με παράγοντες της δικαιοσύνης- ότι θα δικαιώσει όλους αυτούς, οι οποίοι προσέφυγαν. 
     Απαιτείται, λοιπόν, τώρα να υπάρχει δέσμευση δική σας για νομοθετική ρύθμιση για νέο πίνακα επιτυχόντων των εξετάσεων του Νοεμβρίου, ώστε οι φερόμενοι ως αποτυχόντες, αυτοί δηλαδή που συγκέντρωσαν βαθμολογία από 5% έως 6,25%, να θεωρηθούν επιτυχόντες. Πέρασαν ήδη έξι μήνες, πολλοί επαναλαμβάνουν τις εξετάσεις, υπάρχει λοιπόν ένα πρόβλημα. Διαφορετικά δεν θα έχουμε χρηστή διοίκηση, αφού όλοι παραδέχονται ότι έγινε ένα λάθος, οι νόμοι θα υπάρχουν, αλλά δεν θα εφαρμόζονται και οι πολίτες δικαιολογημένα θα αισθάνονται ανασφάλεια δικαίου. 
     Το δεύτερο αφορά την αρνητική βαθμολογία. Υπογράψατε τη νέα υπουργική απόφαση. Αυτή η απόφαση αναφέρει από το 50% ως επιτυχόντες όμως, καθιερώνει την αρνητική βαθμολογία. Κάθε λάθος δηλαδή είναι 25% μείον της εκατοντάβαθμης κλίμακας. Άρα, τέσσερα λάθη είναι μείον μία μονάδα, δεκαέξι λάθη είναι μείον τέσσερις μονάδες. Επομένως, απορρίπτεται αυτός που απάντησε σε εκατό ερωτήσεις και έχει λάθος τις δεκαέξι. Τα δικαστήρια, βέβαια, αν κάποιος προσφύγει θα κρίνουν τη νομιμότητα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε.
     Γιατί, όμως, να μην υπάρχει τράπεζα ερωτήσεων, η οποία θα βγει από ένα συμβούλιο καθηγητών της χειρουργικής και της παθολογίας; Γιατί να μην ξέρουν όλοι πού θα εξεταστούν, αφού γνωρίζουμε -κι εσείς κι εμείς- ότι οι καθηγητές δεν συμφωνούν μεταξύ τους σε ποιο σύγγραμμα θα εξεταστούν οι ενδιαφερόμενοι; 
     Το τρίτο -και τελειώνω- αφορά τα εξεταστικά κέντρα. Σας έθεσα ένα δεύτερο ερώτημα: γιατί να είναι δύο εξεταστικά κέντρα; Σ΄ αυτό δεν απαντήσατε καθόλου. Είστε στο Υπουργείο Παιδείας Υφυπουργός, γνωρίζετε ότι υπάρχει ένας καταπληκτικός μηχανισμός για να λειτουργήσει και στην περίπτωση του ΔΙΚΑΤΣΑ, όπως των γενικών εξετάσεων. Γιατί, λοιπόν, δεν εφαρμόζουμε, όπου υπάρχουν ιατρικές σχολές, το μηχανισμό του Υπουργείου Παιδείας –το ΔΙΚΑΤΣΑ εποπτεύεται από το Υπουργείο Παιδείας- για να υπάρχουν και εκεί οι εξετάσεις;
     Πρόταση, λοιπόν, τελική, για να μην υπάρχει κανένα πρόβλημα, το Υπουργείο Παιδείας να συγκροτήσει ειδική επιτροπή, στην οποία θα υπάρχει και το ΔΙΚΑΤΣΑ και οι ιατρικές σχολές και εμείς ως εκπρόσωποι των κομμάτων, αλλά και οι ενδιαφερόμενοι, για να λυθεί άπαξ δια παντός το θέμα χωρίς καμία αμφισβήτηση, με αξιοπιστία, με εγκυρότητα και διαφάνεια του όλου συστήματος.
     Σας ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
     Κύριε Υπουργέ, έχετε το λόγο για δύο λεπτά.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
    Στα τέσσερα ή πέντε θέματα που έθεσε ο κύριος συνάδελφος θα ήθελα να πω τα εξής: 
      Πρώτα από όλα, για τους εξετασθέντες του Νοεμβρίου: Είπα και πριν ότι το Υπουργείο Παιδείας δεν έχει τη δυνατότητα να εκδώσει συμπληρωματικό πίνακα. Μετά τις εξετάσεις και ενόψει του όποιου αποτελέσματος του Συμβουλίου της Επικρατείας, θα δούμε το όλο θέμα του ΔΙΚΑΤΣΑ και βεβαίως θα συνεργαστούμε και μαζί. Θέλουμε να αναμορφώσουμε όλο το σύστημα του ΔΙΚΑΤΣΑ, να δούμε με ένα καινούριο νομοθετικό πλαίσιο ποια είναι εκείνα τα μέτρα που θα λάβουμε, ώστε να λειτουργεί γρήγορα, να δίνει απαντήσεις εγκαίρως στους ενδιαφερόμενους και βεβαίως να διασφαλίζει το αδιάβλητο των εξετάσεων.
      Σε ό,τι αφορά το θέμα της τράπεζας ερωτήσεων: Βεβαίως μας απασχολεί. Δεν είχαμε το χρονικό περιθώριο για αυτές τις εξετάσεις να το διοργανώσουμε. Προς τα εκεί κατατείνουμε. Πιστεύω ότι στις επόμενες εξετάσεις του ΔΙΚΑΤΣΑ το φθινόπωρο να είμαστε έτοιμοι να εφαρμόσουμε και τράπεζα ερωτήσεων και να εφαρμοστεί και το νέο σύστημα.
      Έγιναν δύο εξεταστικά κέντρα, διότι ελέγχονται καλύτερα και διασφαλίζεται το αδιάβλητο των εξετάσεων, το οποίο –πιστεύω- είναι μέλημα όλων μας για να μην επαναληφθούν εκείνα τα οποία έγιναν στο παρελθόν, ταλαιπώρησαν την κοινή γνώμη και δημιούργησαν την εντύπωση ότι στο ΔΙΚΑΤΣΑ δεν αντιμετωπίζονται τα πράγματα με τρόπο αδιάβλητο. Πιστεύω, λοιπόν, ότι το αδιάβλητο μας αφορά όλους και μας ενδιαφέρει και μαζί θα συνεργαστούμε να το πετύχουμε. 
      Σε ό,τι αφορά την αρνητική βαθμολογία, είναι ένα σύστημα το οποίο εφαρμόζεται σε όλο τον κόσμο όπου μπαίνουν ερωτήσεις πολλαπλών απαντήσεων και επιλογών και διασφαλίζει το τυχαίο της απαντήσεως. Εάν κάποιος υποψήφιος δεν είναι σίγουρος για την απάντηση, είναι καλύτερο να μην απαντήσει. Εφόσον, λοιπόν, έχει πενήντα σωστές απαντήσεις και εκεί που δεν γνωρίζει δεν απαντήσει τυχαία, θα περάσει τις εξετάσεις. Το σύστημα αυτό είναι επιτρεπτό από το νόμο και γι’ αυτό καθορίστηκε με υπουργική απόφαση.
      Νομίζω, λοιπόν, ότι όλα τα θέματα, μετά τις εξετάσεις που θα γίνουν αυτό το Σαββατοκύριακο και το επόμενο, όλοι μαζί σε συνεργασία με το ΔΙΚΑΤΣΑ, με τους εκπροσώπους της πανεπιστημιακής κοινότητας και με όλα τα κόμματα θα τα εξετάσουμε, προκειμένου να αναμορφωθεί, να έρθει ένας καινούριος νόμος, ο οποίος να ρυθμίζει με λεπτομέρεια και σαφήνεια όλα αυτά τα θέματα. Σε αυτό το πλαίσιο θα εξετάσουμε και τη δυνατότητα νομοθετικών παρεμβάσεων για εκείνους οι οποίοι θεωρήθησαν ως αποτυχόντες στις προηγούμενες εξετάσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Προχωρούμε στη δεύτερη με αριθμό 115/11-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικώς με την αποζημίωση των πληγέντων από την έντονη κακοκαιρία δενδροκαλλιεργητών της Λάρισας κλπ.
      Η επίκαιρη ερώτηση του κυρίου συναδέλφου έχει ως εξής: 
      «Οι πολύ χαμηλές θερμοκρασίες και ο παγετός που επικράτησαν το Φεβρουάριο του 2004 προξένησαν ανεπανόρθωτες ζημιές σε χιλιάδες δένδρα με αμύγδαλα, αχλάδια, βερίκοκα κλτ. στους Δήμους Σαρανταπόρου, Λιβαδίου, Τυρνάβου και Αγιάς του Νομού Λάρισας, με αποτέλεσμα τα δένδρα να μείνουν χωρίς καρπό ή ακόμα και όσα έχουν να μην μπορούν να τον κρατήσουν και να παρατηρείται μεγάλη καρπόπτωση.
      Οι αγρότες βρίσκονται σε απόγνωση γιατί για άλλη μία χρονιά δεν έχουν παραγωγή στα περιβόλια τους.
      Το πρόβλημα έχει πάρει διαστάσεις, με έντονη ανησυχία στους αγρότες, με δημοσιεύματα στον τοπικό Τύπο, με συσκέψεις στον ΕΛΓΑ για εκτιμήσεις των ζημιών.
      Είναι ανάγκη να γίνουν άμεσα οι εκτιμήσεις των ζημιών και να καταβληθούν οι αποζημιώσεις στους αγρότες.
      Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε άμεσα να εκτιμηθούν οι ζημιές και να αποζημιωθούν οι πληγέντες αγρότες;»
      Θα απαντήσει ο Υφυπουργός Αγροτικής Ανάπτυξης και Τροφίμων κ. Ευάγγελος Μπασιάκος.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, πραγματικά οι καταστροφές του Φεβρουαρίου 2004 στις καλλιέργειες αχλαδιάς και βερικοκιάς στην περιοχή των Δήμων Σαρανταπόρου, Λιβαδίου, Τυρνάβου και Αγιάς έχουν προξενήσει σημαντικές ζημιές που όμως δεν καλύπτονται από τον ΕΛΓΑ και γι’ αυτό έχει κατατεθεί στην Ευρωπαϊκή Ένωση ειδικό πρόγραμμα «FROST» που καλύπτει τη ζημιά αυτή.
       Σε σχέση με τη διαδικασία, έχουν κληθεί οι παραγωγοί να υποβάλουν σχετικές αιτήσεις και φάκελο με τα απαιτούμενα δικαιολογητικά. Στη συνέχεια θα γίνει η εκτίμηση των ζημιών όπως προβλέπεται από τη διαδικασία και, όταν το πρόγραμμα εγκριθεί από την Ευρωπαϊκή Ένωση, θα ανακοινωθούν οι πίνακες, ώστε να καταβληθούν οι ενισχύσεις που προβλέπονται περίπου το φθινόπωρο της χρονιάς που διατρέχουμε.
      Όπως είναι γνωστό, αυτές οι ζημιές έγιναν όταν κυβέρνηση ήταν η προηγούμενη. Ακόμη και η δυνατότητα τροποποίησης του Κανονισμού του ΕΛΓΑ για να συμπεριληφθούν και ορισμένες ζημιές δεν μπορούσε να γίνει από την παρούσα Κυβέρνηση. Συζητούμε και αυτήν τη δυνατότητα όχι σε σχέση με τις συγκεκριμένες ζημιές, αλλά συνολικά συζητούμε την αναθεώρηση του καθεστώτος ασφάλισης της γεωργικής παραγωγής από τον ΕΛΓΑ, αλλά αυτό απαιτεί ρύθμιση για τροποποίηση του κανονισμού λειτουργίας του ΕΛΓΑ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Το λόγο έχει ο κ. Τσιόγκας για δύο λεπτά.
      ΔΗΜΗΤΡΙΟΣ ΤΣΙΟΓΚΑΣ: Θεωρούμε ότι η δήλωση του κυρίου Υφυπουργού για την τροποποίηση του κανονισμού του ΕΛΓΑ θα είναι προς όφελος των αγροτών. Θα γίνουν δηλαδή τροποποιήσεις βελτιωτικές, ούτως ώστε οι αγρότες να παίρνουν άμεσα τις αποζημιώσεις για τις οποιεσδήποτε ζημιές που παθαίνουν και βεβαίως στο 100% της ζημιάς που έχουν πάθει και όχι με τον τρόπο που δίνονται σήμερα, έναν τρόπο απαξιωτικό, έτσι όπως καθορίζει ο κανονισμός.
    Πρέπει να σημειώσουμε ότι οι φετινές ζημιές στα αχλάδια, στα αμύγδαλα και στα βερίκοκα δεν είναι κάτι που το αντιμετωπίζουν μόνο φέτος οι αγρότες της περιοχής μας του Νομού Λάρισας. Αλλεπάλληλες ζημιές τα τελευταία χρόνια τους έχουν εξαντλήσει, τους έχουν εξουθενώσει, ιδιαίτερα μετά τον καταστροφικό παγετό με τα ακραία καιρικά φαινόμενα του Δεκέμβρη του 2001 και του Γενάρη του 2002 τα δέντρα, τα περιβόλια, τα αμπέλια, έπαθαν φοβερές ζημιές. Ειλικρινά εάν δείτε τις εκτιμήσεις των αρμόδιων υπηρεσιών -εγώ τουλάχιστον επισκέφτηκα τις περιοχές και τα περιβόλια- θα δείτε ότι υπάρχουν δέντρα με πέντε και δέκα αχλάδια πάνω τους, που σημαίνει ότι η καταστροφή είναι ολοκληρωτική, που σημαίνει ότι δεν υπάρχει εισόδημα γι’ αυτούς τους αγρότες, που σημαίνει ότι έγκαιρα, τώρα δηλαδή πρέπει να κινηθούν οι υπηρεσίες ούτως ώστε να εκτιμηθούν οι ζημιές και να υλοποιήσετε αυτό που λέγατε προεκλογικά ότι μέσα σε ένα τρίμηνο θα δοθούν οι αποζημιώσεις.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο.
    ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Πρώτα απ’ όλα θέλω να σας διαβεβαιώσω ότι υπάρχει κυβερνητική δέσμευση για τη συντόμευση του χρόνου καταβολής των αποζημιώσεων στο τρίμηνο από την εποχή όχι του συμβάντος, αλλά της συγκομιδής. Και ο λόγος είναι ότι θα πρέπει να εκτιμηθεί σε πολλές περιπτώσεις το ύψος της συγκομιδής ώστε να αφαιρεθεί η απώλεια λόγω των ζημιών, λόγω των φυσικών καταστροφών. 
    Πρέπει να σας πω ότι ειδικά για το φυτικό κεφάλαιο υπάρχει αδυναμία εντάξεως στον ΕΛΓΑ γιατί αυτό προβλέπουν οι μέχρι τώρα ρυθμίσεις. Εκείνο που μπορεί να γίνει είναι να επισπευσθεί η έγκριση από την Ευρωπαϊκή Ένωση των ενισχύσεων με εθνικούς πόρους μέσω του ΠΣΕΑ αφού υπάρχουν κατευθυντήριες υποδείξεις της Ευρωπαϊκής Ένωσης και αφού υπάρχει αντίστοιχο πρόγραμμα που έχει υποβληθεί στην Ευρωπαϊκή Ένωση, ώστε να συντομευτεί η διαδικασία εγκρίσεως των εθνικών ενισχύσεων. 
    Τα δεδομένα είναι ότι συντομεύουμε και το χρόνο καταβολής των εθνικών ενισχύσεων μέσω ΠΣΕΑ και πιστεύουμε ότι το όλο σύστημα θα παρουσιάσει βελτίωση, χωρίς αυτό να σημαίνει ότι είμαστε ευχαριστημένοι και απ’ αυτό. 
    Πρέπει ακόμη να πω στο Σώμα ότι ο ΕΛΓΑ ο οποίος δεν έχει μέχρι τώρα τύχει κρατικών ενισχύσεων μέσω του κρατικού προϋπολογισμού αλλά αρκείται σε δανεισμούς, έχει προχωρήσει σε δανεισμό πολλών δεκάδων ή εκατοντάδων δισεκατομμυρίων δραχμών για να αντεπεξέλθει στις υποχρεώσεις του.
    Στόχος μας είναι να ενισχύσουμε και από τον κρατικό προϋπολογισμό τον ΕΛΓΑ για τη λειτουργία του ώστε να ανταποκρίνεται στις αξιώσεις των αγροτών. Αλλά ας μην ξεχνάμε ότι ο ΕΛΓΑ εισπράττει από τους αγρότες μέσω των εισφορών ένα ποσό της τάξης των 20, 25 ή 30 δισεκατομμυρίων δραχμών ετησίως ενώ τα ποσά τα οποία χορηγεί και καταβάλλει στους αγρότες –μιλάω ως ΕΛΓΑ- υπερβαίνουν τα 150 δισεκατομμύρια ετησίως. Είναι ένα πρόβλημα που θα πρέπει να συζητήσουμε και με τους αρμόδιους φορείς διότι και όποια επέκταση του Κανονισμού του ΕΛΓΑ και να γίνει για να καλύπτει και νέους κινδύνους πρέπει να είναι συμβατή και με τους κοινοτικούς κανονισμούς αλλά και να συνδέεται και με πρακτικές που ακολουθούνται σε άλλες ευρωπαϊκές χώρες.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Η τρίτη, με αριθμό 106/11.5.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με την άρση του παγώματος των αιτήσεων για υπαγωγή στον αναπτυξιακό νόμο κλπ., διαγράφεται λόγω κωλύματος του κυρίου Υπουργού.
    Επίκαιρες ερωτήσεις δεύτερου κύκλου:
    Πρώτη είναι η με αριθμό 111/11.5.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Αγροτικής Ανάπτυξης και Τροφίμων, σχετικώς με τις αποζημιώσεις των πληγέντων βαμβακοπαραγωγών της Θράκης κλπ.
    Η επίκαιρη ερώτηση του κυρίου συναδέλφου έχει ως εξής:
    «Η χρονιά που πέρασε για τους βαμβακοπαραγωγούς πέντε νομών ήταν καταστροφική. Δυστυχώς, τρεις εξ αυτών είναι οι νομοί της Θράκης. Η αιτία της καταστροφής που έπληξε ονομάζεται Χέλιοσιτς Άρμινγκεν. Είναι σκουλήκι και δεν υπάγεται στις αποζημιώσεις που δίδονται από το ΕΛΓΑ γιατί θεωρητικά μπορεί να καταπολεμηθεί με ράντισμα. Όμως το πλήθος των σκουληκιών και οι κλιματολογικές συνθήκες το μετέτρεψαν σε θεομηνία. Βαμβακοκαλλιέργειες που θα απέδιδαν τριακόσια πενήντα κιλά το στρέμμα έδωσαν μόνο ογδόντα κιλά. Κατόπιν τούτου εζητήθη να αποζημιωθούν από τα ΠΣΕΑ και έγιναν οι αντίστοιχες ενέργειες προς την Επιτροπή Ανταγωνισμού της Ευρωπαϊκής Ένωσης.
    Ερωτάται ο κύριος Υπουργός να μας πληροφορήσει αφ’ ενός εάν η Επιτροπή της Ευρωπαϊκής Ένωσης έδωσε την άδεια ώστε να αποζημιωθούν οι βαμβακοκαλλιεργητές από τα ΠΣΕΑ, αφ΄ετέρου εάν έχουν γίνει ενέργειες από το Υπουργείο Οικονομίας και Οικονομικών για την κάλυψη της δαπάνης αυτής.»
    Ορίστε, κύριε Υφυπουργέ, έχετε το λόγο για τρία λεπτά.
	ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Πράγματι, στην περίπτωση των ζημιών από το πράσινο σκουλήκι του έτους 2003 έχουμε ζημιές σε πολλές περιοχές της χώρας. Οι ζημιές αυτές έχουν ενταχθεί στο πρόγραμμα ΦΑΡ το οποίο κατατέθηκε στην Ευρωπαϊκή Ένωση μέσω του ΠΣΕΑ πρόσφατα. Αφορά την περίοδο Μαρτίου 2003-Φεβρουαρίου 2004. Αναμένεται η έγκριση από την Ευρωπαϊκή Επιτροπή ώστε μετά να καταβληθούν στους ενδιαφερόμενους παραγωγούς οι ενισχύσεις που προβλέπονται. Το ζήτημα είναι μεγάλο και αφορά πολλές περιοχές της χώρας. Πρέπει όμως, να τηρήσουμε τις διαδικασίες που προβλέπονται για την καταβολή των ενισχύσεων στους δικαιούχους. 
	ΠΡΟΕΔΡΕΥΩΝ (Ιωάννης Τραγάκης):   Ο κ. Σγουρίδης έχει το λόγο.
	ΠΑΝΑΓΙΩΤΗΣ ΣΓΟΥΡΙΔΗΣ:  Κύριε Υπουργέ, περίμενα ότι θα είχατε κάνει μία προεργασία ώστε να δείτε πότε υπολογίζει η Επιτροπή Ανταγωνισμού να προχωρήσει στην έγκριση αυτών των δύο προγραμμάτων του «ΦΑΡ» και του «ΦΡΟΣΤ». Για όλες τις καλλιέργειες του νοτίου Ελλάδας λόγω του παγετού έχει υποβληθεί το πρόγραμμα «ΦΡΟΣΤ» στην περίοδο που είπατε Μάρτιος 2003-Φεβρουάριος 2004. Για όλες τις υπόλοιπες καλλιέργειες, τις αροτριαίες, βαμβάκι κλπ., που είναι της βορείου Ελλάδος και της κεντρικής Ελλάδος, υποβάλατε το πρόγραμμα «ΦΑΡ». Όμως, η έγκριση από την Επιτροπή Ανταγωνισμού χρειάζεται μία προεργασία από το Υπουργείο Γεωργίας με κάποια πίεση προς την Ευρωπαϊκή Ένωση διότι φοβάμαι ότι δεν θα μας το εγκρίνουν. Έτσι θα βρεθούν σε απόγνωση χιλιάδες γεωργοί, γιατί ειδικά οι βαμβακοκαλλιέργειες της Θράκης, των Σερρών και της Πέλλας έπαθαν τεράστια καταστροφή από το σκουλήκι. Αντί να πάρουν τριακόσια είκοσι κιλά πήραν μόνο πενήντα κιλά. Υπολογίζουμε ότι μέσα από τα ΠΣΕΑ αν εγκριθεί αυτό το πρόγραμμα από την Επιτροπή Ανταγωνισμού της Ευρωπαϊκής Ένωσης θα μπορέσουν να καλύψουν μόνο μέρος της ζημιάς γιατί τα ΠΣΕΑ πληρώνουν μόνο το 50%.
	Θέλω, κύριε Υπουργέ, να δείτε το ζήτημα με μεγαλύτερη προσοχή, γιατί θα υπάρξει μεγάλη αγανάκτηση σε όλους τους παραγωγούς. Και δεν κομίζετε γλαύκας εις Αθήνας λέγοντας ότι αλλάζοντας τον κανονισμό του ΕΛΓΑ θα πληρώνετε σε τρεις μήνες από την ημέρα της συγκομιδής, διότι είναι γνωστό ότι ο ΕΛΓΑ πληρώνει στους επτά μήνες ή περίπου στους οκτώ. Άρα, αν μία ζημιά έγινε το Μάρτιο ή το Φεβρουάριο, η συγκομιδή είναι περίπου το Σεπτέμβριο. Τρεις μήνες μετά πάντα πλήρωνε ο ΕΛΓΑ. Σκοπός είναι να επισπευστεί αυτή  η χρονική περίοδος και όχι να λέμε με ωραία λόγια ότι μειώσατε στους τρεις μήνες, διότι ξέρουμε ότι η συγκομιδή από την ημέρα της καταστροφής απέχει περίπου πέντε μήνες. 
	ΠΡΟΕΔΡΕΥΩΝ (Ιωάννης Τραγάκης):  Ο κύριος Υφυπουργός έχει το λόγο.
	ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Ο κύριος συνάδελφος έβαλε ορισμένα θέματα ευρύτερης ασφαλιστικής πολιτικής. Κατ’ αρχήν, πρέπει να του πω ότι για πρώτη φορά δώσαμε ιδιοχείρως με τον κ. Τσιτουρίδη στον Επίτροπο Γεωργίας κ. Φίσλερ το φάκελο για τα προγράμματα που είπαμε, για την έγκριση των εθνικών ενισχύσεων. Ο φάκελος είχε καταρτιστεί από την προηγούμενη Κυβέρνηση και από τον προηγούμενο πρόεδρο του ΕΛΓΑ. Επομένως, επειδή εμείς δεν είχαμε την ευχέρεια βελτιώσεων ή αλλαγών των στοιχείων του φακέλου ήμασταν υποχρεωμένοι να καταθέσουμε το φάκελο όπως μας τον παρέδωσε ο προηγούμενος πρόεδρος του ΕΛΓΑ, πριν από τον κ. Κατσαρό. Επομένως, η όποια διαδικασία θα προχωρήσει με βάση τα στοιχεία που έδωσε η προηγούμενη Κυβέρνηση.
	Παρακολουθούμε συστηματικά την επίσπευση της έγκρισης αυτών των ενισχύσεων γιατί πειθαρχούμε στις κατευθυντήριες γραμμές της Ευρωπαϊκής Ένωσης και των κανονισμών που προβλέπονται για την ομαδοποίηση των θεμάτων και για την επίσπευση των όποιων διαδικασιών ελέγχου των φακέλων οι οποίοι υποβάλλονται.
      Όμως, σε σχέση με αυτά που είπατε για την επίσπευση της καταβολής των αποζημιώσεων του ΕΛΓΑ στους αγρότες, πρέπει να αναρωτηθείτε γιατί η προηγούμενη Κυβέρνηση δεν έκανε τίποτα για να επισπεύσει τις αποζημιώσεις στο χρόνο τον οποίο ζητάτε. 
      Εμείς δεν μπορούμε να παραβούμε τη βασική ασφαλιστική αρχή η οποία υπαγορεύει να καταγράφεται το σύνολο της συγκομιδής, ώστε να εκτιμάται το είδος και το μέγεθος της ζημιάς και προφανώς η όποια καταβολή αποζημιώσεων θα ακολουθεί τη συγκομιδή. Αυτό είναι αυτονόητο, διότι πρέπει να εκτιμάται το πόσο τις εκατό ζημιά έχει υποστεί κάποιος, όταν πρέπει να έχει συλλέξει το προϊόν του, πολύ δε περισσότερο διότι και το όποιο τίμημα εισέπραττε, το εισέπραττε προφανώς μετά την πώληση του προϊόντος. Δεν νομίζω ότι υπάρχει απαίτηση οποιουδήποτε φορέα να καταβάλλεται η αποζημίωση πολύ πριν εισπράξει, κατά τη λογική που σας λέω της συγκομιδής, το τίμημα από την παράδοση του προϊόντος. 
      Επομένως, είναι αυτονόητο ότι θα πρέπει να επισπεύσουμε τις διαδικασίες και πέρα, αν θέλετε, του τριμήνου –δηλαδή να συντομεύσουμε ακόμη περισσότερο και το χρόνο του τριμήνου- αλλά σε καμία περίπτωση δεν υπάρχει αίτημα να επισπεύσουμε την αποζημίωση, έτσι ώστε κάποιος που έχει υποστεί ζημιά να εισπράττει πιο νωρίς την αποζημίωση σε σχέση με τη χρονική στιγμή που θα εισπράξει το τίμημα εκείνος ο αγρότης ο οποίος έχει συλλέξει την παραγωγή του. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Δεύτερη είναι η με αριθμό 114/11-5-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Δημόσιας Τάξης, σχετικώς με την ανάθεση από την ΑΤΤΙΚΟ ΜΕΤΡΟ της φύλαξης των συρμών σε ιδιωτική εταιρεία κλπ. 
      Ειδικότερα, η επίκαιρη ερώτηση έχει ως εξής: 
      «Μέσα σε ένα κλίμα τρομολαγνείας και τρομοφοβίας, που καλλιεργείται συστηματικά και με πρόσχημα την τήρηση της «τάξης» λαμβάνονται ολοένα και πιο γοργά μέτρα ενίσχυσης των κατασταλτικών μηχανισμών, δημοσίων, αλλά και ιδιωτικών. 
      Έτσι, όπως έγινε γνωστό, κατά παράβαση κάθε νομοθεσίας, η «ΑΤΤΙΚΟ ΜΕΤΡΟ» αναθέτει στην ιδιωτική εταιρεία φύλαξης «ΕΡΜΗΣ» καθήκοντα ιδιωτικού αστυνομικού στους συρμούς του μετρό. Ειδικότερα, συγκροτούνται τριμελείς ομάδες υπαλλήλων της «ΕΡΜΗΣ» με πολιτική περιβολή, οι οποίοι μετακινούνται με τους συρμούς και παρακολουθούν τους επιβάτες, όπως αναφέρεται, «για την πρόληψη τυχόν τρομοκρατικών ενεργειών, καθώς και την καταστολή των παραβάσεων», ενώ οι εν λόγω ιδιωτικοί υπάλληλοι της «ΕΡΜΗΣ» εντέλλονται να προβαίνουν ακόμα και σε συλλήψεις πολιτών-επιβατών! 
      Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να τερματιστεί άμεσα αυτή η παράνομη δραστηριότητα, η οποία ανοίγει εξαιρετικά επικίνδυνους δρόμους για τις δημοκρατικές ελευθερίες και δικαιώματα των πολιτών;»	 
      Το λόγο έχει ο κύριος Υπουργός για τρία λεπτά. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Κύριε Πρόεδρε, η ερώτηση δεν είναι ακριβής, διότι η ιδιωτική εταιρεία την οποία επικαλείται η κυρία συνάδελφος λειτουργεί με βάση το ν. 2518/1997 ο οποίος περιγράφει με πολύ μεγάλη σαφήνεια τι ακριβώς είναι αυτές οι εταιρείες, τι δυνατότητες, αρμοδιότητες και ευθύνες έχουν έναντι των πολιτών και της πολιτείας. Αυτόν το νόμο ο οποίος αναφέρεται πολύ αναλυτικά στο τι είναι αυτό το οποίο γίνεται, θα τον καταθέσω στα Πρακτικά για πιο εύκολη χρήση της κυρίας συναδέλφου. 
      Στα πλαίσια, λοιπόν, αυτού του νόμου υπάρχει η εταιρεία «ΕΡΜΗΣ», που σωστά αναφέρεται από την κυρία συνάδελφο, η οποία έχει νόμιμη άδεια λειτουργίας και έχει περάσει απ΄ όλες τις απαραίτητες διαδικασίες από τις οποίες πρέπει να περάσει μία εταιρεία προκειμένου να τύχει αδειοδότησης, έχει εγκριθεί πλήρως η διαδικασία λειτουργίας της και επίσης έχει συνάψει σύμβαση με την εταιρεία «ΑΤΤΙΚΟ ΜΕΤΡΟ», προκειμένου να ελέγχει τους χώρους με βάση το καταστατικό της εταιρείας, τις υποχρεώσεις της και φυσικά το συμβόλαιο το οποίο έχουν συνάψει. Φυσικά, όλα αυτά ελέγχονται από το Υπουργείο. 
      Στο σημείο αυτό, θα ήθελα να καταθέσω τα σχετικά έγγραφα στα Πρακτικά για να χρησιμοποιηθούν αναλόγως. 
      (Στο σημείο αυτό ο Υπουργός Δημόσιας Τάξης κ. Γεώργιος Βουλγαράκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παρ’ όλα αυτά, το Υπουργείο Δημόσιας Τάξης επιπρόσθετα έχει δικό του σύστημα ελέγχου σε όλες αυτές τις μεγάλες εγκαταστάσεις, προφανώς και στην «ΑΤΤΙΚΟ ΜΕΤΡΟ». Υπάρχουν πεζές περιπολίες, κανονικά ωράρια, πίνακες που είναι επίσης στην υπηρεσία μας διαπιστευμένες. Δηλαδή, υπάρχει πλήρης έλεγχος. 
      Με λίγα λόγια, θέλω να πω ότι αυτού του είδους οι εγκαταστάσεις έχουν μία ιδιαίτερη φύλαξη και αντιμετώπιση. 
      Όσο προχωρούμε προς τους Ολυμπιακούς Αγώνες αντιλαμβάνεσθε ότι όλες αυτές οι εγκαταστάσεις θα μπουν μέσα στον ολυμπιακό σχεδιασμό. Προφανώς ο σχεδιασμός αυτός συμπεριλαμβάνει και περισσότερα μέτρα ελέγχου στην κατεύθυνση της πλήρους εξασφάλισης της ασφάλειας του περιβάλλοντος των Ολυμπιακών Αγώνων. 
      Πάντως σε κάθε περίπτωση η εταιρεία στην οποία αναφέρεται η κυρία συνάδελφος, λειτουργεί κανονικά. Έχει ελεγχθεί. Δεν έχει απασχολήσει μέχρι τώρα το Υπουργείο. Δεν υπάρχουν συγκεκριμένες καταγγελίες. Το καταστατικό της είναι σύμφωνο με το καταστατικό το οποίο θα έπρεπε να είναι. Οι έλεγχοι είναι έτσι όπως έπρεπε να είναι. Επίσης η διαπίστευσή της είναι όπως θα έπρεπε να είναι. Από κει και πέρα, καταγγελίες στο Υπουργείο για τέτοιου είδους περιστατικά που αναφέρει η συνάδελφος, εμείς δεν έχουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Με έκπληξη σας άκουσα, κύριε Υπουργέ, και οφείλω να το ομολογήσω. Υπερασπίζεσθε τη νομιμότητα της λειτουργίας μιας εταιρείας στην οποία εγώ δεν αναφέρθηκα. Και δεν καταλαβαίνω προς τι τόσος πόνος και κόπος να υπερασπιστείτε τη νομιμότητα. Εγώ δεν σας είπα ότι παρανόμως συστάθηκε η εταιρεία. Ούτε περίμενα να έλθετε εδώ να μου κάνετε μάθημα για το νόμο. Αλλά πολύ φοβάμαι ότι γίνεσθε θύμα. Αν θέλετε, δεν σας πληροφόρησαν σωστά από το Υπουργείο; 
      Επειδή δεν έχετε καταγγελία, τότε χρησιμοποιήστε την ως πρώτη καταγγελία.  Διότι εσείς δεν είδατε, όπως είδε ο ελληνικός λαός και είδαμε και εμείς με τα μάτια μας, τον εκπρόσωπο της «ΑΤΤΙΚΟ ΜΕΤΡΟ» να λέει ότι «ναι, αν χρειαστεί και παρανόμως θα συλλαμβάνουν τα μέλη της εταιρείας και οι υπάλληλοι ΕΡΜΗΣ». Και παρ΄ ότι είναι παράνομο, με λαϊκίστικο τρόπο και τόνο, κατάμουτρα στον ελληνικό λαό λέει «θα το αντιμετωπίσουμε ως παρανομία στα δικαστήρια». Αυτό το δήλωσαν οι ίδιοι, το ανακοίνωσαν οι ίδιοι. 
      Εσείς μου λέτε σήμερα «ο νόμος και η εταιρεία και το καταστατικό της κλπ.». Προβλέπουν πουθενά έστω και με αυξημένα τα μέτρα ενόψει Ολυμπιακών Αγώνων τρεις πολίτες οι οποίοι δουλεύουν ως υπάλληλοι στην εταιρεία «ΕΡΜΗΣ» χωρίς καμία κατά νόμο εξουσιοδότηση,  να μπορούν να συλλαμβάνουν και να παρακολουθούν πολίτες; Αν είναι τόσο άρτιο το σύστημα όπως λέτε, προς τι η ανάγκη να καταφεύγουν σε δημόσια δήλωση ότι θα παρανομήσουν και παρανομούν προκειμένου να προστατεύσουν το κοινό που ταξιδεύει με το μετρό; 
      Γιατί αυτή η ανοχή και αυτή η σπουδή να υπερασπιστείτε τη νομιμότητα λειτουργίας; Ξέρετε πόσοι λειτουργούν νόμιμα κατά το καταστατικό τους και κατά το νόμο αλλά στη διάρκεια της πρακτικής εφαρμογής του νόμου τον παραβιάζουν; Εσείς επειδή δεν έχετε καμία καταγγελία έρχεσθε και μου λέτε ότι δεν ξέρω το νόμο; Μα και βέβαια ξέρω το νόμο και γι’ αυτό καταφύγαμε στη Βουλή.
      Με συγχωρείτε, αλλά εάν  χρειαζόταν και κασέτα  να καταθέσω εγώ, να τη φέρω. Αλλά  εμείς ακούσαμε με τα αυτιά μας τον εκπρόσωπο της «ΑΤΤΙΚΟ ΜΕΤΡΟ». Και έχουμε καταγγελίες και από πολίτες που τους πλησιάζουν άλλοι ένστολοι, με πολιτικά, πολίτες. Γιατί το ένστολοι τι σημαίνει; Δεν είναι καν ένστολοι. Φοράνε ένα κουστούμι καλή ώρα όπως οι κύριοι συνάδελφοι εδώ, τους πλησιάζουν και τους λένε «ΕΡΜΗΣ SECURITΥ», ποιος είσαι εσύ;».Υπάρχει νόμος πουθενά που να λέει ότι η εταιρεία securitάδων κάνει έλεγχο ταυτότητας πολιτών και έχει και το δικαίωμα να τους συλλάβει; Με τι κριτήρια οι άνθρωποι αυτοί καταλήγουν στο ποιος είναι ύποπτος διάπραξης ενέργειας;
      Ακούστε, όταν φθάνουμε στα σημεία να τρομοκρατούμε τους πολίτες και να τους καλούμε ακόμα και όταν δουν κάποιον να αφήνει ένα δέμα να καταγγείλουν οι ίδιοι, αυτό θα το θεσμοθετήσουμε ως job description για να είμαι και στον πνεύμα των ημερών, δηλαδή ως αντικείμενο εργασιακό της «ΕΡΜΗΣ SECURITY»; Ποια είναι αυτή η «ΕΡΜΗΣ SECURITY»;
      Και για να καταλήξω, κύριε Πρόεδρε και να μην παίρνω πολύ χρόνο, θα καλούσα την Κυβέρνηση να είναι εξαιρετικά επιφυλακτική στη δημοκρατική λειτουργία αυτού του είδους των securitάδων. Γιατί μία απ’ αυτές, διάσημη, που ανήκει στη «HALLY BARTON», είναι αυτή που έχει εβδομήντα χιλιάδες βασανιστές εκτός Διεθνούς Δικαίου στο Ιράκ. Και είναι ιδιωτικοί σεκιούριτοι. Είναι η ίδια εταιρία που έχει την «WΑΚΕΝ ΗΑΤ».
      Όταν λοιπόν μιλάμε για εταιρείες securitάδων, έρχεται η πολιτεία και το κράτος και καθορίζει και ελέγχει τη λειτουργία τους και δεν βασίζεται στο γεγονός ότι έδωσαν ένα νόμιμο καταστατικό και πήραν μία νόμιμη άδεια. Όταν όμως υπάρχει ο εκπρόσωπος της «ΑΤΤΙΚΟ ΜΕΤΡΟ» ή της «ΕΡΜΗΣ SECURITY» -θα σας γελάσω, ένας από τους δύο, τον είδα, τι να κάνω δεν ζήτησα κασέτα- και λέει «ναι, θα παρανομήσουμε αν χρειαστεί προκειμένου να αποφύγουμε τρομοκρατικές ενέργειες τύπου Μαδρίτης», θα βάζουμε μία τριάδα από παιδάκια που πηγαίνουν εκεί, «μπρατσαράδες», «φουσκωτούς» και θα μαζεύουν όποιον δουν μέσα στο μετρό.
      Αν αυτό σας καθησυχάζει, εμείς φοβόμαστε ότι ήρθε ο καιρός να τρομοκρατηθούν οι τρομοκράτες, είτε τους λένε «Ερμής» είτε «Αθηνά» είτε «Παρθένος Μαρία».
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Γνωρίζετε ότι συνήθως τα ελληνικά μου είναι καλά, και τα ομιλώ και τα διαβάζω και τα γράφω καλά. Όταν διαβάζω «έτσι έγινε γνωστό ότι κατά παράβαση κάθε νομοθεσίας το «ΑΤΤΙΚΟ ΜΕΤΡΟ» αναθέτει σε ιδιωτική εταιρεία τη φύλαξη» πρέπει να σας πω ότι δεν είναι κατά παράβαση κάθε νομοθεσίας διότι υπάρχει νομοθεσία η οποία προβλέπει το «ΑΤΤΙΚΟ ΜΕΤΡΟ» να αναθέτει τη φύλαξη. Άρα, υπάρχει νομοθεσία. Γι’ αυτό σας είπα ότι τα ελληνικά μου είναι καλά και στην ανάγνωση και στη γραφή.
      ΛΙΑΝΑ ΚΑΝΕΛΛΗ: Θα αναθέτει σε ιδιώτες τη σύλληψη; Και τα δικά μου ελληνικά είναι άριστα.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, όχι διάλογος.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Άρα, δεν πρόκειται κατά παράβαση νομοθεσίας. Πρόκειται για συγκεκριμένη νομοθεσία, την οποία αν έχετε την καλοσύνη πριν μπείτε σε λεκτικές υπερβολές να μελετήσετε, θα δείτε ακριβώς μέχρι ποίου σημείου έχει αρμοδιότητα. Πέραν αυτού του σημείου οφείλει να ζητήσει τη συνδρομή της Αστυνομίας για οποιαδήποτε άλλη σύλληψη, το οποίο και κάνει. Και όσες καταγγελίες μέχρι τώρα έχουν έρθει ή οποιεσδήποτε άλλες διαδικασίες έχουν έρθει στο φως, είναι ακριβώς σ΄ αυτήν την πορεία.
      Θα σας πω και κάτι άλλο. Ξέρετε, κυρίες και κύριοι συνάδελφοι, ότι το έργο της Αστυνομίας είναι να προσφέρει ασφάλεια στους πολίτες. Κατά τη γνώμη μου το έργο της Αστυνομίας δεν είναι να κάνει το ρόλο του φρουρού σε αρκετές εκατοντάδες στόχων, οι οποίοι σε άλλες περιπτώσεις το χρειάζονται και σε άλλες περιπτώσεις δεν το χρειάζονται. Σήμερα η Ελληνική Αστυνομία απασχολεί πάνω από τρεις χιλιάδες άτομα σε φύλαξη υποτιθέμενων στόχων οι οποίοι κατά την εκτίμησή μου και σε μία επανεξέταση του πόσο σοβαροί είναι οι στόχοι αυτοί και πόσο τρωτοί, ούτε οι μισοί δεν θα έπρεπε να είναι.
      Θέλω να πω ότι πρέπει οι ιδιωτικές εταιρείες που δουλεύουν με βάση τις αρχές της ιδιωτικής οικονομίας, να έχουν τη φύλαξή τους με δικούς τους όρους, να μην απασχολούν το αστυνομικό προσωπικό και φυσικά όταν συζητάμε για συλλήψεις ή για οτιδήποτε άλλο εκεί πάντα παρεμβαίνει η Αστυνομία. Αλλά από την άλλη να υπάρχει αυτή η ιστορία, όπου δεκάδες αστυνομικοί απασχολούνται σε φύλαξη διαφόρων εταιρειών ή διαφόρων υποτιθέμενων στόχων χωρίς αυτοί να είναι στόχοι, επιτρέψτε μου να πω πως είναι μία διαδικασία στην οποία κανείς δεν μπορεί να συμφωνήσει..
      Πιστεύω ότι στα πλαίσια μίας αναθεώρησης του ρόλου και της δομής της Αστυνομίας, η οποία μετά τους Ολυμπιακούς Αγώνες πρέπει να γίνει, προφανώς πρέπει να επαναξιολογήσει και το πόσοι άνδρες διατίθενται, σε ποιους στόχους, αν είναι πραγματικοί και τι ακριβώς εξυπηρετείται.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στη συζήτηση της τρίτης με αριθμό 105/11.5.2004 επίκαιρης ερώτησης της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις εμπλοκές και τις καθυστερήσεις στις αναθέσεις των μεγάλων έργων κλπ. 
      Έχω την αίσθηση ότι θα πρέπει να τη διαγράψουμε λόγω κωλύματος του κυρίου Υπουργού, ο οποίος είναι καθ’ οδόν, αλλά δυστυχώς δεν πρόλαβε να έρθει, παρά το γεγονός ότι είχε ενημερώσει το Προεδρείο ότι θα παραστεί.
      ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Διαμαρτύρομαι έντονα γιατί ο κύριος Υπουργός και την περασμένη εβδομάδα μου ζήτησε τη μετάθεσή της. Ξανά σήμερα τα ίδια; Αυτό είναι προσβολή προς το Κοινοβούλιο και σε μένα την ίδια, για ένα θέμα που ερωτώ ιδιαίτερα σοβαρό.
      ΠΡΟΕΔΡΕΥΩΝ (Ιωάννης Τραγάκης): Καταγράφεται η διαμαρτυρία σας και έχετε δίκιο. Έχει ξεκινήσει. Έχω την αίσθηση ότι το κυκλοφοριακό πρόβλημα ήταν η αιτία. Πάντως να είστε σίγουρη ότι θα συζητηθεί.
      ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Έχω χάσει ήδη δύο μέρες των ερωτήσεών μου.
      ΠΡΟΕΔΡΕΥΩΝ (Ιωάννης Τραγάκης): Καταγράφεται η διαμαρτυρία σας.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στη ημερησία διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εσωτερικών, Δημόσιας Διοίκησης και Αποκέντρωσης
      Ψήφιση στο σύνολο του σχεδίου νόμου: «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ».
      Το νομοσχέδιο  θα ψηφισθεί στη συνέχεια.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Τεχνικής Συμφωνίας μεταξύ του Υπουργείου Εθνικής Άμυνας, της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας, για ρύθμιση διαδικασιών κατασκευής -εξοπλισμού και στελέχωσης Στρατιωτικού Νοσοκομείου Αργυροκάστρου».
      Το νομοσχέδιο θα συζητηθεί στη συνέχεια.
      Υπουργείου Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις».
     Το νομοσχέδιο θα συζητηθεί σήμερα.
     Εισερχόμαστε στην ψήφιση στο σύνολο του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ».
     Κύριε Υπουργέ, έχετε κάποια νομοτεχνική διόρθωση.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μια διόρθωση για λάθος που έγινε εντελώς εκ παραδρομής. Το άρθρο 22 μετατίθεται και αναριθμείται σε άρθρο 27. Δηλαδή, τίθεται προτελευταίο. Είναι οι καταργούμενες διατάξεις. Τα δε άρθρα 23 έως 27 αναριθμούνται σε 22 έως και 26 αντιστοίχως.
     Στο άρθρο 26 τροπολογία 6/6, στην περίπτωση β΄ μετά τις λέξεις «για το διάστημα», απαλείφονται οι λέξεις «και μόνο», οι οποίες εκ παραδρομής περιελήφθησαν.
     ΠΡΟΕΔΡΕΥΩΝ (Ιωάννης Τραγάκης):  Ερωτάται το Σώμα: γίνεται δεκτό στο σύνολο το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ» ως διενεμήθηκε με τις νομοτεχνικές διορθώσεις του κυρίου Υπουργού;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ», έγινε δεκτό σε μόνη συζήτηση κατ’ αρχήν, κατ’ άρθρο και στο σύνολο κατά πλειοψηφία.
     (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
     
     
     ΠΡΟΕΔΡΕΥΩΝ (Ιωάννης Τραγάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Παρεσχέθη η ζητηθείσα εξουσιοδότηση.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Τεχνικής Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για ρύθμιση διαδικασιών κατασκευής -εξοπλισμού και στελέχωσης Στρατιωτικού Νοσοκομείου Αργυροκάστρου».
     Το νομοσχέδιο εισάγεται για συζήτηση σύμφωνα με το άρθρο 108 του Κανονισμού της Βουλής και το λόγο λαμβάνουν οι Βουλευτές οι οποίοι έχουν αντίρρηση. 
     Κατά τη συζήτηση του νομοσχεδίου ορίζεται ως Κοινοβουλευτικός Εκπρόσωπος εκ μέρους του ΚΚΕ ο Βουλευτής κ. Τσιόγκας ο οποίος έχει και το λόγο.
     ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, εμείς το καταψηφίζουμε.
     ΠΡΟΕΔΡΕΥΩΝ (Ιωάννης Τραγάκης): Πολύ ωραία. 
     Εκ μέρους του Συνασπισμού, ο κ. Αλαβάνος έχει το λόγο.
     ΑΛΕΞΑΝΔΡΟΣ ΑΛΑΒΑΝΟΣ: Κύριε Πρόεδρε, θέλω να πω ότι ο Συνασπισμός Ριζοσπαστικής Αριστεράς τάσσεται ενθέρμως υπέρ της ανάπτυξης των σχέσεών μας με την Αλβανία. Είναι μια χώρα φτωχή, έχει 1.380 δολάρια κατά κεφαλήν εισόδημα ετήσιο, ίσως η φτωχότερη της Ευρώπης, είναι γείτονές μας και έχουμε πολλούς Αλβανούς μετανάστες εδώ. Επίσης υπάρχει ελληνική κοινότητα στην Αλβανία και έχουμε κάθε λόγο να συμβάλλουμε και με επενδύσεις που θα κάνουμε αλλά και με παροχή δωρεάν κονδυλίων για την αναπτυξιακή πορεία της Αλβανίας. 
     Εδώ συγκεκριμένα έχουμε μια επιλογή που δημιουργεί πάρα πολλά ερωτηματικά. Για ποιο λόγο 7,5 εκατομμύρια ευρώ που προέρχονται από τη φορολογία του ελληνικού λαού απευθύνονται σ’ ένα στρατιωτικό νοσοκομείο το οποίο θα έχει σαράντα κλίνες και για το οποίο η μελέτη δημιουργεί ερωτηματικά. Βλέπουμε για παράδειγμα ότι προβλέπονται 2,5 εκατομμύρια ευρώ για την κατασκευή και τον εξοπλισμό του νοσοκομείου και επίσης προβλέπονται 4,5 εκατομμύρια ευρώ για τα λειτουργικά έξοδα του πρώτου χρόνου. Δεν ξέρω αν υπάρχει άλλο νοσοκομείο που τα λειτουργικά έξοδα του πρώτου χρόνου είναι διπλάσια από τα έξοδα κατασκευής και εξοπλισμού.
      Επίσης στο άρθρο 7 του νομοσχεδίου της Συμφωνίας αυτής με την Αλβανία προβλέπεται ότι για τους εργαζόμενους ισχύει το καθεστώς της partnership for peace status of forces agreement, που προβλέπεται στα πλαίσια της Συμφωνίας της Αλβανίας με το ΝΑΤΟ.  Και το ερώτημα είναι γιατί δεν κάνει αυτό το νοσοκομείο το ΝΑΤΟ. Γιατί επιβαρύνεται με μία περίεργη επιλογή η ελληνική Κυβέρνηση και γιατί αντιθέτως όχι μόνο αυτά τα 7,5 εκατομμύρια ευρώ, αλλά πολλά περισσότερα τα κατευθύνουμε στο σύστημα υγείας της Αλβανίας το οποίο είναι τραγικό. 
      Σας αναφέρω από τα στοιχεία που δίνει η Παγκόσμια Οργάνωση Υγείας ότι η κατά κεφαλή δαπάνη για την υγεία στην Αλβανία σε δολάρια είναι 63, στη γειτονική Κροατία είναι 410, οι γιατροί ανά εκατό χιλιάδες κατοίκους είναι εκατόν είκοσι εννέα, στη γειτονική Κροατία είναι διακόσιοι είκοσι εννέα, τα κρεβάτια νοσοκομείου για χίλιους κατοίκους είναι 3,2 και στην Κροατία είναι 5,9. Δηλαδή υπάρχει μια μεγάλη ανάγκη να ενισχυθεί, και ιδιαίτερα αν θέλετε στο νότο της Αλβανίας, στο χώρο που ζει και η ελληνική μειονότητα, το σύστημα υγείας. Από αυτό το νοσοκομείο της ελίτ των σαράντα κρεβατιών αποκλείονται τα παιδιά, οι γυναίκες, οι ηλικιωμένοι, και οι μόνοι που μπορούν να μπουν είναι οι στρατιωτικοί της Αλβανίας και υπάρχει και μία εξαίρεση για το προσωπικό του ελληνικού Προξενείου. Νομίζουμε ότι είναι μία λάθος επιλογή και ότι θα έπρεπε να κατευθύνουμε τις ενισχύσεις μας σ΄ ένα νοσοκομείο που να είναι ανοιχτό σε όλον τον πληθυσμό της Αλβανίας και γι’ αυτό το λόγο ο Συνασπισμός Ριζοσπαστικής Αριστεράς θα καταψηφίσει αυτήν τη Συμφωνία. 
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση Τεχνικής Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Δημοκρατίας της Αλβανίας για ρύθμιση διαδικασιών, κατασκευής–εξοπλισμού και στελέχωσης Στρατιωτικού Νοσοκομείου Αργυροκάστρου». 
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΦΩΤΗΣ ΚΟΥΒΕΛΗΣ: Κατά πλειοψηφία. 
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Εθνικής Άμυνας: «Κύρωση Τεχνικής Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Δημοκρατίας της Αλβανίας για ρύθμιση διαδικασιών, κατασκευής–εξοπλισμού και στελέχωσης Στρατιωτικού Νοσοκομείου Αργυροκάστρου» έγινε δεκτό κατά πλειοψηφία επί της αρχής, των άρθρων και του συνόλου και έχει ως εξής: 
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
     
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση. 
     Εισερχόμαστε στο νομοσχέδιο του Υπουργείου Δημοσίας Τάξης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις».
     Η Διάσκεψη των Προέδρων στη συνεδρίασή της στις 12.5.2004 αποφάσισε να γίνει η συζήτηση του νομοσχεδίου αυτού σε δύο συνεδριάσεις. Σήμερα θα το ψηφίσουμε κατ’ αρχήν και αύριο θα το ψηφίσουμε στα άρθρα και στο σύνολο. 
     Ο εισηγητής της πλειοψηφίας κ. Γαρουφαλιάς έχει το λόγο. 
     ΓΕΩΡΓΙΟΣ ΓΑΡΟΥΦΑΛΙΑΣ: Σε χρόνο λιγότερο από ενενήντα μέρες οι Ολυμπιακοί Αγώνες, το κορυφαίο αθλητικό και πολιτιστικό γεγονός, επιστρέφουν στην Ελλάδα, τη χώρα που γεννήθηκαν και στην Αθήνα, την πόλη όπου αναβίωσαν. Οι αγώνες της Ελλάδας συνδυάζουν την ιστορία, τον πολιτισμό και την ειρήνη με τον αθλητισμό και το ολυμπιακό πνεύμα. Για να κερδίσουμε, λοιπόν, το μεγάλο εθνικό στοίχημα θα πρέπει με κάθε τρόπο παρεμβαίνοντας και νομοθετικά να δημιουργήσουμε τις απαραίτητες συνθήκες για την ασφαλέστατη διεξαγωγή τους. 
      Είναι γεγονός ότι η προετοιμασία και η διοργάνωση αυτή γίνεται σε μια περίοδο που η ασφάλεια αναδεικνύεται ως μία από τις πιο σημαντικές παραμέτρους για την επιτυχή διεξαγωγή τους. Η ασφάλεια των Ολυμπιακών Αγώνων έχει ανατεθεί θεσμικά από την πολιτεία στο Υπουργείο Δημόσιας Τάξης και συγκεκριμένα στην Ελληνική Αστυνομία που καλείται να διαμορφώσει ένα περιβάλλον απόλυτης ασφάλειας σε συνεργασία με το Λιμενικό Σώμα, το Πυροσβεστικό Σώμα, την Εθνική Υπηρεσία Πληροφοριών και τις Ένοπλες Δυνάμεις. 
      Τον Αύγουστο του 2004 θα βρίσκονται στην Ελλάδα δέκα επτά χιλιάδες αθλητές και επίσημοι συνοδοί από διακόσιες δύο συμμετέχουσες χώρες, οκτώ χιλιάδες μέλη της ολυμπιακής οικογένειας, τρεις χιλιάδες κριτές και διαιτητές, είκοσι δύο χιλιάδες δημοσιογράφοι και δύο εκατομμύρια περίπου επισκέπτες. Παράλληλα περισσότεροι από πέντε χιλιάδες ανθρώπους σ΄ όλον τον κόσμο θα παρακολουθήσουν τους αγώνες από τους τηλεοπτικούς τους δέκτες και πρωταρχικός στόχος μέσα σε όλο αυτό το περιβάλλον είναι η εμπέδωση του αισθήματος ασφαλείας σε όλους τους φιλοξενούμενους και τους Έλληνες πολίτες. 
      Για το σκοπό, λοιπόν, αυτό η Διεύθυνση Ασφαλείας Ολυμπιακών Αγώνων (ΔΑΟΑ), μια ειδική αυτοτελής υπηρεσία που ίδρυσε η ΕΛΑΣ και υπάγεται απευθείας στον Αρχηγό της, συνεργάζεται με την ολυμπιακή συμβουλευτική ομάδα στην οποία συμμετέχουν επτά χώρες με σημαντική εμπειρία σε θέματα ασφάλειας μεγάλων αθλητικών οργανώσεων. Οι χώρες αυτές είναι οι Ηνωμένες Πολιτείες της Αμερικής, το Ηνωμένο Βασίλειο, η Αυστραλία, η Γερμανία, η Γαλλία, η Ισπανία και το Ισραήλ. Ειδικοί από τις χώρες αυτές προσφέρουν την τεχνογνωσία τους σε διάφορους τομείς, όπως θέματα σχεδιασμού, τεχνολογίας, εκπαίδευσης, συλλογής και ανάλυσης πληροφοριών. Επίσης αναπτύσσονται διμερείς συνεργασίες με ευρωπαϊκές χώρες και πολλά άλλα κράτη, μέσα από θεσμοθετημένους διαύλους αστυνομικής συνεργασίας, όπως είναι η EUROPOL, η INTERPOL, η ZERSING (?). 
      Το πρόγραμμα της εκπαίδευσης για το προσωπικό της ΕΛΑΣ και όλους τους εμπλεκόμενους φορείς περιλαμβάνει τη γενική ολυμπιακή εκπαίδευση, με στόχο την ενημέρωση, την ευαισθητοποίηση του συνόλου του ανθρώπινου δυναμικού σε θέματα ολυμπιακής ασφάλειας, ειδικές εκπαιδεύσεις οι οποίες πραγματοποιούνται στην Ελλάδα και στο εξωτερικό και αποσκοπούν στην απόκτηση των απαραίτητων γνώσεων και ικανοτήτων, πρακτικές εκπαιδεύσεις οι οποίες εξασφαλίζονται μέσα από αθλητικές δοκιμαστικές διοργανώσεις και ασκήσεις. 
      Τον Αύγουστο η Ελλάδα καλείται να αναδείξει τα ολυμπιακά ιδεώδη θέτοντας τον αθλητισμό στην υπηρεσία της ειρήνης και η Ελληνική Αστυνομία, για την οποία αποτελεί πρόκληση η διεξαγωγή των αγώνων, θα είναι επιβαλλόμενο να διευκολύνει ώστε να γίνουν σε ένα περιβάλλον απόλυτης ασφάλειας. 
      Για όλους τους παραπάνω λόγους κρίνεται αναγκαία κατά το χρονικό διάστημα της προετοιμασίας μέχρι και την ολοκλήρωση της διεξαγωγής των Ολυμπιακών και Παραολυμπιακών Αγώνων όπως το προσωπικό της Ελληνικής Αστυνομίας παραμείνει απερίσπαστο στην εκτέλεση της αποστολής του αυτής. Κατά συνέπεια πρέπει να ανασταλεί οποιαδήποτε υπηρεσιακή μεταβολή, όπως μεταθέσεις, κρίσεις, προαγωγές, αποστρατείες, που θα μπορούσε να ανατρέψει ή να επηρεάσει δυσμενώς το σχεδιασμό των μέτρων ασφάλειας. 
      Επιπλέον απαιτείται όπως ανασταλεί οποιαδήποτε ανάθεση νέων καθηκόντων, όπως η προβλεπόμενη από τις διατάξεις του άρθρου 1 του ν. 3103/2003 (Έκδοση διαβατηρίων από την Ελληνική Αστυνομία), καθώς τούτο κατ’ ανάγκη θα επιβαρύνει σημαντικά το έργο των υπηρεσιών με ευνόητες δυσμενείς συνέπειες. Με τις διατάξεις του υπόψη νομοσχεδίου ρυθμίζονται θέματα κρίσεως αξιωματικών της Ελληνικής Αστυνομίας, υπόλοιπα θέματα …
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, μισό λεπτό. Θα ήθελα να παρακαλέσω τους συναδέλφους να κάνουν ησυχία. 
      Συνεχίστε. 
      ΓΕΩΡΓΙΟΣ ΓΑΡΟΥΦΑΛΙΑΣ: Ρυθμίζονται, επίσης, θέματα υπηρεσιακής κατάστασης του αστυνομικού και πυροσβεστικού προσωπικού, καθώς και διάφορα άλλα θέματα αρμοδιότητας του Υπουργείου Δημόσιας Τάξης. 
	Ειδικότερα προτείνονται τα παρακάτω: 
	Οι ετήσιες τακτικές κρίσεις των ανωτάτων και ανωτέρων αξιωματικών της Ελληνικής Αστυνομίας το έτος 2004 ενεργούνται εντός του μηνός Οκτωβρίου του έτους 2004. Μέχρι τότε αναστέλλεται η διενέργεια κρίσεων για προαγωγές προς πλήρωση των κενών οργανικών θέσεων στους διάφορους βαθμούς της ΕΛΑΣ. Επίσης μέχρι την ημερομηνία αυτή παρατείνεται και η θητεία του Αρχηγού της Ελληνικής Αστυνομίας.
      Ως ημερομηνία προαγωγής των αξιωματικών που προάγονται, μετά τις ανωτέρω κρίσεις, στον ανώτερο βαθμό λογίζεται η 20η Μαρτίου του 2004, εφόσον οι προαναφερόμενοι έχουν συμπληρώσει σε αυτήν τα γενικά και τυπικά προς υπαγωγή προσόντα. Διαφορετικά η προαγωγή τους ανατρέχει στην επόμενη της ημερομηνίας κατά την οποία συγκεντρώνουν τα προσόντα αυτά. 
      Οι προηγούμενες ρυθμίσεις δεν εφαρμόζονται για όσους αξιωματικούς της Ελληνικής Αστυνομίας αποστρατεύονται αυτεπάγγελτα, σύμφωνα με τα οριζόμενα από το άρθρο 47 του π.δ. 24/1997. 
      Ανώτεροι αξιωματικοί της Ελληνικής Αστυνομίας που συμπληρώνουν τριάντα πέντε χρόνια υπηρεσίας, κατά το διάστημα της εν λόγω αναβολής των κρίσεων, παραμένουν στην ενεργό υπηρεσία αν το επιθυμούν και προάγονται εφόσον συντρέχει περίπτωση προαγωγής και πληρούν τις σχετικές προϋποθέσεις. Όσοι προάγονται μέχρι το βαθμό του Αστυνομικού Διευθυντή κρίνονται σύμφωνα με τις ισχύουσες διατάξεις της 35ετίας, όπως και οι υπόλοιποι αξιωματικοί που συμπληρώνουν 35 χρόνια υπηρεσίας. 
      Οι ετήσιες τακτικές κρίσεις των κατωτέρων αξιωματικών της Ελληνικής Αστυνομίας του έτους 2004 αρχίζουν σε ένα μήνα από την έναρξη της ισχύος του υπό την ψήφιση νόμου, εφαρμοζομένων ανάλογα των αναφερομένων στην παράγραφο 1β ρυθμίσεων. 
      Παρατείνεται μέχρι τις 31-5-2005 ο χρόνος χορήγησης αδειών του αστυνομικού προσωπικού για το έτος 2004. Αναστέλλονται μέχρι τις 5-10-2004 οι τοποθετήσεις και οι ετήσιες μεταθέσεις του αστυνομικού προσωπικού, καθώς και ο χρόνος έναρξης όλων των μετεκπαιδεύσεων στις Σχολές της Αστυνομικής Ακαδημίας. Οι σχετικές ημερομηνίες θα καθοριστούν, κατά παρέκκλιση των διατάξεων που ισχύουν, με απόφαση του Αρχηγού της ΕΛΑΣ.
      Επιτρέπεται η διάθεση δοκίμων των Σχολών της Αστυνομικής Ακαδημίας από την 1η Ιουλίου μέχρι και τις 5 Οκτωβρίου του 2004 για την λήψη μέτρων τάξης και ασφάλειας κατά τους Ολυμπιακούς και Παραολυμπιακούς Αγώνες. Με απόφαση τους Αρχηγού της Ελληνικής Αστυνομίας καθορίζονται κατά παρέκκλιση των διατάξεων που ισχύουν οι υπηρεσίες στις οποίες διατίθενται οι δόκιμοι, όπως και τα καθήκοντά τους. 
      Με την ίδια απόφαση είναι δυνατόν να συντέμνεται η διάρκεια της θεωρητικής εκπαίδευσης των δοκίμων για το 2004, να τροποποιούνται τα εκπαιδευτικά προγράμματα των ετών 2004 και 2005 και να ρυθμίζονται θέματα σχετικώς με τη χορήγηση σχολικών και μετασχολικών για την Αστυνομική Ακαδημία αδειών.
      Η θητεία του Αρχηγού του Πυροσβεστικού Σώματος ορίζεται διετής με δυνατότητα παράτασης για ένα επιπλέον έτος. Αποστρατεία πριν τη λήξη της θητείας του επιτρέπεται μόνο είτε μετά από αίτησή του, είτε για σοβαρούς λόγους μετά από αιτιολογημένη απόφαση του ΚΥΣΕΑ. Ρυθμίζονται θέματα κρίσεων Πυράρχων και ανωτάτων αξιωματικών του Πυροσβεστικού Σώματος εκτός του Αρχηγού. 
      Προβλέπεται η συμμετοχή του διευθύνοντος συμβούλου της Οργανωτικής Επιτροπής των Ολυμπιακών Αγώνων «ΑΘΗΝΑ 2004 ΑΕ» ή εκπροσώπου του στο Συμβούλιο Διαχείρισης Κρίσεων, που λειτουργεί για την αντιμετώπιση σοβαρών περιστατικών που σχετίζονται με την ασφάλεια των Ολυμπιακών Αγώνων στο άρθρο 13 του π.δ. 63/2001, όπως αντικαταστάθηκε με το άρθρο 5 του π.δ. 2/2003. 
      Όπως είναι γνωστό η Οργανωτική Επιτροπή Ολυμπιακών Αγώνων ασκεί όλες τις εξουσίες και τις αρμοδιότητες που ανατίθενται σ΄ αυτήν από τη συμφωνία της Λοζάννης, αλλά και από τον Ολυμπιακό Χάρτη, άρθρο 2 παράγραφος 4 του ν. 2598/1988. 
      Η Οργανωτική Επιτροπή των Ολυμπιακών Αγώνων είναι, λοιπόν, συνυπεύθυνη με την ελληνική πολιτεία μεταξύ άλλων για την λήψη των απαραίτητων μέτρων ασφαλείας κατά τη διάρκεια της τέλεσης των Ολυμπιακών Αγώνων και ως εκ τούτου επιβάλλεται να μετέχει και στην αντιμετώπιση ζητημάτων ασφαλείας των Αγώνων αυτών.
      Αναβάλλεται η έναρξη ισχύος των διατάξεων που προβλέπουν την έκδοση διαβατηρίων των Ελλήνων πολιτών από την Ελληνική Αστυνομία για την 1η Ιουλίου του 2005, με το δεδομένο ότι μέχρι σήμερα δεν έχουν ολοκληρωθεί οι διαδικασίες που αφορούν τον ειδικό τεχνολογικό εξοπλισμό, που είναι απαραίτητος, ώστε να δομηθεί η υπηρεσία. Υπάρχει και το περιθώριο μιας παράτασης αυτής της διαδικασίας για ένα εξάμηνο. 
      Τέλος, με το ακροτελεύτιο άρθρο του συγκεκριμένου νομοσχεδίου καθορίζεται η έναρξη της ισχύος του νόμου.
      Σαφώς υποστηρίζουμε το συγκεκριμένο νομοθέτημα γιατί είναι ένα νομοθέτημα που διευκολύνει, τα μέγιστα, τη λειτουργία της συγκεκριμένης ολυμπιακής διαδικασίας, την ποιοτική και καλή λειτουργία των αστυνομικών δυνάμεων και την εύρυθμη λειτουργία του Υπουργείου Δημόσιας Τάξης.
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Γεώργιος Παπαγεωργίου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, ως εισηγητής του ΠΑΣΟΚ τοποθετούμαι ευθύς επί της αρχής και αναφέρω προς το Σώμα ότι εμείς θα ψηφίσουμε το νομοσχέδιο αυτό επί της αρχής. Θα ήθελα, βέβαια, να κάνω ορισμένες παρατηρήσεις περισσότερο γενικότερες, μια που αυτό το νομοσχέδιο, ένα νομοσχέδιο εξαιρετικά σύντομο και καθαρά διεκπεραιωτικό ορισμένων ζητημάτων της Αστυνομίας, δεν προσφέρεται αυτό καθεαυτό για μεγάλες αναφορές λόγου.
      Είναι γεγονός αναμφισβήτητο ότι οι Ολυμπιακοί Αγώνες που θα γίνουν στη χώρα μας είναι ένα μεγάλο, ένα σπουδαίο γεγονός και θα έλεγε κανείς ότι αυτήν τη σπουδαιότητα θα μπορούσε να τη διαχωρίσει και να την εξειδικεύσει. Θα έλεγε, λοιπόν, κανείς πολύ εύκολα από την αρχή ότι είναι μια υπόθεση καθαρά ιστορική και μια υπόθεση με συναισθηματική, για να μην πω με την ευρύτερη έννοια, «πατριωτική» σημασία, μια που οι Ολυμπιακοί Αγώνες θα ξαναγυρίσουν στη χώρα μας, στη χώρα όπου γεννήθηκαν και μάλιστα ύστερα από εκατό περίπου χρόνια από την προηγούμενη τέλεσή τους. Πιστεύω όμως ότι είναι και ένα ζήτημα συνέπειας και κύρους για τη χώρα μας: για να αποδείξουμε –και έχουμε υποχρέωση και καθήκον να το κάνουμε και να αγωνιστούμε όλοι γι’ αυτό- ότι μια μικρή χώρα –αν δεν απατώμαι, η μικρότερη σε έκταση και πληθυσμό χώρα που διοργανώνει, τουλάχιστον, τα τελευταία γνωστά χρόνια Ολυμπιακούς Αγώνες- μπορεί να τους διοργανώσει με επιτυχία από κάθε πλευρά. Και κανείς σ’ αυτήν την Αίθουσα δεν αμφισβητεί ότι, σε μια εποχή εξαιρετικής προσήλωσης στην τρομολαγνεία και σ’ όλες αυτές τις έννοιες που ταξιδεύουν καθημερινά στον κόσμο και φθάνουν βέβαια και στην χώρα μας,  το πιο σημαντικό –αν όχι το σημαντικότερο, πάντως πολύ σημαντικό- είναι η ασφάλεια και η ηρεμία γι’ αυτούς τους αθλητές, καθώς και τους δεκάδες χιλιάδες επισκέπτες που θα έρθουν στην χώρα μας. Νομίζω ότι είναι ένα ζήτημα που πρέπει να το κερδίσουμε και επιβάλλεται να το κερδίσουμε, όπως επιβάλλεται επίσης να δώσουμε με εθνική ομοψυχία μια απάντηση σε όλους αυτούς που με μια ψύχωση ως προς το ότι οι Αγώνες στη χώρα μας δεν θα είναι ασφαλείς, δημιουργούν ζητήματα. Εισέρχονται, για παράδειγμα, σε στάδια όπου ακόμη τα έργα βρίσκονται σε εκτέλεση, δημιουργούν ζητήματα και γενικά προφανώς κάτω από οργανωμένα συμφέροντα προσπαθούν να δυσφημήσουν τη χώρα μας.  
      Βεβαίως στο σημείο αυτό θέλω να κάνω μια παρατήρηση. Νομίζω ότι η Κυβέρνηση έχει πρώτη το καθήκον να έχει εκείνα τα γρήγορα αντανακλαστικά κι εκείνο το δυναμισμό και την πειθώ στις αντιδράσεις της, ώστε να εξοστρακίζει όλες αυτές τις διαδικασίες και όλα αυτά τα πλασμένα και τεχνητά διογκωμένα γεγονότα, τα οποία θίγουν τη χώρα μας. Και επειδή, κατά τη γνώμη μου, ασφαλώς μέχρι και την τέλεση των Ολυμπιακών Αγώνων -χωρίς να θέλω να γίνω προφήτης κακών- αυτά θα επαναληφθούν, νομίζω ότι πρέπει να υπάρχει μια εξαιρετικά αυστηρή προσήλωση σ’ αυτό το καθήκον και αυτό ως Αντιπολίτευση πρέπει να το επισημάνουμε και να το πούμε. 
      Όπως έχουμε πει και άλλες φορές, σαν ΠΑΣΟΚ δεν αντιπολιτευόμαστε για την αντιπολίτευση, αλλά ο ρόλος της Παράταξής μας, μιας παράταξης που  εκπροσωπεί –δεν πρέπει να το ξεχνά κανείς αυτό- το 40% και κάτι του ελληνικού λαού, είναι να διατηρήσουμε τη χώρα μας σαν μια χώρα ισχυρή, με θέση δυνατή σ’ όλον τον κόσμο και στην Ευρώπη και αυτό, βέβαια, καλούμαστε να  το αποδείξουμε και με τη διοργάνωση ασφαλών  Ολυμπιακών Αγώνων. 
      Δεν θέλω να εισέρχομαι σε πολιτικά ζητήματα, αλλά πρέπει να πω ότι η χώρα μας με την προηγούμενη κυβέρνηση του ΠΑΣΟΚ γι’ αυτό το ζήτημα των Ολυμπιακών Αγώνων, όσον αφορά τα έργα υποδομής στο καθαρά αθλητικό επίπεδο αλλά και στο ζήτημα της ασφάλειας που είναι το κρίσιμο –μια που σήμερα αυτό συζητάμε- έλαβε όλη εκείνη την πρόνοια, έκανε όλους εκείνους τους συσχεδιασμούς και έθεσε όλα εκείνα τα πλαίσια τα οποία οδηγούν σε μια σωστή οργάνωση για το ζητούμενο σκοπό που –το ξαναλέω για μια ακόμα φορά- είναι η ασφάλεια των Αγώνων. 
      Αυτό, βεβαίως, δεν το λέω μονάχα εγώ. Το παραδέχθηκε –και δεν είναι άλλωστε κάτι το ψευδές, είναι ένα αληθινό γεγονός- ο Υφυπουργός στη συζήτηση στην επιτροπή, όπου, βεβαίως, είπε ότι εμείς δεν είχαμε το χρόνο να κάνουμε καινούργια σχέδια πάνω στην οργάνωση αυτού του κρίσιμου ζητήματος της ασφάλειας των Ολυμπιακών Αγώνων και βαδίζουμε με αυτά τα σχέδια που υπήρχαν. Άρα αυτό αποδεικνύει ότι αυτά τα σχέδια ήταν σωστά, γιατί όσο κι αν δεν υπήρχε χρόνος -εάν πράγματι έπασχαν- θα προσπαθούσε η νέα Κυβέρνηση να τα διορθώσει.
      Τέλος, νομίζω –το είπα και στην αρχή και σχεδόν με αυτό ολοκληρώνω- ότι αυτό το νομοσχέδιο είναι ένα καθαρά διεκπεραιωτικό νομοσχέδιο που ρυθμίζει ζητήματα προσωπικού Υπουργείου Δημόσιας Τάξης και –όπως είπα και στην αρχή- θα το ψηφίσουμε, διότι πραγματικά θεωρούμε -έστω και εάν δεν είναι ένα μείζονος σημασίας νομοσχέδιο- ότι στην αρχή του μπορεί κανείς να το εντάξει στο σκοπό τον οποίο επιχειρεί να υπηρετήσει, δηλαδή να ρυθμιστούν έτσι αυτά τα ζητήματα της Ελληνικής Αστυνομίας, ώστε και αυτά να αποτελέσουν ένα κομμάτι, να έχουν μια μικρή συμβολή στο μεγάλο στόχο που –το ξαναλέω για πολλοστή φορά- είναι να οργανώσουμε με ασφάλεια και σωστά αυτούς τους Αγώνες, βεβαίως, με την παρατήρηση, την οποία και πάλι αναφέρω, ότι πρόκειται για ένα νομοσχέδιο που απλώς τακτοποιεί ορισμένα ζητήματα. 
      Νομίζω ότι κάθε επίπονη ενασχόληση και αναφορά σε αυτό περιττεύει στην επί της αρχής συζήτηση. Βεβαίως θα έχουμε την ευκαιρία αύριο επί των άρθρων να κάνουμε ακόμα πιο ουσιαστικές παρατηρήσεις. 
      Θα ήθελα, λοιπόν, να πω ότι πράγματι είναι επιβεβλημένες οι κρίσεις των ανωτάτων και ανωτέρων αξιωματικών για τον Οκτώβριο χωρίς βεβαίως, όπως προβλέπει το νομοσχέδιο, να θίγεται η υπηρεσιακή τους ανέλιξη και σταδιοδρομία και η μισθολογική τους εξέλιξη. Εδώ θέλουμε να κάνουμε και μια παρατήρηση που είχαμε κάνει και στην επιτροπή. Νομίζω πως πρέπει να διασαφηνιστεί ότι τελικά θα προάγονται εκείνοι οι οποίοι συμπληρώνουν τα προσόντα στις 20 Μαρτίου, γιατί νομίζω ότι αυτό επιβάλλεται για λόγους ισότητας.
      Βεβαίως πρέπει να έχουμε αναβολή στις μεταθέσεις, βεβαίως δεν πρέπει να έχουμε καινούργια καθήκοντα για τους αστυνομικούς και βεβαίως θεωρούμε ότι έχει εκτός από την ουσιαστική της σημασία και μια εκπαιδευτική σημασία οι δόκιμοι των Αστυνομικών Σχολών, πράγματι, να ενταχθούν και αυτοί στην κρίσιμη αυτή περίοδο των Ολυμπιακών και Παραολυμπιακών Αγώνων στο ζήτημα της υπηρεσίας αυτού του υψηλού στόχου.
      Νομίζω λοιπόν –για να κλείσω- ότι τα παγκόσμια φώτα της δημοσιότητας θα είναι προσηλωμένα για το διάστημα που διανύουμε και μέχρι το τέλος των Παραολυμπιακών Αγώνων στην πατρίδα μας και στην Ολυμπιάδα και βεβαίως καθημερινά εκεί θα στρέφονται. Και σαφώς αυτό το στοίχημα της διενέργειας των Αγώνων με ασφάλεια μπορεί να ολοκληρωθεί με επιτυχία.
      Κλείνοντας όμως θα ήθελα να πω –και αυτό αφορά εμένα και ως Βουλευτή της περιφέρειας – ότι όταν κάποτε αυτά τα φώτα θα σβήσουν θα πρέπει τα φώτα αυτά να στραφούν και προς την περιφέρεια και προς την ύπαιθρο, ούτως ώστε και εκεί οι πολίτες να αισθάνονται πράγματι ότι ζουν με ασφάλεια –όπως επιβάλλεται- διότι θα παρατηρήσουμε ότι όλη αυτή η συγκέντρωση της προσοχής στο κέντρο και στην Ολυμπιάδα και στα φώτα της δημοσιότητας ίσως πράγματι δημιουργεί ζητήματα ασφάλειας μέσα στα γενικότερα προβλήματα που υπάρχουν στις υπόλοιπες περιοχές της χώρας μας και –το ξανατονίζω- στην ύπαιθρο.
      Με αυτές τις σκέψεις εισηγούμαι στο Σώμα να ψηφιστεί το νομοσχέδιο και επιφυλασσόμαστε αύριο επί των άρθρων να έχουμε ακόμα πιο λεπτομερείς και ουσιαστικές παρατηρήσεις.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Δημήτριος Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, κύριε Πρόεδρε, το νομοσχέδιο που συζητάμε σήμερα στην Ολομέλεια της Βουλής είναι ένα δείγμα προχειρότητας της κυβερνητικής πολιτικής και σ’ αυτό το ζήτημα. Είναι ένα νομοσχέδιο, το οποίο παίρνει κάποια μέτρα ενόψει των Ολυμπιακών Αγώνων -μέτρα όπως, για παράδειγμα, για την αναστολή των αδειών, για την αναβολή των κρίσεων, για την αλλαγή της θητείας του Aρχηγού της Πυροσβεστικής, για την έκδοση των διαβατηρίων από την Aστυνομία και όχι από τις Nομαρχίες, όπως γίνεται σήμερα- όμως, στο νομοσχέδιο δεν γίνεται κουβέντα για τα προβλήματα των εργαζομένων στα Σώματα Ασφαλείας: Δηλαδή, για τους αστυνομικούς, για τους πυροσβέστες, για τους λιμενικούς, για τους στρατιωτικούς και για τους εργαζόμενους στις Ειδικές Δυνάμεις, όπως επίσης και για τους δόκιμους, οι οποίοι καλούνται και αυτοί να δουλέψουν αυτό το διάστημα, τρεις ή τέσσερις μήνες για την ασφαλή διεξαγωγή των Ολυμπιακών Αγώνων. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
     Βεβαίως τα προβλήματα αυτά χρονίζουν, οι ευθύνες βαραίνουν και τη σημερινή Κυβέρνηση, όπως βαραίνουν και την προηγούμενη κυβέρνηση, οι χιλιάδες των εργαζομένων στα Σώματα Ασφαλείας θα μετακινηθούν απ’ όλη την Ελλάδα στις Ολυμπιακές πόλεις και κυρίως στο Λεκανοπέδιο μ’ ένα πρόγραμμα απασχόλησης που έχει ψηφιστεί και με το οποίο θα απασχολούνται πενήντα έξι ώρες την εβδομάδα. Γι’ αυτές, λοιπόν, τις πενήντα έξι ώρες την εβδομάδα που θα απασχολούνται οι εργαζόμενοι στα Σώματα Ασφαλείας και οι υπόλοιποι, τους δίνετε 2.500 ευρώ. Όμως, κατά τη δική μας άποψη, αυτά τα χρήματα είναι πολύ λιγότερα απ’ αυτά που θα έπαιρναν αν αμείβονταν όπως αμείβονται οι άλλοι εργαζόμενοι, όπως προβλέπεται από τη νομοθεσία. 
     Εμείς πάντως υποστηρίζουμε ότι πρέπει να πληρωθούν τα νυχτερινά, οι Κυριακές, οι υπερωρίες, οι αργίες. Καθώς επίσης και να ικανοποιηθεί ένα χρόνιο και πάγιο αίτημα που έχουν οι αστυνομικοί, του επικίνδυνου και ανθυγιεινού. 
     Επίσης για τη διαμονή των «πληβείων», όπως λένε οι ίδιοι στο περιοδικό τους, των εργαζομένων στην Αστυνομία πρέπει να σημειώσουμε ότι τους περισσότερους απ’ αυτούς τους στοιβάζετε σε κοντέϊνερ και βεβαίως χρησιμοποιείτε ταυτόχρονα και αρκετές χιλιάδες στρατιωτών και αξιωματικών του Στρατού, θέλοντας να δείξετε με αυτόν τον τρόπο το αυξημένο ενδιαφέρον σας για την ομαλή διεξαγωγή των Ολυμπιακών Αγώνων.
     Ασφαλώς κι όλοι θέλουμε την ομαλή διεξαγωγή των Ολυμπιακών Αγώνων, ασφαλώς και όλοι μας θέλουμε να γίνουν χωρίς να συμβεί κανένα επεισόδιο. Όμως, πρέπει να λυθούν κι αυτά τα προβλήματα, πρέπει να ικανοποιηθούν κι αυτά τα αιτήματα, τα οποία είναι και χρόνια, αν θέλετε, είναι και αιτήματα τα οποία θα ικανοποιήσουν τους εργαζόμενους.
     Επίσης για τους δόκιμους που βάζετε να δουλέψουν στο πλάι των αστυνομικών δεν λαμβάνετε καμία μέριμνα για το αν και πώς θα πληρωθούν.
     Εμείς, λοιπόν, υποστηρίζουμε ότι ακόμα και οι δόκιμοι που θα απασχοληθούν αυτό το διάστημα στη φύλαξη των Ολυμπιακών Αγώνων θα πρέπει να αμειφθούν, όπως και οι άλλοι αστυφύλακες, οι πυροσβέστες, οι λιμενικοί. Έτσι θα ικανοποιηθεί κι ένα ακόμη αίτημα και για τους δόκιμους.
     Χρησιμοποιείτε, επίσης, στρατιωτικούς -χιλιάδες φαντάρους και αξιωματικούς του Στρατού για τη φύλαξη των Ολυμπιακών Αγώνων.
     Καταρχάς, θέλω να τονίσω ότι εμείς, το ΚΚΕ, είμαστε κάθετα αντίθετοι στην εμπλοκή των Ενόπλων Δυνάμεων σε θέματα εσωτερικής ασφάλειας, γιατί με αυτόν τον τρόπο ανοίγετε επικίνδυνους δρόμους. Και ξέρετε πολύ καλά τι εννοώ. Δεν είναι πάντως της ώρας να το αναλύσουμε, όμως, για το συγκεκριμένο θέμα γνωρίζετε και τη θέση και την άποψη του ΚΚΕ. 
      Είμαστε, όμως, σίγουροι ότι οι αξιωματικοί και οι φαντάροι, οι Έλληνες στρατιώτες δεν θα στραφούν ποτέ εναντίον του ελληνικού λαού είναι, όμως, άλλο πράγμα που εσείς τους χρησιμοποιείτε για την ασφάλεια των Ολυμπιακών Αγώνων χωρίς να τους δίνετε δραχμή. 
      Εμείς, λοιπόν, υποστηρίζουμε ότι και αυτοί πρέπει να αμειφθούν, όσοι απασχοληθούν, γιατί δεν είναι δεύτερης κατηγορίας. Πρέπει να πληρωθούν όπως θα πληρωθούν και οι αστυφύλακες, οι λιμενικοί και οι πυροσβέστες, γιατί ήδη έχει ανακοινωθεί στις Ένοπλες  Δυνάμεις ότι βρίσκονται σε τετράμηνη υψηλή επιφυλακή, που σημαίνει και κόψιμο των αδειών και υπερωρίες και Σάββατα και Κυριακές και αργίες και γι’ αυτούς. Συνεπώς θα πρέπει και αυτοί να πληρωθούν, όσοι απασχοληθούν για τη φύλαξη των Ολυμπιακών Αγώνων. 
      Εμείς θέλουμε να θέσουμε και ένα άλλο ζήτημα και να σας καλέσουμε, αν θέλετε και να σας προκαλέσουμε να συζητήσουμε και την αλλαγή του καθεστώτος των κρίσεων στους αξιωματικούς, αυτό, δηλαδή, που αναφέρεται στο νομοσχέδιο. Θέλουμε, δηλαδή –επιγραμματικά να αναφέρω την πρότασή μας- οι κρινόμενοι να έχουν δικαιώματα. Να γίνονται οι κρίσεις αξιοκρατικά για όλους. Να ελέγχονται και από τα συνδικάτα τους και από τα σωματεία τους και από την ομοσπονδία τους. Όλες οι ρυθμίσεις που αναφέρονται σε αυτό το νομοσχέδιο γίνονται μέσα σε ένα κλίμα τρομοϋστερίας, το οποίο απασχολεί και τη χώρα μας και την Ευρώπη. Βεβαίως μέσα σε αυτό το κλίμα χρησιμοποιείτε και τους χιλιάδες αστυνομικούς, λιμενικούς, πυροσβέστες, το Στρατό, τις Ειδικές Δυνάμεις και μαζί με την προηγούμενη κυβέρνηση καλέσατε και το ΝΑΤΟ με πρόσκληση για τη φύλαξη των Ολυμπιακών Αγώνων. Είναι πρώτη φορά που το ΝΑΤΟ αναλαμβάνει μαζί με τις χώρες που ανέφερε ο εισηγητής της Πλειοψηφίας τη φύλαξη των Ολυμπιακών Αγώνων. Βεβαίως πάνω σε αυτό το οικοδόμημα κάνετε και αυτές τις αλλαγές που χρωματίζονται από αυτήν την τρομοϋστερία που ανέφερα. Γιατί; Νιώθετε ένοχοι και σεις και η προηγούμενη κυβέρνηση για τη συμμετοχή της χώρας μας στους ιμπεριαλιστικούς  πολέμους, για τη συμμετοχή στο βρώμικο πόλεμο της Γιουγκοσλαβίας, του Αφγανιστάν, του Ιράκ, για όλα όσα γίνονται σήμερα, τις δολοφονίες, τα βασανιστήρια, τους εξευτελισμούς στο Ιράκ; Δεν έχουμε αυταπάτες. Δε νιώθετε ενοχές. Απλά έχετε πρόβλημα πώς αυτό θα το πλασάρετε στον ελληνικό λαό. Εσείς υπηρετείτε με συνέπεια τα συμφέροντα της άρχουσας τάξης, όχι μόνο της ντόπιας αλλά και της ξένης. Υπηρετείτε με συνέπεια τα συμφέροντα του στρατιωβιομηχανικού συμπλέγματος και των Ηνωμένων Πολιτειών και της Αγγλίας και της Γαλλίας, γι’ αυτό δεν έχετε αναστολές για το τι υπηρετείτε. Όμως, έχετε πρόβλημα πως θα το περάσετε στον ελληνικό λαό, γιατί ο ελληνικός λαός είναι αντίθετος. 
      Φοβάστε για την ασφάλεια των Ολυμπιακών Αγώνων; Γιατί φοβάστε; Είναι ένα ερώτημα. Τι φοβάστε; Νιώθετε ένοχοι για τη συμμετοχή στους βρώμικους πολέμους, γιατί οι κυβερνήσεις της χώρας μας έδωσαν γη και ύδωρ σε αυτούς τους πολέμους που τσαλακώνουν, σκοτώνουν, βασανίζουν τους λαούς; Φοβάστε μήπως γίνουν επεισόδια ή αντίποινα, γι’ αυτό καλείτε και το ΝΑΤΟ για να υπάρχει μεγαλύτερη ασφάλεια; Έχετε αυταπάτες ότι μπορούν τα «ΑΒΑΞ» ή τα πολεμικά πλοία των αμερικανών του ΝΑΤΟ να αποτρέψουν τρομοκρατικό κτύπημα; Υπάρχουν μελέτες ειδικών που λένε ότι δεν μπορούν να έχουν αποτελέσματα ούτε  τα «ΑΒΑΞ» ούτε οι φρεγάτες ούτε τα πολεμικά πλοία σε ενδεχόμενα τρομοκρατικά κτυπήματα. Αλλιώς γίνονται αυτά και βεβαίως πολλοί αυτά τα γνωρίζουν. 
      Θέλουμε επίσης να τονίσουμε και να πούμε ότι στο συμβούλιο κρίσεων θα είναι και από την «ΑΘΗΝΑ 2004». Βεβαίως προβλέπεται από διεθνείς συμβάσεις να είναι και σύμβουλος και απέξω. Εμείς διαφωνούμε. Θα μου πείτε, τόσοι σύμβουλοι υπάρχουν σήμερα γύρω από την «ΑΘΗΝΑ 2004». Ένας ακόμη είναι πρόβλημα; Βεβαίως και το συμβούλιο της «ΑΘΗΝΑ 2004» αμείβεται αδρά, αλλά στους εθελοντές θα δώσετε μόρια. 
      Βεβαίως πρέπει να πούμε ότι είμαστε αντίθετοι για τη συμμετοχή ξένων σ’ αυτό το συμβούλιο κρίσεων, παρ’ ότι έχει γεμίσει η χώρα μας πράκτορες οι οποίοι αλωνίζουν καθημερινά την Ελλάδα. 
      Για την έκδοση των διαβατηρίων από την Αστυνομία θέλουμε να τονίσουμε το εξής: Παρ’ ότι έχουν κλαπεί και έχουν χαθεί διαβατήρια από τις νομαρχίες, μπορούν να παρθούν μέτρα συγκεκριμένα για την ασφάλεια μέσα στις Νομαρχίες και την ομαλή έκδοση διαβατηρίων και όχι να χρεωθεί με ένα ακόμη καθήκον η Αστυνομία και η Ασφάλεια, το οποίο θα είναι και συγκεντρωτικό, θα εκδίδονται όλα εδώ στην Αθήνα. Είναι μια ακόμη ευθύνη για την Αστυνομία και βεβαίως γίνεται κατ’ επιταγή και απαίτηση των Αμερικανών να παρθεί η έκδοση των διαβατηρίων από τις νομαρχίες όλης της χώρας και να δοθεί στην Αστυνομία. Εμείς υποστηρίζουμε ότι η έκδοση των διαβατηρίων πρέπει να είναι στις νομαρχίες και όχι στην Αστυνομία, η οποία, κατά τη γνώμη μας, σήμερα –και γι’ αυτό εξάλλου προβλέπετε και την αναβολή της έκδοσης των διαβατηρίων από την Αστυνομία για το απώτερο μέλλον- δεν είναι έτοιμη ούτε έχει την υποδομή να εκδώσει τα διαβατήρια γιατί είναι απροετοίμαστη. Φτιάχνετε ένα πολύ συγκεκριμένο σύστημα έκδοσης με τις διάφορες συμφωνίες, όπως είναι η συμφωνία Σένγκεν και βεβαίως με τους τρομονόμους. 
      Ταυτόχρονα αυτήν την περίοδο παίρνονται μέτρα σε βάρος και άλλων εργαζομένων. Για παράδειγμα η απελευθέρωση του ωραρίου και η λειτουργία των καταστημάτων όλο το εικοσιτετράωρο. Εμείς είμαστε αντίθετοι και διαφωνούμε και γι’ αυτό. Διαφωνούμε, δηλαδή, για την απελευθέρωση του ωραρίου, όπως διαφωνούμε και για τον περιορισμό των δημοκρατικών δικαιωμάτων με την τοποθέτηση από την Κυβέρνηση καμερών, οι οποίες όχι μόνο βλέπουν, μιλάνε, ακούνε και θα παραμείνουν στο μέλλον, για να μας παρακολουθούν. 
      Βεβαίως η τρομοϋστερία που έχουν επιβάλει οι Αμερικανοί σε ολόκληρο τον κόσμο έχει την αντανάκλασή της και τα αποτελέσματα και σ’ αυτό το νομοσχέδιο ακριβώς γιατί θέλουν να μεταφέρουν τη δική τους πολιτική της τρομοκρατίας, γιατί είναι ο υπ’ αριθμόν ένας τρομοκράτης στον κόσμο οι Αμερικανοί ιμπεριαλιστές, μαζί με τους Εγγλέζους και τους άλλους Ευρωπαίους υποκριτές, οι οποίοι υποκρίνονται ως φιλειρηνιστές. Βεβαίως πρέπει να πούμε ότι όλους αυτούς εμείς τους καταδικάζουμε και θεωρούμε ότι είναι καταδικαστέοι και στη συνείδηση του ελληνικού λαού. 
      Σε ό,τι αφορά τα επιμέρους ζητήματα, θα τα συζητήσουμε και στην κατ’ άρθρον συζήτηση. Το νομοσχέδιο φυσικά το καταψηφίζουμε.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριοι συνάδελφοι, φαίνεται ότι αυτούς τους Ολυμπιακούς Αγώνες θα τους πληρώσουμε ποικιλοτρόπως. Εδώ μεταθέσεις δεν γίνονται, προαγωγές δεν γίνονται και βεβαίως υπάρχει η επίκληση των ειδικών αναγκών, γι’ αυτό και το παρόν σχέδιο νόμου. 
      Δράττομαι, όμως, της ευκαιρίας να πω ότι παρά την αντίθεσή μας για την ανάληψη των Ολυμπιακών Αγώνων από την Αθήνα, βεβαίως διεκδικούμε και ευχόμαστε να στεφθούν με επιτυχία. Αλλά δεν ξέρω τι ολυμπιακό πνεύμα, κύριε Υπουργέ, θα αναπτυχθεί και θα προκύψει, όταν θα γίνονται οι Ολυμπιακοί Αγώνες με κανόνια, βαπόρια και αεροπλάνα ελληνικά ή και ΝΑΤΟϊκά. Δεν ξέρω τι πνεύμα ολυμπιακό θα αναδειχθεί, όταν οι ατομικές ελευθερίες των πολιτών περιστέλλονται έως και προσβάλλονται πάρα πολλές φορές και αναμφισβήτητα προσβάλλονται, διότι υπερβαίνουν το μέτρο που αναλογεί στην αντιμετώπιση των κινδύνων  αυτές οι περίφημες κάμερες, οι οποίες καταγράφουν, κυρίες και κύριοι συνάδελφοι, ακόμη και την ομιλία των διερχομένων από το χώρο στον οποίο είναι εγκατεστημένες. 
      Δεν ξέρω ειλικρινά μ’ αυτήν την αστυνόμευση, η οποία προωθείται και πάλι τι ολυμπιακό πνεύμα θα αναδειχθεί και πόσο θα υπηρετηθεί αυτό για το οποίο όλοι μας θέλουμε να συμβάλουμε, προκειμένου το ολυμπιακό, το φίλαθλο πνεύμα να αναδειχθεί εδώ στην κοιτίδα της Ελλάδας.
      Κύριοι συνάδελφοι, παραβιάζονται τα ανθρώπινα δικαιώματα, προσβάλλονται οι ατομικές ελευθερίες, στο όνομα βέβαια της ασφάλειας των Ολυμπιακών Αγώνων. Όμως, ας είμαστε προμηθείς. Πολλά απ’ αυτά τα οποία σήμερα εγκαθίστανται ως μέτρα ασφάλειας των Ολυμπιακών Αγώνων, θα παραμείνουν και μάλιστα θα παραμείνουν για να προσβάλλουν τις ατομικές ελευθερίες συνεχώς και συστηματικά.
      Θέλω να σας πω ότι είμαι ιδιαίτερα ανήσυχος απ’ αυτό, επί παραδείγματι, που πληροφορήθηκα σήμερα, ότι δηλαδή, «νομιμοποιείται» πλέον η παροχή στοιχείων που αφορούν στον πυρήνα των προσωπικών δεδομένων από τα αεροδρόμια των κρατών-μελών της Ευρωπαϊκής Ένωσης, για τους επιβάτες που πρόκειται να ταξιδέψουν στις Ηνωμένες Πολιτείες της Αμερικής.
      Μεγάλες οι πιέσεις –αναμφισβήτητα- αλλά έσπευσε το Συμβούλιο των αρμοδίων Υπουργών της Ευρωπαϊκής Ένωσης, περιφρονώντας χθες την απόφαση του Ευρωπαϊκού Κοινοβουλίου που προέβαλε τις αντιθέσεις και τις αντιρρήσεις του –περιφρονώντας, αν θέλετε, και το Ευρωπαϊκό Δικαστήριο, το οποίο είχε επιληφθεί για να γνωμοδοτήσει- να προωθήσει αυτήν τη ρύθμιση και να υπογραφεί η σχετική συμφωνία με τις Ηνωμένες Πολιτείες της Αμερικής.
      Ήθελα να ξέρω ποιος Έλληνας Υπουργός, κύριε Υπουργέ, που παρίστασθε, συνέπραξε και συνήργησε στο να περιφρονηθεί η –κατά πλειοψηφία- απόφαση του Ευρωπαϊκού Κοινοβουλίου, αλλά και να περιφρονηθεί ακόμα και το Ευρωπαϊκό Δικαστήριο, το οποίο είχε επιληφθεί του θέματος, προκειμένου να γνωμοδοτήσει.
      Κυρίες και κύριοι συνάδελφοι, αυτά είναι πάρα πολύ σοβαρά ζητήματα και δεν είναι δυνατόν να τα αντιμετωπίζουμε με μία τρέχουσα διεκπεραίωση ή και να τα δικαιολογούμε ή και να τα θεωρούμε αυτονόητα. Θα τα βρούμε μπροστά μας ως κοινωνία και ως πολίτες.
      Ήθελα επίσης να σημειώσω και πάλι με αφορμή το σχέδιο νόμου ότι το Υπουργείο Δημόσιας Τάξης, από την ώρα που απέκτησε τη νέα πολιτική του ηγεσία, δεν δεσμεύτηκε μ’ ένα συγκεκριμένο και σαφή τρόπο τι προτίθεται να κάνει αναφορικά με τη χορήγηση του επιδόματος επικινδυνότητας στους αστυνομικούς. Θα ενθυμείσθε όλες και όλοι ότι το προηγούμενο χρονικό διάστημα η παρούσα Κυβέρνηση, από τη θέση της Αξιωματικής Αντιπολίτευσης, είχε υποσχεθεί και δεσμευτεί ότι στους αστυνομικούς θα χορηγηθεί το επίδομα επικινδυνότητας. Για όλα αυτά καμία συζήτηση. Δεν ξέρω αλλά και αυτά υποκύπτουν στις ανάγκες των Ολυμπιακών Αγώνων;
     Επίσης, κύριε Υπουργέ, η πολιτική ζωή αυτήν την ώρα ταράσσεται και ασχολείται –και ορθώς ασχολείται- με τα ζητήματα των συμβασιούχων και της μετατροπής των συμβάσεών τους, σύμφωνα με την κοινοτική οδηγία, σε συμβάσεις αορίστου χρόνου. Έχετε όμως συμβασιούχους πυροσβέστες. Ούτε γι’ αυτό θα πείτε κάτι στη Βουλή; Τι θα κάνετε γι’ αυτούς; Το Υπουργείο Παιδείας, επί παραδείγματι, βγήκε και έκανε κάποιες εξαγγελίες, ανέλαβε έστω μία δέσμευση με την οποία μπορεί να μη συμφωνούμε αλλά εν πάση περιπτώσει μίλησε. Το δικό σας Υπουργείο δεν θα μιλήσει για όλα αυτά τα πράγματα;
     Όσον αφορά στην έκδοση των διαβατηρίων θα ήθελα να πω το εξής: Κύριοι συνάδελφοι, το διαβατήριο είναι ένα έγγραφο που πρέπει να εκδίδεται από πολιτική υπηρεσία και ορθά το διαβατήριο εξεδίδετο από τη νομαρχία. Και το διαβατήριο στην Αστυνομία, όταν το σύγχρονο αίτημα είναι να έχουμε κατάργηση του Υπουργείου Δημόσιας Τάξης και ένταξή του στο Υπουργείο Εσωτερικών;
      Στην «ΑΘΗΝΑ 2004» πάλι παρούσα η Αστυνομία για την έκδοση των διαβατηρίων; Και θέλω να σας βεβαιώσω ότι δεν έχω κανένα εμφυλιοπολεμικό σύνδρομο. Μη σπεύσετε να το χρεώσετε σε κάποιες δήθεν ιδεοληψίες της Αριστεράς, γιατί αυτά τα οποία σας λέμε είναι το αίτημα και η διεκδίκηση των σύγχρονων δημοκρατικών κοινωνιών.
      Ακούσαμε την επιχειρηματολογία ότι δίνουμε την αρμοδιότητα στην Αστυνομία, προκειμένου να διαφυλάσσεται το διαβατήριο ως πολύ σημαντικό έγγραφο, διότι έχουν σημειωθεί κλοπές διαβατηρίων σε διάφορες νομαρχίες.
      Τώρα ποιος από σας είναι δυνατόν να πειστεί με αυτήν την επιχειρηματολογία ότι φεύγουν τα διαβατήρια από τις νομαρχίες για να πάνε στην Αστυνομία, επειδή έχουν σημειωθεί κάποιες κλοπές; Προφανώς και δεν είναι σοβαρή η άποψη που διατυπώνεται, για να δικαιολογήσει τη μεταφορά της αρμοδιότητας σε ό,τι αφορά την έκδοση των διαβατηρίων από τις νομαρχίες στα αστυνομικά τμήματα, στις αρμόδιες ακριβέστερα αστυνομικές υπηρεσίες. Θα προστεθεί αναμφισβήτητα ένα νέο καθήκον στους αστυνομικούς. 
      Και βεβαίως θα συμφωνήσω με τον κύριο Υπουργό –τον άκουσα προηγουμένως κατά τη διάρκεια του κοινοβουλευτικού ελέγχου- ότι η φύλαξη κάποιων στόχων, όπως λέγονται, πρέπει να αντιμετωπιστεί με ένα διαφορετικό τρόπο απ΄ ό,τι αντιμετωπίζεται μέχρι σήμερα. Αλλά αν δώσουμε κι άλλη αρμοδιότητα κι άλλο καθήκον στους αστυνομικούς είναι βέβαιο ότι δεν θα έχουμε την Αστυνομία να δραστηριοποιείται στο αντικείμενο που την αφορά, δηλαδή στην τάξη και την ασφάλεια της ζωής και της περιουσίας των πολιτών.
      Κύριε Υπουργέ, σας λέω ότι αν δεν πιέσετε, αν δεν διαμαρτυρηθείτε, δεν θα υπάρξει για άλλη μια φορά η περίφημη δικαστική Αστυνομία, αυτή δηλαδή η οποία θα πάρει όλες τις αρμοδιότητες που αφορούν στην προανάκριση, έτσι ώστε να απελευθερωθούν αστυνομικοί και να ασχοληθούν με αυτό που όλοι μας θέλουμε, επαναλαμβάνω, την τάξη και την ασφάλεια της ελληνικής κοινωνίας και των πολιτών.
      Σήμερα οι αστυνομικοί επιδίδουν έγγραφα, επιδίδουν κλήσεις, κάνουν προανακρίσεις και βεβαίως με όλο αυτό το φορτίο το οποίο έχουν στις πλάτες τους δεν μπορούν να ανταποκριθούν, πολλώ δε μάλλον όταν γι΄ αυτό το φορτίο δεν αμείβονται όπως θα έπρεπε, με αποτέλεσμα να έχουμε συνεχώς τα τελευταία χρόνια διαμαρτυρίες και κινητοποιήσεις των ίδιων των αστυνομικών.
      Έχω τις αντιρρήσεις μου σε επιμέρους διατάξεις, αλλά θα έλεγα ως μία πράξη πολιτικής διαφωνίας για τα όσα προσδιορίζουν αυτήν τη στιγμή τη λειτουργία της Ελληνικής Αστυνομίας, εμείς καταψηφίζουμε αυτό το σχέδιο νόμου και δεν πειθόμεθα ότι αυτό το σχέδιο νόμου είναι εκείνο που αντιστοιχεί στις πραγματικές ανάγκες της Ελληνικής Αστυνομίας ή και του Πυροσβεστικού Σώματος.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των ομιλητών Βουλευτών.
      Ο κ. Μαργαρίτης Τζίμας έχει το λόγο.
      ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, όταν το 1997, την προηγούμενη δεκαετία, διεκδικούσαμε την τέλεση των Ολυμπιακών Αγώνων στην Αθήνα και στην Ελλάδα κατ΄ επέκταση δεν θα μπορούσαμε να φανταστούμε ότι επτά χρόνια μετά η κύρια δραστηριότητα του Ελληνισμού θα διοχετευόταν στο κεφάλαιο της ασφάλειας και όχι στο κεφάλαιο εξασφάλισης της ευγενούς άμιλλας που πρέπει να αναπτύσσεται σε ένα τέτοιο κορυφαίο γεγονός αθλητισμού και πολιτισμού.
      Σε μια εποχή που αναζητούνται αξίες και ιδανικά, θεωρώ πως οι Ολυμπιακοί Αγώνες σήμερα, μετά τα κτυπήματα της 11ης Σεπτεμβρίου 2001 και της 11ης Μαρτίου 2004 πρέπει να αναδειχθούν σε ένα κορυφαίο γεγονός εκπομπής πολιτισμού, κύρους και συνέπειας της Ελλάδας. 
      Όσον αφορά την τέλεση των Ολυμπιακών Αγώνων είναι ανάμικτα τα αισθήματα του ελληνικού λαού. Άλλα πιστεύουν οι κάτοικοι των μεγάλων αστικών κέντρων και άλλα πιστεύει η ελληνική περιφέρεια.
      Κύριοι συνάδελφοι, εγώ νομίζω πως το μεγάλο ερώτημα και δίλημμα αλλά ταυτοχρόνως και η μεγάλη πρόκληση που έχουμε μπροστά μας, είναι η επόμενη μέρα των Ολυμπιακών Αγώνων, γιατί όπως δείχνουν τα πράγματα, θα έχουμε τους καλύτερους και συγχρόνως τους ασφαλέστερους Ολυμπιακούς Αγώνες. Αν δεν προγραμματίσουμε, όμως, την επόμενη μέρα από τώρα, τότε αυτή θα είναι σκληρή για τη χώρα και ιδιαίτερα για την ελληνική περιφέρεια. 
      Δεν μας προξενεί εντύπωση το γεγονός πώς σε μία ολυμπιακή χρονιά έχουμε πτώση του τουρισμού; Δεν είναι ανησυχητικό το φαινόμενο ότι οι γειτονικές χώρες οργανώνουν τουριστικά πακέτα με τουρίστες από ολόκληρο τον κόσμο, για να παρακολουθήσουν τους Ολυμπιακούς Αγώνες εδώ στην Αθήνα;
      Έτσι, λοιπόν, δεν θα έπρεπε η Κυβέρνηση να δημιουργήσει ένα ακόμα πρόβλημα στην τέλεση των Ολυμπιακών Αγώνων, όπως τουλάχιστον είχε διαφανεί με την ολοκλήρωση των έργων. Γι’ αυτόν το λόγο έρχεται αυτό το νομοσχέδιο, το οποίο, κατά την άποψή μου, έχει τρεις στόχους: 
      Πρώτον, να μη δημιουργήσει αναταράξεις και κενό εξουσίας με την αναστολή των κρίσεων.
      Δεύτερον, να θέσει όλες τις δυνάμεις που ασχολούνται με την ασφάλεια της χώρας στην υπηρεσία των Ολυμπιακών Αγώνων, εξ ου και ο ρόλος των δοκίμων αστυνομικών. 
      Τρίτον, βασικός πυρήνας αυτού του νομοσχεδίου είναι ότι δεν αδικεί κανέναν αξιωματικό, ο οποίος θα υποστεί τη διαδικασία κρίσεως μετά τον Οκτώβριο, αφού η προαγωγή ανατρέχει στην ημερομηνία 20 Μαρτίου 2004.
      Είναι, λοιπόν, ένα γεγονός υψίστης εθνικής σημασίας, γιατί η Αθήνα διοργανώνει τους Αγώνες αλλά η Ελλάδα χρεώνεται την αποτυχία και ωφελείται από την επιτυχία των Ολυμπιακών Αγώνων. Το νομοσχέδιο είναι σοβαρό, δεν είναι πρόχειρο και είμαι απόλυτα βέβαιος πως τα προβλήματα των  εργαζομένων, όπως δεσμεύθηκε η Κυβέρνηση, πρόκειται να έλθουν σ’ ένα καινούργιο νομοσχέδιο του Υπουργείου Δημόσιας Τάξης. 
      Κύριοι συνάδελφοι, έχω υπηρετήσει πολλές δεκαετίες το θεσμό της Τοπικής Αυτοδιοίκησης και θεωρώ πως, έστω αυτό το λίγο διάστημα των ογδόντα οκτώ ημερών που απέμεινε, όλοι μας και ιδιαίτερα το ελληνικό Κοινοβούλιο θα πρέπει να καταβάλουμε  μεγάλη προσπάθεια, για να πείσουμε και τον πλέον δύσπιστο Έλληνα για τη σημασία αυτών των Αγώνων, άσχετα αν κατοικεί στην Αθήνα ή στην ελληνική περιφέρεια. Αυτό το νομοσχέδιο δεν δημιουργεί συνθήκες του παρελθόντος, όπου αστυνομικοί χτυπούσαν αστυνομικούς αλλά δημιουργεί κυρίως συνθήκες ηρεμίας και αξιοκρατίας σ’ ένα χώρο, στον οποίο στηρίζεται η ασφάλεια του μεγαλύτερου γεγονότος που πραγματοποιείται στη χώρα μας και στον πλανήτη σε λίγες μέρες. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κωνσταντίνος Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, πιστεύω ότι οι ρυθμίσεις του νομοσχεδίου τακτοποιούν κυρίως θέματα υπηρεσιακής κατάστασης αστυνομικών ενόψει των Ολυμπιακών Αγώνων. Πράγματι είναι απαραίτητο οι υπηρεσιακές μεταβολές είτε πάγιες είτε άλλες να προσαρμοστούν χρονοδιαγραμματικά στις ανάγκες της ασφάλειας των Αγώνων, χωρίς φυσικά -και υπάρχει αυτή η διαβεβαίωση, όπως προκύπτει από τις ρυθμίσεις και από τη συζήτηση που έγινε στην επιτροπή- να θιγούν δικαιώματα των οποιωνδήποτε από αυτήν τη μετάθεση. Αναφέρομαι ιδιαιτέρως στο δικαίωμα κρίσης για παραμονή ή προαγωγή των αστυνομικών που σωστά θα πρέπει να ανατρέχει αυτό το δικαίωμα στην κανονική ημερομηνία του Μαρτίου. 
      Με αυτές τις επισημάνσεις, θα μπορούσε κανείς να πει ότι δεν έχει αντιρρήσεις γι’ αυτό το νομοσχέδιο διαδικαστικού χαρακτήρα. Είναι ad hoc ρυθμίσεις κυρίως μεταβατικού χαρακτήρα.
      Συζητώντας επί της αρχής για το νομοσχέδιο που αφορά την ασφάλεια των Ολυμπιακών Αγώνων, είμαι υποχρεωμένος να διαπιστώσω ότι βρισκόμαστε στην τελική ευθεία προετοιμασίας των Αγώνων και ολοκλήρωσης του μεγάλου έργου της ασφάλειας των Αγώνων. Δεν είναι τόσο απλό αυτό το έργο όσο το νομίζουν κάποιοι. Και σε αυτήν την περίοδο η χώρα μας είναι στο στόχαστρο υστερόβουλων, κακόβουλων και ύποπτων επιθέσεων για την ασφάλεια των Αγώνων. Έχουμε έξαρση αυτήν την περίοδο με σχόλια αβάσιμα, με άρθρα και ιδιαίτερα με αναξιόπιστα ρεπορτάζ εφημερίδων που παραπληροφορούν σήμερα για την εικόνα στην Ελλάδα και επιχειρούν να δημιουργήσουν μια περιρρέουσα ατμόσφαιρα ανασφάλειας στη διεθνή κοινή γνώμη. Θα έλεγα ότι παίζεται ένα προολυμπιακό παιχνίδι σύγχυσης και τρομοκράτησης αθλητών και επισκεπτών από ιδιοτελή συμφέροντα. Κάποιοι θέλουν να βάλουν την Ελλάδα στο στόχαστρο και δυστυχώς επέλεξαν, ως πεδίο βολής αυτών των επιθέσεων, το χώρο των Ολυμπιακών Αγώνων. Νομίζουν ότι πλήττουν την Ελλάδα. Κατά τη δική μου την άποψη πλήττουν τον ίδιο τον θεσμό των Ολυμπιακών Αγώνων αλλά και γενικότερα το αίσθημα της ασφάλειας που προσπαθούν όλες οι χώρες να εμπεδώσουν. Ιδιαίτερα μετά την έξαρση της βίας και της τρομοκρατίας, μετά την 11η Σεπτεμβρίου.
      Πιστεύω, κύριε Υπουργέ, ότι είναι υπόθεση της διεθνούς κοινότητας κατ’ αρχήν να αντιδράσει σε αυτό το βρώμικο πόλεμο, ιδιαίτερα όταν πρόκειται για μία χώρα, όπως η Ελλάδα η οποία είναι από τις ασφαλέστερες στον κόσμο κάτι που χρειάζεται να το τονίζουμε. Κάνω μία παρένθεση για να πω ότι με πολλή ικανοποίηση είδα τη συνέντευξή σας σε μία κυριακάτικη εφημερίδα και είδα να διαπιστώνετε αυτό που λέγαμε εμείς από τα άλλα έδρανα της συμπολίτευσης τόσα χρόνια. Για την ασφαλή χώρα μας και το οποίο αμφισβητούσαν με διάφορες εκφράσεις τύπου χώρα «ξέφραγο αμπέλι». κάποιοι συνάδελφοι σας από τα έδρανα της Αντιπολίτευσης τότε. Κλείνω την παρένθεση.
      Η Ελλάδα –μια μικρή χώρα- ανέλαβε αυτό το μεγάλο εγχείρημα των Ολυμπιακών Αγώνων με ιδιαίτερο αίσθημα ευθύνης απέναντι στη διεθνή κοινότητα, Γιατί πιστεύαμε ότι ήταν καιρός να ξαναγυρίσουν οι Αγώνες στη χώρα που τους γέννησε, να ξαναβαπτιστούν στη χώρα που τους γέννησε, στην κολυμβήθρα των αξιών αυτών που συνιστούσαν από την γέννησή τους το ολυμπιακό ιδεώδες. Και εγγυηθήκαμε από, την ανάληψη, την επιτυχή διοργάνωση και στο οργανωτικό επίπεδο και στο θέμα της ασφάλειας. Και πιστεύω ότι αυτό γίνεται και  ότι η χώρα μας θα οργανώνει ασφαλείς Ολυμπιακούς Αγώνες, άρτιους Ολυμπιακούς Αγώνες κάτι που επιβεβαιώνεται και από την προετοιμασία και από τα test events. 
      Ιδιαίτερα στον τομέα της ασφάλειας, που μιλάμε, δόθηκε από την αρχή έμφαση σε αυτό. Ξέραμε από την αρχή ότι η Ελλάδα ήταν στο στόχαστρο. Εννοώ από την ανάληψη και μετά. Ήταν τότε και το «στίγμα» της 17 Νοέμβρη και τα «παπαγαλάκια» τα διεθνή, που μας είχαν στο στόχαστρο, είχαν «λαλήσει» από τότε. Το σχέδιο αυτό της ασφάλειας, μετά τα γεγονότα της 11ης Σεπτεμβρίου και την έξαρση της τρομοκρατίας, αναθεωρήθηκε στο υψηλότερο δυνατό επίπεδο. Αυτό αποδεικνύεται από τη συνεργασία πολλών χωρών, τη συνδρομή που ζητήθηκε από την διεθνή κοινότητα και οργανισμούς από τις υψηλές προδιαγραφές, τεχνολογικές, οργανωτικές, τις προδιαγραφές εκπαίδευσης. Όλα αυτά ανέβασαν και το κόστος στα ύψη. Πληρώνουμε υψηλό κόστος και ασφαλώς αναγκαζόμαστε να το πληρώσουμε για να διοργανώσουμε ασφαλείς αγώνες. Κόστος που πιστεύω ότι υπερβαίνει τις προεκτιμήσεις, σύμφωνα με τις δεσμεύσεις και τις υποχρεώσεις που ανέλαβε η χώρα, κατά την ανάληψη των Ολυμπιακών Αγώνων. Γιατί δεν υπήρχε τότε αυτό το ταραγμένο διεθνές περιβάλλον δεν υπήρχε η έξαρση της τρομοκρατίας. Κάτι που συνιστά –και θα μπορούσε να συστήσει δικαίωμα για προσπάθεια επιμερισμού του κόστους με τη ΔΟΕ. Είμαστε καλοπληρωτές και το πληρώνουμε αλλά όχι  και ζημιωμένοι. Για όνομα του Θεού! Γι’ αυτό πιστεύω ότι θα πρέπει να αντιδράσουμε όλοι σ’ αυτές τις επιθέσεις και ιδιαίτερα μεγάλη ευθύνη πέφτει στην Κυβέρνηση.
      Τελειώνοντας, κύριε Υπουργέ, θέλω να πω ότι η Κυβέρνηση έχει ευθύνη να κινηθεί με σχέδιο αντιμετώπισης αυτών των επιθέσεων, που πιστεύω ότι θα συνεχιστούν, γιατί είναι από κύκλους που εξυπηρετούν συγκεκριμένα ιδιοτελή συμφέροντα. Κυρίως πέρα από το σχέδιο πρέπει να δείχνει άμεσα αντανακλαστικά η Κυβέρνηση . Η υπόθεση της Καλλιθέας δεν μας το έδειξε. Υπήρξε βραδυφλεγής αντίδραση και οργίασε η προπαγάνδα. 
      Όπως είπε και ο εισηγητής μας, εμείς θα στηρίξουμε όλες τις προσπάθειες, για τους αγώνες χωρίς να παρασυρθούμε σε αντιπολιτευτικές μικρότητες. Το λέω αυτό διότι είμαι υποχρεωμένος να επισημάνω ότι τέτοιες μικρότητες δυστυχώς είδαμε από κυβερνητικά στελέχη -εξαιρώ τον Υπουργό τον κ. Βουλγαράκη, που υποστηρίζει σήμερα το νομοσχέδιο- κατά και μετά την ανάληψη των καθηκόντων του. Αναφέρομαι στις αμετροέπειες και τον πανικό που έδειξαν κάποιοι Υπουργοί, με τις αναφορές τους σε σχέση με το βάθρο προετοιμασίας των αγώνων. Άλλο που δεν ήθελαν οι «καλοθελητές», οι «προστάτες» της ασφάλειας στην προκειμένη περίπτωση. Τους δόθηκε βούτυρο στο ψωμί τους.
      Κατανοώ, κύριε Υπουργέ, το βάρος –έχω καθίσει σε αυτήν την καρέκλα, την ηλεκτρική καρέκλα του Υπουργείου Δημόσιας Τάξης- της ευθύνης που έχετε και μάλιστα σε μια τέτοια εποχή. Το κατανοώ και σε προσωπικό επίπεδο. Γι’ αυτό και λέω ότι σε κάθε σας αποφασιστική κίνηση και αντίδραση σε όσους προσπαθούν να παίξουν αυτά τα παιγνίδια εις βάρος της χώρας, θα μας βρείτε συμμάχους. Χρειάζεται, όμως, για να απαντήσουμε στους διάφορους προβοκάτορες, να είμαστε όλοι προσεκτικοί. Η μόνη σύσταση που θα σας έκανα είναι να πείτε προς κάθε κατεύθυνση και στο εσωτερικό, όχι μόνο στο εξωτερικό και να το πείτε και σε κάποια στελέχη του κόμματός σας, να προσέχουν τα λόγια τους. Γιατί πρόσφατα είδα, με αφορμή και την Καλλιθέα, στελέχη σας να μιλούν για τρομοκρατία και να λένε ό,τι θέλουν. Στα θέματα τρομοκρατίας και ασφάλειας πρέπει να προσέχουμε πάρα πολύ τι λέμε, γιατί δεν έχουν θέση σκοπιμότητες και μάλιστα μικροπολιτικές, σημασία έχει το συμφέρον της χώρας. Και κουβέντες, αμετροέπειες, προχειρότητες και ανευθυνότητες τις βρίσκουμε πάντα μπροστά μας.
      Εγώ ελπίζω ότι θα κάνετε το καλύτερο, κύριε Υπουργέ, και υπ’ αυτήν την έννοια πιστεύω ότι και αυτές οι ρυθμίσεις βοηθούν προς αυτήν την κατεύθυνση και γι’ αυτό εμείς τις στηρίζουμε και τις ψηφίζουμε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το Προεδρείο ζητά την έγκριση του Σώματος για να μιλήσει ο κ. Πρωτόπαπας που δεν πρόλαβε να εγγραφεί. Άλλωστε ο κατάλογος δεν είναι μεγάλος, γράφτηκαν μόνο δύο Βουλευτές και ο κ. Πρωτόπαπας θα είναι ο τρίτος και τελευταίος.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε.
      Ορίστε, κύριε Πρωτόπαπα, έχετε το λόγο.
      ΧΡΗΣΤΟΣ ΠΡΩΤΟΠΑΠΑΣ: Ευχαριστώ, κύριε Πρόεδρε. Εξάλλου θα είμαι ιδιαίτερα σύντομος. Οι εισηγητές του κόμματός μου νομίζω ότι έπρεπε να πουν αυτά που είπαν για το νομοσχέδιο και με καλύπτουν απόλυτα. Μιας όμως και επεκταθήκαμε γύρω από τους Ολυμπιακούς Αγώνες, δράττομαι της ευκαιρίας, σε συνέχεια και του προηγούμενου ομιλητή, του κ. Γείτονα, να πω το εξής:
      Αναμφίβολα είδαμε πάρα πολλά τις τελευταίας ημέρες, ήσσονος σημασίας, τα οποία και ο διεθνής Τύπος διόγκωσε και ορισμένοι άλλοι επιχείρησαν να δημιουργήσουν προβλήματα. Θεωρώ, όμως, ότι είναι τελείως λάθος να παρασυρθούμε σε μία ιστορία, όπου να δίνουμε την εντύπωση ότι όλοι απασχολούνται με το να προβοκάρουν εμάς, όλοι ασχολούνται με το να χτυπήσουν εμάς και ότι υπάρχει μία διεθνής συνωμοσία σε βάρος της Ελλάδας, για να αποδείξει ότι η Ελλάδα δεν είναι μία ασφαλής χώρα ή ότι δεν είναι επαρκή τα μέτρα ασφάλειας των Ολυμπιακών Αγώνων, τα οποία πιστεύω –και το τονίζω- ότι είναι επαρκή.
      Νομίζω ότι σε αυτό το σημείο δεν πρέπει να κάνουμε το λάθος –και φοβάμαι ότι γίνεται εν μέρει αυτό- να ασχοληθούμε κυρίως με το εσωτερικό της χώρας. Το θέμα αυτό δεν είναι για εσωτερική κατανάλωση. Ο κάθε πολίτης καταλαβαίνει πολύ καλά γιατί τα κάνουν αυτά αυτοί που τα κάνουν. Ξέρει πάρα πολύ καλά για παράδειγμα ότι οι κροτίδες που έσκασαν στην Καλλιθέα δεν αποτελούν μία μείζονα απειλή, ήταν ένα μεμονωμένο γεγονός ή ότι αυτά τα οποία έκαναν  οι δημοσιογράφοι για το θέμα της ασφάλειας έχουν γίνει λίγο-πολύ σε όλους τους Ολυμπιακούς Αγώνες. 
      Έχω την εντύπωση, όμως, ότι δεν πρέπει να απαντάμε με εσωτερικούς όρους. Φοβάμαι ότι ως ένα σημείο έχουμε υποβαθμίσει κάτι το οποίο έχει γενικότερα υποβαθμιστεί στο επικοινωνιακό κομμάτι των Ολυμπιακών Αγώνων. Η επικοινωνία μας πρέπει να γίνεται προς τα έξω. Τον ξένο πολίτη που φιλοδοξούμε να έρθει στην Ελλάδα για να παρακολουθήσει τους Ολυμπιακούς Αγώνες, τη διεθνή κοινή γνώμη πρέπει να κοιτάμε πρωτίστως να πείσουμε.
      Φοβάμαι ότι το όλο επικοινωνιακό ζήτημα που συνδέεται με τους Ολυμπιακούς Αγώνες, άρα και με την ασφάλειά τους, «υστερεί» τον τελευταίο καιρό. Εξάλλου φοβάμαι ότι οι προσπάθειες που είχε κάνει ο συνάδελφος κ. Χυτήρης ως υπεύθυνος επικοινωνίας των Ολυμπιακών Αγώνων, έχουν σταματήσει τους τελευταίους μήνες, από τότε που άλλαξε η κυβέρνηση.
      Κύριε Υπουργέ, θεωρώ ότι εκεί πρέπει να ρίξετε το κύριο βάρος. Ας γίνει έστω και αυτή την ύστατη ώρα μία μεγάλη επικοινωνιακή εκστρατεία για τους Ολυμπιακούς Αγώνες και δεν νομίζω ότι κανείς «θα κλάψει» τα λεφτά αυτά. Μάλλον χρήσιμα θα είναι για τη χώρα και άκρως ανταποδοτικά και με το παραπάνω, πέρα από τις δικές σας ενέργειες, όπου πρέπει να υπάρχει μία διεθνής παρουσία σε όλα τα μέσα ενημέρωσης, όταν διαβεβαιώνεσαι από τα πιο επίσημα χείλη ότι οι Ολυμπιακοί Αγώνες είναι ασφαλείς. Κανείς δεν νομιμοποιείται να το αμφισβητήσει αυτό και αυτό πρέπει να γίνει και από όλο το σχετικό επιτελείο της Κυβέρνησης.
      Νομίζω ότι χρειάζεται και μία επικοινωνία, χρειάζονται καταχωρήσεις, εκδηλώσεις και ίσως και κάποιες απαντήσεις με τρόπο που όλοι καταλαβαίνουμε πώς μπορούν να δοθούν όχι στις δικές μας εφημερίδες ούτε στους πρέσβεις εδώ, αλλά στα ξένα μέσα ενημέρωσης, εκεί όπου ουσιαστικά κρίνεται το παιχνίδι.
      Νομίζω ότι σε αυτό το επικοινωνιακό σημείο η Κυβέρνηση πάσχει. Έχω την εκτίμηση –δεν αφορά μόνο την ασφάλεια, αλλά η ασφάλεια είναι ένα πολύ μεγάλο κομμάτι- ότι πρέπει κατά προτεραιότητα να δοθεί ένα βάρος εκεί. Δεν αρκεί να αποδεικνύουμε στην ελληνική κοινή γνώμη ότι δήθεν είμαστε ένα έθνος ανάδελφον, για να θυμηθώ κάποια παλαιότερη ρήση. Κατά τη γνώμη μου το παιχνίδι παίζεται αν αποδεικνύουμε στη διεθνή κοινή γνώμη ότι οργανώνουμε και καλούς και ασφαλείς Ολυμπιακούς Αγώνες και εκεί πρέπει να μεταφέρουμε το κύριο ενδιαφέρον μας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Δημόσιας Τάξης κ. Βουλγαράκης έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Ευχαριστώ, κύριε Πρόεδρε.
    Θέλω, κατ’ αρχάς, να ευχαριστήσω όλους όσοι συνέβαλαν μέχρι τώρα στη συζήτηση επί της αρχής του παρόντος νομοσχεδίου και να τους ευχαριστήσω  ειδικά για τις αντικειμενικές παρατηρήσεις που έκαναν και για τον τρόπο με τον οποίο προσέγγισαν το θέμα.
      Είναι απολύτως σαφές –και το λέει και το νομοσχέδιο και ελέχθη και στην επιτροπή- ότι αυτό το σχέδιο νόμου είναι διαδικαστικό. Αποσκοπεί, δηλαδή, στο να ρυθμίσει μία σειρά από διαδικαστικά ζητήματα, προκειμένου να διευκολυνθεί η διεξαγωγή των Ολυμπιακών Αγώνων. Δηλαδή, αυτό το σχέδιο νόμου δεν αποτυπώνει την πολιτική της Κυβέρνησης στο συγκεκριμένο κομμάτι, στο συγκεκριμένο χώρο ευθύνης. Αυτό το λέω διότι υπήρξαν τοποθετήσεις από αυτό το Βήμα ότι σ’ αυτό το σχέδιο νόμου δεν περιλαμβάνεται, ας πούμε, ο επικίνδυνος χαρακτήρας του επαγγέλματος, δεν περιλαμβάνεται ο αναπληρωματικός χαρακτήρας ενδεχομένως κάποιων δραστηριοτήτων, δεν περιλαμβάνεται η θέση της Κυβέρνησης για το άλφα, το βήτα, το γάμα, το δέλτα. Σύμφωνοι, δεν περιλαμβάνεται, όμως δεν θέλατε να περιληφθεί.
      Αυτό το σχέδιο νόμου αφορά αυτό το συγκεκριμένο έργο το οποίο η χώρα έχει απέναντί της σε πάρα πολύ λίγες μέρες από σήμερα. Έπρεπε συνεχώς να ρυθμιστεί με κάποιον τρόπο ο οποίος, κυρίες και κύριοι συνάδελφοι, σε τελική ανάλυση τι κάνει; Υποδηλώνει και μια συγκεκριμένη αντίληψη και μία συγκεκριμένη συμπεριφορά. Η Κυβέρνηση θα μπορούσε, παραδείγματος χάρη, να πει: «Εγώ ανεξαρτήτως από το τι συμβαίνει προχωρώ σε κρίσεις, κάνω τις κρίσεις που θέλω και σχεδιάζω με βάση αυτήν τη νέα ιεραρχική δομή που έχω στη διάθεσή μου τους Ολυμπιακούς Αγώνες». Θα μπορούσε να γίνει αυτό. 
      Έχω την αίσθηση ότι η επιλογή που κάναμε ήταν η καλύτερη για δύο λόγους. Θα τους πω με τη σειρά κατανόησης τους λόγους αυτούς και δικής μου κατανόησης και του κόσμου, κατά την εκτίμησή μου. 
      Πρώτον, εμείς δεν θέλαμε να σηματοδοτήσουμε στην παγκόσμια κοινή γνώμη ότι κάποιες μέρες προ των Ολυμπιακών Αγώνων αλλάζει η πολιτική. Δεν έπρεπε να αλλάξει η πολιτική, διότι οι συγκεκριμένοι άνθρωποι οι οποίοι είχαν την ατζέντα, το χειρισμό των φακέλων των συγκεκριμένων σημείων, είχαν εν τω μεταξύ αναπτύξει σχέσεις εμπιστοσύνης με συναδέλφους από το εξωτερικό, είχαν έλθει σε επαφή με αντίστοιχους ανθρώπους οι οποίοι είχαν διοργανώσει Ολυμπιακούς Αγώνες, είχαν εκπαιδευτεί επί τούτου για πάρα πολύ μακρό χρονικό διάστημα και είχαν, εν πάση περιπτώσει, ενσωματώσει μία εμπειρία, αλλά και σε ανθρώπινο επίπεδο είχαν αναπτύξει μία διαπροσωπική σχέση η οποία έπρεπε, κατά τη γνώμη μας, πάση θυσία να διατηρηθεί.
    Δεύτερον, διότι η δευτερογενής προσέγγιση από τη νέα ηγεσία του Υπουργείου Δημοσίας Τάξεως πρέπει να καταστεί σαφές ότι ήταν απολύτως θετική. 
      Διότι πιστεύω ότι αν εγώ ως Υπουργός έκανα κρίσεις για τις συγκεκριμένες θέσεις θα επέλεγα τους ίδιους ανθρώπους. 
      Συνεπώς νομίζω ότι το σήμα το οποίο εξεπέμφθη μέσα από αυτήν τη βαθιά  πολιτική είναι ότι –και αναφέρομαι τώρα κυρίως στο διεθνές περιβάλλον- εδώ, κύριοι, δεν έχετε απέναντί σας διαφορετική Κυβέρνηση, ουσιαστικά έχετε απέναντί σας την Ελλάδα. Και αυτή που κάνει τους Ολυμπιακούς Αγώνες δεν είναι η άλφα ή η βήτα  ή η γάμα Κυβέρνηση, αλλά είναι ολόκληρη η Ελλάδα. Αυτή ξεκίνησε τους Ολυμπιακούς Αγώνες, οι Έλληνες πολίτες μέσω των εκάστοτε κυβερνήσεων έκαναν την προσπάθεια αυτή, αυτή η διαδικασία είχε ως αποτέλεσμα να φθάσει η χώρα στο παραπέντε των Ολυμπιακών Αγώνων, να γίνουν οι Ολυμπιακοί Αγώνες και συνεπώς όλη η Ελλάδα θα έχει το όφελος και το κόστος μιας τέτοιας προσπάθειας.
      Άρα λοιπόν ήταν μια βαθιά πολιτική επιλογή, ήταν ένα καθαρό, διαυγές σήμα το οποίο εξεπέμφθη σε όλη τη διεθνή κοινότητα που είμαι σε θέση να καταλάβω πόσο σημαντικό ήταν, έστω και εκ των υστέρων.
      Γιατί όμως, κυρίες και κύριοι συνάδελφοι, πέραν της βαθιάς πολιτικής επιλογής συνέβη αυτό; Διότι το Υπουργείο Δημόσιας Τάξης έχει κατ’ ουσίαν την κύρια ευθύνη της διεξαγωγής των Ολυμπιακών Αγώνων από πλευράς συμπληρωματικών διαδικασιών. Δηλαδή αν εξαιρέσει κανείς αυτά καθ’ εαυτά τα αθλητικά γεγονότα, όλο το υπόλοιπο κομμάτι, κεντρικός συντελεστής, κεντρικός φορέας, αυτός δηλαδή ο φέρων την ευθύνη των Ολυμπιακών Αγώνων ουσιαστικά είναι το Υπουργείο Δημόσιας Τάξης. Και η αλήθεια είναι ότι αυτό είναι ένα πάρα πολύ βαρύ και σύνθετο έργο, έργο το οποίο δεν μπορεί να αντιμετωπιστεί ούτε επιπόλαια, ούτε πρόχειρα, ούτε μικροπολιτικά, ούτε μεγαλόστομα, αλλά θέλει μια συγκεκριμένη προσπάθεια, θέλει σκυμμένο το κεφάλι και θέλει και πάρα πολύ δουλειά, διότι οι συνέπειες ήταν θετικές ή αρνητικές για όλους μας. Και όταν λέω για όλους μας εννοώ ουσιαστικά για τη χώρα μας.
      Κυρίες και κύριοι συνάδελφοι,  επιτρέψτε μου να πω ότι και εγώ, αλλά φαντάζομαι και οι προκάτοχοί μου Υπουργοί, έχουμε τον ίδιο βαθμό ευαισθησίας στα ατομικά δικαιώματα. 
      Δεν νομίζω ότι υπάρχει Βουλευτής σ’ αυτήν την Αίθουσα –τουλάχιστον εγώ θα θεωρούσα εαυτόν προσβεβλημένο ως μέλος της Εθνικής Αντιπροσωπείας να έλεγα ότι εγώ έχω μία  ελλιπή προσέγγιση του όλου φάσματος των ατομικών δικαιωμάτων- που να θεωρεί ή να θέλει ή να υποστηρίζει ότι πρέπει σε κάθε βαθμό τα ατομικά δικαιώματα να περιστέλλονται συστηματικά ή κατά τρόπο προκλητικό προκειμένου να επιτευχθεί ο άλφα ή ο βήτα σκοπός.
      Το λέω αυτό διότι αυτή η κουβέντα γράφεται και ξαναγράφεται ότι οι κάμερες για παράδειγμα που θα βγουν στους δρόμους θα εγγράφουν φωνές ή θα βλέπουν μέσα στα σπίτια ή θα έχουν τη δυνατότητα να αποτυπώνουν συμπεριφορές οι οποίες θα χρησιμοποιηθούν για κάποιο λόγο κλπ. Οι κάμερες που θα τοποθετηθούν δεν έχουν καμία σχέση με όλα αυτά τα πράγματα. Αυτό το οποίο συμβαίνει είναι η τοποθέτηση αυτών των μηχανημάτων πρώτα απ’ όλα για να διευκολυνθεί η κυκλοφορία, να υπάρχει μία καλύτερη άποψη του συστήματος και είναι επομένως απαραίτητο αυτό να συμβεί και, δεύτερον, για να είναι σε θέση αυτός ο οποίος θα έχει τον κεντρικό έλεγχο των λειτουργιών της πόλης να δρα κατά τρόπο αποσυμφορητικό, αποτελεσματικό, ουσιώδη, αλλά και για να έχει μια συνολικότερη αντίληψη για την ομαλή πορεία των πραγμάτων στις πόλεις, στους δρόμους, δηλαδή στη ζωή της πόλης. 
      Όπως είπα θεωρώ ότι είναι εκ του περισσού, αλλά αισθάνομαι την ανάγκη για άλλη μια φορά να το πω, γιατί θέλω να αποτρέψω από το να γράφονται τέτοιου είδους λεκτικές υπερβολές, οι οποίες δεν ανταποκρίνονται στην αλήθεια, ούτε ο σκοπός είναι αυτός ούτε φυσικά ο επιδιωκόμενος στόχος είναι αυτός. Δεν ενδιαφέρει φαντάζομαι κανέναν.
      Κυρίες και κύριοι συνάδελφοι, ποιος διοργανώνει τους Ολυμπιακούς Αγώνες και ποιον ωφελούν οι Ολυμπιακοί Αγώνες; Πρέπει να ξεκαθαρίσω στην Εθνική Αντιπροσωπεία κάτι το οποίο είναι αυτονόητο αλλά θα το πω για άλλη μια φορά. 
      Οι Ολυμπιακοί Αγώνες δεν είναι ελληνική υπόθεση. Δεν είναι υπόθεση που αφορά τα δέκα εκατομμύρια συμπατριώτες μας που υπάρχουν στη χώρα. Είναι μια υπόθεση την οποία έχει αναλάβει να διεκπεραιώσει η Ελλάδα, αφορά όμως διακόσιες δύο χώρες των οποίων οι αντιπροσωπείες, οι αθλητές, οι επίσημοι, οι συνοδοί θα έλθουν στη χώρα μας. Αφορά δηλαδή έναν πάρα πολύ μεγάλο αριθμό χωρών, ανθρώπων οι οποίοι προκειμένου να έλθουν σε ένα περιβάλλον να διαγωνιστούν επιζητούν να υπάρχει μια ασφάλεια η οποία θα τους επιτρέψει να μπουν στα αθλήματα αυτά με τρόπο απερίσπαστο.
      Θα μου πει κανείς γιατί είναι τόσο σημαντικό. Διότι είναι προφανές ότι το διεθνές περιβάλλον δεν είναι ίδιο. Το διεθνές περιβάλλον είναι εντελώς διαφορετικό απ’ αυτό που ήταν όταν η χώρα μας ανέλαβε τους Ολυμπιακούς Αγώνες.
     Είναι παντελώς διαφορετικό. Δεν είχαν συμβεί όλα αυτά τα περιστατικά τα οποία στη συνέχεια εφόρτισαν το διεθνές περιβάλλον τόσο πολύ που ανάγκασαν χώρες, λαούς, κυβερνήσεις, με διαφορετικό τρόπο η κάθε μία και ανάλογα φυσικά με τις προσλαμβάνουσες παραστάσεις που η κάθε μία είχε, διότι δεν έχουμε όλοι την ίδια κουλτούρα, δεν έχουμε όλοι τις ίδιες προσλαμβάνουσες παραστάσεις, δεν έχουμε όλοι την ίδια συμπεριφορά, δεν έχουμε όλοι το ίδιο δικαιακό σύστημα, δεν έχουμε όλοι την ίδια πρακτική στην πολιτική μας συμπεριφορά, η κάθε μία λοιπόν με τη σειρά της να κάνει τις δικές της επιλογές και να καταλήξει στα δικά της συμπεράσματα και να εκπονήσει τις δικές της πολιτικές, αλλά σε κάθε περίπτωση όλες αυτές έπρεπε να αισθάνονται ένα μίνιμουμ επίπεδο ασφάλειας το οποίο θα τους επέτρεπε να μετακινηθούν από τις χώρες τους προς τη δική μας χώρα για να συμμετέχουν στα αθλήματα αυτά, τα αθλήματα, τα οποία, ειρήσθω εν παρόδω, θα δουν από τους δέκτες τους πέντε τρισεκατομμύρια τηλεθεατές σε όλο τον κόσμο. 
     Συνεπώς θέλω στο σημείο αυτό να πω ότι, όπως θα εξηγήσω στη συνέχεια, όσες αποφάσεις έχουν ληφθεί, έχουν ληφθεί επί τη βάσει και υπό το φως των πραγματικών δεδομένων σε παγκόσμιο επίπεδο και φυσικά υπό την πίεση μιας παγκόσμιας κοινής γνώμης, η οποία κάθε μία με τη δική της αφετηρία προσεγγίζει το μεγάλο θέμα που λέγεται ολυμπιακή ασφάλεια.
     Πώς σχεδιάστηκε η ολυμπιακή ασφάλεια; Έχω την εντύπωση, το ξαναλέω για δεύτερη φορά, ότι εάν εγώ ήμουν Υπουργός από την αρχή του σχεδιασμού, θα έκανα, περίπου τα ίδια πράγματα σε επίπεδο σχεδιασμού, όπως έγιναν από την αρχή. Και εξηγούμαι.
     Πρώτα απ’ όλα αξιοποιήθηκε η εμπειρία των μεγαλύτερων χωρών οι οποίες είχαν στο παρελθόν διεξάγει μεγάλου μεγέθους αθλητικές οργανώσεις, συμπεριλαμβανομένων και αθλητικών αγώνων του επιπέδου των Ολυμπιακών Αγώνων. Αυτές λοιπόν οι χώρες απετέλεσαν μία συμβουλευτική ομάδα -επτά είναι αυτές οι χώρες στο σύνολό τους- οι οποίες συμβούλευσαν την ελληνική Κυβέρνηση πώς να σχεδιάσει την ολυμπιακή ασφάλεια, μέσω ποιων βημάτων να γίνει αυτή η προσέγγιση προς τους Ολυμπιακούς Αγώνες και με ποιες παράπλευρες διαδικασίες. Αυτή, λοιπόν, η ολυμπιακή συμβουλευτική  ομάδα συμβούλευσε την ελληνική Κυβέρνηση να φτιάξει ένα ειδικό Σώμα μέσα στο πλαίσιο της Αστυνομίας, το οποίο θα είχε την ευθύνη αποκλειστικά αυτού του σχεδιασμού και με βάση αυτήν τη διαδικασία να προχωρήσουμε παρακάτω. Όπερ και εγένετο.
     Απ’ αυτόν το σχεδιασμό προέκυψαν μία σειρά από ενέργειες και μια σειρά από κινήσεις, τις οποίες τώρα θεωρώ περιττό να αναφέρω εδώ πέρα, διότι εξαιτίας αυτού του σχεδιασμού προμηθεύτηκαν τεχνολογίες, μηχανήματα, εκπαιδεύτηκε ο κόσμος, εκπαιδεύτηκαν αξιωματικοί, ήρθαν εδώ πέρα εκπαιδευτές άλλοι, εν πάση περιπτώσει, έγινε μία πάρα πολύ μεγάλη και σπουδαία δραστηριότητα η οποία είχε ως αποτέλεσμα η Ελλάδα με βάση τα σημερινά δεδομένα να ξοδεύει τα περισσότερα λεφτά τα οποία έχουν ξοδευτεί σε θέματα ασφάλειας σε όλο τον κόσμο, τρεις φορές περισσότερα από όσα ξοδεύτηκαν στο Σίδνεϋ, να απασχολεί περίπου εβδομήντα χιλιάδες άτομα στο θέμα της φύλαξης των ολυμπιακών εγκαταστάσεων, δηλαδή τρεισήμισι ή τέσσερις φορές παραπάνω προσωπικό από όσο απασχολήθηκε στο Σίδνεϋ και σε άλλες ολυμπιακές πόλεις που φιλοξένησαν Ολυμπιακούς Αγώνες και με λίγα λόγια να έχει προσανατολίσει σε τέτοιο βαθμό την εμπλοκή της που να δίνει τη μεγαλύτερη δυνατή ασφάλεια στην υπόθεση αυτή.
     Ανοίγω μία παρένθεση διότι ελέχθη από έναν εισηγητή ότι «βρε παιδί μου όλα να πάνε στην Αστυνομία; Ακόμη και ο έλεγχος των διαβατηρίων να πάει στην Αστυνομία»;
     Κυρίες και κύριοι συνάδελφοι, υπάρχει μία πολύ μεγάλη παρεξήγηση, επιτρέψτε μου να πω, διότι στις υπόλοιπες χώρες της Ευρώπης, αλλά και της Δύσης, δεν υπάρχει αυτός ο διαχωρισμός ανάμεσα στο Υπουργείο Δημόσιας Τάξης και στο Υπουργείο Εσωτερικών.
     Στην πραγματικότητα στο εξωτερικό το Υπουργείο Εσωτερικών ουσία είναι Υπουργείο Δημόσιας Τάξης. Γιατί συμβαίνει αυτό; Διότι υπάρχει σε τόσο μεγάλο βαθμό αποκέντρωση στις περιφέρειες, που ο ρόλος που έχουμε εμείς εδώ στο Υπουργείο Εσωτερικών πραγματικά δεν υφίσταται. Συνεπώς ο αντίστοιχος, ας πούμε στην Αγγλία, ο οποίος είναι υπεύθυνος για θέματα, αυτό που λέμε internal affairs, εσωτερικών υποθέσεων, ουσιαστικά είναι ο Υπουργός Δημόσιας Τάξης ή ο αντίστοιχος, ξέρω εγώ, στη Γερμανία ή στη Γαλλία, είναι ο αρμόδιος για θέματα δημόσιας τάξης.
      Και φυσικά αυτό το κομμάτι δεν έχει πάντα την ένοχη αφετηρία την οποία εμείς έχουμε στο μυαλό μας από παρελθούσες δεκαετίες.
      Θέλω να πω στο Σώμα ότι η Ελληνική Αστυνομία αποτελείται από πάρα πολύ υπεύθυνους αξιωματικούς και από πάρα πολύ σοβαρούς αξιωματικούς, των οποίων τη δημοκρατικότητα δεν πρέπει να αμφισβητούμε έτσι, αβρόχοις ποσί. Δηλαδή πιστεύω ότι θα πρέπει, σε ορισμένες τέτοιους είδους προσεγγίσεις, να είμαστε πιο προσεκτικοί. Διότι και οι Έλληνες αστυνομικοί είναι παιδιά του λαού μας, προέρχονται μέσα από τις δικές μας οικογένειες, έχουν την ίδια αντίληψη για τη ζωή που έχουμε και εμείς, έχουν τα ίδια βιώματα, τις ίδιες εμπειρίες και δεν πρέπει να έχουμε απέναντί μας μόνο μία εικόνα ενός κατασταλτικού μηχανισμού, ο οποίος καλείται να κάνει συγκεκριμένες ενέργειες σε συγκεκριμένο χρόνο, αλλά έχουμε και μία ευρύτερη άποψη της λειτουργίας. Διότι εάν εμείς οι ίδιοι απομονώνουμε αυτό το μεγάλο κομμάτι του ελληνικού λαού από τη λειτουργία της ζωής μας, τότε είναι προφανές ότι δεν μπορεί ποτέ αυτό να ενσωματωθεί και να αισθάνεται και ο αστυνομικός την υπόληψη την οποία πρέπει να αισθανθεί για να μπορέσει να είναι αρωγός, ευγενής δίπλα στον πολίτη, παρών σε κάθε περίπτωση.
      Κλείνω αυτήν την παρένθεση για να πω ότι σε τελική ανάλυση αυτός ο σχεδιασμός σε ελληνικό επίπεδο εξήντλησε όλους τους διαθέσιμους πόρους. Υπήρχε όμως μία σειρά από ασκήσεις οι οποίες έγιναν σε κοινό επίπεδο, εδώ και πολλά χρόνια, με τις υπόλοιπες χώρες της συμβουλευτικής ομάδος, οι οποίες ασκήσεις είχαν σκοπό να αναδείξουν αδυναμίες οι οποίες έπρεπε να διορθωθούν. Έγιναν ασκήσεις με τους εκπροσώπους από τη Μεγάλη Βρετανία, από τις Ηνωμένες Πολιτείες, από άλλες ευρωπαϊκές χώρες και αυτές οι ασκήσεις ανέδειξαν ορισμένες λεπτομέρειες που έπρεπε με κάποιον τρόπο να προσεγγισθούν και να διορθωθούν. Εξαιτίας λοιπόν αυτών των προσεγγίσεων καταφύγαμε στη διεθνή συνδρομή, διότι αυτά που η διεθνής συνδρομή μπορεί να μας παρέχει ούτε πρέπει να τα αγοράσει η Ελλάδα, διότι δεν τα χρειάζεται μετά τους Ολυμπιακούς Αγώνες, ούτε μπορεί γιατί είναι πάρα πολύ ακριβά και δεν της χρειάζονται στην πραγματικότητα να τα έχει αυτά. Όμως είναι πάρα πολύ σημαντικά διότι έτσι κατά κάποιον τρόπο καθησυχάζει και ο διεθνής περίγυρος ο οποίος αισθάνεται ότι αυτήν τη στιγμή γίνονται τα πάντα προκειμένου η χώρα να έχει ασφαλείς Ολυμπιακούς Αγώνες. Και έτσι είναι.
      Άκουσα ότι θα έπρεπε κατά κάποιον τρόπο να ανατεθεί μία πιο συστηματική επικοινωνιακή πολιτική. Θα μου επιτρέψετε να είναι το μόνο σημείο αυτό που θέλω να καταθέσω τη διαφωνία μου.
      Η επικοινωνιακή πολιτική, κυρίες και κύριοι, δεν γίνεται ξαφνικά. Έπρεπε να είχε υιοθετηθεί μία επικοινωνιακή πολιτική, που να συμπεριλαμβάνει μέσα της όλες τις πιθανές απειλές και ενδεχομένως όλες τις πιθανές παράπλευρες συνέπειες. Εδώ λοιπόν εάν υπάρχει ευθύνη, να αναλάβω εγώ την ευθύνη, το ότι έχω δώσει μόνο εκατό εκατόν τριάντα συνεντεύξεις σε τηλεοπτικά δίκτυα του εξωτερικού, διότι κάθε μέρα δίνω από τέσσερις. Αλλά θα πρέπει να αναληφθεί και από την προηγούμενη κυβέρνηση η ευθύνη ότι δεν υπήρξε επικοινωνιακός σχεδιασμός βάθους, που να ξεκινάει από την αρχή και να καταλήγει στο τέλος. Αυτό, λοιπόν, είναι κάτι όπου αν θέλετε να κάνουμε τη διαίρεση, ευχαρίστως να την κάνουμε. Όμως θέλω να πω ότι αυτό είναι κάτι το οποίο θα έπρεπε να είχε κατά τη γνώμη μου από την αρχή σχεδιασθεί. Γιατί; Διότι γνωρίζουμε όλοι εμείς το διεθνές περιβάλλον, στο οποίο καλούμεθα να κάνουμε Ολυμπιακούς Αγώνες, γνωρίζουμε ακριβώς τις διαθέσεις ορισμένων μεγάλων εκδοτικών συγκροτημάτων του εξωτερικού και είμαστε σε θέση να γνωρίζουμε και τις διαθέσεις τους σε σχέση με τις δουλειές, τις οποίες ανέμενε το καθένα από τα μεγάλα συγκροτήματα, να κάνει και τις οποίες έκανε ή δεν έκανε.
      Κλείνει όμως η παρένθεση, γιατί δεν είναι αυτό το μεγάλο σημείο που θέλω να δώσω την έμφασή μου.
      Κυρίες και κύριοι, πιθανολογώ με βάση τη συνολικότερη εκτίμηση που μπορώ να έχω αυτούς τους μήνες που έχω την ευθύνη του Υπουργείου Δημόσιας Τάξης. 
      Πιθανολογώ ότι εάν ο οιοσδήποτε από αυτούς τους κυρίους που κατακρίνουν τη χώρα μας σχεδίαζε την ολυμπιακή ασφάλεια δεν θα μπορούσε να κάνει κάτι παραπάνω, με την έννοια δηλαδή ότι δεν θα μπορούσε να σχεδιάσει κάτι παραπάνω.  Όταν μάλιστα τελευταία ήμουν στην Αμερική και έκανα μία διακαναλική συνέντευξη σε δεκατέσσερα μεγάλα τηλεοπτικά δίκτυα, ρώτησα τον κεντρικό συντονιστή, «ονομάστε μας ένα μέτρο το οποίο δεν πήραμε, πείτε μας ένα ποσό το οποίο θα έπρεπε να χαλάσουμε παραπάνω και δεν το κάναμε, δείξτε μας μία χώρα που να έχει ανακατέψει περισσότερο κόσμο στην υπόθεση αυτή εκτός Ελλάδος και πείτε μας και μια χώρα που να έχει κάνει τόσες πολλές ασκήσεις ετοιμότητας παραπάνω από την Ελλάδα». Δεν υπάρχει καμία. Και πράγματι δεν ελέχθη καμία, διότι δεν υπάρχει καμία.
      Έτσι, λοιπόν, πιθανολογώ ότι όλες αυτές οι κριτικές έχουν φυσικά τις αφετηρίες τους και αυτές οι αφετηρίες τους αξιολογούνται με βάση το φορέα ο οποίος κάθε φορά τις εκπέμπει και καταγράφονται στη διεθνή κοινότητα με βάση όλα αυτά τα οποία ο καθένας λέει ή ισχυρίζεται ή εν πάση περιπτώσει υπαινίσσεται με  κάποιον τρόπο.
      Θέλω να ξεκαθαρίσω και κάτι άλλο, γιατί αυτές τις μέρες επίσης το άκουσα να λέγεται και να γράφεται  και μάλιστα από συναδέλφους όχι μόνο της Αντιπολίτευσης αλλά και από άλλους πρώην συναδέλφους και νομίζω ότι αυτό πρέπει να ξεκαθαριστεί. Υπήρξε το περιστατικό της βόμβας η οποία έσκασε τελευταία στην Τσετσενία από Τσετσένους μάλλον και εκεί η φιλολογία ήταν ότι η βόμβα αυτή ήταν χτισμένη μέσα στην εγκατάσταση και ότι μετά από πολύ καιρό ανατινάχθηκε αυτή η βόμβα, ανατίναξε την εγκατάσταση και είχε τα θύματα αυτά. Κατ’ αρχάς, δεν ήταν τα πράγματα έτσι. Ήταν σε μια πρόσθετη εξέδρα. Ανεξάρτητα, όμως, από αυτό, επειδή υπήρξε αυτό ως παρατήρηση και μάλιστα το άκουσα από εκπομπές σε μεγάλη έκταση, θέλω να πω ότι αυτήν την περίοδο βρισκόμαστε σε μια προολυμπιακή περίοδο μέτρων φύλαξης. Αυτό σημαίνει ότι ένα ένα έργο το οποίο παραδίδεται στην Ελληνική Αστυνομία, παραλαμβάνεται, γίνεται μια διαδικασία, την οποία αμέσως θα εξηγήσω, κλειδώνεται και φρουρείται. Τι σημαίνει αυτό όμως; Αυτό σημαίνει ότι, μόλις το έργο παραλαμβάνεται από την Ελληνική Αστυνομία, ακολουθεί η διαδικασία του κλειδώματός του –«lock down» είναι ο διεθνής όρος- και στη συνέχεια το έργο αυτό σκανάρεται, δηλαδή μπαίνουν μέσα ειδικά μηχανήματα, τα οποία βλέπουν όλο το έργο σε όλο του το βάθος, το φέροντα σκελετό, καθαρίζεται το έργο αυτό με κάποιον τρόπο και, όταν το έργο αυτό διαπιστωθεί ότι είναι παντελώς καθαρό σε όλες του τις διαστάσεις, κλειδώνεται και φρουρείται.
      Θέλω δηλαδή με λίγα λόγια να καθησυχάσω αυτές τις απορίες για το αν μπορεί να χτιστεί μια βόμβα σ’ έναν τοίχο και να σκάσει μετά από πέντε μήνες και κάτι άλλα τέτοια τα οποία έχουν ακουστεί. Δεν μπορεί να συμβεί αυτό, όχι γιατί δεν μπορεί κανείς να τη βάλει -προφανώς μπορεί να τη βάλει- αλλά διότι τα μηχανήματα τα οποία θα σκανάρουν τις περιοχές αυτές θα είναι σε θέση να διαπιστώσουν αν αυτές οι εγκαταστάσεις είναι καθαρές ή αν δεν είναι και συνεπώς να πράξουν τα δέοντα.
      Κυρίες και κύριοι συνάδελφοι, η Ελλάδα μπορεί να κάνει ασφαλείς Ολυμπιακούς Αγώνες. Στην πραγματικότητα πιστεύω ότι, αν η Ελλάδα με την προετοιμασία που έχει κάνει, δεν μπορεί να κάνει ασφαλείς Ολυμπιακούς Αγώνες, τότε δεν μπορεί καμία χώρα να κάνει ασφαλείς Ολυμπιακούς Αγώνες. Και σ’ αυτό θέλω να είμαι απόλυτα ξεκάθαρος και κατηγορηματικός. Εάν δεν μπορεί η Ελλάδα, επιτρέψτε μου, δεν μπορεί κανείς. Διότι έχουμε κάνει το μεγαλύτερο ανθρωπίνως δυνατό που μπορούσε να γίνει από χώρα στην προετοιμασία για τους Ολυμπιακούς Αγώνες. Τελεία και παύλα.
      Θα τελειώσουν, όμως, οι Ολυμπιακοί Αγώνες. Η χώρα θα έχει βρεθεί με μια τεράστια τεχνογνωσία. Υπάρχουν αξιωματικοί οι οποίοι έχουν εκπαίδευση την οποία δεν συναντά κανείς σε αξιωματικούς στις χώρες της Ευρώπης. Υπάρχουν άνθρωποι οι οποίοι αυτήν τη στιγμή, κατά την εκτίμηση μου και με βάση τις συζητήσεις που έχω κάνει αλλά και άλλους ανθρώπους που έχω δει από άλλα μέρη της Ευρώπης και της Αμερικής τελευταία, έχουν μια μοναδική εκπαίδευση πλέον σε επίπεδο σχεδιασμού και σε επίπεδο υλοποίησης συγκεκριμένων  επιχειρησιακών σχεδίων. Υπάρχει μια τεχνολογία η οποία θα είναι πάρα πολύ χρήσιμη για τη χώρα και μια συνολική αποτίμηση της προετοιμασίας, η οποία επίσης θα είναι παρά πολύ σημαντική για την Ελλάδα.
      Όλα αυτά κατά τη γνώμη μου αποτελούν για τη χώρα μας μια τεράστια κληρονομιά την οποία θα πρέπει να διαχειριστούμε με πάρα πολύ μεγάλη προσοχή, διότι μπορεί η χώρα να παίξει ένα κομβικό ρόλο στην ευρύτερη περιοχή των Βαλκανίων, όσον αφορά τον έλεγχο της εισαγόμενης εγκληματικότητας. Και το λέω αυτό, γιατί γνωρίζετε ότι οι σύγχρονες μορφές των εγκλημάτων είναι η εμπορία ανθρωπίνων οργάνων, το παράνομο εμπόριο των ανθρωπίνων οργάνων, τα ναρκωτικά, τα όπλα, δηλαδή μια γκάμα παράνομων δραστηριοτήτων που δημιουργεί βρώμικο χρήμα το οποίο ανακυκλώνεται στην οικονομία, δημιουργεί παράπλευρες ενέργειες σε σειρά κοινωνικών δομών, παρεμβαίνει στην κοινωνική συνοχή και δημιουργεί τα αδιέξοδα τα οποία όλοι έχουμε στο μυαλό μας ότι δημιουργεί.
      Πιστεύω, λοιπόν, ότι ένα πολύ μεγάλο κεφάλαιο, το οποίο πρέπει να απασχολήσει μετά τους Ολυμπιακούς Αγώνες τη χώρα μας, είναι πως κανείς μπορεί να αξιοποιήσει όλη αυτήν την κληρονομιά, την οποία όλα αυτά τα χρόνια αθροιστικά έχουμε πάρει. Το λέω διότι η μεν αξιοποίηση των εγκαταστάσεων είναι κάτι απολύτως σαφές και ορατό στο βαθμό που μπορεί να γίνει. Η αξιοποίηση, όμως, του ανθρώπινου δυναμικού είναι κάτι πάρα πολύ σύνθετο και πάρα πολύ σημαντικό, αλλά και πάρα πολύ ουσιώδες.
      Κυρίες και κύριοι, θέλω να σας ευχαριστήσω για τη συμμετοχή σας στη συζήτηση επί της αρχής. Να ευχαριστήσω και αυτούς που ψήφισαν το σχέδιο νόμου επί της αρχής, αλλά και αυτούς που δεν ψήφισαν το σχέδιο νόμου επί της αρχής. Νομίζω ότι θα γίνει περισσότερη συζήτηση στα άρθρα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, άκουσα με πολλή προσοχή τον κύριο Υπουργό Δημόσιας Τάξης. Εάν ζήτησα το λόγο δεν είναι γιατί θα ήθελα να απευθυνθώ στο Σώμα με μία εκτενή τοποθέτηση, αλλά για να επισημάνω μία ουσιωδώς διαφορετική πολιτική στάση μεταξύ του Υπουργού Δημόσιας Τάξης και των υπολοίπων μελών της Κυβέρνησης.
      Είπε συγκεκριμένα προηγουμένως ο κ. Βουλγαράκης ότι πιθανολογεί πως και οποιοδήποτε άλλο σχέδιο να εγένετο, το ίδιο ακριβώς σχέδιο θα ήταν με αυτό που εκπονήθηκε και εφαρμόστηκε, ότι δεν θα υπήρχε δηλαδή κάτι περαιτέρω να γίνει. Θεωρώ ότι αυτό είναι μία δήλωση, η οποία αποδίδει όσα πρέπει να αποδοθούν στο συνολικό σχεδιασμό της χώρας, άρα στο σχεδιασμό τον οποίο έκαναν όλες οι κυβερνήσεις με το χρόνο, όμως, που αναλογεί σε μία εκάστη από αυτές.
      Με αυτήν την έννοια οφείλω να επισημάνω τη μεγάλη διαφοροποίηση συγκριτικά με άλλα μέλη της Κυβέρνησης που επιχειρούν κάθε στιγμή να εμφανίσουν ότι ό,τι γίνεται σε αυτόν τον τόπο σ’ σχέση με τους Ολυμπιακούς Αγώνες και τη διεξαγωγή τους, ανήκει σε ένα μεγάλο μέρος στα μέλη της παρούσης Κυβέρνησης.
      Με αυτήν τη διαπίστωση θέλω να προχωρήσω σε μία δεύτερη δήλωση. Η Αξιωματική Αντιπολίτευση, όπως και όλος ο πολιτικός κόσμος, στηρίζει ανεπιφύλακτα κάθε θετική προσπάθεια που κατατείνει στη διεξαγωγή Ολυμπιακών Αγώνων που θα μπορούσαν να καταγραφούν ως οι καλύτεροι, από την άποψη της διοργάνωσής τους, στην παγκόσμια ιστορία των Ολυμπιακών Αγώνων. Και προφανώς σύσσωμος ο πολιτικός κόσμος στηρίζει κάθε προσπάθεια που απαντά πειστικά σε όχι και τόσο εύλογα, δίκαια ή και αναμενόμενα σχόλια, τα οποία έρχονται από το εξωτερικό, ανεξαρτήτως των κινήτρων που μπορεί να κινούν τέτοιου είδους δημοσιεύματα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, αναφορικά με την απόκρουση των πιέσεων που γίνονται από διάφορα διεθνή κέντρα σε σχέση με τα ζητήματα ασφάλειας και την ομαλή διεξαγωγή των Ολυμπιακών Αγώνων, είμαστε απόλυτα σύμφωνοι και ενώνουμε και εμείς τη φωνή μας προκειμένου τα όσα προωθούνται σε βάρος της χώρας μας συστηματικά να αποκρούονται.
      Το δεύτερο για το οποίο κυρίως πήρα το λόγο είναι τα διαβατήρια. Πρέπει να σας πω, κύριε Υπουργέ, ότι δεν μας αφορούν σκέψεις οι οποίες με ένα ιδεοληπτικό τρόπο ανατρέχουν σ’ ένα παρελθόν προκειμένου να προβάλουν κάποιους πολιτικούς ισχυρισμούς.
      Κατά συνέπεια θα συμφωνήσω μαζί σας -και δεν έχω λόγο να μην το κάνω, αντιθέτως το έχω κάνει πάρα πολλές φορές και μέσα στην Αίθουσα και έξω από την Αίθουσα- ότι πράγματι οι αστυνομικοί είναι παιδιά αυτής της κοινωνίας, είναι παιδιά του ελληνικού λαού. Και θα ήμουν ο τελευταίος που θα γενίκευε προκειμένου να υποστηρίξω ότι έχουμε μία προκατάληψη, η οποία αυτή αναδεικνύεται ως το κρίσιμο μέγεθος για να διατυπώνουμε τις όποιες αντιρρήσεις μας.
      Όμως, κύριε Πρόεδρε, εγώ δεν κατάλαβα γιατί φεύγουν τα διαβατήρια από τις νομαρχίες και πάνε στην Αστυνομία. Περί αυτού ο λόγος. Οι νομαρχίες -ας το πει ευθέως ο κύριος Υπουργός ή η Κυβέρνηση- δεν κάνουν καλά τη δουλειά τους; Μεροληπτούν; Ενεργούν παράνομα; Σημειώθηκαν, μας είχε πει ο αρμόδιος Υφυπουργός, κάποιες κλοπές σε κάποιες νομαρχίες. Επαναλαμβάνω, αυτό δεν είναι σοβαρό επιχείρημα για να στηρίξει την άποψη ότι πρέπει να φύγουν τα διαβατήρια από τις νομαρχίες και να πάνε σε αρμόδιες αστυνομικές υπηρεσίες.
      Και το συναφές ζήτημα που ανέδειξα με την ομιλία μου είναι τούτο: Γιατί κύριε Υπουργέ άλλο ένα φορτίο στην Ελληνική Αστυνομία όταν το αίτημα όσο και η διεκδίκηση, βλέπω και η δική σας απόφαση, είναι να αφαιρέσετε περιττή ύλη από τους αστυνομικούς, ξένη ύλη προς το κύριο αντικείμενο, το οποίο πρέπει να έχουν. Θα μετατρέψετε ένα πολύ μεγάλο κομμάτι της Ελληνικής Αστυνομίας σε υπηρεσία έκδοσης διαβατηρίων, όταν μάλιστα εκκρεμεί όπως είπα το αίτημα και η δικαστική αστυνομία να γίνει και να φύγει όλη η προανακριτική διαδικασία από τους αστυνομικούς για να δοθεί στη δικαστική αστυνομία. Έρχεστε τώρα -και επ’ αυτού δεν μου είπατε τίποτα- να δώσετε άλλο ένα φορτίο στην Ελληνική Αστυνομία.
      ΠΡΟΕΔΡΕΥΩΝ (Γεώργιος Σούρλας):  Ο Υπουργός έχει το λόγο για να κάνει μια παρέμβαση.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Θέλω να κάνω δύο πολύ σύντομες παρατηρήσεις και να κλείσω από πλευράς μου.
      Κυρίες και κύριοι συνάδελφοι, η τοποθέτησή μου προηγουμένως αφορούσε το δικό μου κομμάτι ευθύνης, το κομμάτι δηλαδή του Υπουργείου Δημόσιας Τάξης. Δεν μπήκα σε συνολικότερη εκτίμηση της πορείας των έργων δεν μπήκα σε συνολικότερη αποτίμηση της εξέλιξής τους και δεν με ενδιαφέρει να μπω σε αυτή γιατί αυτήν τη στιγμή εγώ είμαι υπεύθυνος για την ασφάλεια των Ολυμπιακών Αγώνων. Σε αυτό ήμουν σαφής και κατηγορηματικός και όσα είπα ισχύουν εξ ολοκλήρου.
      Κύριε Κουβέλη, γνωρίζετε ότι αυτή η αρμοδιότητα των διαβατηρίων ανατέθηκε στην Αστυνομία εδώ και αρκετό καιρό. Δηλαδή εγώ ερχόμενος στο Υπουργείο τη βρήκα την αρμοδιότητα των διαβατηρίων. Μάλιστα βρήκα το διαγωνισμό σε πλήρη εξέλιξη. Συνεπώς αυτό είναι κάτι, το οποίο εμείς το παραλάβαμε. Δεν ξέρω για να είμαι ειλικρινής εάν από την αρχή σχεδίαζα αυτό ή κάτι άλλο. Αυτό όμως είναι άλλο θέμα ευρύτερης πολιτικής. Επί του παρόντος, όμως, εμείς έχουμε συμφωνήσει συνολικά σε κάποιες διαδικασίες.
      Ξέρετε ότι είναι σε εξέλιξη σε ευρωπαϊκό επίπεδο η διαδικασία των κοινών διαβατηρίων πανευρωπαϊκά. Ζούμε ούτως ή άλλως σ’ ένα περιβάλλον Σένγκεν που σημαίνει ότι όλοι μαζί κινούμεθα σ’ ένα ενιαίο χώρο, ο οποίος περιγράφεται απολύτως από τα όρια αυτής της απόφασης, της συνθήκης, και συνεπώς εμείς καλούμεθα, ως Υπουργείο, να υλοποιήσουμε μια απόφαση η οποία είναι σε εξέλιξη. Περί αυτού ο λόγος.
      Από εκεί και πέρα δεν δίνουμε εμείς περισσότερες ή λιγότερες αρμοδιότητες. Οι αρμοδιότητες ισχύουν όπως τις βρήκαμε γι’ αυτό και εξ αρχής είπα ότι αυτό το σχέδιο νόμου είναι διαδικαστικό. Δεν είναι σχέδιο νόμου το οποίο έχει μέσα ή συμπεριλαμβάνει πολιτικές ούτε αποκωδικοποιεί αποφάσεις τέτοιες που να αναφέρονται σε προγραμματικές δηλώσεις ή σε προγραμματικές επιλογές της Κυβέρνησης, που πρόσφατα εξαγγέλθηκαν από τον Πρωθυπουργό στην Αίθουσα αυτή. Είναι εντελώς διαδικαστικό. Δεν συζήτησα γι’ αυτό το σχέδιο νόμου, γιατί θεώρησα απολύτως δεδομένο ότι αυτό αφορά τη δικονομία μιας πολιτικής επιλογής προς τους Ολυμπιακούς Αγώνες.
      ΠΡΟΕΔΡΕΥΩΝ (Γεώργιος Σούρλας):  Ο Κοινοβουλευτικός Εκπρόσωπος του ΚΚΕ κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Φυσικά θα το συζητήσουμε αύριο στην κατ’ άρθρον συζήτηση. Αναφέρομαι σε αυτό που είπε ο κύριος Υπουργός κλείνοντας την ομιλία του για την έκδοση των διαβατηρίων.
      Μπορεί να αναβληθεί η έναρξη της ισχύος των διατάξεων αυτών μέχρι έξι μήνες. Το λιγότερο που μπορούμε να συμπεράνουμε είναι ότι δεν είναι έτοιμοι είτε από άποψη υποδομής είτε από άποψη επιφόρτισης καθηκόντων και με καινούργια καθήκοντα. Όμως ισχύουν αυτά που είπαμε και πριν για τη μεταφορά της αρμοδιότητας της έκδοσης διαβατηρίων από τις νομαρχίες στην Αστυνομία κατά απαίτηση και επιταγή των αμερικανών και από αυτά που είπε στην ομιλία του ο κύριος Υπουργός για τη Συνθήκη Σένγκεν.
      Τα τελευταία δημοσιεύματα, που έχουν σχέση με την προσπάθεια δημοσιογράφων να μπουν σε ολυμπιακά έργα, δείχνουν αλληλοσυγκρουόμενα συμφέροντα σε διεθνές επίπεδο, που θέλουν για δικούς τους λόγους και δικά τους συμφέροντα, να κάνουν όλη αυτήν τη δουλειά και τη ζημιά.
      Σε ό,τι αφορά τις κάμερες: Δεν είπε ο κύριος Υπουργός εάν θα παραμείνουν σε λειτουργία και μετά τους Ολυμπιακούς Αγώνες. Τρίτον, βεβαίως και οι Ολυμπιακοί Αγώνες γίνονται από τις διακόσιες δύο χώρες, μόνο που στο ΝΑΤΟ δεν είναι διακόσιες δύο χώρες για να του αναθέσουν την ασφάλεια των Ολυμπιακών Αγώνων.
      Εμείς θα σας προτείνουμε κάτι, κύριε Υπουργέ: Σ’ αυτό το νομοσχέδιο που συζητάμε σήμερα μπορούμε -και νομίζουμε ότι μπορεί να υπάρξει και ομόφωνη απόφαση- να νομοθετήσουμε ομόφωνα την καθιέρωση της αποζημίωσης για εργασία των εργαζομένων στα Σώματα Ασφαλείας τις Κυριακές, τις αργίες, για τα νυχτερινά, τις υπερωρίες, με βάση την εμπειρία και τη νομοθεσία που υπάρχει και για τους άλλους εργαζόμενους.
      Αναφέρθηκαν και άλλοι ομιλητές στην εκεχειρία των είκοσι ημερών κατά τη διάρκεια των Ολυμπιακών Αγώνων. Κανένας, όμως, δεν είπε ότι αυτή η εκεχειρία δεν πρέπει να σηματοδοτεί μόνο τη διάρκεια των Ολυμπιακών Αγώνων, αλλά θα πρέπει να στιγματίζει και τα εγκλήματα, που γίνονται σήμερα ανά τον κόσμο από τους Αμερικανούς, τους Εγγλέζους, αυτούς δηλαδή που θα έλθουν να φυλάξουν τους Ολυμπιακούς Αγώνες και που θα συνεχίσουν να σκοτώνουν, να βασανίζουν, να φυλακίζουν και μετά τους Ολυμπιακούς Αγώνες.
      Επανειλημμένα -θα επανέλθω στην αρμοδιότητα για τα διαβατήρια- και οι αστυνομικοί, αλλά και τα σωματεία τους διαμαρτύρονται γιατί η προηγούμενη κυβέρνηση τους έβαζε -θα δούμε τι θα κάνει και η σημερινή Κυβέρνηση- να κόβουν καθημερινά περισσότερες κλήσεις στους πολίτες επιφορτιζόμενοι και οι ίδιοι μ’ ένα αυξημένο ρόλο και αντικείμενο. Αυτό βέβαια δεν γίνεται μόνο για την ομαλή, όπως είπατε, κυκλοφορία, για την κυκλοφοριακή συμφόρηση και άλλα, αλλά -τουλάχιστον απ’ ό,τι υποστηρίζουν οι ενώσεις των αστυνομικών- γίνονται για την είσπραξη εσόδων από το κράτος.
      Τέλος, αυτοί που δεν έχουν καμία σχέση με το ολυμπιακό πνεύμα, αυτοί που όπως είπα και πριν φυλακίζουν και βασανίζουν, θεωρούμε ότι δεν μπορούν να αναλάβουν και τη φύλαξη των Ολυμπιακών Αγώνων.
      ΠΡΟΕΔΡΕΥΩΝ (Γεώργιος Σούρλας): Ο κ. Γαρουφαλιάς έχει το λόγο.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
      Θα ήθελα να απαντήσω στο συνάδελφο κ. Κουβέλη λυπάμαι, όμως, επειδή δεν τον βλέπω εδώ ανάμεσά μας.
      Στην περασμένη κοινοβουλευτική περίοδο της Βουλής ήμασταν και οι δύο στην ίδια Διαρκή Επιτροπή όταν ψηφίσαμε το ν. 3103/2003, ο οποίος μεταβίβαζε την αρμοδιότητα του ποιος θα εκδίδει τα διαβατήρια, από πότε και υπό ποιες συνθήκες. Εκείνη την εποχή οι απόψεις του δεν ήταν προς αυτήν την κατεύθυνση που σήμερα άκουσα εδώ, κύριε Υπουργέ, να εκφράζονται από το έδρανο του εκπροσώπου του Συνασπισμού.
      Αυτό που έχω να πω είναι το εξής: Την εποχή εκείνη η τότε κυβέρνηση φέρνοντας αυτό το νομοσχέδιο προσπαθούσε κατά κάποιον τρόπο να αντιμετωπίσει έναν κόλαφο για την Ελλάδα, που υπήρχε και ήταν διαδεδομένος -βλέπω ότι εδώ είναι και η κ. Διαμαντοπούλου, τώρα αποχωρεί- στην Ευρωπαϊκή Ένωση ότι το 23% των πλαστών διαβατηρίων ανά την Ευρωπαϊκή Ένωση είναι ελληνικά. Όταν, λοιπόν, συνελάμβαναν στην Ευρώπη οποιονδήποτε πολίτη με ελληνικό διαβατήριο για κάποια πράξη -ποινική, κολάσιμη ή μη- το πρώτο που έψαχναν οι Ευρωπαίοι αστυνομικοί ήταν εάν το διαβατήριό του ήταν πλαστό ή νομότυπο.
      Μέσα, λοιπόν, σ’ αυτό το πρόβλημα εκείνης της εποχής, αναγκάστηκε η τότε κυβέρνηση να φέρει το συγκεκριμένο νόμο. Σήμερα εμείς δεν κάνουμε κάτι παραπάνω.
      Συμφωνώ απόλυτα και ο κύριος Υπουργός έδωσε όλο το πλαίσιο με τη λογική με την οποία σχεδιάζει το δικό του Υπουργείο, με τη δική του αρμοδιότητα, αλλά και με την πολιτική της Κυβέρνησης στα θέματα της ασφάλειας των Ολυμπιακών Αγώνων με ένα άλλο ήθος, με ένα άλλο ύφος που εκφράζει τη νέα Κυβέρνηση.
      Σε αυτό το κομμάτι των διαβατηρίων το μόνο που κάνουμε είναι να αναστείλουμε τη λειτουργία ενός νόμου που ήδη έχει ψηφιστεί. Το θέμα είναι καθαρά διαδικαστικό, για να μη φορτώσουμε, όπως πολύ καλά κάνετε, κύριε Υπουργέ, και πολύ σωστή είναι η ενέργεια, μια που δεν είμαστε και προετοιμασμένοι να δομήσουμε τις αρμόδιες υπηρεσίες που θα εκδίδουν μόνο από την Αθήνα τα διαβατήρια για όλη την Ελλάδα, να αναβάλουμε αυτήν τη διαδικασία για ένα χρόνο και να δίνουμε την ευκαιρία, αν μέχρι την 1η Ιουλίου του 2005 πιθανόν οι υπηρεσίες μας και γενικά η όλη δομή που χρειάζεται για να δημιουργηθεί και η υποδομή και σε ανθρώπινο δυναμικό και σε τεχνολογία δεν είναι έτοιμη μέχρι και τότε, να έχουμε και τα περιθώρια να πάμε ένα εξάμηνο πίσω. Αυτά τα διαβατήρια που θα ισχύουν στη μεταβατική περίοδο θα ισχύουν -το ξεκαθαρίζει και η νομοθεσία που τώρα ψηφίζουμε- μέχρι την 1.1.2007. Από εκεί και πέρα, τέλειωσε αυτή η διεργασία και αποφασίζουμε τι θα κάνουμε για το μέλλον. Είναι σαφές, καθαρό και συγκεκριμένο αυτό που προβλέπει η νομοθεσία.
      Κατά τα άλλα, θα ήθελα να επισημάνω το νέο ύφος και το νέο ήθος στην πολιτική και στον σχεδιασμό εθνικών πρωτοβουλιών. Θα ήθελα να συγχαρώ και δημόσια τον Υπουργό Δημόσιας Τάξης, γιατί έβαλε στο επίπεδο που επιβάλλεται αυτό το εθνικό στοίχημα να τεθεί και ιδιαίτερα το μείζον θέμα της ολυμπιακής ασφάλειας.
      Κύριε Πρόεδρε, σας ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας):  Ο εισηγητής του ΠΑΣΟΚ κ. Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, εγώ θα ήθελα να τονίσω για μια ακόμη φορά -ύστερα από την ομιλία και του κυρίου Υπουργού- ότι πραγματικά δεν θα έκανε -και το σημειώνω αυτό- κάτι διαφορετικό απ’ όσα μέτρα έχουν ληφθεί. Αυτό σημαίνει, απαντώντας σε όσους αρθρώνουν αντίθετες φωνές, ότι για το ζήτημα της ασφάλειας των Ολυμπιακών Αγώνων και βεβαίως και της επιτυχίας της διεξαγωγής τους, η οποία έχει σαν προϋπόθεση -πιστεύω- και το ισχυρότερο θεμέλιό της είναι η ασφάλεια, έχουμε υποχρέωση ως χώρα να ανταποκριθούμε σε αυτό το χρέος μας, να απαντήσουμε σε όλους αυτούς που βάλλουν κατά της χώρας μας ότι στην Ελλάδα δεν υπάρχει ασφάλεια.
      Νομίζω ότι όλοι όσοι υποστηρίζουμε αυτά, αναλαμβάνοντας και την ευθύνη απέναντι σε τόσους και τόσους αθλητές και επισκέπτες, αγαπητέ εισηγητά του Κομμουνιστικού Κόμματος, που θα έρθουν στη χώρα μας, -πιστέψτε μας- είμαστε το ίδιο ευαίσθητοι με εσάς για τα όσα συμβαίνουν στον κόσμο, για τις πράξεις βίας, απειλών κατά ανθρώπινων ζωών σε οποιαδήποτε ταραγμένη περιοχή του πλανήτη μας και δε νομίζω ότι αυτή η ευαισθησία μας θα πρέπει να μας χειραγωγεί -να το πω έτσι- στο να μην είμαστε προσηλωμένοι σ’ ένα στόχο που σαν χώρα έχουμε αναλάβει.
      Το δεύτερο που θα ήθελα να πω είναι πάλι ότι με ξενίζει και αυτό που αναφέρατε για την κυβέρνηση του ΠΑΣΟΚ και τη λειτουργία του Υπουργείου Δημόσιας Τάξης όσο και για την προτροπή που δώσατε στον κύριο Υπουργό ότι τάχα επί ΠΑΣΟΚ οι αστυνομικοί υποχρεώνονταν να κόβουν περισσότερες κλήσεις απ’ όσες πρέπει και συνιστάτε στον κύριο Υπουργό -απ’ ό,τι κατάλαβα- να παρεμβαίνει ή να παρέμβει -δεν ξέρω πως το είπατε, μπορείτε να μου απαντήσετε αν θέλετε- ώστε να μην κόβονται κλήσεις.
      Εγώ πιστεύω ταπεινά ότι τα όργανα της Αστυνομίας, τα οποία είναι δικά μας παιδιά και που βεβαίως έχουν πάντοτε μια επιείκεια για τον πολίτη, είναι υποχρεωμένα να τηρούν τους νόμους αυτού του κράτους. Αν υπαινίσσεστε ότι αυτό γίνεται κυρίως για τροχαίες παραβάσεις, πρέπει να σας υπενθυμίσω ότι η χώρα μας έχει πάντοτε μια ιερή υποχρέωση να προσπαθήσει να περιορίσει τα φαινόμενα του αίματος, γιατί καθημερινά συμβαίνουν εκατόμβες στους ελληνικούς δρόμους. Γι’ αυτό ασφαλώς θα πρέπει να λάβει εκείνα τα μέτρα που προβλέπονται από το νόμο κατά εκείνων των οδηγών, που δεν τηρούν αυτά τα μέτρα.
      Εάν εσείς τώρα έχετε στοιχεία όπου η κυβέρνηση του ΠΑΣΟΚ και οι προκάτοχοι του Υπουργού έδιναν τέτοια κατεύθυνση για εισπρακτικούς λόγους, σας παρακαλώ πολύ να την καταθέσετε. Να μη λέτε, όμως, με ευκολία τέτοια λόγια και να μη λέτε τελικά ότι αυτό το κράτος είναι ασύδοτο και ότι οι παραβάσεις δεν πρέπει εν πάση περιπτώσει να σημειώνονται, επειδή εσείς νομίζετε ότι γίνονται για εισπρακτικούς λόγους. Δε νομίζω ότι αυτό το οποίο ακούγεται είναι πάρα πολύ σωστό. Βεβαίως υπάρχει και θα πρέπει να υπάρχει μια επιείκεια, αλλά από την άλλη δεν πρέπει να υπάρχει κατάργηση του κράτους. Λυπάμαι γι’ αυτά που ακούω σε αυτήν την Αίθουσα.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής. 
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Δημόσιας Τάξης: «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήριος Χατζηγάκης): Συνεπώς το νομοσχέδιο του Υπουργείου Δημόσιας Τάξης: «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις» έγινε δεκτό επί της αρχής κατά πλειοψηφία.
      Κυρίες και κύριοι συνάδελφοι, δέχεστε στο σημείο αυτό να  λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.00΄, λύεται η συνεδρίαση για αύριο ημέρα Τετάρτη 19 Μαΐου 2004 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Δημόσιας Τάξης: «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 18 Μαΐου 2004 		ΣΕΛ. 69

