      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ ΠΕ’
      Σάββατο 18 Δεκεμβρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επί του Κανονισμού, σελ.
      B. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2005», σελ.
      ΟΜΙΛΗΤΕΣ
      Α. Επί του Κανονισμού:
      ΚΑΣΤΑΝΙΔΗΣ Χ., σελ.
      ΜΠΕΝΑΚΗ-ΨΑΡΟΥΔΑ Α., σελ.
      Β. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΑΠΟΣΤΟΛΑΚΗ Μ., σελ.
      ΓΚΑΤΖΗΣ Ν., σελ.
      ΔΡΑΓΑΣΑΚΗΣ Ι., σελ.
      ΚΑΛΛΙΩΡΑΣ Η., σελ.
      ΚΩΣΤΟΠΟΥΛΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΑΚΡΥΠΙΔΗΣ Α., σελ.
      ΣΚΡΕΚΑΣ Θ., σελ.
      ΤΑΣΟΥΛΑΣ Κ., σελ.
      ΤΖΕΚΗΣ Α., σελ.
      ΦΛΩΡΙΔΗΣ Γ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΠΕ΄
      Σάββατο 18 Δεκεμβρίου 2004
      Αθήνα, σήμερα στις 18 Δεκεμβρίου 2004, ημέρα Σάββατο και ώρα 18.51΄συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μιχαήλ Μπεκίρη, Βουλευτή Αχαΐας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Επιτροπή θιγόμενων ιδιοκτητών ακινήτων, από την αναγκαστική απαλλοτρίωση στην περιοχή της πρώην λίμνης Κάρλας Μαγνησίας ζητεί την καταβολή των οφειλόμενων ποσών λόγω  της απαλλοτρίωσης στους δικαιούχους.
      2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κυρία Μαρία Λαναρά ζητεί την ένταξη της Σχολής Ανθρωπιστικών και Κοινωνικών Επιστημών του Πανεπιστημίου Πατρών στον κλάδο ΠΕ2.
      3) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία το 5/θέσιο Δημοτικό Σχολείο Αρμενίου Λάρισας ζητεί την ανέγερση νέων αιθουσών διδασκαλίας.
      4) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ζητεί η νέα Υπηρεσία Τροχαίας Αυτοκινητοδρόμων Νομού Κορινθίας να μην απορροφήσει αστυνομικές δυνάμεις από τα ήδη υπάρχοντα αστυνομικά τμήματα του Νομού Κορινθίας.
      5) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών Δημοτικού Σχολείου Σαρωνίδας Αττικής ζητεί την ανέγερση νέου σύγχρονου κτιρίου για τη στέγαση του Σχολείου.
      6) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Εργαζομένων στο Κέντρο Ερευνών για θέματα Ισότητας ζητεί την ακύρωση οποιασδήποτε αναστολής – παύσης – υπολειτουργίας ή περιοδικότητας των συμβουλευτικών υπηρεσιών που παρέχει το πιο πάνω κέντρο στο κοινωνικό σύνολο.
      7) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμαρχος Λαχανά Θεσσαλονίκης ζητεί την ένταξη της περιοχής των ορεινών Δήμων Λαχανά, Βερτίσκου, Αρέθουσας και Σοχού της Επαρχίας Λαγκαδά Θεσσαλονίκης στη Γ΄ Ζώνη Κινήτρων.
      8) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Αποδοτίας Αιτωλ/νίας ζητεί την ίδρυση Περιβαλλοντικού Κέντρου στο Δημοτικό Διαμέρισμα Άνω Χώρας.
      9) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί έκπτωση κατά 50% στα διόδια του εθνικού οδικού δικτύου της Γέφυρας Ρίου – Αντιρρίου για τα αυτοκίνητα των πολυτέκνων.
      10) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί τη λήψη μέτρων για τους πολύτεκνους κατά την έκδοση ή επέκταση αδειών ικανότητας οδήγησης αυτοκινήτων.
      11) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί τη μείωση κατά 50%  των επιτοκίων αγροτικών δανείων στους πολύτεκνους αγρότες.
      12) Οι Βουλευτές κυρία ΕΛΠΙΔΑ ΠΑΝΤΕΛΑΚΗ και κύριος ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Δήμαρχος Ύδρας ζητεί τη δρομολόγηση συμβατικού πλοίου άγονης γραμμής για την ακτοπλοϊκή εξυπηρέτηση του νησιού.
      13) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και Κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας ζητεί την αναπροσαρμογή του τιμολογίου οδοντοτεχνικών εργασιών και της επέκτασης των παροχών περίθαλψης που αφορούν στην υγεία των δοντιών και στους ασφαλισμένους του ΟΑΕΕ.
      14) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία οι Δήμοι Γόννων, Μακρυχωρίου, Νέσσωνος, Κάτω Ολύμπου, Ευρυμενών και η Κοινότητα Αμπελακίων Λάρισας ζητούν την στελέχωση του Κέντρου Υγείας Γόννων με προσωπικό και υποδομές για τη σωστή λειτουργία του.
      15) Ο Βουλευτής Λάρισας κύριος ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία οι Δήμοι Γόννων, Μακρυχωρίου, Νέσσωνος, Κάτω Ολύμπου, Ευρυμενών και η Κοινότητα Αμπελακίων Λάρισας ζητούν επάνδρωση του Κέντρου Υγείας Γόννων με προσωπικό και υποδομές για τη σωστή λειτουργία του.
      16) Οι Βουλευτές κύριοι ΔΗΜΗΤΡΙΟΣ ΠΙΠΕΡΓΙΑΣ, ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ και ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσαν αναφορά με την οποία η Ναυτιλιακή Εταιρεία «ΣΚΥΡΟΣ» ζητεί την εξαίρεση από την υποχρέωση τοποθέτησης διπύθμενων σε τμήμα του Μηχ/σίου του πλοίου Ε/Γ-Ο/Γ «ΑΧΙΛΛΕΑΣ».
      17) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Αγροτικός Συνεταιρισμός Βασιλικών Θεσσαλονίκης ζητεί την τροποποίηση του νέου Αναπτυξιακού Νόμου και την κατάταξη του τμήματος ανατολικά της Θέρμης Ν. Θεσσαλονίκης στην Περιοχή Β΄ και στην Κατηγορία 3.
      18) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία η Επιτροπή Παιδείας του Δήμου Αμπελώνα Νομού Λάρισας ζητεί τη χορήγηση εξοπλισμού και εποπτικού υλικού στα Δημοτικά Σχολεία και Νηπιαγωγεία του Δήμου Αμπελώνα.
      19) Ο Βουλευτής Αθηνών κ. ΣΤΕΦΑΝΟΣ ΤΖΟΥΜΑΚΑΣ κατέθεσε αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών ζητεί την ανάκληση των δικαστικών διώξεων συνδικαλιστών του κλάδου κλπ.
      20) Ο Βουλευτής Αθηνών κ. ΣΤΕΦΑΝΟΣ ΤΖΟΥΜΑΚΑΣ κατέθεσε αναφορά με την οποία ο Σύλλογος Σεισμοπαθών του 1ου Συγκροτήματος Εργατικών Πολυκατοικιών Αιγάλεω ζητεί την ένταξη παροχών που δικαιούνται τα μέλη του στο εργολαβικό προσύμφωνο της εκ νέου κατασκευής των κατοικιών τους με το σύστημα της αντιπαροχής. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2566/5-8-04 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 1144/23-8-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή Κ. Κατσιφάρα, σας γνωρίζουμε τα ακόλουθα:
      Κατά την συνέντευξη Τύπου που παραχώρησε ο Υπουργός Τουρισμού την 7η Ιουλίου 2004, παρουσίασε αναλυτικά και όπως συνηθίζεται σε ανάλογες περιπτώσεις, με οπτικοακουστική υποστήριξη, τους άξονες στους οποίους θα πρέπει να βασιστεί η επικοινωνία του Ελληνικού Τουρισμού, καθώς και το συγκριτικό πλεονέκτημα της Ελλάδας ως τουριστικού προορισμού. Με την παρουσίαση αυτή, ενημερώθηκε η κοινή γνώμη αλλά και όλοι οι παριστάμενοι εκπρόσωποι των συλλογικών φορέων Τουρισμού της χώρας. Η οπτικοακουστική υποστήριξη με την οποία διανθίστηκε η ενημέρωση (brief) σε καμία περίπτωση δεν αποτελεί τηλεοπτικό διαφημιστικό spot ή ολοκληρωμένο οπτικοακουστικό υλικό προς διάθεση στα Μέσα.
      Η τυπική διαδικασία που ακολουθήθηκε για την επιλογή αναδόχου ο οποίος θα υλοποιήσει τη διαφημιστική εκστρατεία του ΕΟΤ για το επόμενο έτος είναι η προκήρυξη διεθνούς διαγωνισμού (ΑΠ506271/4.8.2004 προκήρυξη ΕΟΤ) με ημερομηνία διεξαγωγής του διαγωνισμού την 27.9.2004. Στο αντικείμενο του ανοικτού διεθνούς διαγωνισμού που προκηρύχθηκε με την ως άνω προκήρυξη, συμπεριλαμβάνεται μεταξύ άλλων ο σχεδιασμός και η παραγωγή τηλεοπτικού spot διάρκειας 30 sec.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      2. Στην με αριθμό 2503/29-7-04 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. 1145/19-8-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Μανιάτη, σας γνωρίζουμε τα ακόλουθα:
      Όσον αφορά στ:ο ζήτημα των συμβάσεων της ΕΤΑ ΑΕ με ιδιώτες επιχειρηματίες, η πολιτική της νέας ηγεσίας του Υπουργείου Τουρισμού επικεντρώνεται στην εκ νέου επανεξέταση όλων των συμβάσεων και την εξασφάλιση των όρων και πόρων για την συντήρηση του περιβάλλοντος. Κύριος γνώμονας μας είναι η προστασία του περιβάλλοντος καθώς και η συναίνεση των τοπικών κοινωνιών στις προτεινόμενες επενδύσεις μέσω συμβάσεων της ΕΤΑ ΑΕ.
      Επιπροσθέτως, στην περίπτωση του Καραθώνα, γνωρίζουμε ότι στο θέμα εμπλέκονται πολλοί φορείς και ιδιώτες. Έτσι, το ζήτημα επανεξετάζεται προσεκτικά από την Νομική Υπηρεσία του Υπουργείου, όπως και όλες οι άλλες συμβάσεις της ΕΤΑ ΑΕ με ιδιώτες, ούτως ώστε να αντιμετωπιστεί επιτέλους δίκαια το συγκεκριμένο πρόβλημα που κληρονομήσαμε -μεταξύ άλλων- από την προηγούμενη διαχείριση. Τονίζουμε ότι δεν ήταν ποτέ στις προθέσεις της νέας ηγεσίας του Υπουργείου να αποκλείσει την ελεύθερη πρόσβαση των ακτών από όλους τους πολίτες, και οι λύσεις που θα προωθήσουμε θα ανταποκρίνονται στις ευαισθησίες και τα δικαιώματα των τοπικών κοινωνιών.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      3. Στην με αριθμό 2537/2-8-04 ερώτηση του Βουλευτή κ. Ανδρέα Λυκουρέντζου δόθηκε με το υπ’ αριθμ. 1121/23-8-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Ανδρέα Λυκουρέντζου, σας γνωρίζουμε τα ακόλουθα:
      Για την διοργάνωση του συνεδρίου στο οποίο αναφέρεται ο ερωτών Βουλευτής, το οποίο και διεξήχθη από 25 μέχρι και 31 Ιουλίου 2004 έχει εγκριθεί οικονομική ενίσχυση (εν είδει χορηγίας) από τον Ελληνικό Οργανισμό Τουρισμού ύψους δέκα χιλιάδων (10.000) Ευρώ. Η δυνατότητα για οικονομική συμμετοχή του ΕΟΤ σε τέτοιας μορφής εκδηλώσεις παρέχεται από την διάταξη της παραγρ. 1 του Ν.3105/2003 (Α/29). Πάντως, και με δεδομένο ότι οιαδήποτε οικονομική συμμετοχή του ΕΟΤ σε διοργάνωση εκδηλώσεων, ακολουθεί συγκεκριμένη αυστηρή διαδικασία, τονίζουμε ότι τα 10.000 Ευρώ έχουν εγκριθεί. Δεν έχουν ακόμα (εν αναμονή της προσκόμισης των προβλεπόμενων παραστατικών)καταβληθεί και επομένως δεν τίθεται θέμα διαχείρισης και διάθεσης του συγκεκριμένου ποσού από τον Δήμο Λεβιδίου.
      Πέραν των ανωτέρω, πιστεύουμε ότι η νέα διακυβέρνηση θα πρέπει να ενισχύει πρωτοβουλίες που συμβάλλουν στην ενίσχυση των δεσμών με τον Απόδημο Ελληνισμό και για τουριστικούς, αλλά και για εθνικούς λόγους.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      4. Στην με αριθμό 2510/29-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1123/23-8-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ Kαρχιμάκη, σας γνωρίζουμε τα ακόλουθα:
      Σχετικά με την παροχή κινήτρων (επιχορήγηση κλπ) από τον αναπτυξιακό νόμο 2601/1998 για ανέγερση ξενοδοχειακών καταλυμάτων, ο νομός Λασιθίου -όπως και ανεξαιρέτως ολόκληρη η περιφέρεια Κρήτης- περιλαμβάνονται στην ανά διετία αναπροσαρμοζόμενη Κοινή Απόφαση των Υφυπουργών Οικονομίας και Οικονομικών, Τουρισμού και του Υπουργού ΠΕΧΩΔΕ, στην οποία απαριθμούνται εξαντλητικά τα τμήματα της Επικράτειας στα οποία δεν έχουν εφαρμογή τα κίνητρα επιχορήγησης, επιδότησης τόκων και επιδότησης χρηματοδοτικής μίσθωσης (Α΄ ομάδα κινήτρων) για επενδύσεις ίδρυσης ή επέκτασης ξενοδοχειακών εγκαταστάσεων. Η ΚΥΑ αυτή σύμφωνα με τον N.2601/1998 αναπροσαρμόζεται ανά διετία. Η πιο πρόσφατη αναπροσαρμογή της πιο πάνω ΚΥΑ ( με αριθ.27783/22.4.2003) έγινε τον Απρίλιο του 2003. Η ΚΥΑ εκδίδεται με επισπεύδον Υπουργείο το Οικονομίας και Οικονομικών μετά από παροχή στοιχείων και συνεργασίας του Υπουργείου μας και του ΥΠΕΧΩΔΕ. Στα πλαίσια λοιπόν αυτής της συνεργασίας, θα λάβουμε υπόψη μας όλα τα αιτήματα από τους τουριστικούς φορείς περιοχών που χρειάζονται στήριξη.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      5. Στην με αριθμό 2505/29-7-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 1124/23-8-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ Ανδρέα Λοβέρδου, σας γνωρίζουμε τα ακόλουθα:
      Σε ό,τι αφορά τις αρμοδιότητες του Υπουργείου Τουρισμού: Αυτές ορίζονται στο Π.Δ. 122/2004, στα άρθρα 4 και 5 του οποίου προβλέπεται ότι όσες από τις αρμοδιότητες του Υπουργείου Ανάπτυξης αφορούν τον Τουρισμό (δηλαδή οι αρμοδιότητες της πρώην Γενικής Γραμματείας Τουρισμού στο Π.Δ. 313/2001) μεταφέρονται στο Υπουργείο Τουρισμού.
      Σε ό,τι αφορά τα μέτρα που ελήφθησαν ειδικά για την τουριστική περίοδο των Ολυμπιακών Αγώνων, αυτά είναι τα εξής:
      - Ειδικό Πρόγραμμα Προβολής της Αττικής (πέραν του ετήσιου τακτικού διαφημιστικού προγράμματος της Ελλάδας στο εξωτερικό) προσανατολισμένο στην τέλεση των Ολυμπιακών Αγώνων.
      - Υλοποίηση όλων των δράσεων που εμπεριέχονται στο Επιχειρησιακό Σχέδιο για την Ολυμπιακή Φιλοξενία (εκσυγχρονισμός-αναβάθμιση της ξενοδοχειακής υποδομής στην Αττική, αναμόρφωση των τριών μαρινών και γενικά του παραλιακού μετώπου της Αττικής, παραχώρηση της πλαζ Βουλιαγμένης για τέλεση Ολυμπιακού αθλήματος, ειδική συνεργασία της «Ελληνικό Φεστιβάλ ΑΕ» με την Πολιτιστική Ολυμπιάδα και την «ΕΟΕΑ ΑΘΗΝΑ 2004» για προγραμματισμό κοινών πολιτιστικών εκδηλώσεων).
      - Ένταση στον έλεγχο των τιμών και υπηρεσιών των τουριστικών εγκαταστάσεων .
      - Ειδικό πρόγραμμα μίσθωσης «ολυμπιακών κατοικιών».
      Πέραν των ανωτέρω, το Υπουργείο Τουρισμού συνεργάζεται στενά με την «Αθήνα 2004» με τα infodesk και την στήριξη προγράμματος τουριστικών πληροφοριών.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      6. Στην με αριθμό 2540/2-8-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 483/25-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Κατά τις τελευταίες εμπορικές περιόδους το Υπουργείο Αγροτικής Ανάπτυξης και Τροφίμων αναγνωρίζει τη λειτουργία Κέντρων Διαμετακόμισης (Κ.Δ.) του. συσπόρου βαμβακιού υπό συγκεκριμένους όρους και προϋποθέσεις επιδιώκοντας τη διευκόλυνση ενός αριθμού παραγωγών που για διαφόρους λόγους δεν έχουν τη δυνατότητα αποθήκευσης του προϊόντος τους μέχρι την παράδοσή, του και παρότι η εν λόγω διαδικασία δεν προβλέπεται ρητά, τουλάχιστον σε ορισμένα σημεία της, από τους Κοινοτικούς Κανονισμούς.
      Οι συναρμόδιες Υπηρεσίες του Υπουργείου εξετάζουν για την εμπορική περίοδο 2004 - 2005, τις δυνατότητες τροποποίησης όρων και προϋποθέσεων της λειτουργίας των Κ.Δ. στα γενικότερα πλαίσια αναμόρφωσης της ΚΥΑ που καθορίζει την εφαρμογή των διαδικασιών του Κοινοτικού καθεστώτος για το βαμβάκι.
      Στόχος του Υπουργείου είναι η αντιμετώπιση του θέματος με γνώμονα, πρωτίστως το συμφέρον των Ελλήνων βαμβακοπαραγωγών, την ταυτόχρονη τήρηση των προβλεπόμενων από τους Κοινοτικούς Κανονισμούς και φυσικά τη διασφάλιση της ποιότητας του συσπόρου βάμβακος στη Χώρα μας.
      Ειδικότερα για τα θέματα του ωραρίου παραλαβής του συσπόρου βάμβακος από τα Κ.Δ., τη διενέργεια ισοζυγίων στα Κ.Δ., καθώς και το θέμα της μεταφοράς του συσπόρου βάμβακος από τα Κ.Δ. στα εκκοκκιστήρια με εξουσιοδότηση εκπροσώπου του Κ.Δ., η θέση του Υπουργείου είναι ότι στην περίπτωση που επιτραπεί η λειτουργία τους, οι όροι που θα ισχύσουν δεν θα πρέπει να αποκλίνουν από αυτούς που ισχύουν για τις εκκοκκιστικές επιχειρήσεις.
      Ο Υφυπουργός
      Ε. ΜΠΑΣΙΑΚΟΣ»
      7. Στην με αριθμό 2552/4-8-04 ερώτηση του Βουλευτή κ. Γιάννη Δραγασάκη δόθηκε με το υπ’ αριθμ. 486/25-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Δραγασάκης, σας πληροφορούμε τα εξής:
      Με την απόφαση της 7ης /22-4-2004 Συνεδρίασης του Διοικητικού Συμβουλίου του ΕΘΙΑΓΕ εγκρίθηκε η επαύξηση, του προϋπολογισμού του έργου «Κατασκευή νέου Σταθμού Γεωργικής Έρευνας στη θέση Φραμμένα Ιεράπετρας», από το ποσό των 117.388,03 ευρώ, στο ποσό των 200.000,00 ευρώ για την ολοκλήρωση του έργου.
      Ο Υπουργός
      Σ. ΤΣΙΤΟΥΡΙΔΗΣ»
      8. Στην με αριθμό 2159/14-7-04 ερώτηση της Βουλευτού κ. Ελισάβετ Παπαδημητρίου δόθηκε με το υπ’ αριθμ. 2159/534Β/3-8-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση του ανωτέρω σχετικού σας ενημερώνουμε ότι με την υπ΄ αρ. 2012/11-Νοεμβρίου 2002 πράξη του, το Συμβούλιο της Ευρωπαϊκής Ένωσης ενέκρινε Κανονισμό για την ίδρυση του Ταμείου Αλληλεγγύης, το οποίο θα παρέχει χρηματοδοτική ενίσχυση σε κράτη μέλη των οποίων περιοχές θα έχουν υποστεί φυσικές καταστροφές. 
      Στην χώρα μας, τα μέτρα αποκατάστασης για ζημιές από σεισμούς, πλημμύρες, κατολισθήσεις & πυρκαγιές, λαμβάνονται εφόσον οι καταστροφές που προκαλούνται έχουν τον χαρακτήρα θεομηνίας & πλήττουν ευρύτερες περιοχές.
      Η αποκατάσταση ζημιών σε κτίρια, μετά από θεομηνίες, καλύπτεται με την ένταξή τους σε Ειδικά Προγράμματα του Υ.ΠΕ.ΧΩ.Δ.Ε. μετά από σχετική Απόφαση.
      Για το θέμα ενός πρόσθετου Ταμείου προς αντιμετώπιση των φυσικών καταστροφών, εκτός του προβλήματος των οικονομικών πόρων που πρωτίστως θα έπρεπε να επιλυθεί, αυτό επιβάλλεται να ελεγχθεί διεξοδικά, από τα συναρμόδια Υπουργεία αν κριθεί αναγκαία η ύπαρξή του.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      9. Στην με αριθμό 1895/1.7.04 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 1056345/287/Β0013/19.7.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 1895 από 1-7-2004 ερώτηση που κατέθεσε στη Βουλή των Ελλήνων ο Βουλευτής κ. Ντίνος Ρόβλιας σχετικά με το πιο πάνω θέμα, σας γνωρίζουμε τα ακόλουθα:
      1. Με τη διάταξη της παρ. 12 του άρθρου 1 του ν. 1078/80 και της παρ. 8 της ενότητας Α’ του άρθρου 26 του ν. 296 1/2001 παρέχεται στον Υπουργό Οικονομίας και Οικονομικών η εξουσιοδότηση, με αποφάσεις του που δημοσιεύονται στην Εφημερίδα της Κυβερνήσεως, να καθορίζει τον τρόπο διαπίστωσης των προϋποθέσεων απαλλαγής, τα αναγκαία προς τούτο δικαιολογητικά καθώς και κάθε άλλη αναγκαία λεπτομέρεια για την εφαρμογή του νόμου.
      Κατ’ εξουσιοδότηση των ανωτέρω διατάξεων εκδόθηκε η ΠΟΛ. 1057/2 1-6-2004 απόφαση του Υπουργού Οικονομίας και Οικονομικών, με την οποία καθορίζονται τα δικαιολογητικά που υποβάλλονται για τη χορήγηση απαλλαγής από το φόρο κατά την απόκτηση πρώτης κατοικίας με αγορά ή αιτία θανάτου ή γονικής παροχής.
      Η έκδοση της ως άνω Υπουργικής Απόφασης υπαγορεύτηκε από την ανάγκη απλοποίησης και ενοποίησης της διαδικασίας διαπίστωσης των προϋποθέσεων απαλλαγής από τις Δ.Ο.Υ. και εναρμονίζεται με τις απαιτήσεις διαφάνειας των διοικητικών διαδικασιών, καθώς και την ομοιόμορφη εφαρμογή των φορολογικών διατάξεων.
      2. Ειδικότερα, όσον αφορά στον αριθμό των δικαιολογητικών που απαιτούνται για την απαλλαγή από το φόρο κατά την αγορά πρώτης κατοικίας, στα άρθρα 1 και 3 της ανωτέρω υπουργικής απόφασης ορίζεται ότι τα απαραίτητα δικαιολογητικά για όλες τις κατηγορίες δικαιούχων είναι μόλις τέσσερα, ενώ τα πρόσθετα δικαιολογητικά που απαριθμούνται στα άρθρα 2 και 4 αναφέρονται σε ειδικές κατηγορίες δικαιούχων.
      3. Περαιτέρω, λαμβανομένου υπόψη ότι το δικαίωμα απαλλαγής από το φόρο κατά την αγορά πρώτης κατοικίας παρέχεται μόνο μια φορά, ο φορολογούμενος καλείται κατά κανόνα μόνο μία φορά στη ζωή του να συλλέξει και να προσκομίσει τα απαιτούμενα δικαιολογητικά, έτσι ώστε η συγκέντρωσή τους να μπορεί να γίνεται από τον ίδιο, χωρίς να απαιτείται η ανάθεσή της σε δικηγόρο ή σε τρίτο.
      Άλλωστε, τόσο από τους φορολογούμενους όσο και από τις Δ.Ο.Υ. παρατηρούνται μόνο θετικές αντιδράσεις από την εφαρμογή της ανωτέρω υπουργικής απόφασης.
      Ο Υφυπουργός
      ΑΔΑΜ ΡΕΓΚΟΥΖΑΣ»
      10. Στην με αριθμό 1917/1.7.04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ90022/18910/367/21.7.04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ’ αριθμ. πρωτ. 1917/01-07-2004 ερώτησης που κατέθεσε στη Βουλή των Ελλήνων ο Βουλευτής κ. Κωνσταντίνος Τσιπλάκης, σχετικής με καθυστέρηση έκδοσης συνταξιοδοτικής απόφασης από τον Ο.Γ.Α. για την κ. Χρυσούλα Τοπούζη, με εφαρμογή διατάξεων διαδοχικής ασφάλισης (Ο.Γ.Α. - Ι.Κ.Α.), σας πληροφορούμε τα ακόλουθα:
      Για την ανωτέρω έχει ήδη εκδοθεί η υπ’ αριθμ. πρωτ. 6131/2002 απόφαση μηνιαίας χορήγησης βασικής και κύριας σύνταξης, συνολικού ποσού 316,96 ευρώ, αναδρομικά από 01-07-2001, για τον χρόνο ασφάλισης που είχε πραγματοποιήσει στον Ο.Γ.Α. Η καταβολή του παραπάνω π0σού, ήδη συντελείται από τον Αύγουστο του 2002. Επιπλέον, με το υπ’ αριθμ. πρωτ. 15864/09-10-03 έγγραφο του Οργανισμού, γνωστοποιήθηκε στο Ι.Κ.Α. ο χρόνος ασφάλισης της κ. Τοπούζη στον Ο.Γ.Α., ούτως ώστε να υπολογιστεί το τμήμα της σύνταξης που αντιστοιχεί στο χρόνο ασφάλισης που είχε πραγματοποιήσει στο Ι.Κ.Α.
      Αναφορικά, λοιπόν, με τον χρόνο ασφάλισης της ανωτέρω στο Ι Κ Α σας γνωρίζουμε πως, ήδη προωθείται για μηχανογραφική επεξεργασία και έναρξη καταβολής τον Σεπτέμβριο του 2004, το ποσό των 24,53 ευρώ, αναδρομικά από 01-07-2001.
      Ο Υφυπουργός
      Ν. ΑΓΓΕΛΟΠΟΥΛΟΣ»
      11. Στην με αριθμό 1942/2.7.04 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 393/22.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Έξαρχος, σας πληροφορούμε τα εξής:
      Μέχρι σήμερα δεν έχει εγγραφεί καμία γενετικά τροποποιημένη ποικιλία στον Εθνικό μας Κατάλογο και στον Κοινό Κατάλογο ποικιλιών καλλιεργούμενων φυτών της Ε.Ε., ικανή και αναγκαία συνθήκη ελεύθερης διακίνησης σπόρων σποράς τους στην ενιαία εσωτερική αγορά της Ε.Ε.. Αποτέλεσμα τούτου είναι μέχρι σήμερα να μην έχει καλλιεργηθεί στην χώρα μας καμία γενετικά τροποποιημένη ποικιλία φυτικού είδους, έστω και εάν έχει εγκριθεί η ελευθέρωσή της στο περιβάλλον. Το Υπουργείο προτίθεται να αντιμετωπίσει το θέμα της καλλιέργειας γενετικά τροποποιημένων φυτικών ποικιλιών στη χώρα μας, στα πλαίσια της. λήψης μέτρων για τη συνύπαρξη των συμβατικών και βιολογικών καλλιεργειών, με τις καλλιέργειες γενετικά τροποποιημένων φυτικών ποικιλιών.
      Οι συμβατικοί σπόροι σποράς που παράγονται στην χώρα μας ή εισάγονται από άλλο Κράτος Μέλος ή από Τρίτη Χώρα, εξετάζονται για την παρουσία προσμίξεων με γενετικά τροποποιημένους σπόρους. Το θέμα αυτό αντιμετωπίζεται στη χώρα μας με εθνική νομοθεσία (μέχρι  να ρυθμιστεί σε Κοινοτικό επίπεδο) και συγκεκριμένα με τον «Τεχνικό κανονισμό πιστοποίησης και ελέγχου κατά την εμπορία σπόρων προς σπορά συμβατικών ποικιλιών καλλιεργούμε φυτικών ειδών για την παρουσία προσμίξεων από γενετικά τροποποιημένους σπόρους» (Κοινή Υπουργική Απόφαση 332657/16-2-2 (ΦΕΚ 176 Β’). Τα φυτικά είδη που καλύπτονται από την υπόψη ΚΥΛ είναι το βαμβάκι, ο αραβόσιτος, τα τεύτλα, η ελαιοκράμβη, η σόγια και η τομάτα για μεταποίηση και η υπόψη ΚΥΑ είναι σε ισχύ και εφαρμόζεται επιτυχώς από το 2001.
      Το πολλαπλασιαστικό υλικό των φυτικών ειδών που καλύπτονται από την προαναφερθείσα ΚΥΑ, επιτρέπεται να εμπορεύεται στη χώρα μας, μόνο υπό την προϋπόθεση ότι οι σπορομερίδες του συνοδεύονται από επίσημο πιστοποιητικό μη παρουσίας Γ.Τ. σπόρων, που εκδίδει αρμόδια για πιστοποίηση υπηρεσία. Οι σπορομερίδες που συνοδεύονται από επίσημα πιστοποιητικά ελέγχονται στη χώρα μας δειγματοληπτικά.
      Οι σπορομερίδες πολλαπλασιαστικού υλικού που δεν συνοδεύονται από επίσημα πιστοποιητικά, ελέγχονται καθολικά πριν την εισαγωγή τους στη χώρα μας, όταν αφορά εισαγωγή από τρίτες χώρες, ενώ όταν αφορά ενδοκοινοτική απόκτηση, ελέγχονται πριν τη διακίνησή τους στη εγχώρια αγορά.
      Για την εμπορία των Γ.Τ.Ο. προϊόντων το Υπουργείο εφαρμόζει σχετική Κοινοτική νομοθεσία, ενώ συμμετέχει στα σχετικά Ευρωπαϊκά Όργανα για τη διαμόρφωση γνώμης για την υιοθέτηση εκκρεμούσης νομοθεσίας που αφορά σε Γ.Τ.Ο., με γνώμονα πάντα την προστασία της δημόσιας υγείας και του περιβάλλοντος.
      Υπενθυμίζουμε ότι κατά τις εργασίες του Συμβουλίου Υπουργών στις 26 Απριλίου 2004 στο Λουξεμβούργο, όπου εκρίθη το θέμα η Ελλάδα καταψήφισε ως μειοψηφία την πρόταση για διάθεση στην αγορά γλυκού αραβόσιτου από γενετικώς τροποποιημένο αραβόσιτο της σειράς Βt11, καθώς και κατά τις εργασίες του Συμβουλίου Υπουργών στις 19 Ιουλίου 2004 στις Βρυξέλλες, η Ελλάδα καταψήφισε την πρόταση για διάθεση στην αγορά γενετικά τροποποιημένου αραβόσιτου της σειράς ΝΚ 603.
      Ο Υφυπουργός
      Ε. ΜΠΑΣΙΑΚΟΣ»
      12. Στην με αριθμό 2019/7.7.04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 38558/21.7.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα ακόλουθα:
      Οι Δήμοι Ανατολικού Ζαγορίου , Λάκας Σουλίου , Μολοσσών και
      Σελλών κατά το έτος 2003 χρηματοδοτήθηκαν αντίστοιχα με τα ποσά των 70.000€, 80.000€, 1 10.Ο00€ και 130.ΟΟ0€. Επίσης, κατά το έτος 2004 και μέχρι σήμερα, οι ίδιοι Δήμοι χρηματοδοτήθηκαν αντίστοιχα με τα ποσά των 30.000€, 70.000€, 20.ΟΟΟ€ και 40.ΟΟΟ€.
      Εφόσον , το Υπουργείο εξασφαλίσει και άλλες πιστώσεις για το θέμα αυτό θα εξετάσει τη δυνατότητα επιπλέον χρηματοδότησης των Δήμων.
      Ο Υφυπουργός
      Α. ΝΑΚΟΣ»
      13. Στην με αριθμο 2025/7.7.04 ερώτηση της Βουλευτού κ Ευαγγελίας Σχοιναράκη – Ηλιάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ/ΚΕ/188/13.7.04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2025/07.07.2004 ερώτηση της Βουλευτού κ. Ευαγγελίας Σχοιναράκη-Ηλιάκη, σας γνωρίζουμε τα εξής:
      Στα ερωτήματα που θέτει η κα Βουλευτής έχω απαντήσει στη Βουλή με αφορμή την 245/05.04.2004 Επίκαιρη Ερώτηση της Βουλευτού κ. Μαρίας Δαμανάκη. Παραπέμπω λοιπόν στα Πρακτικά της συνεδρίασης της 08.07.2004.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      14. Στην με αριθμό 2004/6.7.04 ερώτηση του Βουλευτή κ Ευάγγελου Βενιζέλου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ/Κ.Ε./186/14.7.04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2004/06.07.2004 ερώτηση του Βουλευτή κ. Ευάγγελου Βενιζέλου, σας γνωρίζουμε τα εξής:
      Α. Πορεία Ολυμπιακών Έργων Θεσσαλονίκης. Η συνοπτική αποτύπωση της μέχρι σήμερα προόδου των Ολυμπιακών Έργων υποδομής στην πόλη της Θεσσαλονίκης που εντάσσεται στο Πρόγραμμα «ΕΛΛΑΔΑ 2004» έχει ως εξής:
      Τα ακόλουθα έργα έχουν ολοκληρωθεί:
      Ανάπλαση Σιδηροδρομικού Σταθμού Θεσσαλονίκης
      - Απομάκρυνση και μεταφορά μηχανουργείου (α’ και β’ υποέργο)
      - Διαμόρφωση χώρου στάθμευσης στην Παπαναστασίου Βούλγαρη
      - Ανάπλαση παραλιακής ζώνης Αρετσούς εκατέρωθεν της μαρίνας του ΕΟΤ
      - Ανάπλαση των κοινόχρηστων χώρων και αισθητική αποκατάσταση των όψεων των κτιρίων κατά μήκος της οδού Εθνικής Αντιστάσεως στην περιοχή του Φοίνικα (απομένει η τοποθέτηση δύο ανελκυστήρων)
      - Διαμόρφωση χώρου στάθμευσης οχημάτων για την εξυπηρέτηση του γηπέδου Απόλλωνα Καλαμαριάς
      - Οδική σύνδεση Α/Δ Μακεδονία με οδό Θεσσαλονίκης Ν. Μουδανιών (α’ φάση)
      -Έργα υπό κατασκευή:
      1. Οδός Αεροδρομίου από διασταύρωση Πολυγύρου έως κόμβο Κ13
      Προβλεπόμενη ημερομηνία περαίωσης:
      - α’ φάση (από κόμβο του κλειστού Γυμναστηρίου Πυλαίας μέχρι τα πράσινα φανάρια συνολικού μήκους 3,1 χλμ.): 31.07.2004
      - β’ φάση (από κόμβο κλειστού Γυμναστηρίου Πυλαίας μέχρι τάφρο Φοίνικα):
      30/09/2004
      2. Διαπλάτυνση οδού Λαγκαδά από Στρατόπεδο Παύλου Μελά έως Κόμβο Εσωτερικής Περιφερειακής Οδού
      Προβλεπόμενη ημερομηνία περαίωσης: α’ φάση: Ιούλιος 2004, β’ φάση: Ιούνιος 2005
      3. Δημιουργία Προπονητικού Κέντρου το Δήμο Θερμαϊκού
      Προβλεπόμενη ημερομηνία περαίωσης: Μάρτιος 2005
      4. Ολοκλήρωση του χώρου στάθμευσης οχημάτων στο Θέατρο Γης για την εξυπηρέτηση του Καυταντζόγλειου Σταδίου Προβλεπόμενη ημερομηνία περαίωσης: Ιούλιος 2004. Υλοποιείται μέρος του αρχικού έργου λόγω ιδιοκτησιακών προβλημάτων. 
      5. Απομάκρυνση και μεταφορά μηχανουργείου. Προβλεπόμενη ημερομήνια περαιώσεις γ΄ υποέργου: 31.07.2004
      6. Ανάπλαση Αλάνας Τούμπας
      Προβλεπόμενη ημερομηνία περαίωσης α’ υποέργου: 03/2005, β’ υπό έργου: 08/2005
      7. Υπόγεια Διάβαση στην οδό Αγαμέμνονος του Δήμου Ευόσμου
      Προβλεπόμενη ημερομηνία περαίωσης: 09/2004
      8. Οδική σύνδεση Α/Δ Μακεδονία με οδό Θεσσαλονίκης Ν. Μουδανιών
      Προβλεπόμενη ημερομηνία περαίωσης β’ φάσης: 31/07/2004
      Για το έργο της ανακατασκευής του Αλεξάνδρειου Μελάθρου, αρμόδια να απαντήσει είναι η Γενική Γραμματεία Αθλητισμού.
      Β. Έργα Προγράμματος «ΕΛΛΑΔΑ 2004»
      Το Πρόγραμμα «ΕΛΛΑΔΑ 2004» περιλαμβάνει στο σύνολό του 2.885 έργα, από τα οποία μόλις 898 βρίσκονται σε φάση εκτέλεσης του φυσικού τους αντικειμένου ή ολοκλήρωσης, 311 έργα βρίσκονται στο στάδιο δημοπράτησης και 1500 έργα βρίσκονται σε κάποια ενταξιακή φάση, ενώ 176 έργα είχαν ήδη απενταχθεί μέχρι την 31.12.2004.
      Στο νομό Θεσσαλονίκης από το σύνολο των 156 έργων που περιλαμβάνονται στο Πρόγραμμα «ΕΛΛΑΔΑ 2004» τα 63 από αυτά βρίσκονται σε φάση εκτέλεσης ή ολοκλήρωσης του φυσικού τους αντικειμένου, 82 έργα είναι ενταγμένα ενώ 11 έργα βρίσκονται στο στάδιο δημοπράτησης.
      Προ του μείζονος προβλήματος της αποπεράτωσης των έργων κυρίως στην ελληνική περιφέρεια, εν όψει της προσπάθειας που καταβάλλει η Κυβέρνηση για την ανάπτυξή της, ο Γενικός Γραμματέας Ολυμπιακών Αγώνων με την υπ’ αριθμ. 2950/11.05.2004 επιστολή του προς τους Γενικούς Γραμματείς των Περιφερειών έθεσε τους κανόνες εκτέλεσης του προγράμματος, ώστε να εκτελεστούν όλα τα έργα με ορίζοντα τριετίας. Έτσι όσον αφορά στα έργα τα οποία έχουν ενταχθεί στο Πρόγραμμα «ΕΛΛΑΔΑ 2004» και δεν είχαν δημοπρατηθεί μέχρι την 07.03.2004, της δημοπράτησης και εκτέλεσής τους θα προηγηθεί διάλογος των Περιφερειών με τους Δήμους, με την συμπαράσταση της ΥΠ.ΠΟ/Γ.Γ.Ο.Α., η οποία θα διαθέσει τις υπηρεσίες του τεχνικού της συμβούλου και την τεχνογνωσία της, ώστε να εκπονηθεί μέχρι την 31.12.2004 πλήρες πρόγραμμα δημοπράτησης και χρηματοδότησης των έργων για το διάστημα από 01 .01.2005 έως 31.12.2007 σε κάθε Περιφέρεια ξεχωριστά. Όσον αφορά στα έργα που είναι ώριμα προς δημοπράτηση, εξετάζεται η αναγκαιότητα άμεσης ή μη δημοπράτησής τους, ώστε ακόμα και εάν είναι αυτό απαραίτητο, οι σχετικές συμβάσεις να υπογραφούν το έτος 2005. Σε κάθε νέα δημοπράτηση εντός του έτους 2004 λαμβάνεται σοβαρά υπ’ όψη η αδυναμία ταχείας χρηματοδότησής τους ως αποτέλεσμα του προηγούμενου καθεστώτος της αναξιοπιστίας και της αδιαφάνειας.
      Επισημαίνεται ότι με τον ρυθμό χρηματοδότησης που υπήρχε προ της 07.03.2004 τα έργα θα απαιτούσαν πάνω από δέκα χρόνια για να ολοκληρωθούν.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      15. Στην με αριθμό 2291/20-7-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 8122/13-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Aπαντώντας στην με αριθμό 2291/2004 ερώτηση, που κατατέθηκε στη Βουλή από το Βουλευτή κ. Γ. Δραγασάκη, σχετικά με το Κοινωνικό πρόβλημα της φτώχειας, σας πληροφορούμε τα εξής:
      Ερώτημα Α: «Υπάρχει επίσημος ορισμός του ορίου φτώχειας και ποιο είναι το όριο αυτό;»
      1. Αναφορικά με τα διοικητικά κριτήρια:
      Δεν έχει υιοθετηθεί επί του παρόντος ένας ορισμός του ορίου φτώχειας, ως γενικό κριτήριο για την παροχή στήριξης σε άτομα που χρήζουν βοήθειας. Αντίθετα, έχουν θεσμοθετηθεί κατά περίπτωση σχετικά διοικητικά κριτήρια, τα οποία πρέπει να πληρούνται για να καταστεί κάποιος δικαιούχος σε αντίστοιχα βοηθήματα («κατηγορικά μέτρα» αρμοδιότητας του Υπουργείου Υγείας και Κοινωνικής Αλληλεγγύης).
      2. Στατιστική παρακολούθηση:
      Συμπληρωματικά επισημαίνεται ότι στις στατιστικές έρευνες που διενεργούν σε εθνικό επίπεδο οι στατιστικές υπηρεσίες κάθε Κράτους-Μέλους της Ε.Ε. (και οι οποίες αποτελούν τη βάση για τα αντίστοιχα δημοσιεύματα της EUROSTAT) χρησιμοποιείται συνήθως ως κατώφλι κάτω από το οποίο ένα άτομο θεωρείται ότι βρίσκεται σε κίνδυνο φτώχειας, το 60% του «εθνικού διάμεσου εισοδήματος».
      Αυτό το κατώφλι χρησιμοποιείται κατά τον υπολογισμό των κύριων «δεικτών του Laeken». Οι συγκεκριμένοι δείκτες στον τομέα του Κοινωνικού Αποκλεισμού και της Φτώχειας δίνουν στα Κ-Μ τη δυνατότητα εκτίμησης με στατιστικά εργαλεία της προόδου στην καταπολέμηση της φτώχειας και του κοινωνικού αποκλεισμού, στο πλαίσιο της εφαρμογής της Ανοικτής Μεθόδου Συντονισμού σε ζητήματα κοινωνικής ένταξης. Ο υπολογισμός των περισσότερων δεικτών γίνεται με βάση, κυρίως, τα στοιχεία από το «Ευρωπαϊκό Πάνελ για την Έρευνα των Οικογενειακών Προϋπολογισμών» - ECHP (η οποία το 2002 αποφασίσθηκε να αντικατασταθεί από τη νέα έρευνα «Στατιστικές εισοδήματος και συνθηκών διαβίωσης στην Ε.Ε.» - EU-SILC). Επιπλέον, χρησιμοποιούνται και δείκτες υπολογισμένο ι με βάση στοιχεία από τις Έρευνες Εργατικού Δυναμικού.
      Πρέπει να τονισθεί ότι:
      i) Τ ο παραπάνω όριο χρησιμοποιείται για στατιστικούς σκοπούς και δεν πρέπει να υπάρξει σύγχυση με θεσμοθετημένα διοικητικά κριτήρια και ορισμούς.
      ii) Έχει επιλεχθεί ως ορθότερος όρος ο «κίνδυνος φτώχειας» και όχι ο όρος «φτώχεια» κατά τη χρήση αυτών των δεικτών, λόγω του πολυδιάστατου φαινομένου της φτώχειας που δεν εξαντλείται με την εκτίμησή του είτε επισκοπώντας μεμονωμένα κάποιους δείκτες είτε χρησιμοποιώντας μόνο οικονομικούς δείκτες.
      iii) Όταν σε αυτές τις στατιστικές έρευνες αναφερόμαστε στον κίνδυνο φτώχειας χρησιμοποιούμε σχετικά μεγέθη. Δηλαδή, μέσω των προαναφερθέντων δεικτών και ορίων εκτιμούνται οι οικονομικές ανισότητες σε έναν πληθυσμό και όχι το ποσοστό των φτωχών με βάση κάποιο απόλυτο μέγέθος (πχ. ένα δεδομένο εισόδημα ή ένα καλάθι βασικών αγαθών). Οπότε, αν μια βελτίωση της κατάστασης των κατώτερων εισοδηματικών κλιμακίων συνοδευτεί από ανάλογους ρυθμούς στα ανώτερα επίπεδα, τότε τα ποσοστά φτώχειας θα παραμείνουν τα ίδια. Ή, πιο παραστατικά, όσο ευκατάστατος και αν είναι ο πληθυσμός σε μια χώρα, πάντα θα υπάρχει ένα ποσοστό ατόμων κάτω από το 60% του διαμέσου εισοδήματος.
      Ερώτημα Β: «Υπάρχει εκτίμηση για τον αριθμό των ατόμων που ζουν κάτω από το όριο αυτό;»
      Όσον αφορά τα τελευταία διαθέσιμα στατιστικά στοιχεία έτους 2002 (τα εισοδήματα αφορούν στο 2001) το ποσοστό των ατόμων που βρίσκονται σε κίνδυνο φτώχειας (δείκτης Laeken υπ' αριθμ.1) εκτιμάται σε 19,6%. Για τα εισοδήματα έτους 2002 τα στοιχεία θα είναι διαθέσιμα τον Δεκέμβριο του 2004 και θα είναι υπολογισμένα με τη νέα έρευνα EU-SILC, η οποία θα δίδει τη δυνατότητα υπολογισμού περισσότερων παραμέτρων και με ακριβέστερο τρόπο στο χώρο των κοινωνικών δεικτών.
      Ερώτημα Γ: «Υπάρχει επίσημος ορισμός του ορίου της ακραίας (απόλυτης) φτώχειας; Αν ναι, υπάρχει εκτίμηση για τον ακριβή αριθμό των ατόμων που ζουν κάτω από το όριο αυτό;»
      Πρέπει κατ' αρχήν να διευκρινιστεί ότι ο όρος «ακραία φτώχεια» αναφέρεται συνήθως σε απόλυτα μεγέθη (όπως, για παράδειγμα, φτώχεια με βάση ένα συγκεκριμένο ποσό ή ένα εισόδημα ικανό προς απόκτηση ενός καθορισμένου συνόλου βασικών αγαθών).
      Για την περίπτωση του ερωτήματος Γ ισχύει ότι αναφέρθηκε και παραπάνω στο ερώτημα Α, δηλαδή δεν χρησιμοποιείται ως γενικό διοικητικό κριτήριο κάποιο όριο είτε σχετικής είτε απόλυτης φτώχειας.
      Επιπλέον, δεν έχει προκριθεί ούτε για στατιστικούς λόγους κάποιος αντίστοιχος ορισμός απόλυτης φτώχειας. Έχει προτιμηθεί να παρακολουθείται στατιστικά η σχετική φτώχεια και οι οικονομικοκοινωνικές ανισότητες, αντανακλώντας εκτός των άλλων τη θέση ότι η φτώχεια ως αίτιο κοινωνικού αποκλεισμού θα πρέπει να προσδιορίζεται περισσότερο σε σχέση τον κοινωνικό περίγυρο και όχι με βάση απόλυτες τιμές.
      Πάντως, στις μελλοντικές επιδιώξεις της EUROSTAT συμπεριλαμβάνεται η ανάπτυξη ποιοτικών δεικτών, σε συνεργασία με τις εθνικές στατιστικές υπηρεσίες, οι οποίοι θα εκτιμούν καταστάσεις ενδεικτικές της ακραίας φτώχειας (π.χ. συνθήκες στέγασης, ποιότητα ζωής).
      Ερώτημα Δ: «Με ποιες πολιτικές προτίθεται η Κυβέρνηση να αντιμετωπίσει τόσο τη σχετική όσο και την ακραία φτώχεια;»
      1. Η πολιτική απασχόλησης και επαγγελματικής κατάρτισης των ανέργων στοχεύει στην ένταξή τους στην αγορά εργασίας και κατ' επέκταση στη βελτίωση των συνθηκών διαβίωσής τους. Επειδή όμως δεν είναι λίγες οι περιπτώσεις εκείνες όπου ένας εργαζόμενος επιθυμεί να βελτιώσει τις γνώσεις και ικανότητές του για εξασφάλιση υψηλότερου εισοδήματος και καλύτερων συνθηκών διαβίωσης του ίδιου και της οικογένειάς του, στην πολιτική μας συμπεριλαμβάνονται και μέτρα κατάρτισης των εργαζομένων σε ιδιωτικές επιχειρήσεις. Τέτοια μέτρα είναι εκείνα που υλοποιούνται από τον ΟΑΕΔ, το ΜΕΚ και βεβαίως από το επιχειρησιακό πρόγραμμα του Υπουργείου μας «Απασχόληση και Επαγγελματική Κατάρτιση».
      Αναφορικά με τις δράσεις που αναπτύσσονται στο πλαίσιο του Επιχειρησιακού Προγράμματος «Απασχόληση και Επαγγελματική Κατάρτιση» σας πληροφορούμε ότι:
      Μέσα στην περίοδο 2000 - 2006, όπου εφαρμόζεται το Γ΄ ΚΠΣ, προβλέπεται η υλοποίηση 22 προγραμμάτων επαγγελματικής κατάρτισης και συνοδευτικών υποστηρικτικών Υπηρεσιών (εκ των οποίων τα 10 αφορούν την κατάρτιση στον τομέα πληροφορικής), που υλοποιεί αποκλειστικά το Υπουργείο «Απασχόλησης και Κοινωνικής Προστασίας», συνολικού προϋπολογισμού 600.000.000 € (εκ των οποίων τα 200.000 ευρώ αφορούν προγράμματα στην Κοινωνία της Πληροφορίας) και συνολικού αριθμού ωφελουμένων 235.000 ατόμων (κυρίως άνεργοι και άτομα από ευπαθείς ομάδες του πληθυσμού).
      Ένας πρόσθετο ποσό των 100.000.000 € θα διατεθεί για 2 προγράμματα εργαζομένων σε ιδιωτικές επιχειρήσεις. Από το ποσό αυτό το 30% θα διατεθεί για την κατάρτιση 7000 εργαζομένων στον τομέα της πληροφορικής και το 70% των πόρων διατίθεται για την κατάρτιση 50.000 εργαζομένων στους άλλους τομείς. Μέχρι τη στιγμή αυτή από τα προγράμματα που υλοποιήθηκαν ωφελήθηκαν 73.000 άνεργοι.
      Ακόμη δύο προγράμματα αναμένεται εντός των 2-3 επομένων μηνών, με την ολοκλήρωση των διαδικασιών προκήρυξής τους, να ενεργοποιηθούν με συνολικό αριθμό ωφελουμένων 31.500 ανέργους.
      Το σύνολο δε των προγραμμάτων για την κατάρτιση ανέργων, με εξαίρεση τα προγράμματα της πληροφορικής, προβλέπεται να προκηρυχθούν εντός του τρέχοντος έτους. Τα προγράμματα αυτά ουσιαστικά θα πραγματοποιούνται μέσα στο επόμενο έτος.
      2. Επίσης, η Ειδική Υπηρεσία Συντονισμού και Παρακολούθησης Δράσεων ΕΚΤ, μας πληροφόρησε τα Μέτρα που χρηματοδοτούνται από το ΕΚΤ, στα πλαίσια των Περιφερειακών Επιχειρησιακών Προγραμμάτων (ΠΕΠ).
      Ειδικότερα Χρηματοδοτούνται :
      Μέτρα που αφορούν Ολοκληρωμένες παρεμβάσεις για την «Αστική ανάπτυξη», για την «Ανάπτυξη των ορεινών και μειονεκτικών περιοχών», καθώς και οι «Τοπικές Πρωτοβουλίες για την Απασχόληση», κύριος άξονας των οποίων είναι η βελτίωση και η αύξηση της απασχόλησης σε τοπικό επίπεδο. Οι παρεμβάσεις αυτές περιλαμβάνουν κυρίως δράσεις κατάρτισης, προώθησης στην απασχόληση (δημιουργία νέων θέσεων εργασίας, νέων ελεύθερων επαγγελματιών, απόκτηση εργασιακής εμπειρίας), συμβουλευτικής και συνοδευτικών υποστηρικτικών υπηρεσιών.
      -Μέτρο Ανάπτυξης Ανθρώπινου Δυναμικού που αφορά κατάρτιση.
      - Μέτρο Κοινωνικών Υπηρεσιών Υποστήριξης, που αφορά: α) Δομές φύλαξης παιδιών, νηπίων και βρεφών (παιδικοί κλπ σταθμοί), β) Μονάδες παροχής φροντίδας σε ηλικιωμένους («Βοήθεια στο Σπίτι», «Κέντρα Ημερήσιας Φροντίδας Ηλικιωμένων - ΚΗΦΗ»).
      Στο πλαίσιο αυτό, τα αποτελέσματα από την εφαρμογή των Μέτρων των Ολοκληρωμένων Παρεμβάσεων (των οποίων η υλοποίηση έχει ξεκινήσει), έχουν ως εξής:
      -Μέτρο των Τοπικών Πρωτοβουλιών Απασχόλησης σε σύνολο 113 Σχεδίων Ολοκληρωμένης Παρέμβασης αναμένεται να ωφεληθούν 11.000 άτομα περίπου
      Μέτρο των Ολοκληρωμένων Παρεμβάσεων για την Ανάπτυξη Αστικών Περιοχών –ΕΚΤ: έχουν εγκριθεί 73 Επιχειρησιακά Σχέδια και αναμένεται να ωφεληθούν 6.830 άτομα περίπου.
      Μέτρο των Ολοκληρωμένων Παρεμβάσεων για την Ανάπτυξη των Ορεινών/Μειονεκτικών Περιοχών:από 47 εγκεκριμένα Επιχειρησιακά Σχέδια αναμένεται να ωφεληθούν 4.680 άτομα περίπου.
      Μέτρο Ανάπτυξης Ανθρώπινου Δυναμικού - Κατάρτιση: από την υλοποίηση του Α΄ κύκλου (ο οποίος έχει ολοκληρωθεί) και Β΄ κύκλου (που βρίσκεται σε εξέλιξη) προκηρύξεων στα πλαίσια των ΠΕΠ αναμένεται να προωθηθούν στην απασχόληση περίπου 12.000 άτομα.
      Μέτρο των Κοινωνικών Υπηρεσιών Υποστήριξης: ΄Εχουν εγκριθεί 1.057 Δομές και Μονάδες, οι οποίες στην πλειοψηφία τους έχουν ξεκινήσει ήδη την λειτουργία τους. Οι απασχολούμενοι (κυρίως γυναίκες) ανέρχονται σε 3.900, περίπου, ενώ οι ωφελούμενοι (γυναίκες που αποδεσμεύονται για την ένταξη/επανένταξη τους στην αγορά εργασίας) σε 47.500 περίπου.
      Οι προαναφερθείσες δράσεις και Μέτρα του ΕΚΤ των ΠΕΠ συμβάλουν γενικά στην προώθηση των ανέργων στην απασχόληση, αλλά και ειδικότερα στην προώθηση επιμέρους ομάδων όπως:
      -οι νέοι πτυχιούχοι έως 30 ετών (εξειδικευμένα προγράμματα απόκτησης εργασιακής εμπειρίας, προγράμματα κατάρτισης)
       -οι γυναίκες (δράσεις Συμβουλευτικής και Συνοδευτικών Υποστηρικτικών Υπηρεσιών που, μεταξύ άλλων, προωθούν την γυναικεία επιχειρηματικότητα, κοινωνικές υπηρεσίες, που τις αποδεσμεύουν από οικογενειακές υποχρεώσεις, ώστε να μπορέσουν να ενταχθούν στην αγορά εργασίας κ.α.)
      - άνεργοι σε τοπικό επίπεδο (όλες οι Ολοκληρωμένες Παρεμβάσεις εφαρμόζονται σε τοπικό επίπεδο, και σχεδιάζονται και υλοποιούνται με. πρωτοβουλία των τοπικών φορέων, που γνωρίζουν τις ανάγκες της περιοχής τους).
      - Ειδικές Πολιτισμικές και Μειονεκτούσες Ομάδες (προώθηση στην απασχόληση).
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      16. Στην με αριθμό 2492/29-7-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β-968/13-9-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 2492/29-07-04 που κατέθεσε στη Βουλή ο Βουλευτής κ. Β. Κεγκέρογλου, κατά τον λόγο αρμοδιότητας του Υπ.Μ.Ε, σας πληροφορούμε τα παρακάτω:
      1. Για το ίδιο αυτό θέμα υποβλήθηκε και η υπ' αριθμό 2557/2004 ερώτηση του Βουλευτή κ. Φραγκιαδουλάκη.
      2. Στην ερώτηση αυτή απευθύναμε την ακόλουθη απάντηση που ενσωματώνεται στην παρούσα μας:
      « 1. Ο σταθμός ΡΑΔΙΟ ΟΛΥΜΠΙΑ δεν είναι ιδιωτικός ραδιοφωνικός σταθμός FM υποκείμενος σε αδειοδότηση σύμφωνα με τις διατάξεις του ν. 2328/95, κατά τον οποίο ορίζεται συναρμοδιότητα του Υπ.Μ.Ε.
      Είναι παράκτιος σταθμός ναυτικής επικοινωνίας και η λειτουργία του, ελέγχεται από την Ο.Τ.Ε Α.Ε- Συγκρότημα Ναυτιλιακών Επικ/νιών .
      Για το θέμα αυτό, η ως άνω Υπηρεσία, μας πληροφόρησε εγγράφως τα εξής:
      - Στην περιοχή των Καλών Λιμένων μέσα στο λιμάνι και κοντά στις ακτές περίπου μισό μίλι, υπάρχει πράγματι πρόβλημα στη ραδιοκάλυψη της περιοχής που οφείλεται σε φυσικά εμπόδια. Για την μερική αντιμετώπισή του, θα εξετασθεί η δυνατότητα βελτίωσης του συστήματος ακτινοβολίας και η αύξηση ισχύος εκπομπής του σταθμού, ώστε να αυξηθεί κατά το δυνατό τι η κάλυψη.
      - Οι επαγγελματίες και ερασιτέχνες ψαράδες της περιοχής, μπορούν να λαμβάνουν μετεωρολογικές πληροφορίες για τη ναυτιλία όλο το 24ωρο, καλώντας τον τηλεφωνικό αριθμό 1320 με αστική χρέωση. Τα σωματεία τους έχουν ενημερωθεί σχετικά από την αρμόδια Υπηρεσία του Ο.Τ.Ε και το αποδέχονται.
      2. Η τηλεοπτική κάλυψη στην νότια Κρήτη ανήκει στον τομέα ευθύνης της Ε.Ρ.Τ. Α.Ε.
      Προς τούτο, διαβιβάζουμε την υπόψη Ερώτηση προς την Γενική Γραμματεία Επικοινωνιών/Γενική Γραμματεία Ενημέρωσης με την παράκληση να σας απαντήσουν σχετικά.
      Σημειώνεται, ενδιαμέσως ,ότι εκκρεμεί η οριστική αδειοδότηση την ιδιωτικών τηλεοπτικών σταθμών για ολόκληρη την Περιφέρεια Κρήτης. »
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      17. Στις με αριθμό 2604/9-8-04 και 2614/10-8-04 ερωτήσεις των Βουλευτών κυρίων Μάνου Φραγκιαδουλάκη και Μανώλη Στρατάκη δόθηκε με το υπ’ αριθμ. 501/23-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Μ. Φραγκιαδουλάκης, και Μ. Στρατάκης, σας πληροφορούμε τα εξής :
      Η παρούσα κυβέρνηση στα θέματα των αποζημιώσεων ΕΛΓΑ και ΠΣΕΑ βρήκε σημαντικότατες καθυστερήσεις που αφορούσαν ζημιές του 2001, 2002 και 2003. Ξεκινήσαμε ήδη την εκπλήρωση των υποχρεώσεων του δημοσίου με γρήγορους ρυθμούς, καλύπτοντας τις ζημιές των προαναφερομένων ετών.
      Ειδικότερα:
      1. Για τις μη καλυπτόμενες από τον ΕΛΓΑ ζημιές που προξενήθηκαν από τις δυσμενείς καιρικές συνθήκες Νοεμβρίου 2001- Φεβρουαρίου 2002 στο πάγιο κεφάλαιο κυρίως του Δήμου Τυμπακίου (πρόγραμμα FROGY), τα πορίσματα εκτίμησης έχουν κοινοποιηθεί και ήδη έχουν καταβληθεί από τον ΕΛΓΑ οικονομικές ενισχύσεις ύψους 21.000 € περίπου. Εκκρεμεί η καταβολή 73.000 € περίπου, τα οποία θα καταβληθούν στους δικαιούχους παραγωγούς μόλις αυτοί αποκαταστήσουν τις ζημιές που υπέστησαν και αυτό βεβαιωθεί από τους αρμόδιους Γεωπόνους του ΕΛΓΑ.
      2. Για. τις μη καλυπτόμενες από τον ΕΛΓΑ ζημιές που προξενήθηκαν από την ανεμοθύελλα της 15ης Δεκεμβρίου 2002 (πρόγραμμα RAGBY), έχει ολοκληρωθεί το έργο των εκτιμήσεων και περί τα μέσα Σεπτεμβρίου 2004 θα αρχίσει η κοινοποίηση των πορισμάτων εκτίμησης. Στους δικαιούχους παραγωγούς που θα συμφωνήσουν με το πόρισμα εκτίμησης και έχουν προβεί στην αποκατάσταση των ζημιών τους, μόλις αυτό βεβαιωθεί από τους αρμόδιους Γεωπόνους του ΕΛΓΑ, θα καταβληθούν οι προβλεπόμενες οικονομικές ενισχύσεις.
      3. Για τις καλυπτόμενες από τον ΕΛΓΑ ζημιές που προξενήθηκαν από τον παγετό της 13ης Φεβρουαρίου 2004 σε διάφορες καλλιέργειες (κηπευτικών θερμοκηπίου κυρίως) του Δήμου Τυμπακίου Ν. Ηρακλείου, άρχισε η καταβολή των αποζημιώσεων και θα ολοκληρωθεί μέχρι τέλος Σεπτεμβρίου 2004. Οι εκτιμήσεις διενεργήθηκαν σύμφωνα με τους Κανόνες της Γεωπονικής Επιστήμης και τον Κανονισμό Ασφάλισης Φυτικής Παραγωγής του ΕΛΓΑ, βάσει του οποίου οι παραγωγοί που προβαίνουν σε επανασπορά ή επαναφύτευση της καλλιέργειάς τους, πριν τη διενέργεια της εκτίμησης, είναι υποχρεωμένοι να αφήσουν «μάρτυρες», δηλαδή άθικτα (ακαλλιέργητα) τμήματα της καλλιέργειάς τους, ώστε να . διαπιστώνεται η ζημιά και το είδος της καλλιέργειας.
      Σημειώνεται ότι για τις ενστάσεις που υποβλήθηκαν, διενεργούνται επανεκτιμήσεις. Οι αποζημιώσεις θα καταβληθούν το συντομότερο δυνατό.
      4. Από τον ΕΛΓΑ καταβάλλεται κάθε δυνατή προσπάθεια ώστε οι αποζημιώσεις για τις ζημιές στη φυτική παραγωγή, να καταβάλλονται εντός τριών μηνών από την ημερομηνία συγκομιδής των προϊόντων.
      5. Για την περίοδο 2002 - 2003 όσον αφορά τον προσδιορισμό των αποδεκτών προς ενίσχυση ποσοτήτων ελαιολάδου, καθορίσθηκαν κριτήρια με την έκδοση των υπ' αριθμ. 271063/09-10-03 και 282653/04-12-03 Υπουργικών Αποφάσεων.
      Σε εφαρμογή των ως άνω αποφάσεων και μετά τη διεξαγωγή των διασταυρωτικών ελέγχων, για τον Νομό Ηρακλείου έχουν ήδη εκδοθεί από τον ΟΠΕΚΕΠΕ εντολές πληρωμής για 62.049 παραγωγούς ελαιολάδου, συνολικού ύψους 87.548.015,10 €.
      Σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια, δόθηκε το δικαίωμα ένστασης, σύμφωνα με την αριθμ. 216796/12-1-2004 απόφαση .του Υπουργού Γεωργίας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002 -2003», όπως τροποποιήθηκε και ισχύει.
      Ήδη στο Νομό Ηρακλείου έχουν δικαιωθεί περίπου 5.124 ενιστάμενοι παραγωγοί, στους οποίους έχει καταβληθεί και το δικαιούμενο ποσό, στο πλαίσιο της διαδικασίας της άτοκης ταμειακής βραχυπρόθεσμης διευκόλυνσης μέσω της ΑΤΕ, από το Υπουργείο Αγροτικής Ανάπτυξης και Τροφίμων.
      Επειδή οι ισχύουσες Υπουργικές Αποφάσεις καθόριζαν μεγάλο αριθμό κριτηρίων που έπρεπε να εξεταστούν, προκειμένου να καθοριστούν οι αποδεκτές προς πληρωμή ποσότητες ελαιολάδου, προέκυψε μεγάλος αριθμός ενιστάμενων παραγωγών.
      Σημειώνεται ότι καταβάλλεται από τον ΟΠΕΚΕΠΕ κάθε δυνατή προσπάθεια για την ολοκλήρωση της εξέτασης των ενστάσεων το συντομότερο δυνατό.
      Ο Υπουργός
      Σ. ΤΣΙΤΟΥΡΙΔΗΣ»
      18. Στην με αριθμό 2605/9-8-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Φ900α/4175/7376/12-8-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 2605/09-08-2004 ερώτησης, που κατέθεσε ο Βουλευτής κ. Μάνος Φραγκιαδουλάκης, με θέμα την αξιοποίηση του Στρατιωτικού Αεροδρομίου Τυμπακίου και κατ' επέκταση . την πρόοδο υλοποίησης κατασκευής του νέου διεθνούς αεροδρομίου στο Καστέλι Πεδιάδας, σας γνωρίζουμε τα ακόλουθα:
      Η Πολεμική Αεροπορία έχει σχολιάσει την Αναγνωριστική Μελέτη Ανάπτυξης Κρατικού Αερολιμένα στην περιοχή του Καστελλίου, που έχει εκπονηθεί από την ΥΠΑ και έχει επισημάνει ότι απαραίτητη προϋπόθεση είναι η εξασφάλιση εκτέλεσης του επιχειρησιακού της έργου.
      Η ερώτηση για το ενεργειακό πρόβλημα της Κρήτης είναι αρμοδιότητας του Υπουργείου Ανάπτυξης.
      Τέλος οι ερωτήσεις για τα Φράγματα, την Διαχείριση απορριμμάτων, τα Ενεργειακά προβλήματα και την αντιμετώπιση και επίλυση του προβλήματος των αερομεταφορών στο Ν. Ηράκλειου, αυτές είναι αποκλειστικής αρμοδιότητας των Υπουργείων ΠΕΧΩΔΕ, Ανάπτυξης, Μεταφορών και Επικοινωνιών αντίστοιχα.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      19. Στην με αριθμό 2624/12-8-04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 505/25-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Τ. Αντωνακόπουλος, σας πληροφορούμε τα εξής:
      1. Το ποσό των 306.000 € αφορά πίστωση του Προγράμματος Δημοσίων Επενδύσεων της Περιφέρειας Δυτικής Ελλάδος και πρooρίζεται για την κάλυψη δαπανών για τον καθαρισμό του αποστραγγιστικού δικτύου των αρδευτικών έργων Πηνειού -Αλφειού και δεν αποτελεί επιχορήγηση του Γενικού Οργανισμού Εγγείων Βελτιώσεων (ΓΟΕΒ) Πηνειού - Αλφειού.
      2. Το μηχάνημα, στο οποίο αναφέρεται η ερώτηση, είναι εκτός λειτουργίας από τον Ιανουάριο του 2004 λόγω αδυναμίας εξεύρεσης ανταλλακτικών. Ο λοιπός μηχανολογικός εξοπλισμός του ΓΟΕΒ Πηνειού - Αλφειού χρησιμοποιείται πλήρως, καθ' όλη τη διάρκεια του έτους, για την εξασφάλιση της λειτουργίας των αρδευτικών έργων στην περιοχή δικαιοδοσίας του Οργανισμού.
      Ο Υπουργός
      Σ. ΤΣΙΤΟΥΡΙΔΗΣ»
      20. Στην με αριθμό 2592/9-8-04 ερώτηση του Βουλευτή κ. Βασίλη Κεγκέρογλου δόθηκε με το υπ’ αριθμ. 498/23-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ.. Β.. Κεγκέρογλου, σας πληροφορούμε τα εξής:
      Η παρούσα κυβέρνηση στα θέματα των αποζημιώσεων ΕΛΓΑ και ΠΣΕΑ βρήκε σημαντικότατες καθυστερήσεις που αφορούσαν ζημιές του 2001, 2002 και 2003. Ξεκινήσαμε ήδη την εκπλήρωση των υποχρεώσεων του δημοσίου με γρήγορους ρυθμούς, καλύπτοντας τις ζημιές των προαναφερομένων ετών.
      Ειδικότερα:
      1. Για τις μη καλυπτόμενες από τον ΕΛΓΑ ζημιές που προξενήθηκαν από τις δυσμενείς καιρικές συνθήκες Νοεμβρίου 2001 - Φεβρουαρίου 2002 στο πάγιο κεφάλαιο κυρίως του Δήμου Τυμπακίου (πρόγραμμα FROGY), τα πορίσματα εκτίμησης έχουν κοινοποιηθεί και ήδη έχουν καταβληθεί από τον ΕΛΓΑ οικονομικές ενισχύσεις ύψους 21.000 € περίπου. Εκκρεμεί η καταβολή 73.000 € περίπου, τα οποία θα καταβληθούν στους δικαιούχους παραγωγούς μόλις αυτοί αποκαταστήσουν τις ζημιές που υπέστησαν και αυτό βεβαιωθεί από τους αρμόδιους Γεωπόνους του ΕΛΓΑ.
      2. Για τις μη καλυπτόμενες από τον ΕΛΓΑ ζημιές που προξενήθηκαν από την ανεμοθύελλα της 15ης Δεκεμβρίου 2002 (πρόγραμμα RAGBY), έχει ολοκληρωθεί το έργο των εκτιμήσεων και περί τα μέσα Σεπτεμβρίου 2004 θα αρχίσει η κοινοποίηση των πορισμάτων εκτίμησης. Στους δικαιούχους παραγωγούς που θα συμφωνήσουν με το πόρισμα εκτίμησης και έχουν προβεί στην αποκατάσταση των ζημιών τους, μόλις αυτό βεβαιωθεί από τους αρμόδιους Γεωπόνους του ΕΛΓΑ, θα καταβληθούν οι προβλεπόμενες οικονομικές ενισχύσεις.
      3:. Για τις καλυπτόμενες από τον ΕΛΓΑ ζημιές που προξενήθηκαν από τον παγετό της 13ης Φεβρουαρίου 2004 σε διάφορες καλλιέργειες (κηπευτικών θερμοκηπίου 1α/ρίως) του Δήμου Τυμπακίου Ν. Ηρακλείου, άρχισε η καταβολή των αποζημιώσεων και θα ολοκληρωθεί μέχρι τέλος Σεπτεμβρίου 2004.
      Σημειώνεται ότι για τις ενστάσεις. που υποβλήθηκαν, διενεργούνται επανεκτιμήσεις.
      Οι αποζημιώσεις θα καταβληθούν το συντομότερο δυνατό.
      Ο Υπουργός
      Σ. ΤΣΙΤΟΥΡΙΔΗΣ»
      21. Στην με αριθμό 2531/2-8-04  και 2536/2-8-04 ερώτηση του Βουλευτή κ. Ανδρέα Λυκουρέντζου δόθηκε με το υπ’ αριθμ. 43743/24-8-04 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσε ο Βουλευτής κ. Α. Λυκουρέντζος, αναφορικά με τη χρηματοδότηση του Δήμου Λεβιδίου Νομού Αρκαδίας για τη διοργάνωση του 5ου Παγκοσμίου Συνεδρίου Αποδήμων Αρκάδων, σας γνωρίζουμε, κατά λόγο αρμοδιότητάς μας, έπειτα και από σχετική ενημέρωσή μας από την Περιφέρεια Πελοποννήσου και τον προαναφερόμενο ΟΤΑ, τα ακόλουθα:
      1) Στο άρθρο 102 του ισχύοντος Συντάγματος της Ελλάδας, κατοχυρώνεται ρητά η διοικητική και η οικονομική αυτοτέλεια των Οργανισμών Τοπικής Αυτοδιοίκησης της Χώρας, οριοθετείται η εποπτεία που ασκεί το Κράτος επί των αποφάσεων και πράξεών τους, η οποία .συνίσταται αποκλειστικά σε έλεγχο νομιμότητας από τα εξουσιοδοτημένα όργανα της οικείας Περιφέρειας και δεν επιτρέπεται να παρεμποδίζεται η πρωτοβουλία και η ελεύθερη δράση τους εκ μέρους της κρατικής διοίκησης, ενώ παράλληλα θεσπίζεται τεκμήριο αρμοδιότητας υπέρ των ΟΤΑ για τη διοίκηση των τοπικών υποθέσεων.
      Βάσει των ανωτέρω συνταγματικών διατάξεων, κάθε ΟΤΑ της Χώρας μπορεί να απευθυνθεί σε φορείς του δημόσιου ή ιδιωτικού τομέα, προκειμένου να αναζητήσει χρηματοδότηση, ώστε να καλύψει δαπάνες για την πραγματοποίηση σκοπών που ανήκουν στις αρμοδιότητές του, όπως αυτές καθορίζονται από την κείμενη νομοθεσία.
      2) Από τις πιστώσεις του προϋπολογισμού του Υπουργείου μας, ο προαναφερόμενος Δήμος δεν έχει επιχορηγηθεί για τον συγκεκριμένο σκοπό. Έχει ωστόσο συγκεντρώσει, έως σήμερα, τα παρακάτω αναφερόμενα χρηματικά ποσά από τους ακόλουθους φορείς:
      (Να φωτογραφηθεί ο πίνακας)
      Από τα ανωτέρω χρηματικά ποσά, ο Δήμος ισχυρίζεται ότι κάλυψε μέρος της συνολικής δαπάνης για τη διεξαγωγή του συνεδρίου, που ανέρχεται σε τουλάχιστον 174.000,00 €, όπως προκύπτει από τα πρώτα οικονομικά στοιχεία που έχει συγκεντρώσει, μέχρι την ολοκλήρωση της αποτίμησης των επιμέρους δαπανών. Παράλληλα ο Δήμος Λεβιδίου έλαβε χορηγίες σε είδος από ιδιώτες, όπως είδη εστίασης και καθαριότητας ή εκπτώσεις για τις μετακινήσεις των συνέδρων.
      3) Σε ό,τι αφορά τον έλεγχο της διαχείρισης των ΟΤΑ, στις περιπτώσεις εκείνες όπου διατυπώνονται καταγγελίες ή υφίστανται βάσιμες υπόνοιες περί ατασθαλιών ή κακοδιαχείρισης, ενεργοποιείται το σχετικό νομοθετικό πλαίσιο, ήτοι:
      * Η άσκηση του προβλεπόμενου στο άρθρο 98 του Συντάγματος ελέγχου των λογαριασμών των ΟΤΑ από τις αρμόδιες υπηρεσίες του Ελεγκτικού Συνεδρίου, ο οποίος συνίσταται αποκλειστικά σε έλεγχο νομιμότητας και κανονικότητας της διαχείρισης και διενεργείται κατά τα οριζόμενα στο άρθρο 12 του Ν. 2539/1997 είτε τακτικώς, με βάση τον προγραμματισμό του Ελεγκτικού Συνεδρίου, είτε εκτάκτως, έπειτα από αίτημα του Υπουργού Εσωτερικών, Δημόσιας Διοίκησης και Αποκέντρωσης ή του Γενικού Γραμματέα της οικείας Περιφέρειας.
      * Η διενέργεια οικονομικού και διαχειριστικού ελέγχου στους ΟΤΑ από την Οικονομική Επιθεώρηση του Υπουργείου Οικονομίας και Οικονομικών, κατά τα οριζόμενα στην παρ. 16 του ίδιου άρθρου, έπειτα από σχετικό αίτημα του Υπουργού Εσωτερικών, Δημόσιας Διοίκησης και Αποκέντρωσης ή του Γενικού Γραμματέα της οικείας Περιφέρειας, στις αρμοδιότητες της οποίας, ως αποκεντρωμένης μονάδας διοίκησης του κράτους, ανήκουν μεταξύ άλλων, σύμφωνα με τις διατάξεις των παρ. 10 του άρθρου 6 και 1 του άρθρου 7 του Ν.2503/1997:
      * ο έλεγχος νομιμότητας σε όλες τις πράξεις των συλλογικών οργάνων των δήμων και κοινοτήτων και των νομικών τους προσώπων και η παραπομπή των πράξεων που θεωρείται αιτιολογημένα ότι δεν είναι νόμιμες, στην αρμόδια επιτροπή ελέγχου που συνιστάται σε κάθε Περιφέρεια, βάσει των διατάξεων του άρθρου 177 του Π.Δ. 410/1995 «Δημοτικός και Κοινοτικός Κώδικας», όπως αυτό ισχύει,
      * ο έλεγχος στα αιρετά όργανα των Ο.Τ.Α. πρώτου βαθμού από άποψη αστικής και πειθαρχικής ευθύνης και η λήψη των αναγκαίων μέτρων στις περιπτώσεις καταδίκης,
      * η εντολή για τη διενέργεια ελέγχου της διαχείρισης των δήμων και κοινοτήτων.
      4) Τέλος, οι όροι και οι προϋποθέσεις χορήγησης έκαστης χρηματοδότησης, συμπεριλαμβανομένης της διάθεσης τυχόν υπολοίπου, καθορίζονται από τον χρηματοδοτούντα φορέα.
      Ο Υφυπουργός
      ΑΘ. ΝΑΚΟΣ»
      22. Στην με αριθμό 2588/9-8-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 80/23-8-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση του σχετικoύ εγγράφου, με το οποίο μας διαβιβάσατε ερώτηση της Βουλευτού κας Ασημίνας Ξηροτύρη-Αικατερινάρη, σας γνωρίζουμε τα ακόλουθα:
      1. Το Υπουργείο Αιγαίου και Nησιωτικής Πολιτικής υπό την νέα ηγεσία του έθεσε ως ένα εκ των βασικών του στόχων την αντιμετώπιση του σοβαρού προβλήματος της ανεπάρκειας νερού, αρδεύσεως και υδρεύσεως , το οποίο ατυχώς παρουσιάζεται σε αρκετά νησιά του Αιγαίου και κυρίως του Νότιου Αιγαίου.
      Ο στόχος αυτός αποτελεί ένα εκ των στοιχείων τα οποία συνθέτουν την ολοκληρωμένη νησιωτική πολιτική, η οποία πρoωθείται προς εφαρμογή. Ενδεικτικά αναφέρουμε ότι για το τρέχον έτος, η μεταφορά μόνο νερού δια υδρoφόρων πλοίων, θα κοστίσει 2,5 δις δρχ. περίπου, για τους Νομούς Δωδεκανήσου και Κυκλάδων.
      Τα παραπάνω οδήγησαν εις την , με παρέμβασή μας ,ενεργοποίηση μηχανισμών οι οποίοι ευρίσκονται υπό την εποπτεία κυρίως των Υπουργείων Aνάπτυξης, ΠΕΧΩΔΕ και Γεωργίας , προκειμένου να γίνουν εκείνες οι επεμβάσεις, οι οποίες θα συμβάλλουν στην ολοκλήρωση ημιτελών αρδευτικών έργων ή την βελτίωση εκείνων - κυρίως λιμενοδεξαμενές - που παρουσιάζουν σοβαρές κακοτεχνίες.
      Παράλληλα οργανώνεται σύστημα επιλoγής της προσφορότερης μεθόδου-σήμερον η τεχνολογία έχει να παρουσιάσει πολλές- η οποία τελικώς θα εφαρμοστεί προκειμένου να αντιμετωπιστεί το πρόβλημα της λειψυδρίας, κυρίως στο Αιγαίο δεδομένου ότι μέχρι σήμερα, παρά την ύπαρξη πλέον της εκατοντάδας μελετών και επιστημονικών εργασιών, αναφερομένων στο κεφάλαιο «νερό στο Αιγαίο», σχεδόν καμία δεν εφαρμόστηκε συστηματικά.
      Το Υπουργείο Αιγαίου και Nησιωτικής Πολιτικής θα είναι σε θέση να παρουσιάσει την λεπτομερή εικόνα του θέματος, μετά την ολοκλήρωση των σχετικών διεργασιών, οι οποίες εκτιμάται ότι θα απαιτήσουν ένα εξάμηνο περίπου από σήμερα.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      23. Στην με αριθμό 2548/3-8-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 117/23-8-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κύριο Βουλευτή ότι, σύμφωνα με την από 16-8-04 βεβαίωση της Δικαστικής Γραμματέως κ. Ευφροσύνης Σπύρου, η οποία διαβιβάστηκε στο Υπουργείο Δικαιοσύνης με το με αριθμ. πρωτ. 50850/16-8-04 έγγραφο του Διευθύνοντος της Εισαγγελία Πρωτοδικών Αθηνών κ. Δημητρίου Παπαγγελόπουλου, κατά των DASSAULT ΑVΙΑΤΙΟΝ SA (ΝΤΑΣΣΩ ΑΒΙΑΣΙΟΝ Α.Ε.), LEE SANDERS, JIΜ SNEED και ΠΑΝΤΟΣ ΥΠΕΥΘΥΝΟΥ υποβλήθηκε από την ΟΛΥΜΠIΑΚΗ ΑΕΡΟΠΟΡΙΑ Α.Ε. μήνυση που έλαβε Α.Β.Μ. Β-2002/1560.
      Μετά την διενεργηθείσα προκαταρκτική εξέταση για κακουργηματικές πράξεις ασκήθηκε ποινική δίωξη:
      - κατά του διοικητικού και τεχνικού εκπροσώπου της εταρίας DASSAULT ΑVΙΑΤΙΟΝ SA για διατάραξη της ασφάλειας αεροσκαφών από την οποία μπορούσε να προκύψει κίνδυνος για άνθρωπο και επήλθε θάνατος και
      - κατά των LEE SANDERS και JIM SNEED για απόπειρα απάτης κατά συναυτουργία με σκοπό περιουσιακού οφέλους και απειληθείσα ζημιά που υπερβαίνει συνολικά το ποσό των 73.000 ευρώ.
      Η σχετική δικογραφία διαβιβάστηκε στην κύρια ανάκριση.
      Συνεπώς, δεδομένου ότι έχει ασκηθεί ποινική δίωξη για κακουργηματικές πράξεις, δεν τίθεται θέμα άμεσης παραγραφής των αξιόποινων πράξεων.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Mόνη συζήτηση επί του σχεδίου νόμου: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2005».
      Κυρίες και κύριοι συνάδελφοι, η συζήτηση επί του Προϋπολογισμού του Κράτους θα διεξαχθεί σύμφωνα με το άρθρο 123 του Κανονισμού της Βουλής σε πέντε συνεχείς συνεδριάσεις. Σήμερα θα καταβληθεί προσπάθεια να μιλήσουν οι ορισθέντες από τα κόμματα γενικοί και ειδικοί εισηγητές. Ο χρόνος αγορεύσεως των γενικών εισηγητών είναι σαράντα λεπτά της ώρας και των ειδικών εισηγητών είκοσι λεπτά της ώρας. Στη Διάσκεψη των Προέδρων συμφωνήθηκε να δοθούν από τα κόμματα που το επιθυμούν κατάλογοι ομιλητών στο Προεδρείο. 
      Θα ήθελα, λοιπόν, να προτείνω στο Σώμα να δεχθεί, όπως προβλέπει άλλωστε και ο Κανονισμός της Βουλής στο άρθρο 65, παράγραφος 5, την υποβολή καταλόγου ομιλητών από τα κόμματα, εάν το επιθυμούν, και την κατάρτιση ενιαίου καταλόγου με εναλλαγή των ομιλητών. 
      Οι συνάδελφοι που επιθυμούν να μιλήσουν θα εγγραφούν με το ηλεκτρονικό σύστημα έως το τέλος της ομιλίας των γενικών εισηγητών. Το ίδιο ισχύει και για τους συναδέλφους τα ονόματα των οποίων δεν θα έχουν συμπεριληφθεί στους καταλόγους που θα δώσουν τα κόμματα.
      Επίσης, στη Διάσκεψη των Προέδρων συμφωνήθηκε μετά τις ομιλίες των εισηγητών να υπάρξει ένας κύκλος ομιλητών κατά προτεραιότητα με ομιλητές ένα Βουλευτή από κάθε κόμμα. Στη συνέχεια στον ενιαίο κατάλογο θα εγγράφονται πέντε Βουλευτές από τη Νέα Δημοκρατία, τέσσερις Βουλευτές από το ΠΑΣΟΚ και ανά ένας Βουλευτής από τα μικρότερα κόμματα, οι οποίοι θα εναλλάσσονται, δηλαδή ένας από τη Συμπολίτευση και ένας από την Αντιπολίτευση. Μετά τους τέσσερις πρώτους ομιλητές και τον πρώτο κύκλο των δέκα ομιλητών θα συμμετέχει και ένας από τους ανεξάρτητους Βουλευτές, εφόσον εγγραφούν, και στη συνέχεια θα συμμετέχει ανεξάρτητος Βουλευτής έπειτα από δύο κύκλους ομιλητών.
      Τυχόν αλλαγές της σειράς των εγγεγραμμένων ομιλητών θα πρέπει να δίνονται -και να γίνονται βέβαια- με έγγραφο του ανάλογου κόμματος στο Προεδρείο και με την απαραίτητη προϋπόθεση της αμοιβαίας αλλαγής. Παρακαλώ αυτό να προσεχθεί ιδιαιτέρως, διότι θα πρέπει να γίνεται πρώτα πρόταση από τα κόμματα για την τυχόν αντικατάσταση.
      Θα καταβάλουμε και φέτος προσπάθεια, όπως γίνεται τα τελευταία χρόνια, ώστε να μιλήσουν όσο το δυνατόν περισσότεροι συνάδελφοι. Αυτό θα καταστεί δυνατόν, αν περιοριζόμαστε όλοι στο χρόνο που δικαιούται ο καθένας και αν οι συνεδριάσεις μας αρχίζουν ακριβώς την ώρα που έχει καθοριστεί από την ημερήσια διάταξη. Γι’ αυτό τονίζω, κύριοι συνάδελφοι, ότι θα είναι αυστηρότατη η τήρηση του χρόνου και θα καταβάλλεται προσπάθεια ώστε η έναρξη των συνεδριάσεων να γίνεται την ώρα που έχει προβλεφθεί. 
      Την τελευταία ημέρα, την Τετάρτη, θα προτείνω στο Σώμα να υπάρξει και πρωινή συνεδρίαση, η οποία θα αρχίσει στις 10.30΄, όπως συμφωνήθηκε και στη Διάσκεψη των Προέδρων. Το αν θα υπάρξει και άλλη εμβόλιμη συνεδρίαση πέραν αυτής, αυτό θα το αποφασίσουμε αφού ολοκληρωθούν οι εγγραφές και αναλόγως με τον αριθμό των ομιλητών. Στην περίπτωση που θα υπάρξει και δεύτερη εμβόλιμη συνεδρίαση, αυτή θα πραγματοποιηθεί την Τρίτη το πρωί με ώρα έναρξης 10.30΄ επίσης. Το βράδυ της Τετάρτης, όπως ορίζεται στον Κανονισμό της Βουλής, η συζήτηση θα κλείσει ακριβώς στις 12.00΄ τα μεσάνυχτα και θα αρχίσει μετά η ψηφοφορία. 
      Θα ήθελα, επίσης, να σας προτείνω ως χρόνο ομιλίας για όλους τους εγγεγραμμένους στον κατάλογο ομιλητές το χρόνο που ορίσαμε και πέρσι και πρόπερσι, δηλαδή οκτώ λεπτά. Ο χρόνος αυτός θα ισχύσει από την έναρξη των ομιλιών του καταλόγου, δηλαδή από τον πρώτο ομιλητή του καταλόγου. Οι Κοινοβουλευτικοί Εκπρόσωποι δικαιούνται να μιλήσουν για δεκαπέντε λεπτά, εφόσον προηγηθούν βέβαια των Προέδρων των Κοινοβουλευτικών Ομάδων, αλλιώς θα περιοριστούν στο χρόνο της δευτερολογίας και στα πέντε λεπτά της τριτολογίας, σύμφωνα με το άρθρο 167, παράγραφος 2 του Κανονισμού. Υπενθυμίζω ότι ο Υπουργός Οικονομίας και Οικονομικών δικαιούται να μιλήσει πενήντα λεπτά και οι λοιποί Υπουργοί είκοσι λεπτά.
      Τέλος, προτείνω η σημερινή συνεδρίαση να λήξει στη 1.00΄ το πρωί. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα):  Η Βουλή ενέκρινε. 
      Θα ήθελα, πριν καλέσω τους εισηγητές, να σας ανακοινώσω την ευχάριστη είδηση, που ενδεχομένως έχετε πληροφορηθεί, ότι έπειτα από συνεννοήσεις που κάναμε κατορθώσαμε η εκπομπή της Βουλής, δηλαδή ό,τι μεταδίδει ο τηλεοπτικός σταθμός της Βουλής, να μεταδίδεται από τον ελληνικό δορυφόρο ΗΕLLAS SAT μέσω της δορυφορικής ψηφιακής πλατφόρμας του ΟΤΕ και αυτό το επιτύχαμε δωρεάν. 
      (Χειροκροτήματα)
      Η συνέπεια είναι ότι όλες οι συνεδριάσεις μας, συμπεριλαμβανομένων και των συνεδριάσεων του Προϋπολογισμού, θα εκπέμπονται σε όλη τη μητροπολιτική Ελλάδα όπου εκπέμπει ο δορυφόρος αλλά και σε μεγάλο μέρος της υφηλίου, δηλαδή καλύπτεται όλη η Ευρώπη, η Βόρειος Αφρική, η Νότιος Αφρική, η Ρωσία, το Αφγανιστάν, η Αρμενία, οι χώρες του Ευξείνου Πόντου, η Μέση Ανατολή και οι χώρες της Αραβικής Χερσονήσου. Θα καταβάλουμε προσπάθεια να γίνεται σύντομα εκπομπή και στις χώρες της Αμερικής και της Αυστραλίας.
      Νομίζω ότι αυτή είναι μία ευχάριστη είδηση που μας επιφορτίζει και με ιδιαίτερες ευθύνες, γιατί πλέον θα βλέπουν τις συζητήσεις μας όχι μόνο οι συμπολίτες μας εν Ελλάδι αλλά και όλοι οι Έλληνες και οι ομιλούντες επίσης την Ελληνική στο εξωτερικό. 
      Προχωρούμε τώρα στην έναρξη της συζήτησής μας. 
      Κύριοι συνάδελφοι, σας παρακαλώ εάν έχετε ήδη τοποθετήσει τις κάρτες σας στις υποδοχές να τις βγάλετε διότι αλλιώς δεν μπορεί να λειτουργήσει το σύστημα εγγραφής. Το έχουμε ζήσει αυτό, οι παλαιότεροι πάρα πολλές φορές και γι’ αυτό θα σας ανακοινώσω εγώ πότε θα ανοίξει το σύστημα ώστε να βάλετε τις κάρτες σας.
      Καλείται, λοιπόν, στο Βήμα ο γενικός εισηγητής της Πλειοψηφίας κ. Θεόδωρος Σκρέκας. 
      (Χειροκροτήματα από την πτέρυγα της Νέας Δημοκρατίας)
      Κύριοι συνάδελφοι, μπορείτε τώρα να βάλετε τις κάρτες σας στην υποδοχή.
      (Στο σημείο αυτό εισέρχεται στην Αίθουσα ο Πρωθυπουργός κ. ΚΩΝΣΤΑΝΤΙΝΟΣ ΚΑΡΑΜΑΝΛΗΣ)
      (Όρθιοι, οι Βουλευτές της Νέας Δημοκρατίας χειροκροτούν ζωηρά και παρατεταμένα).
      Μπορείτε να ξεκινήσετε, κύριε Σκρέκα.
      ΘΕΟΔΩΡΟΣ ΣΚΡΕΚΑΣ: Κυρία Πρόεδρε, Κύριε Πρωθυπουργέ, κύριοι Αρχηγοί των Κομμάτων, κυρίες και κύριοι Βουλευτές, έχω την εξαιρετική τιμή να εισηγούμαι στην Εθνική Αντιπροσωπεία τον κορυφαίο νόμο του Κράτους, τον Προϋπολογισμό του 2005, τον πρώτο προϋπολογισμό της Κυβέρνησης της Νέας Δημοκρατίας.
      (Χειροκροτήματα από την πτέρυγα της Νέας Δημοκρατίας)
      Έναν προϋπολογισμό ιδιαίτερης ιστορικής βαρύτητας, το περιεχόμενο του οποίου σηματοδοτεί μία νέα εποχή. Η νέα Κυβέρνηση, αν και παρέλαβε βαριά κληρονομιά, είναι υποχρεωμένη να δημιουργήσει το περιβάλλον, να ξεπεράσει φόβους και αγκυλώσεις, να εκμεταλλευτεί τις συνθήκες και να δώσει χαρακτήρα μεγάλης διαρθρωτικής αλλαγής στην προσπάθεια ελέγχου των ελλειμμάτων και μείωσης του δημόσιου χρέους. Μπορεί αυτή ακριβώς η προσπάθεια να αποτελέσει δύναμη αναγέννησης της οικονομίας, πεδίο προσαρμογής του οικονομικού συστήματος σε βάση ευρωπαϊκή με κανόνες και αρχές.
      Όπως είναι γνωστό, η απογραφή της κατάστασης της οικονομίας και η πάταξη της διαφθοράς ήταν δύο από τις βασικότερες προεκλογικές εξαγγελίες και δεσμεύσεις της Νέας Δημοκρατίας, απολύτως συμβατές με το δημόσιο αίσθημα. Κατά συνέπεια, ο Πρωθυπουργός της χώρας κ. Κώστας Καραμανλής…
      (Χειροκροτήματα από την πτέρυγα της Νέας Δημοκρατίας)
      …είχε την εθνική και πολιτική υποχρέωση να θέσει τα δύο αυτά ζητήματα στην κορυφή της ημερήσιας διάταξης. Και αυτό ακριβώς έπραξε. Με την ολοκλήρωση της Απογραφής και τον προσδιορισμό της πραγματικής κατάστασης εισερχόμαστε ουσιαστικά στην αφετηρία ενός νέου πολιτικού κύκλου.
      Επιχειρούμε για πρώτη φορά έπειτα από χρόνια να εντάξουμε στα δημόσια οικονομικά τη διαφάνεια και την ειλικρίνεια στην απεικόνιση των αριθμών, έννοιες σχεδόν άγνωστες και αδιάφορες για την απελθούσα κυβέρνηση.
      Ο νέος προϋπολογισμός επιχειρεί να γεφυρώσει την ανάγκη για αξιοπιστία με τις πραγματικές δυνατότητες της οικονομίας που τα προηγούμενα χρόνια συσκοτίσθηκαν σε υπερθετικό βαθμό από το δόγμα της ισχυρής οικονομίας.
      Κυρίες και κύριοι συνάδελφοι, η σημερινή συζήτηση του Προϋπολογισμού δίνει τη δυνατότητα στον ελληνικό λαό που μας παρακολουθεί, να σχηματίσει σαφή και αντικειμενική εικόνα για τα οικονομικά του κράτους, καθώς και την πορεία της οικονομίας όπως αυτή διαγράφεται μέσα από τον Προϋπολογισμό.
      Ο Προϋπολογισμός του 2005 είναι ο πρώτος Προϋπολογισμός της Κυβέρνησης της Νέας Δημοκρατίας με τον οποίο  προχωρούμε στην υλοποίηση μιας οικονομικής στρατηγικής που βασίζεται στην προσπάθεια ενίσχυσης της εξωστρεφούς οικονομικής ανάπτυξης, στην πλήρη αξιοποίηση των δυνατοτήτων του ιδιωτικού τομέα, στην ήπια δημοσιονομική προσαρμογή και στην προώθηση των διαρθρωτικών μεταρρυθμίσεων που θα απελευθερώσουν την οικονομία από τα βάρη του παρελθόντος. Η Κυβέρνηση με την Απογραφή αποκατέστησε τη δημοσιονομική διαφάνεια. Το αμέσως επόμενο βήμα είναι να πετύχουμε τη δημοσιονομική εξυγίανση. 
      Η προηγούμενη κυβέρνηση με την πολιτική της μας κληροδότησε μεγάλα οικονομικά προβλήματα. Επιδείνωσε σοβαρά τη δημοσιονομική κατάσταση της χώρας και εμφάνιζε τόσο στο εσωτερικό όσο και στους διεθνείς οργανισμούς πλασματικά δημοσιονομικά στοιχεία για αρκετά χρόνια. 
      Με το νέο Προϋπολογισμό η σημερινή Κυβέρνηση στοχεύει στη μείωση του ελλείμματος από το 3,5% του Ακαθάριστου Εθνικού Προϊόντος φέτος στο 2,8% το 2005 και στην ταχεία αποκλιμάκωση του δημόσιου χρέους. 
      Ο Κρατικός Προϋπολογισμός του 2005 καταρτίστηκε σε μια περίοδο που χαρακτηρίζεται από δύο σημαντικά γεγονότα: Τη δημοσιονομική Απογραφή και την πετυχημένη οργάνωση των Ολυμπιακών Αγώνων, γεγονότα που καθορίζουν σε μεγάλο βαθμό τόσο τους στόχους του Προϋπολογισμού, όσο και τις δυνατότητες υλοποίησής του. 
      Με τη δημοσιονομική Απογραφή αποτυπώνεται η πραγματική δημοσιονομική κατάσταση της χώρας, η οποία καθορίζει σε σημαντικό βαθμό την οικονομική πολιτική που ακολουθεί για τη σημαντική μείωση του ύψους του ελλείμματος και του δημόσιου χρέους. Παράλληλα η επιτυχημένη διοργάνωση των Ολυμπιακών Αγώνων αποτελεί μία εξαιρετική επένδυση για τη χώρα και έδωσε σε όλους μας την αυτοπεποίθηση και την αισιοδοξία για την επίτευξη στόχων ακόμη και όταν αυτοί θεωρούνται εξαιρετικά δύσκολοι.
      Το έλλειμμα, το υψηλό δημόσιο χρέος και η προβληματική κατάσταση του ευρύτερου δημόσιου τομέα που μας κληροδότησε το ΠΑΣΟΚ, απαιτούν αλλαγές και σημαντικές μεταρρυθμίσεις στο στρατηγικό σχεδιασμό, την οικονομική και αναπτυξιακή πολιτική. 
      Για την επίτευξη του στόχου της δημοσιονομικής εξυγίανσης έχει εκπονηθεί ένα συγκεκριμένο σχέδιο ήπιας δημοσιονομικής προσαρμογής το οποίο προβλέπει: 
      Πρώτον, τη συγκράτηση των καταναλωτικών δαπανών του δημοσίου.
      Δεύτερον, τον περιορισμό της φοροδιαφυγής.
      Τρίτον, τη μείωση των εξοπλιστικών δαπανών.
      Τέταρτον, την ανάπτυξη ενός προγράμματος αποκρατικοποιήσεων και διαρθρωτικών αλλαγών.
      Πέμπτον, την αξιοποίηση της περιουσίας του δημοσίου.
      Έκτον, τον εξορθολογισμό του εθνικού σκέλους του Προγράμματος Δημοσίων Επενδύσεων.
      Έβδομον, τη διασφάλιση της διαφάνειας στη διαχείριση των οικονομικών πόρων από το δημόσιο τομέα. 
      Κεντρικός στόχος της Κυβέρνησης για το 2005 είναι η δημιουργία συνθηκών εμπιστοσύνης και σταθερότητας στην οικονομία. Χωρίς ωραιοποιήσεις και αποκρύψεις της πραγματικότητας επιδιώκεται η δημιουργία μιας σταθερής οικονομικής βάσης που θα επιτρέψει τη σταδιακή αναδιάρθρωση των δημοσίων δαπανών προς την κατεύθυνση ανάδειξης του κοινωνικού χαρακτήρα του κράτους. Η προσπάθεια αυτή αποβλέπει στην ισόρροπη ανάπτυξη όλων των τομέων της οικονομίας και όλων των περιοχών της χώρας, στην αύξηση του παραγομένου προϊόντος και στη δικαιότερη κατανομή του. 
      Διεθνείς οικονομικές εξελίξεις.
      Κυρίες και κύριοι συνάδελφοι, οι διεθνείς οικονομικές εξελίξεις προβλέπουν ότι το 2004 ο ρυθμός ανάπτυξης της παγκόσμιας οικονομίας εκτιμάται ότι θα φθάσει το 5%. Η ανάκαμψη της παγκόσμιας οικονομίας οφείλεται στην αύξηση του όγκου των διεθνών εμπορικών συναλλαγών, αγαθών και υπηρεσιών, στη μείωση των γεωπολιτικών εντάσεων, στην περιορισμένη αύξηση του πληθωρισμού παρά την άνοδο των πρώτων υλών και κυρίως του πετρελαίου και στα χαμηλά επιτόκια.
      Στο σύνολο των ανεπτυγμένων χωρών ο ρυθμός ανάπτυξης το 2004 αυξήθηκε στο 3,6% από 2,1% το 2003. Στην Ευρωζώνη η ανάπτυξη κινήθηκε με βραδύτερο ρυθμό από εκείνον των χωρών του ΟΟΣΑ με αποτέλεσμα η ανεργία να παραμείνει στα επίπεδα του 8,9% το 2003. Τους υψηλότερους ρυθμούς ανάπτυξης για το τρέχον έτος μεταξύ των χωρών-μελών της Ευρωπαϊκής ‘Ενωσης θα σημειώσουν η Ιρλανδία 5,5%, η Ελλάδα 3,7%, η Βρεττανία 3,3% και η Φιλανδία 3%.  Για το τρέχον έτος ο μέσος όρος του δημοσιονομικού ελλείμματος της Ευρωζώνης θα κινηθεί στο 2,9% του ΑΕΠ. Το 2005 ο ρυθμός ανάπτυξης της παγκόσμιας οικονομίας θα διατηρηθεί στο 4,2% που θεωρείται υψηλό επίπεδο.
      Στις Ηνωμένες Πολιτείες της Αμερικής θα κινηθεί στο 3% από 4,4% το 2004. Στην Ευρωζώνη αναμένεται οριακή επιβράδυνση κατά 2,1%, φέτος στο 2%. Το δημοσιονομικό έλλειμμα ως ποσοστό του ΑΕΠ στην Ευρωζώνη προβλέπεται ότι θα σημειώσει βελτίωση και θα διαμορφωθεί στο 2,5% από 2,9% το 2004. 
      Γενική επισκόπηση της ελληνικής οικονομίας. Κυρίες και κύριοι συνάδελφοι, τα τελευταία χρόνια παρά τους υψηλούς ρυθμούς ανάπτυξης που παρουσίασε η ελληνική οικονομία βασικοί δείκτες σημείωσαν μεγάλη επιδείνωση. Ιδιαίτερα σημαντική ήταν και η κάμψη της ανταγωνιστικότητας της ελληνικής οικονομίας. 
      Ο σχετικά υψηλός ρυθμός ανάπτυξης στηρίχθηκε κατά κύριο λόγο σε εξωγενείς παράγοντες οι οποίοι συνδέονται πρώτον, με την εισροή πόρων από τα διαρθρωτικά ταμεία της Ευρωπαϊκής Ένωσης και δεύτερον, από τη ραγδαία ανάπτυξη της καταναλωτικής πίστης η οποία χρηματοδότησε ένα μεγάλο μέρος της αύξησης της κατανάλωσης των νοικοκυριών. Αυτοί οι παράγοντες δεν μπορούν να διατηρηθούν σε μακροχρόνια βάση και δεν μπορούν να δημιουργήσουν προϋποθέσεις αυτοτροφοδοτούμενης ανάπτυξης για το λόγο ότι προέρχονται από καταναλωτικά και στεγαστικά δάνεια η ετήσια αύξηση των οποίων έφτασε στο 33% την τελευταία τριετία. 
      Βασική προϋπόθεση για τη διατήρηση υψηλού ρυθμού οικονομικής ανάπτυξης σε μονιμότερη βάση είναι η δημιουργία των προϋποθέσεων και του κατάλληλου κλίματος ώστε να αναλάβει ο ιδιωτικός τομέας σημαντικές επενδυτικές πρωτοβουλίες και να αναπτυχθούν νέοι τομείς με έμφαση στον εξαγωγικό προσανατολισμό. Στόχος της Κυβέρνησής μας είναι η ανάπτυξη του ιδιωτικού τομέα με τη δημιουργία των αναγκαίων προϋποθέσεων για αύξηση του αριθμού των επενδύσεων στο εσωτερικό και την προσέλκυση επενδυτών από το εξωτερικό. 
      Προοπτικές για το 2005. Το 2005 ο ρυθμός ανάπτυξης της παγκόσμιας οικονομίας θα διατηρηθεί σε υψηλά επίπεδα 4,2% και στην Ευρωζώνη στο 2%. Ο πληθωρισμός στις ανεπτυγμένες χώρες δεν αναμένεται να αυξηθεί ενώ στην Ευρωζώνη προβλέπεται οριακή υποχώρηση στο 1,9% από 2% το 2004. Στην εσωτερική αγορά εργασίας με την εισοδηματική πολιτική του ιδιωτικού και δημόσιου τομέα προβλέπεται ότι ο μέσος ακαθάριστος μισθός θα αυξηθεί κατά 5,8% σε τρέχουσες τιμές και κατά 2,8% σε σταθερές τιμές υπερβαίνοντας την αύξηση της παραγωγικότητας κατά μία ποσοστιαία μονάδα. 
      Σύμφωνα με τα παραπάνω, τα μέτρα της νέας αναπτυξιακής και κοινωνικής πολιτικής θα δημιουργήσουν ένα ευνοϊκό οικονομικό περιβάλλον που θα επηρεάσει θετικά όλους τους τομείς της οικονομικής δραστηριότητας και θα βελτιώσει την ανταγωνιστικότητα της ελληνικής οικονομίας, ώστε να ενισχυθούν οι επενδύσεις και οι εξαγωγές και να δημιουργηθούν νέες θέσεις εργασίας. Τα μέτρα που προβλέπονται γι’ αυτόν το σκοπό είναι: Πρώτον, η φορολογική μεταρρύθμιση κυρίως με τη σταδιακή μείωση των φορολογικών συντελεστών των επιχειρήσεων και των φυσικών προσώπων που αναφέρονται στον τελευταίο φορολογικό νόμο. Δεύτερον, ο νέος αναπτυξιακός νόμος περιέχει αυξημένες ενισχύσεις ιδιαίτερα στις μικρομεσαίες επιχειρήσεις και σημαντικά κίνητρα για την αύξηση του ρυθμού των επενδύσεων, της επιχειρηματικότητας και για την εξομάλυνση των περιφερειακών ανισοτήτων.
      Τρίτον, η βελτίωση της απορρόφησης των κοινοτικών πόρων του κοινοτικού πλασίου στήριξης και η ορθολογικότερη αξιοποίησή τους. 
      Τέταρτον, η αξιοποίηση της μεταολυμπιακής εποχής με την προβολή των συγκριτικών πλεονεκτημάτων της χώρας. 
      Πέμπτον, υιοθέτηση στρατηγικής για την περιφερειακή ανάπτυξη με άμεση προτεραιότητα την ορεινή και νησιωτική Ελλάδα. 
      Έκτον, η αναδιάρθρωση των δημοσίων δαπανών υπέρ της υγείας και της παιδείας και της ενίσχυσης γενικότερα του κοινωνικού κράτους. 
      Έβδομον, ήπια δημοσιονομική προσαρμογή με πλήρη διαφάνεια της δημοσιονομικής διαχείρισης, τον περιορισμό των καταναλωτικών δαπανών, την αξιοποίηση της κινητής και ακίνητης περιουσίας του δημοσίου, την περιστολή της φοροδιαφυγής, την μείωση των εξοπλιστικών δαπανών και τη διαμόρφωση νέου πλαισίου για τις αποκρατικοποιήσεις. 
      Ο ρυθμός ανάπτυξης για το 2005 προβλέπεται να επιταχυνθεί στο 3,9% από 3,7% που ήταν το 2004. Κύριο προωθητικό παράγοντα θα αποτελέσουν οι επενδύσεις του ιδιωτικού τομέα και οι εξαγωγές αγαθών που προβλέπεται να αυξηθούν κατά 7,9% και 7,5% αντίστοιχα. 
      Σημαντική επίσης προβλέπεται και η άνοδος της ιδιωτικής κατανάλωσης κατά 3,5%, ενώ εκτιμάται ότι θα περιοριστεί σημαντικά ο ρυθμός αύξησης της δημόσιας κατανάλωσης πλέον των τεσσάρων ποσοστιαίων μονάδων. 
      Τέλος, προβλέπεται ενίσχυση της απασχόλησης και μείωση του ποσοστού ανεργίας, ενώ ο πληθωρισμός θα υποχωρήσει κατά 0,2%, με μεσοπρόθεσμες προοπτικές περιόδου ετών 2006-2007. 
      Κυρίες και κύριοι συνάδελφοι, η διεύρυνση των μακροοικονομικών ανισορροπιών της ελληνικής οικονομίας τα τελευταία χρόνια και ιδιαίτερα η μεγάλη αύξηση του δημόσιου χρέους, της ανεργίας, της φτώχειας, καθώς και η χειροτέρευση της ανταγωνιστικότητας απαιτούν κατάλληλο συνδυασμό μέτρων οικονομικής πολιτικής για την αντιμετώπισή της. Πρώτον, προς την κατεύθυνση αυτή σημαντική θα είναι η συμβολή της φορολογικής  μεταρρύθμισης που θα παρέχει μακροχρόνια σταθερότητα και προβλεψιμότητα. 
      Δεύτερον, ο νέος αναπτυξιακός νόμος θα προσφέρει σημαντικά κίνητρα για την αύξηση των επενδύσεων, την περιφερειακή σύγκληση και την αύξηση της απασχόλησης. 
      Το διεθνές περιβάλλον προβλέπεται να είναι ιδιαίτερα ευνοϊκό την επόμενη διετία. Ο ρυθμός ανάπτυξης στην Ευρωπαϊκή Ένωση και στις άλλες χώρες του ΟΑΣΑ προβλέπεται ότι θα επιταχυνθεί. 
      Ο ρυθμός ανάπτυξης της ελληνικής οικονομίας θα κινηθεί στο 4,1% περίπου. Οι επενδύσεις ιδιωτικές και δημόσιες θα ενισχυθούν. Θετική αναμένεται να είναι η συμβολή του εξωτερικού τομέα με τη βελτίωση της ανταγωνιστικότητας που θα προέλθει από την αύξηση της παραγωγικότητας. 
      Ο πληθωρισμός προβλέπεται να υποχωρήσει από το 3,1% το 2004 και στο 2,7% έως το τέλος του 2007. Στην αγορά εργασίας εκτιμάται ικανοποιητική άνοδος των πραγματικών μισθών ετησίως τόσο του ιδιωτικού όσο και του δημόσιου τομέα. Επίσης προβλέπεται αύξηση της απασχόλησης και υποχώρηση του ποσοστού ανεργίας περισσότερο από δύο ποσοστιαίες μονάδες έως το 2007. 
      Στο δημοσιονομικό τομέα θα συνεχιστεί η ήπια προσαρμογή ώστε να μη διαταραχθεί η ομαλή λειτουργία της οικονομίας. Οι πρωτογενείς καταναλωτικές δαπάνες του δημοσίου θα περιοριστούν κατά μία ποσοστιαία μονάδα του ΑΕΠ, ενώ αντίθετα θα ενισχυθούν οι επενδυτικές δαπάνες. 
      Κυρίες και κύριοι συνάδελφοι, παρά τη μείωση των φορολογικών βαρών των νοικοκυριών και των επιχειρήσεων που προβλέπονται στο νέο φορολογικό νόμο, η ταχύτερη ανάπτυξη της ελληνικής οικονομίας σε συνδυασμό και με την περιστολή της φοροδιαφυγής και της εισφοροδιαφυγής θα ενισχύσει τα έσοδα της ελληνικής Κυβέρνησης. 
      Έτσι το έλλειμμα της γενικής κυβέρνησης προβλέπεται να περιοριστεί ως ποσοστό του ΑEΠ στο 2,6% το έτος 2006 και στο 2,5% το έτος 2007. 
      Το δημόσιο χρέος εκτιμάται ότι θα διαμορφωθεί στο τέλος του 2004 στο 112,1% του ΑΕΠ έναντι 109,9% το 2003. Η άνοδος αυτή οφείλεται, κυρίως στις αυξημένες ανάγκες χρηματοδότησης των Ολυμπιακών Αγώνων, αλλά και στη χρηματοδότηση θεσμοθετημένων υποχρεώσεων του Προϋπολογισμού. Το ανεξόφλητο δημόσιο χρέος της κεντρικής κυβέρνησης στο τέλος του 2004 εκτιμάται ότι θα διαμορφωθεί στις 201.479.000 ευρώ έναντι 182.390.000 ευρώ το 2003. 
      Στο πλαίσιο της δέσμευσής μας για αποκατάσταση της δημοσιονομικής πειθαρχίας επιδιώκεται η σταθερή αποκλιμάκωση και επιμήκυνση του δημόσιου χρέους. Έτσι, προβλέπεται ότι το δημόσιο χρέος της γενικής κυβέρνησης θα μειωθεί στο 109,5% του ΑΕΠ το 2005, στο 106% το 2006 και στο 102,5% το 2007. 
      Προς την κατεύθυνση αποκλιμάκωσης του δημόσιου χρέους συμβάλλουν η συνεχιζόμενη πτωτική τάση των δαπανών για τόκους ως ποσοστό του ΑΕΠ, το σχεδιαζόμενο πρόγραμμα αποκρατικοποιήσεων το οποίο αναμένεται να φέρει έσοδα ύψους 1,6 εκατομμύρια ευρώ περίπου και η βελτίωση της απορρόφησης των πόρων του Γ΄ Κοινοτικού Πλαισίου Στήριξης. 
      Κρατικός Προϋπολογισμός του 2004. Στόχος του Προϋπολογισμού του 2004 είναι η συγκράτηση του ελλείμματος στο 3,8% του ΑΕΠ. Ο στόχος αυτός δεν επετεύχθη. Από τα ελλείμματα της κεντρικής κυβέρνησης ως ποσοστό του ΑΕΠ εκτιμάται ότι θα διαμορφωθεί στο 6,9%. 
      Η δυσμενής αυτή εξέλιξη οφείλεται στη μη εγγραφή των αναγκαίων πιστώσεων για την κάλυψη τόσο τρεχουσών όσο και υποχρεώσεων προηγούμενων ετών του Προϋπολογισμού, όπως μισθολογικές και συνταξιοδοτικές δαπάνες, δαπάνες κοινωνικής πολιτικής και λειτουργικές δαπάνες. 
      Δεύτερον, στις αυξημένες υποχρεώσεις για τη διεξαγωγή των Ολυμπιακών Αγώνων, στις εκλογικές δαπάνες, καθώς και στην ενίσχυση των ασφαλιστικών ταμείων, λόγω κατάργησης των εισφορών υπέρ του ΛΑΦΚΑ. 
      Τρίτον, στην υπερεκτίμηση των εσόδων του Τακτικού Προϋπολογισμού. 
      Τέταρτον, στην υποεκτίμηση των δαπανών του Προγράμματος Δημοσίων Επενδύσεων για τα Ολυμπιακά Έργα και στην υπερεκτίμηση της εισροής πόρων από την Ευρωπαϊκή Ένωση. 
      Αποτέλεσμα των δυσμενών αυτών εξελίξεων ήταν το έλλειμμα της γενικής κυβέρνησης τελικά να διαμορφωθεί στο 5,3% του ΑΕΠ από 1,2% που είχε προβλεφθεί. 
      Έσοδα του Κρατικού Προϋπολογισμού 2004. Τα έσοδα του Τακτικού Προϋπολογισμού, προμείωση επιστροφών για το οικονομικό έτος 2004 εκτιμάται ότι θα διαμορφωθούν στις 43.200.000 ευρώ, παρουσιάζοντας αύξηση 8,3% σε σχέση με το 2003. Οι φορολογικές ρυθμίσεις που προωθήθηκαν το καλοκαίρι αναμένεται να επηρεάσουν θετικά τα έσοδα του 2004 και πολύ περισσότερο τα έσοδα του 2005, τα οποία προέρχονται από την περαίωση εκκρεμών φορολογικών υποθέσεων και τη ρύθμιση ληξιπρόθεσμων χρεών. 
      Κυρίες και κύριοι συνάδελφοι, εδώ είναι σκόπιμο να τονιστεί μια άλλη μέθοδος παραποίησης των οικονομικών στοιχείων του Προϋπολογισμού, την οποία υιοθέτησε με νόμο το ΠΑΣΟΚ, μεταφέροντας έσοδα του έτους 2004 στο 2003. Τα καθαρά έσοδα του 2003 παρουσίασαν υστέρηση έναντι των προβλέψεων του Προϋπολογισμού κατά 1500 εκατομμύρια ευρώ. Ο κύριος όγκος της υστέρησης προήλθε από το ΦΠΑ ύψους 947.000.000 ευρώ. 
      Η Κυβέρνηση του ΠΑΣΟΚ για να καλύψει την υστέρηση αυτή επέλεξε για άλλη μια φορά τη δημιουργική λογιστική. Λίγο πριν από τις εκλογές και συγκεκριμένα με το ν. 3220 του Ιανουαρίου του 2004, άρθρο 39 παράγραφος 18, αποφάσισε τα έσοδα από ΦΠΑ του Ιανουαρίου 2004 να εμφανιστούν λογιστικά στο Δεκέμβριο του 2003.
      Το ποσό που αφορούσε η εν λόγω διάταξη ήταν ύψους 1.435 εκατομμυρίων ευρώ και κατ’ αυτόν τον τρόπο το έτος 2003 θα περιείχε έσοδα από ΦΠΑ δεκατριών μηνών. Η Κυβέρνηση της Νέας Δημοκρατίας έκρινε ότι με τη διάταξη αυτή αλλοιώνονταν τα στοιχεία των εσόδων, βασική παράμετρος της τελικής αύξησης του δημοσίου ελλείμματος, γι’ αυτό και προχώρησε άμεσα στην τακτοποίηση του θέματος με την κατάργησή της.
      Δαπάνες Τακτικού Προϋπολογισμού 2004. Στον Τακτικό Προϋπολογισμό του 2004 είχαν προβλεφθεί πιστώσεις και πρωτογενείς δαπάνες 32.800 εκατομμύρια ευρώ και για πληρωμές τόκων 9.750 εκατομμύρια ευρώ. Εκτιμάται ότι οι δαπάνες αυτές θα παρουσιάσουν απόκλιση από τις αρχικές προβλέψεις, λόγω μη εγγραφής των αναγκαίων πιστώσεων. Οι πρωτογενείς δαπάνες θα διαμορφωθούν τις 35.891 εκατομμύρια ευρώ, υπερβαίνοντας τις προβλέψεις κατά 3.090 εκατομμύρια ευρώ.
      Από την εκτέλεση του Προϋπολογισμού του 2004 προκύπτει ότι δεν είχαν συμπεριληφθεί στο σύνολό τους τα κονδύλια για την υλοποίηση των προεκλογικών εξαγγελιών της προηγούμενης κυβέρνησης. Αυτά αφορούσαν πρώτον, την ενίσχυση των φοιτητών που σπουδάζουν μακριά από τον τόπο κατοικίας τους. Γι’ αυτό απαιτήθηκαν 21.000.000 ευρώ. Δεύτερον, αφορούσαν την αντιμετώπιση των δαπανών υγειονομικής περίθαλψης των αγροτών, για την οποία απαιτήθηκαν επιπλέον 210.000.000 ευρώ. Τρίτον, αφορούσαν την αύξηση των μισθών και των συντάξεων του δημοσίου, για την οποία απαιτήθηκαν επιπλέον 483.000.000 ευρώ για μισθούς και 410.000.000 ευρώ για συντάξεις.
      Πρόγραμμα Δημοσίων Επενδύσεων 2004. Για το Πρόγραμμα Δημοσίων Επενδύσεων του 2004 χρηματοδοτούνται απρόσκοπτα τα έργα του Γ΄ Κοινοτικού Πλαισίου Στήριξης, καθώς και τα έργα που χρηματοδοτούνται αμιγώς από εθνικούς πόρους. Σημαντικό τμήμα, το 23,4% της χρηματοδότησης του συνόλου του Προγράμματος Δημοσίων Επενδύσεων, κατά το τρέχον έτος εκτιμάται ότι θα κατευθυνθεί στα έργα που εκτελέστηκαν για τους Ολυμπιακούς Αγώνες. Οι συνολικές απορροφήσεις του προγράμματος εκτιμάται ότι θα ανέλθουν σε 9.600 εκατομμύρια ευρώ, από τα οποία 4.850 εκατομμύρια ευρώ διατίθενται για έργα που χρηματοδοτούνται αμιγώς από εθνικούς πόρους.
      Οικονομική και Δημοσιονομική Πολιτική. Κυρίες και κύριοι συνάδελφοι, προτεραιότητα στην οικονομική πολιτική της Κυβέρνησης είναι η λεπτομερής καταγραφή των οικονομικών μεγεθών κατά λογαριασμό του Δημοσίου με πλήρη διαφάνεια και σύμφωνα με τη μεθοδολογία του Κανονισμού ESA 95 και της διαδικασίας περί υπερβολικού ελλείμματος που ορίζει η Συνθήκη του Μάαστριχτ.
      Η συστηματική απογραφή ήταν και είναι υποχρεωτική, προκειμένου να επιτευχθεί η γνώση των διαθεσίμων πόρων και των υποχρεώσεων για την υλοποίηση μιας νέας οικονομικής και αναπτυξιακής πολιτικής. Και η νέα αυτή οικονομική πολιτική θα ενισχύει την εφαρμογή της εξωστρεφούς οικονομικής ανάπτυξης, την ήπια δημοσιονομική προσαρμογή και την προώθηση διαρθρωτικών μεταρρυθμίσεων, που θα απελευθερώσουν την οικονομία από τα κρυφά και φανερά βάρη του παρελθόντος και θα αποκαταστήσουν την αξιοπιστία των στατιστικών στοιχείων του ελληνικού Δημοσίου για την εφαρμογή της πολιτικής μας.
      Η απογραφή, κυρίες και κύριοι συνάδελφοι, δεν ήταν μόνον αναγκαία, αλλά και αναπόφευκτη. Κανένας δεν αμφισβητεί ότι η Κυβέρνηση δικαιούται να γνωρίζει τι παρέλαβε. Κανένας δεν αμφισβητεί ότι ο φορολογούμενος πολίτης δικαιούται να γνωρίζει την πραγματική αλήθεια των οικονομικών της χώρας και πώς αξιοποιούνται τα χρήματά του. Η διαφάνεια και η σωστή εικόνα των δημοσίων οικονομικών αποτελεί αναγκαία προϋπόθεση για τη νέα Κυβέρνηση. Αυτή η καθαρή, σταθερή θέση, από μόνη της δικαιολογεί κάθε προσπάθεια να βγει στο φως της δημοσιότητας η πλήρης αλήθεια αναφορικά με τα χρέη και τα ελλείμματα, που κληρονόμησε η Νέα Δημοκρατία από την Κυβέρνηση του ΠΑΣΟΚ.
      Η απογραφή και η αναθεώρηση των στοιχείων του προϋπολογισμού ήταν αναπόφευκτη και για μια σειρά από πρόσθετους λόγους, όπως η ύπαρξη διάστασης μεταξύ χρέους και ελλείμματος.
      Στην αποτύπωση των δημοσιονομικών μεγεθών, κυρίες και κύριοι συνάδελφοι, πρέπει να υπάρχει μια σταθερή σχέση ελλείμματος και δημόσιου χρέους. Το έλλειμμα καλύπτεται με δανεισμό και ο δανεισμός προστίθεται στο δημόσιο χρέος. Το μέγεθος του ετησίου ελλείμματος αυξάνει αντίστοιχα το δημόσιο χρέος εντός του ιδίου έτους. Βάσει του προϋπολογισμού του 2004 που κατατέθηκε στη Βουλή τον Δεκέμβριο του 2003 η αύξηση του χρέους της κεντρικής κυβέρνησης τη διετία 2002-2003 ήταν σχεδόν 20.000.000.000 ευρώ. Αντίθετα το έλλειμμα της κεντρικής κυβέρνησης τα δυο αυτά έτη, αθροιστικά, ήταν 11.000.000.000 ευρώ. Η διαφορά μεταξύ ελλείμματος και αύξησης του δημοσίου χρέους ήταν της τάξης 9.000.000.000 ευρώ και είναι πολύ δύσκολο να δικαιολογηθεί με οποιεσδήποτε προσαρμογές και αν επιχειρήσει κανείς. 
      Αυτός ήταν και ο λόγος που επί σειρά ετών η Στατιστική Υπηρεσία της Ευρωπαϊκής Ένωσης ουδέποτε εμπιστεύθηκε τα στοιχεία που κατέγραφε η προηγούμενη κυβέρνηση. Μάλιστα το 2002 με επιμονή της EUROSTAT έγιναν διορθώσεις στο έλλειμμα και το δημόσιο χρέος για τα προηγούμενα χρόνια. Η αναθεώρηση, όμως, των δημοσιονομικών στοιχείων της Ελλάδος ήταν μερική και όχι συνολική. Η δυσπιστία συνεχίστηκε από την Ευρωπαϊκή Ένωση, η οποία αφήνοντας τα μικρά ποσά, επικεντρώθηκε σε δύο μεγάλα μεγέθη. Στις δαπάνες για τους αμυντικούς εξοπλισμούς και τα πλεονάσματα του ευρύτερου δημόσιου τομέα, πλεονάσματα τα οποία συμπεριλαμβάνονταν και μείωναν θετικά το έλλειμμα του σκέλους της κεντρικής κυβέρνησης. Οι εξοπλιστικές δαπάνες υποεκτιμούνταν. Δύο μέθοδοι ακολουθούνται από τα κράτη-μέλη της Ευρωπαϊκής Ένωσης, όπου η δαπάνη καταγράφεται είτε ταμειακά με κάθε πληρωμή εξοπλιστικού αντικειμένου ή με το πρωτόκολλο παραλαβής του υλικού. 
      Η Ελλάδα έχει επιλέξει τη δεύτερη μέθοδο καταγραφής των  δαπανών, μόνο που κατά τις παραλαβές του εξοπλιστικού υλικού χρησιμοποιούσε ημερομηνίες αυθαίρετες ώστε να επιτυγχάνεται ωραιοποίηση του ελλείμματος. Ενώ παραγγέλονταν εξοπλιστικά προγράμματα (αεροπλάνα, φρεγάτες, αντιαεροπορικά συστήματα) στον προϋπολογισμό δεν καταγραφόταν η δαπάνη κάθε φορά που γινόταν η παραλαβή, αντίθετα αυτή μετατίθετο στο απώτερο μέλλον, με αποτέλεσμα οι δαπάνες να μην προστίθενται στη διαμόρφωση του ελλείμματος. 
      Με την αυθαίρετη αυτή μέθοδο η κυβέρνηση του ΠΑΣΟΚ είχε μεταφέρει ένα τεράστιο ποσό δαπανών για τα έτη 2005 έως 2010. Παράλληλα προκαταβολές για εξοπλιστικά προγράμματα της τάξεως των 2,5 δισεκατομμυρίων ευρώ δεν είχαν περάσει στον προϋπολογισμό ως δαπάνες, γιατί δεν είχαν γίνει συνολικές παραλαβές. Η EUROSTAT ουδέποτε δέχθηκε τον τρόπο καταγραφής των εξοπλιστικών δαπανών σε ημερομηνίες που βόλευαν την κυβέρνηση του ΠΑΣΟΚ. Οι οχλήσεις από μέρους της ήταν συνεχείς και έτσι είχαν αρχίσει οι διαπραγματεύσεις αναθεώρησης των αμυντικών εξοπλιστικών δαπανών πολλούς μήνες προ των εκλογών του Μαρτίου 2004. 
      Τα πλεονάσματα που παρουσιάζονταν στον ευρύτερο δημόσιο τομέα την περίοδο 1999-2003 και η δημιουργική λογιστική της κυβέρνησης του ΠΑΣΟΚ δεν έπειθε κανέναν, ιδιαίτερα τις στατιστικές υπηρεσίες της κοινότητας. 
      Αναπτύχθηκε η θεωρία της άσπρης τρύπας, δηλαδή η ανακάλυψη πλεονασμάτων στον ευρύτερο δημόσιο τομέα που αθροιζόμενα με το έλλειμμα της κεντρικής κυβέρνησης δημιουργούσε σημαντική βελτίωση του αρχικού ελλείμματος. Η πολυαριθμία των οργανισμών αυτών, και η αδυναμία σωστής τήρησης των στοιχείων σε πολλούς απ’ αυτούς, έδινε τα περιθώρια των αυθαιρεσιών. Η EUROSTAT επανειλημμένα είχε αμφισβητήσει την ύπαρξη των μεγεθών αυτών στον ευρύτερο ελληνικό δημόσιο τομέα που είχαν σαν αποτέλεσμα την μείωση του ελλείμματος. Και σε αυτήν την περίπτωση ζητήθηκε επίμονα τεκμηριωμένη ανά οργανισμό παρουσίαση των αποτελεσμάτων και όχι μια γενική εκτίμηση του τελικού ποσού. 
      Η Κυβέρνηση, κυρίες και κύριοι συνάδελφοι, προχώρησε σε λεπτομερή απογραφή των στοιχείων όλων των οργανισμών του ευρύτερου δημόσιου τομέα. Το αποτέλεσμα ήταν η άσπρη τρύπα να βρεθεί κατά 1,1 δισεκατομμύρια ευρώ πιο κάτω. Εκτός από αυτό, υπάρχει και σωρεία οφειλών που είχαν αποκρυβεί και κληρονόμησε η Κυβέρνηση της Νέας Δημοκρατίας. 
      Η δημιουργική λογιστική δεν είχε περιοριστεί μόνο στα μεγάλα μεγέθη των αμυντικών δαπανών και την υπερεκτίμηση των πλεονασμάτων του ευρύτερου δημόσιου τομέα, αλλά και σε άλλα και μάλιστα και σε ένα άλλο σύστημα προμηθειών του δημοσίου, μέσω κλειστού κυκλώματος, όπου σημαντικές δαπάνες δεν εμφανίζονταν πουθενά, όπως χρέη των νοσοκομείων προς τους προμηθευτές, ύψους 2,1 δις ευρώ, χρέη του δημοσίου προς το Ταμείο Νομικών ύψους 400.000.000 εκατομμυρίων ευρώ, χρέη μεγάλου ύψους προς τους ΟΤΑ, προς τις ΔΕΚΟ, προς τα ΚΤΕΛ, προς τα ταξί για μεταφορά μαθητών. 
      Υπάρχουν οφειλές από το 2002, κύριοι συνάδελφοι, προς τα αθλητικά σωματεία, προς τις ομοσπονδίες. Επίσης, δεν έχουν εγκριθεί στον Προϋπολογισμό του 2004 υποχρεώσεις προς το ΕΚΑΣ, ύψους 150.000.000 ευρώ, προς το ΤΣΑ, το ΤΕΒΕ, το ΤΑΕ, το ΝΑΤ, ύψους 400.000.000 ευρώ και άλλα. 
      Κρατικός Προϋπολογισμός του 2005. Με τον Προϋπολογισμό του 2005 επιδιώκεται η μείωση του ελλείμματος της κεντρικής κυβέρνησης, η μείωση του δημόσιου χρέους, η υλοποίηση δεσμεύσεων σχετικά με την ενίσχυση των οικονομικά ασθενέστερων κοινωνικών ομάδων και η ενίσχυση των τομέων πρώτης κυβερνητικής προτεραιότητας. 
      Στον Προϋπολογισμό του 2005 προβλέπεται αύξηση των συνολικών καθαρών εσόδων, κατά 3.363 εκατομμύρια ευρώ αυξημένα κατά 7,7%, έναντι των αντίστοιχων εσόδων του 2004. Σύμφωνα με την πρόβλεψη αυτή, τα έσοδα διαμορφώνονται στο 26,7% του ΑΕΠ από 26,6% το 2004. 
      Ο ρυθμός μεταβολής των δαπανών, πλην χρεολυσίων, του τακτικού προϋπολογισμού περιορίζονται στο 4,8% από 11,5% το 2004 και είναι σημαντικά χαμηλότερος από την ονομαστική αύξηση του ΑΕΠ, που είναι 7,3%, ενώ αντίθετα ιδιαίτερα αυξημένες κατά 6,2% είναι οι δαπάνες του Προγράμματος Δημοσίων Επενδύσεων που χρηματοδοτούνται από το Κοινοτικό Πλαίσιο Στήριξης.
      Οι μεταβολές αυτές απεικονίζουν αφενός την προσπάθεια για δημοσιονομική εξυγίανση και αφετέρου τη δημιουργία πρώτων συνθηκών εμπιστοσύνης και σταθερότητας της οικονομίας με τον περιορισμό της φοροδιαφυγής. Δεύτερον, τον εξορθολογισμό των δημοσίων δαπανών, μέσω αποτελεσματικότερης διαχείρισης των διαθεσίμων πόρων και τρίτον, τον περιορισμό κάθε μορφής σπατάλης, όπως και την ιδιαίτερη προσπάθεια ενίσχυσης των επενδύσεων και κατ’ επέκταση του αριθμού ανάπτυξης της οικονομίας. 
      Το έλλειμμα της κεντρικής κυβέρνησης περιορίζεται στο 4,8% του ΑΕΠ από 6,9% και 6,5% των ετών 2004 και 2003 αντίστοιχα, ενώ σε επίπεδο γενικής κυβέρνησης διαμορφώνεται στο 2,8% του ΑΕΠ από 5,3% το 2004 και 4,6% το 2003. Επί των στοιχείων αυτών ασκείται έντονη κριτική από την Αξιωματική Αντιπολίτευση με τον ισχυρισμό ότι ο Προϋπολογισμός είναι στον αέρα και ότι δεν θα επιτευχθεί η μείωση του ελλείμματος κάτω του 3%.   
      Εμείς, κυρίες και κύριοι συνάδελφοι, πιστεύουμε στην προετοιμασία μας, στο πρόγραμμά μας, στην πολιτική μας, αλλά και στις δυνάμεις μας. Πιστεύουμε ότι θα πετύχουμε τον στόχο. Είναι μία δέσμευση, είναι ένα στοίχημα και είμαστε αποφασισμένοι να το κερδίσουμε. 
      Ο στόχος είναι η φορολογική πολιτική της Κυβέρνησης για την επόμενη τριετία, η μείωση του φορολογικού βάρους των χαμηλών εισοδηματικών τάξεων, η ενδυνάμωση της επιχειρηματικότητας και της ανταγωνιστικότητας και η προσέλκυση νέων επενδύσεων προκειμένου να ενισχυθεί η ανάπτυξη της οικονομίας και να μειωθεί η ανεργία. 
      Για την επίτευξη των στόχων αυτών προβλέπεται:
      α) αύξηση του αφορολόγητου ορίου για τα νοικοκυριά και αναδιάρθρωση της φορολογικής κλίμακας για την κοινωνικά δικαιότερη κατανομή του φορολογικού βάρους.
      β) Εξορθολογισμός του συστήματος των φοροελαφρύνσεων.
      γ) Σταδιακή μείωση του συντελεστή φορολόγησης των επιχειρήσεων. 
      δ) Αντικειμενικοποίηση των φορολογικών ελέγχων με επανακαθορισμό διαδικασιών και μεθόδων που προβλέπονται στο φορολογικό νόμο.
      ε) Αναδιοργάνωση του ελεγκτικού μηχανισμού του Υπουργείου Οικονομίας και Οικονομικών, με στόχο την αποτελεσματικότερη λειτουργία του και τον περιορισμό της φοροδιαφυγής και της  εισφοροδιαφυγής. 
      Ο σχεδιασμός του Προϋπολογισμού για τα έσοδα του οικονομικού έτους 2005 βασίζεται στις εκτιμήσεις για την ανάπτυξη της ελληνικής οικονομίας και την προσέλκυση νέων επενδύσεων. 
      Το ύψος των τακτικών εσόδων, προ μείωσης επιστροφών για το οικονομικό έτος 2005, προβλέπεται να διαμορφωθεί στα 46.310 εκατομμύρια ευρώ, αύξηση 7,2% σε σχέση με τα έσοδα του 2004. 
      Θετική επίδραση στα έσοδα του 2005 θα έχουν οι ρυθμίσεις είσπραξης των ληξιπρόθεσμων χρεών προς το Δημόσιο και κυρίως από την περαίωση εκκρεμών φορολογικών υποθέσεων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου δύο λεπτά ακόμη, αν έχετε την καλοσύνη κυρία Πρόεδρε, και κλείνω.
      Επίσης, τα έσοδα από την έμμεση φορολογία προβλέπεται να διαμορφωθούν στα 25.595 εκατομμύρια ευρώ, αυξημένα κατά 7,2% συγκριτικά με τα έσοδα που αναμένεται να εισπραχθούν το 2004.
      Τα μη φορολογικά έσοδα προβλέπεται να ανέλθουν σε 2.500 εκατομμύρια ευρώ, ενώ το ύψος των επιστροφών προβλέπεται να φθάσει στα 2.600 εκατομμύρια ευρώ.
      Οι πιστώσεις, πλην χρεολυσίων, που προβλέπονται στον Τακτικό Προϋπολογισμό του 2005, είναι μειωμένες ως ποσοστό του Ακαθάριστου Εθνικού Προϊόντος και διαμορφώνονται στο 27% από 27,6% το 2004.
      Οι δαπάνες αυτές φθάνουν στα 47.577 εκατομμύρια ευρώ από 45.414 εκατομμύρια ευρώ το 2004, αύξηση 4,8%. Η αύξηση αυτή είναι σημαντικά χαμηλότερη από την αύξηση του Ακαθάριστου Εθνικού Προϊόντος, που είναι 7,3% και αποτυπώνει...
      ΠΡΟΕΔΡΟΣ ( Άννα Μπενάκη - Ψαρούδα): Κύριε συνάδελφε, ένα λεπτό έχετε ακόμη. Σας παρακαλώ να ολοκληρώσετε.
      ΘΕΟΔΩΡΟΣ ΣΚΡΕΚΑΣ: ...την προσπάθεια –και κλείνω, κυρία Πρόεδρε- εξορθολογισμού των δαπανών για την επίτευξη των στόχων και τον περιορισμό του ελλείμματος και του δημόσιου χρέους.
      Η δημοσιονομική εξυγίανση, η διαφάνεια και η αξιοπιστία αποτελούν ουσιώδεις προϋποθέσεις για την αντιμετώπιση των προβλημάτων. Το δημοσιονομικό πρόβλημα θα το αντιμετωπίσουμε παρά τις αυξημένες δυσκολίες που συνεπάγεται η κατάσταση που κληρονομήσαμε.
      Με  τον Προϋπολογισμό του 2005 βάζουμε τις βάσεις για υγιείς, ειλικρινείς και αξιόπιστους προϋπολογισμούς και αξιόπιστα προγράμματα σταθερότητας και ανάπτυξης. Επιδιώκουμε τη μείωση του ελλείμματος από το 5,3% στο 2,8% του ΑΕΠ με μια ήπια προσαρμογή, η οποία θα επικεντρωθεί στον έλεγχο των δημοσίων δαπανών.
      Κεντρικός μας στόχος –και κλείνω- είναι η ισόρροπη ανάπτυξη, μία ανάπτυξη για όλους, που να διαχέεται στην κοινωνία. 
      Κεντρικός μας στόχος είναι η αύξηση της απασχόλησης, ώστε να μειωθεί η ανεργία, που αποτελεί το μεγαλύτερο πρόβλημα της κοινωνίας.
      Με μετριοπάθεια, με κοινωνική συναίνεση, με κυβερνητική αποτελεσματικότητα μπορούμε να δημιουργήσουμε μια νέα εποχή για την οικονομία και τη χώρα γενικότερα.
      Γι’ αυτό σας καλώ, κυρίες και κύριοι συνάδελφοι, όλους να υπερψηφίσετε τον Προϋπολογισμό του 2005, ο οποίος θα αποτελέσει τη βάση για τη δημιουργία του νέου ισχυρού οικονομικού περιβάλλοντος για μας και τα παιδιά μας.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε εισηγητά.
      Παρακαλείται ο γενικός εισηγητής της Αξιωματικής Αντιπολίτευσης, κ. Γεώργιος Φλωρίδης, να προσέλθει στο Βήμα. 
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΦΛΩΡΙΔΗΣ: Κυρίες και κύριοι συνάδελφοι, είναι τόσος ο ενθουσιασμός των Βουλευτών της Νέας Δημοκρατίας! Και αυτός ο ενθουσιασμός αποτυπώθηκε στην εισήγηση που ακούσαμε πριν από λίγο. Ο αξιότιμος γενικός εισηγητής της Νέας Δημοκρατίας υποστηρίζοντας το νέο Προϋπολογισμό, τον πρώτο σημαντικό προϋπολογισμό της χώρας μετά από είκοσι χρόνια, αφιέρωσε σ’ αυτόν από τα σαράντα τρία περίπου λεπτά που μίλησε, μόλις πέντε λεπτά. 
      Τα υπόλοιπα αφιερώθηκαν στους Προϋπολογισμούς του 2004, του 2003, του 2002, έτσι ώστε να αντιληφθεί ο κόσμος πράγματι πόσο «μεγάλη» είναι η «τομή» που πραγματοποιείται από την Κυβέρνηση με αυτόν το νέο προϋπολογισμό. Η γενική εισήγηση αφιέρωσε μόνον πέντε λεπτά στον Προϋπολογισμό που καλείται η Βουλή να συζητήσει, αλλά βεβαίως πώς θα μπορούσε να αφιερώσει ο κύριος συνάδελφος παραπάνω από πέντε λεπτά όταν προχθές Πέμπτη στην αρμόδια επιτροπή της Βουλής, ο κ. Αλογοσκούφης φρόντισε να μας πει ότι αυτός ο προϋπολογισμός δεν έχει καμία τύχη να εφαρμοστεί.
      Διαβάζω κατά λέξη τι μας είπε: «Εμείς ήδη έχουμε δεσμευτεί ότι με τον προϋπολογισμό θα κάνουμε την πολύ δύσκολη προσπάθεια να κατέβει το έλλειμμα κάτω από το 3% συγκεκριμένα στο 2,8%. Βέβαια η επιτροπή δυσπιστεί» -έλεγε ο κ. Αλογοσκούφης- «γιατί έχει πολλούς λόγους να δυσπιστεί. Και το γεγονός ότι αναθεωρήθηκαν τα στοιχεία την κάνει ακόμα πιο δύσπιστη. Θεωρεί ότι θα είναι πολύ δύσκολο να πέσει το έλλειμμα κάτω από το 3% με τον Προϋπολογισμό του 2005». Και συμπλήρωσε κατά λέξη: «Θα υπάρξει οπωσδήποτε δεύτερη σύσταση στην Ελλάδα. Η επιτροπή θα συζητήσει αυτήν τη σύσταση την επόμενη εβδομάδα, δηλαδή την Τετάρτη 22 Δεκεμβρίου. Τότε θα διαπιστωθεί» -λέει ο κ. Αλογοσκούφης με απόλυτη βεβαιότητα- «ότι η Ελλάδα δεν έχει πάρει επαρκή μέτρα για να μειώσει το έλλειμμα κάτω από το 3%. Στην ουσία θα επισημοποιηθεί η πρόβλεψη που έκανε η  επιτροπή ότι δεν θα είμαστε κάτω από το 3% μέσα στην επόμενη χρονιά» είπε ο κ. Αλογοσκούφης κατά λέξη στην επιτροπή την περασμένη Πέμπτη.
      Και το ερώτημα είναι, η Βουλή τι καλείται να συζητήσει τώρα και για τις επόμενες πέντε μέρες; Έναν προϋπολογισμό που ο Υπουργός Οικονομίας είπε ότι η Ευρωπαϊκή Επιτροπή που ελέγχει πλέον την οικονομία της χώρας, δεν το δέχεται; Και βεβαίως η συζήτηση αυτού του προϋπολογισμού γίνεται μέσα σε ένα περιβάλλον το οποίο χαρακτηρίζεται από τις δύο πρόσφατες υποβαθμίσεις της ελληνικής οικονομίας από τον Διεθνή Αξιολογητικό Οργανισμό «STANDARD AND POOR΄S» και την προχθεσινή από τον Οργανισμό «FITS». 
      Γίνεται επίσης, λίγες μέρες μετά τη δήλωση της εκπροσώπου Τύπου του κ. Αλμούνια, του αρμόδιου Επιτρόπου για τους προϋπολογισμούς, όπου στην ερώτηση, αν πρόκειται να επιβληθούν πολιτικές κυρώσεις στην Ελλάδα, η απάντηση που έδωσε ήταν: «υπάρχει μεγαλύτερη ποινή από το διεθνή διασυρμό της Ελλάδας που έχει απαξιώσει την πιστοληπτική της ικανότητα»; Ο Κυβερνητικός Εκπρόσωπος, βέβαια, έσπευσε να πει απαξιωτικά ότι: «ξέρετε η κ. Αμέλια Τόρες είναι μία απλή υπάλληλος». Θα σας υπενθύμιζα, όμως, αγαπητοί συνάδελφοι της Κυβέρνησης, ότι και ο κ. Κουμουτσάκος, που είναι εκπρόσωπος του Υπουργείου Εξωτερικών, υπάλληλος είναι αλλά αν πει ότι «ξεκινήσαμε να πάρουμε την Πόλη», μάλλον κάποια επίπτωση θα έχει αυτό στις διεθνείς σχέσεις της χώρας! 
      Κατά συνέπεια, λοιπόν, με αυτά και με εκείνα δεν ξεφεύγει κανείς από ένα μεγάλο πρόβλημα που έχει διασύρει διεθνώς τη χώρα. Και δυστυχώς, η συζήτηση αυτή γίνεται δύο μέρες μετά το ταπεινωτικό για την Ελλάδα αποτέλεσμα της ψηφοφορίας για την διεκδίκηση της Παγκόσμιας Έκθεσης EXPO 2008 από την Θεσσαλονίκη. Δώδεκα μόνο χώρες από τις ενενήντα τέσσερις που ψήφισαν, έδωσαν ψήφο στην Ελλάδα. Και κρίμα το ταξίδι του αρμόδιου Υφυπουργού, του κ. Βαληνάκη, του Υφυπουργού Εξωτερικών, ο οποίος πού λέτε ότι πήγε για να διεκδικήσει ψήφους για την Παγκόσμια Έκθεση; Στην Μπουργκίνα Φάσο, στην Πρωτεύουσα Οακατούκου, προκειμένου να πείσει τις γαλλόφωνες χώρες να ψηφίσουν την Ελλάδα. Κρίμα το ταξίδι στην Μπουργκίνα Φάσο!
      (Χειροκροτήματα από την πτέρυγα του ΠΑΣΟΚ)
      Κυρίες και κύριοι συνάδελφοι, η ευθύνη μιας κυβέρνησης για τον προϋπολογισμό έχει δύο σκέλη. Είναι η κατάρτισή του, που είναι πολύ εύκολη γιατί με το απλογραφικό σύστημα που υπάρχει στην Ελλάδα, το να φτιάξεις ένα προϋπολογισμό είναι πάρα πολύ εύκολη δουλειά. Η μεγαλύτερη ευθύνη για κάθε κυβέρνηση είναι να εργαστεί σκληρά για την υλοποίησή του, για την πιστή εκτέλεσή του. Ο Προϋπολογισμός του 2004, που αποτελεί την βάση για τον Προϋπολογισμό του 2005, καταρτίστηκε από το ΠΑΣΟΚ και εκτελέστηκε για τους δύο πρώτους μήνες με αποτελέσματα εξαιρετικά θετικά και για τα έσοδα, τα οποία πήγαιναν πάνω από τον προβλεπόμενο στόχο και για τις δαπάνες οι οποίες εκινούντο κάτω από τον προβλεπόμενο στόχο, δηλαδή είχαμε περιορισμό τους. Το πρώτο δίμηνο λοιπόν, έδειξε ότι αυτός ο προϋπολογισμός μπορούσε να εκτελεστεί χωρίς κανένα πρόβλημα. 
      Η Νέα Δημοκρατία κατά τη συζήτηση, στη Βουλή, του Προϋπολογισμού του 2004 τον περσινό Δεκέμβριο, είχε χαρακτηρίσει αυτόν τον προϋπολογισμό ως αναξιόπιστο, ως εικονικό, ως πλασματικό και ως ανεφάρμοστο. Η αρχή της συνέχειας του Κράτους, αγαπητοί συνάδελφοι, επιβάλλει στην κυβέρνηση που ήρθε μετά, εφαρμόζοντας το Σύνταγμα και το νόμο, να κάνει δύο πράγματα: ή να αγωνιστεί για την πιστή εκτέλεση αυτού του Προϋπολογισμού, ή εφόσον τον έκρινε όπως ο κ. Αλογοσκούφης –συνέχιζε να μας λέει και ο κ. Καραμανλής στις προγραμματικές του δηλώσεις εδώ τον περασμένο Μάρτη- ότι είναι ανεφάρμοστος, έπρεπε να φροντίσει για την εφαρμογή του ισχύοντος νόμου που λέει ότι όταν έχουμε σημαντική παρέκκλιση από το στόχο των δαπανών ή το στόχο των εσόδων, η Κυβέρνηση οφείλει να φέρει στην Βουλή συμπληρωματικό ή διορθωτικό προϋπολογισμό.
      Ενώ, λοιπόν, μας έλεγαν μέχρι τώρα όλους τους περασμένους μήνες ότι αυτός ο προϋπολογισμός είναι απολύτως ανεφάρμοστος, ότι έχουμε δημοσιονομική εκτροπή στην Ελλάδα, δεν έφεραν δικό τους προϋπολογισμό, ως όφειλαν, παραβαίνοντας έτσι το νόμο. Γιατί; Διότι έλεγαν την απλή φράση: «θα σας χρεώσουμε τα ελλείμματα και τις αυξήσεις του χρέους μέσα στο 2004». 
      Τι είχαμε, λοιπόν, στην εκτέλεση του Προϋπολογισμού του 2004; Κατάρρευση των εσόδων. Και η κατάρρευση των εσόδων επήλθε για δύο λόγους. Πρώτον, από την απαξίωση όλων των ελεγκτικών μηχανισμών του κράτους και, δεύτερον, από την απόλυτη αδυναμία υλοποίησης του Γ’ Κοινοτικού Πλαισίου Στήριξης, έτσι ώστε να υπάρχουν τα προβλεπόμενα στον προϋπολογισμό έσοδα από την Ευρωπαϊκή Ένωση.
      Βέβαια τώρα το «εν πολλαίς αμαρτίαις περιπεσόν ΣΔΟΕ» -είναι η φράση του κ. Καραμανλή κατά λέξη πέρσι στην Έκθεση Θεσσαλονίκης- επανασυστήθηκε από την Κυβέρνηση με το νόμο που ψήφισε στη Βουλή πριν από λίγες μέρες, χωρίς να αλλάξουν ούτε ένα «και» ούτε ένα «κόμμα» από τον ιδρυτικό νόμο του ΣΔΟΕ, για να αποδειχθεί ότι εκεί ήταν ωραία λόγια που ακούγονταν ευχάριστα από τους υποψήφιους φοροφυγάδες, αλλά η Κυβέρνηση έσπευσε πολύ γρήγορα να πει ότι αυτό στην πράξη δεν θα γίνει. Και τώρα ακούμε ότι το ΣΔΟΕ έχει ξαμοληθεί στην αγορά προσπαθώντας να περισώσει τι; Τώρα πια είναι πάρα πολύ αργά. 
      Βεβαίως, δεν υπάρχει κανένα ενδιαφέρον για την απορρόφηση των κοινοτικών πόρων. Ο αρμόδιος Υφυπουργός, ο κ. Φώλιας, τον Απρίλιο του 2004, ένα μήνα μετά τη νέα διακυβέρνηση, δήλωνε διαρκώς στις εφημερίδες ότι θα χάσουμε πόρους από το Γ’ Κοινοτικό Πλαίσιο Στήριξης. Την Κυριακή 5 Δεκεμβρίου, τώρα πριν από λίγες μέρες, ξανάδωσε μία συνέντευξη και είπε ότι θα χάσουμε πόρους αλλά δεν ξέρω πόσους. Πριν από δύο-τρεις μέρες το έμαθε, αφού ήρθε η Ευρωπαϊκή Επιτροπή και τους είπε ότι γι’ αυτά που συμφωνήσαμε μαζί σας το Μάρτιο δεν έχετε κάνει τίποτα απολύτως και βεβαίως κινδυνεύετε να χάσετε περίπου 500.000.000 ευρώ από το Γ’ Κοινοτικό Πλαίσιο Στήριξης. 
      Θυμίζω λίγο τις λέξεις του κ. Καραμανλή στον περσινό προϋπολογισμό, όσον αφορά τις προτεραιότητες που θα είχε ως Κυβέρνηση το πρώτο εξάμηνο. «Από τις πρώτες ημέρες της νέας διακυβέρνησης αναπτύσσουμε κάθε προσπάθεια για την επίσπευση της απορρόφησης των κοινοτικών πόρων. Δεν μπορεί να χάνονται εκατοντάδες δισεκατομμύρια δραχμές», έλεγε πέρυσι εδώ στεντορεία τη φωνή. Και ο κ. Σότον, ο αρμόδιος Γενικός Διευθυντής για το Κοινοτικό Πλαίσιο Στήριξης τους υπενθύμισε πριν από λίγο καιρό ότι έχει χαθεί ολόκληρο το πρώτο εξάμηνο εξαιτίας της κυβερνητικής αδυναμίας. 
      Βεβαίως οι Υπουργοί αρέσκονται στο ρεπορτάζ. Δηλώνουν γενικώς ότι θα χάσουμε τούτο, θα χάσουμε εκείνο, θα αυξηθεί η ανεργία, θα γίνει το ένα, θα γίνει το άλλο και περιμένει ο ελληνικός λαός να δει πού είναι το σχέδιο για να γίνουν όλα αυτά. Το αν θα αυξηθεί το ένα ή το άλλο είναι δουλειά των δημοσιογράφων ή αυτών που κάνουν μελλοντικές προβλέψεις. Η δουλειά των Υπουργών και της Κυβέρνησης είναι να αγωνίζονται να αποτραπούν αυτά τα οποία προβλέπει ότι θα έρθουν. Γι’ αυτά άλλωστε εκλέγεται μία Κυβέρνηση, να αντιμετωπίζει τα προβλήματα και όχι να τα περιγράφει καταφεύγοντας στην εύκολη διατύπωση ότι φταίνε κάποιοι άλλοι.
      Κυρίες και κύριοι, επιχειρήθηκε όλη αυτή η παρέκκλιση του προϋπολογισμού να φορτωθεί στις ολυμπιακές δαπάνες, αλλά τα στοιχεία που μας έφεραν στη Βουλή και κατέθεσαν ενόψει του προϋπολογισμού δείχνουν ότι το Πρόγραμμα Δημοσίων Επενδύσεων για το 2004 προέβλεπε δαπάνη 9.250.000.000 ευρώ. Η τελική δαπάνη είναι εννιά δισεκατομμύρια εξακόσια εκατομμύρια (9.600.000.000) ευρώ. Η απόκλιση, λοιπόν, εξαιτίας των ολυμπιακών δαπανών είναι περίπου 350.000.000 ευρώ, δηλαδή η επιφόρτιση του ελλείμματος είναι 0,2%. 
      Πού είναι τα υπόλοιπα από το 1,7% μέχρι το 6% που προανήγγειλε προχθές ο κ. Δούκας ότι θα φτάσουμε, μεμφόμενος μάλιστα τους άλλους συναδέλφους του Υφυπουργούς ότι τα έξοδα ξέφυγαν και τα εθνικά και τα ευρωπαϊκά και ότι ο ίδιος δεν έχει καμία ευθύνη, αλλά δεν έριξε μια ματιά στις δαπάνες  –που έχει αυτός την ευθύνη- να δει ότι οι καταναλωτικές από το 5% έχουν πάει στο 26% σε μία χρονιά όπου η νέα διακυβέρνηση υποτίθεται ότι υποσχέθηκε να κάνει περιορισμό της σπατάλης.
      Βεβαίως, αγαπητοί συνάδελφοι, να υπενθυμίσω πάλι τις φράσεις του κ. Καραμανλή εδώ στη Βουλή πέρυσι για τις σπατάλες των 10.000.000.000 ευρώ το χρόνο. Διαβάζω κατά λέξη: «Όταν σύμφωνα με την Ευρωπαϊκή Κεντρική Τράπεζα χάνονται 10.000.000.000 ευρώ το χρόνο στη γραφειοκρατία και τη διαφθορά, μην ρωτάτε, κύριοι της Κυβέρνησης» –μας έλεγε τότε- «πού θα βρεθούν οι πόροι για την κοινωνική πολιτική». 
      Εμείς θέλουμε να ρωτήσουμε τώρα την Κυβέρνηση στον Προϋπολογισμό του 2005, που είναι το δεύτερο έτος της θητείας τους, αν έχουν πουθενά διαπιστώσει σπατάλες 10 ευρώ και να μας τις πουν, να δουν πού τις ανακάλυψαν και πώς τις κόβουν.
      Αντίθετα, θα διαπιστώσει κανένας ότι η αύξηση των καταναλωτικών δαπανών για το 2005 συνεχίζεται με ρυθμούς οι οποίοι είναι εξωφρενικοί. 
      Επειδή πάρα πολλά ακούγαμε για σπατάλες, θα ήθελα απευθυνόμενος στον κύριο Πρωθυπουργό ως Υπουργό Πολιτισμού, να του υπενθυμίσω μία επίκαιρη επερώτηση που κατέθεσε το ΠΑΣΟΚ και θα πρέπει να πάρουμε μία απάντηση. Τι συμβαίνει με τον ΟΠΑΠ; Πώς μία απόφαση του προηγούμενου διοικητικού συμβουλίου για έργο 120.000.000 ευρώ, ακυρώνεται από το σημερινό διοικητικό συμβούλιο και σε δύο μέρες επαναφέρεται το ίδιο αντικείμενο με 200.000.000 ευρώ; Πώς το ίδιο αντικείμενο από 120.000.000 ευρώ γίνεται 200.000.000 ευρώ; 
      Πώς συστήνονται δύο επιτροπές με τέσσερις εκ Θεσσαλονίκης –αγαπητούς κατά τα άλλα- οι οποίοι σ΄ ένα χρόνο μέσα θα πάρουν, ο καθένας απ’ αυτούς, αμοιβές πολλών εκατομμυρίων δραχμών; 
      (Χειροκροτήματα από την πτέρυγα του ΠΑΣΟΚ)
      Πώς γίνεται δύο επιτροπές να αμείβονται συνολικά με 530.000.000 δραχμές για ένα χρόνο; Είναι σπατάλη αυτό ή δεν είναι; Έτσι θα γινόταν ο περιορισμός;
      Όσον αφορά στη διαφθορά, ξέρετε, είχαμε ακούσει εκείνη την περίφημη πρόταση που έκανε ο Υφυπουργός Υγείας για το πώς θα αντιμετωπιστεί η διαφθορά στα νοσοκομεία. Είχε πει την εξής καταπληκτική πρόταση, ότι δηλαδή αφού έτσι κι αλλιώς ο κόσμος πληρώνει φακελάκι, θα κάνουμε ένα κοινό ταμείο των γιατρών και το φακελάκι που είναι να το πληρώσουν στον κάθε έναν ξεχωριστά, να το δίνουν στο κοινό ταμείο και θα το μοιράζονται μετά οι γιατροί.
      Πρέπει να σας πω ότι αυτό είναι μία «παγκόσμια πατέντα», που πράγματι θα μπορούσε να οδηγήσει στην αντιμετώπιση της διαφθοράς και στα άλλα πεδία του δημόσιου τομέα, όπως για παράδειγμα στις εφορίες, στην πολεοδομία ή στα ΚΤΕΟ. Να κάνουμε και εκεί ένα κοινό ταμείο για το φακελάκι των εφοριακών, για το φακελάκι των πολεοδόμων, για το φακελάκι στα ΚΤΕΟ και έτσι λύσαμε το θέμα της διαφθοράς.
      Είναι πράγματι απόψεις, τις οποίες αξίζει κανείς να τις μελετήσει και πρέπει να σας πω ότι εγώ προσωπικά εκφράζω το θαυμασμό μου.
      Κυρίες και κύριοι συνάδελφοι, ενισχύοντας την αξιοπιστία της χώρας προς τα έξω, μπορεί κανείς να μας δώσει μία απάντηση σχετικά με το πώς μπορεί να είναι αξιόπιστη μία Κυβέρνηση, η οποία μόλις αναλαμβάνει το Μάρτιο, ανακοινώνει στην Ευρωπαϊκή Επιτροπή ότι η πρόβλεψή της για το έλλειμμα του 2004 θα είναι 2,9%; Στη συνέχεια, τον Ιούνιο, ο κ. Αλογοσκούφης υπογράφει την εξαμηνιαία έκθεση για την πορεία της ελληνικής οικονομίας και ανακοινώνει ότι το έλλειμμα θα είναι 3,2%. Στη συνέχεια, ο κ. Καραμανλής ανακοινώνει στην Έκθεση ότι το έλλειμμα θα είναι 5,3% και προχθές ο κ. Δούκας ανακοίνωσε ότι το έλλειμμα θα είναι 6%. 
      Εγώ θέλω να σας ρωτήσω το εξής: Για όλα αυτά φταίει το ΠΑΣΟΚ; Το γεγονός ότι μία Κυβέρνηση ανακοινώνει διαρκώς στο εξωτερικό, στους διεθνείς οίκους, ότι το έλλειμμα μεταβάλλεται τόσο εύκολα, δίνει μία εικόνα αξιοπιστίας; Ποιος μπορεί να σκεφτεί να επενδύσει στην Ελλάδα με τέτοιο μεταβαλλόμενο δημοσιονομικό περιβάλλον, όταν ξέρει ότι το έλλειμμα μπορεί να καλυφθεί κυρίως με την επιβολή νέων φόρων; Ποιος θα ξεκινήσει να έρθει εδώ, όταν η κάλυψη του ελλείμματος, υπό τον πέλεκυ της Ευρωπαϊκής Επιτροπής, θα σημαίνει νέους φόρους; Άρα, λοιπόν, ένα φορολογικό περιβάλλον που αυτός έχει υπόψη του, θα ανατραπεί πολύ σύντομα. Και βεβαίως σας είπα πριν ότι στις δαπάνες δεν υπάρχει κανένας φραγμός.
      Έτσι λοιπόν, αγαπητοί συνάδελφοι, πρέπει να σας πούμε ότι για τον εκτροχιασμό στην εκτέλεση του προϋπολογισμού του 2004 που καθορίζει και τον Προϋπολογισμό του 2005, είστε αποκλειστικά υπεύθυνοι εσείς, γιατί δέκα μήνες είστε εσείς που τον υλοποιείτε.
      Άραγε τι πιστεύετε εσείς; Ότι το ΠΑΣΟΚ ήταν αυτό, ως Αντιπολίτευση, που θα φρόντιζε για τη συλλογή των εσόδων; Το ΠΑΣΟΚ ως Αντιπολίτευση θα έδινε εντολή για να γίνουν οι δαπάνες; Από πού κι ως πού, λοιπόν, εμείς είμαστε υπεύθυνοι για την υλοποίηση αυτού του προϋπολογισμού, ο οποίος έχει εκτροχιαστεί και προφανώς δίνει τελείως άσχημα μηνύματα προς το εξωτερικό;
      Ερχόμαστε στο 2005 τώρα. Ο χρόνος του 2005 σηματοδοτεί τη μισή θητεία της Νέας Δημοκρατίας. Ο κ. Αλογοσκούφης, όταν κατέθεσε τον Προϋπολογισμό, μας είπε ότι είναι ο πρώτος «αξιόπιστος Προϋπολογισμός». Περίμενε, λοιπόν, ο ελληνικός λαός να δει μέσα σ’ αυτόν να αποτυπώνονται οι παρακάτω πολιτικές: Πρώτον, πού είναι οι υποσχέσεις και οι δεσμεύσεις της Νέας Δημοκρατίας; Πού είναι οι πολιτικές για την ανάπτυξη; Πού είναι οι πολιτικές για την παραγωγική αναδιάρθρωση; Πού είναι οι πολιτικές για μία νέα σχέση ανάμεσα στην παιδεία και την οικονομία; Πού είναι οι πολιτικές για την αναδιοργάνωση της υγείας;
      Βεβαίως, ξεκινώντας από τις παραδοχές για την κατάρτιση του Προϋπολογισμού, η Κυβέρνηση μας ενημέρωσε ότι όλα τα μεγέθη που συνιστούν το Ακαθάριστο Εγχώριο Προϊόν, το 2005 θα πάνε χειρότερα από το 2004. Μας είπε η Κυβέρνηση ότι οι ιδιωτικές και δημόσιες επενδύσεις θα είναι σε χειρότερη κατάσταση απ’ αυτές του 2004, η ιδιωτική και δημόσια κατανάλωση θα είναι χειρότερη από το 2004, οι εξαγωγές θα πάνε χειρότερα από το 2004 και θα έχουμε μία μείωση των εισαγωγών.
      Τώρα το ερώτημα είναι το εξής: Όταν αυτά τα μεγέθη πηγαίνουν χειρότερα το 2005, πώς η αύξηση του Ακαθάριστου Εγχώριου Προϊόντος θα είναι μεγαλύτερη από αυτήν του 2004; Σ’ αυτό το ερώτημα, όσο και αν ρωτήσαμε, δεν πήραμε μέχρι τώρα καμία απάντηση. 
      Όποιος κάνει τον κόπο να διαβάσει την εισηγητική έκθεση του Προϋπολογισμού, θα διαπιστώσει ότι εδώ και καιρό δεν υφίσταται η πρόβλεψη της Νέας Δημοκρατίας πως θα οικοδομήσει όλους αυτούς τους νέους ρυθμούς για την ελληνική οικονομία πάνω σε μία προοπτική ανάπτυξης, που θα είναι τουλάχιστον 5,5%. Μέσα στον Προϋπολογισμό γράφουν ότι μέχρι το 2007, δηλαδή στο τέλος της θητείας της Κυβέρνησης, η αύξηση θα κυμανθεί το πολύ στο 4,1%. 
      Αν έχει κάποια αξία ο προϋπολογισμός για τους πολίτες, αυτή είναι να δώσει μία απάντηση όσον αφορά στο ποιοι θα πληρώσουν. Ποιοι καλούνται να πληρώσουν τα 3,2 δισεκατομμύρια ευρώ για παραπάνω έσοδα, τα οποία προβλέπει αυτός ο Προϋπολογισμός για το 2005; Αν κανείς διαβάσει τα νούμερα, θα καταλάβει ότι αυτά τα χρήματα καλούνται να τα πληρώσουν οι μισθωτοί, οι συνταξιούχοι και οι μικρομεσαίοι μέσα από την περίφημη περαίωση. 
      Κύριοι συνάδελφοι, θα ήθελα να θυμίσω μία αγαπημένη φράση του κ. Καραμανλή τα προηγούμενα χρόνια. Όταν εμείς φέρναμε εδώ διατάξεις, σπάνια, για την περαίωση των εκκρεμουσών φορολογικών υποθέσεων, μας έλεγε ότι «Οι ρυθμίσεις, οι περαιώσεις και άλλα τέτοια καλαμπούρια θα λάβουν τέλος.»
      Κύριοι συνάδελφοι, θέλω να σας αναφέρω τις φορολογικές πρωτοβουλίες που πήρε η Κυβέρνηση αυτούς τους δέκα μήνες:
      Πρώτον, έκανε την περίφημη περαίωση, αλλά μέσα σ’ αυτήν είχαμε μία πρωτοφανή ρύθμιση. Υπήγαγε στην περαίωση όλες τις υποθέσεις που συνδέονται με πλαστά και εικονικά τιμολόγια. Όλοι μας ξέρουμε ότι τα πλαστά και εικονικά τιμολόγια είναι το κύριο μέσο για τη νομιμοποίηση του μαύρου χρήματος, για το ξέπλυμα του βρώμικου χρήματος. Ενώ το ΣΔΟΕ την τελευταία τριετία συνέλαβε υποθέσεις πλαστών και εικονικών τιμολογίων ύψους 1.000.000.000 ευρώ, δηλαδή 340.000.000.000 δραχμές, η Κυβέρνηση έρχεται να πει ότι αυτές οι υποθέσεις υπάγονται στη ρύθμιση. Έτσι, έχουμε τη γνωστή υπόθεση της Θεσσαλονίκης, όπου το ΣΔΟΕ συνέλαβε υποθέσεις πλαστών και εικονικών τιμολογίων 120.000.000.000 ευρώ. Ξέρετε τι σημαίνει αυτή η ρύθμιση, όταν έχουμε κάποιους που ήδη έχουν προφυλακιστεί;
      Η δεύτερη πρωτοβουλία που πήρε η Κυβέρνηση, ήταν ο περίφημος επαναπατρισμός. Τι λέει ο νόμος; Ο νόμος αναφέρεται σε πρόσωπα φορολογικά υπόχρεα στην Ελλάδα. Τι σημαίνει αυτό; Σημαίνει ότι όλοι οι ξένοι που δουλεύουν εδώ και υποβάλλουν φορολογική δήλωση λόγω των εισοδημάτων τους, είτε είναι Αλβανοί είτε Ρώσοι είτε οποιοιδήποτε άλλοι, αυτοί μπορούν να φέρουν χρήματα που υπάρχουν στο εξωτερικό και είναι στο όνομά τους. Προσέξτε την εκτελεστική απόφαση του Υπουργείου Οικονομίας γι΄ αυτόν το νόμο. «Δεν ενδιαφέρει ο τόπος και ο τρόπος που αποκτήθηκαν αυτά τα χρήματα». Εμείς σας είπαμε εδώ, σ’ αυτήν την Αίθουσα, ότι αυτή η διάταξη είναι κατάπτυστη, γιατί νομιμοποιεί όλο το μαύρο χρήμα, το βρώμικο χρήμα από το εμπόριο όπλων, ναρκωτικών και ανθρώπων.
       Πολλές φορές μιλάτε για το Χρηματιστήριο. Θέλω να σας πω ότι, αν υπάρχουν εκεί «ενθυλακώσεις» -όπως ήταν τότε η αγαπημένη σας έκφραση- που πήγαν αυτά τα χρήματα έξω, με το νόμο που ψηφίσατε, όλα αυτά τα αδικήματα αμνηστεύονται και αυτοί μπορούν εις υγείαν των υπολοίπων Ελλήνων, εις υγείαν των κορόιδων να τα φέρουν στην Ελλάδα και να πληρώσουν 3% φόρο αντί για 45%, που είναι για την άλλη φορολογία εισοδήματος. Με τη διάταξη που ψηφίσατε, κανείς ποτέ δεν θα μάθει ποιοι είναι αυτοί, γιατί έχετε βάλει το φορολογικό και τραπεζικό απόρρητο.
      Αγαπητοί συνάδελφοι, καταλαβαίνω κάποιες αντιδράσεις που υπάρχουν εδώ, αλλά θα προτιμούσα οι αντιδράσεις να στρέφονται εναντίον αυτών που ψηφίσατε και όχι εναντίον αυτών που λέμε εμείς. Σημασία έχει τι ψηφίσατε και τι θα γίνει. Δεν έχω αλλάξει ούτε ένα «και» από αυτά, τα οποία ψηφίσατε. 
      Ταυτόχρονα, σ’ αυτήν τη δύσκολη χρονιά που υποτίθεται ότι έρχεται, τι κάνατε; Ποιες ήταν οι φορολογικές σας συμπεριφορές απέναντι στους μεγάλους; Δώσατε απαλλαγές στα κέρδη των επιχειρήσεων. Από τώρα ανακοινώσατε ότι την επόμενη τριετία θα μειωθεί η φορολογία στα κέρδη των επιχειρήσεων κατά δέκα μονάδες. 
      Κύριοι συνάδελφοι, διάβασα το πρόγραμμά σας για την οικονομία. Αυτό που λέγατε, ήταν ότι θα μειώσετε τη φορολογία στα αδιανέμητα κέρδη και όχι στα διανεμόμενα.
      Βεβαίως, του συντάκτη του κειμένου δεν του είχε πει κανένας ότι η φορολογία στα αδιανέμητα κέρδη, που ισχύει με τους δικούς μας νόμους, είναι μηδέν, διότι τα αφορολόγητα κέρδη είναι το λεγόμενο αφορολόγητο αποθεματικό, είναι αυτό που αντιστοιχεί στο 30% των κερδών μιας επιχείρησης και που αν η επιχείρηση επενδύσει μέσα στα επόμενα τρία χρόνια, τότε είναι απολύτως αφορολόγητο. Ξέρετε εσείς καμία επιχείρηση στην Ελλάδα που να επενδύει κάθε χρόνο περισσότερο από το 1/3 των κερδών της; Αυτό, λοιπόν, είναι απολύτως αφορολόγητο. 
      	Τι κάνατε όμως τώρα; Σε χρονιές που δεν υπάρχουν έσοδα ή δυσκολεύεται ο προϋπολογισμός, εσείς μειώνετε τη φορολογία κατά τρεις μονάδες το 2005, τρεις το 2006 και τέσσερις το 2007.  Τι σημαίνει αυτό; Χαρίζετε στους μερισματούχους και όχι στις επιχειρήσεις 2.000.000.000 ευρώ την επόμενη τριετία. Τόσα θα χάσει το ελληνικό δημόσιο απ’ αυτήν την επιλογή που κάνατε υπέρ των πλουσίων της χώρας. 
      Αυτή είναι μία πολιτική που πρέπει να «ξεγυμνωθεί» απέναντι στο λαό, γιατί την ίδια στιγμή που κάνετε τις περαιώσεις, που χαρίζετε τις παραβάσεις από τα πλαστά και εικονικά τιμολόγια, που χαρίζετε όλα όσα σας είπα προηγουμένως, καταργείτε την έκπτωση από το φόρο των οικογενειακών δαπανών. Έτσι, τα ελληνικά νοικοκυριά καλούνται να πληρώσουν 65.000.000 ευρώ του χρόνου περισσότερα απ’ ό,τι φέτος. 
      	Την ίδια στιγμή αυξάνετε τα τέλη κυκλοφορίας, που σημαίνει ότι τα ελληνικά νοικοκυριά θα πληρώσουν 100.000.000 ευρώ περισσότερα από το επόμενο έτος. Την ίδια στιγμή μειώνετε την έκπτωση της παρακράτησης και αυτό σημαίνει ότι οι μισθωτοί και οι συνταξιούχοι θα πληρώσουν 35.000.000 ευρώ περισσότερα το 2005 απ’ ό,τι φέτος. 
      	Βεβαίως, σκέπτεστε να αυξήσετε και τη φορολογία στα τσιγάρα χαμηλής τιμής, αυτά δηλαδή που καπνίζει ο κόσμος, οι εργαζόμενοι και στην πραγματικότητα να περάσετε εκτός ανταγωνισμού τις ελληνικές επιχειρήσεις που τα παράγουν. 
      Μέσα στα 3.000.000.000 ευρώ της επόμενης φορολογίας, το 1.000.000.000 ευρώ, αγαπητοί συνάδελφοι, αφορά εργαζόμενους, τα υπόλοιπα αφορούν μικρομεσαίους και τις ελληνικές οικογένειες στο σύνολό τους. Αυτός είναι ο προσανατολισμός σας. Βεβαίως, αν τα βάλει κανείς σε μία σειρά, θα διαπιστώσει ότι έχετε ένα σταθερό προσανατολισμό προς τους πλούσιους, γι’ αυτούς είναι η λεγόμενη ήπια προσαρμογή, αλλά για τους υπόλοιπους έχετε ένα χαράτσι, έχετε στασιμότητα των μισθών και των συντάξεων και αντιλαμβάνεστε ότι αυτό σημαίνει λιτότητα. 
      (Χειροκροτήματα από την πτέρυγα του ΠΑΣΟΚ)
      Ας έλθουμε τώρα στις δαπάνες. Οι δαπάνες είναι αυτές που κοιτάει κάποιος, για να δει τι έχει να περιμένει ο κόσμος. Τι λέγατε προεκλογικά για τις αυξήσεις στους αγρότες συνταξιούχους, για το ΕΚΑΣ, για τις πολύτεκνες οικογένειες με τρία παιδιά, για τους μισθούς και τις συντάξεις του δημοσίου, για το μεγάλο στόχο της αύξησης των δαπανών για την παιδεία στο 5%; Λέγατε, λοιπόν, ότι το ΕΚΑΣ από 140 ευρώ θα αυξηθεί σε βάθος τετραετίας σε 230 ευρώ, άρα αυτό σημαίνει ότι έπρεπε οι άνθρωποι να παίρνουν 22,5 ευρώ κάθε χρόνο. Αυτό που γράψατε μέσα στον Προϋπολογισμό, είναι 12 ευρώ. Στον ΟΓΑ είχατε πει ότι από 200 ευρώ θα τους πάτε στα 330. Τι σημαίνει αυτό; Σημαίνει 32,5 ευρώ κάθε χρόνο. Πόσα γράψατε; Γράψατε 15 έως 17 ευρώ. «Ψίχουλα» μας έλεγε ο κ. Καραμανλής πέρσι και διαβάζω ακριβώς κατά λέξη. 
      «Πιστεύετε ότι θα λύσει κανένα πρόβλημα για το συνταξιούχο του ΟΓΑ το ένα ευρώ την ημέρα ή για τους αποδέκτες του ΕΚΑΣ τα 0,80 ευρώ την ημέρα; Είναι ουσιαστική η ελάφρυνση κατά δέκα χιλιάδες ή το πολύ δεκαπέντε χιλιάδες δραχμές για το πετρέλαιο ετησίως; Ένα σωστό μέτρο -έλεγε ο κ. Καραμανλής, αλλά αυτό το έχουμε πει εδώ και οκτώ χρόνια- είναι η μείωση του ΦΠΑ για την αγορά αγροτικών μηχανημάτων από 18% σε 8%». 
      Αγαπητοί συνάδελφοι, αν το ένα ευρώ την ημέρα που δώσαμε εμείς το 2004, ήταν «ψίχουλα», πόσο άραγε είναι το μισό ευρώ; Σε ποιο λεξικό μπορεί να βρει κανείς τι σημαίνει το μισό ευρώ; Σημαίνει εξαπάτηση, αγαπητοί συνάδελφοι, σ’ έναν κόσμο ο οποίος σας πίστεψε ότι θα του δώσετε πολύ περισσότερα και ότι τον περιμένουν σπουδαίες μέρες στην Ελλάδα.
      (Χειροκροτήματα από την πτέρυγα του ΠΑΣΟΚ)
      Πού είναι η περίφημη μείωση του ΦΠΑ στα αγροτικά μηχανήματα από το 18% στο 8%; Γιατί δε το κάνατε; Γιατί δεν μας λέτε πώς πάει η υποστήριξη του αιτήματος στην Ευρωπαϊκή Ένωση; Πού είναι η περίφημη προστασία του αγροτικού εισοδήματος που επαγγελόσασταν, που ευαγγελίζατε; 
      Αγαπητοί συνάδελφοι, δεν υπάρχει ούτε ένα αγροτικό προϊόν φέτος, όπου να μην είναι σε πλήρη κατάρρευση οι τιμές. Τα σιτάρια όλης της χώρας είναι ακόμη απούλητα, οι τιμές στα καπνά είναι ακριβώς οι μισές από πέρσι και τις τιμές στο βαμβάκι θα τις δείτε σε λίγο. Σας θυμίζω το περσινό σας σύνθημα: «Όλα τα κιλά, όλα τα λεφτά». Σας καλώ να το θυμηθείτε. 
      Αλλά επειδή εμείς δεν είμαστε μαξιμαλιστές, σας λέμε ένα καινούργιο σύνθημα. Εμείς ζητάμε από σας να δώσετε τα ίδια κιλά και τα ίδια λεφτά με πέρσι, αν μπορείτε.
      (Χειροκροτήματα από την πτέρυγα του ΠΑΣΟΚ)
      Και επειδή μας καλούσατε να περιερχόμαστε στις λαϊκές αγορές και να βλέπουμε τους αγρότες, θα καλούσα τον Υπουργό Γεωργίας να επισκεφθεί το Νευροκόπι, που η Νέα Δημοκρατία πήρε 65% και να ρωτήσει τους ανθρώπους εκεί τι γίνεται με τις πατάτες τους. Να πάει και σε άλλες περιοχές να ρωτήσει τι γίνεται με το καλαμπόκι. Είναι η επέλαση των εμπόρων. Είναι η επέλαση των εισαγωγέων. Είναι η επέλαση των βιομηχάνων σε απροστάτευτους αγρότες, σε ανθρώπους για τους οποίους δεν δείχνετε κανένα ενδιαφέρον και το μόνο που σας νοιάζει, είναι πώς θα προστατεύσετε αυτούς που τους εκμεταλλεύονται.
      Έρχομαι στα πανωτόκια των αγροτών. Έχω εδώ μια διαφήμιση της ΑΤΕ. Είδα έναν πακτωλό χρημάτων για τη διαφήμιση, που λέει ότι κάνατε τη μεγάλη ρύθμιση. Εδώ, κύριοι συνάδελφοι, λέει ότι «η ΑΤΕ φέρνει τα πάνω-κάτω». Και γράφει «Το ποσό που οφείλεις στην ΑΤΕ για παλαιότερα δάνεια, αποκλείεται να ξεπεράσει το διπλάσιο του ποσού που αρχικά είχες λάβει». Το πίστεψαν αυτό οι αγρότες και πήγαν στην Αγροτική και εκεί διαπίστωσαν ότι όσοι τα προηγούμενα χρόνια με δυσκολίες, με αιματηρές προσπάθειες θέλησαν να εξοφλούν, έστω σταδιακά, τις υποχρεώσεις τους, αυτοί βλέπουν το αρχικό κεφάλαιο να διαμορφώνεται από τα χρήματα που πήραν τη στιγμή που πήγαν στην Τράπεζα, επιφορτιζόμενα με τόκους που φθάνουν μέχρι την τελευταία δόση. Έτσι, λοιπόν, το αρχικό κεφάλαιο γίνεται έξι φορές πάνω από το αρχικό και αυτήν τη στιγμή τριάντα χιλιάδες αγρότες, από τους σαράντα οκτώ χιλιάδες που πήγαν στην Αγροτική Τράπεζα, φαντάζομαι ότι θέλουν να σας βρουν για να σας πουν τι κοροϊδία ήταν αυτή. Και ξέρετε ποιοι ευνοούνται; Ευνοούνται αυτοί που πήραν κάποτε δάνειο, πριν από αρκετά χρόνια και δεν ενδιαφέρθηκαν ποτέ να δώσουν μια δραχμή. Όσοι προσπάθησαν και μάτωσαν, αυτοί δεν υπάγονται στο διπλάσιο.
      Επίσης θα σας θυμίσω και κάτι που θέλετε να το ξεχνάμε. Αυτά τα πανωτόκια που ρυθμίζετε, θα έπρεπε να μάθετε ότι οφείλονται στην αύξηση των επιτοκίων που συνέβη στην ΑΤΕ μεταξύ Μαΐου και Αυγούστου του 1990 κατά 7 ολόκληρες μονάδες, που επιβάρυνε σ΄ εκείνο το τρίμηνο τους αγρότες με 200.000.000.000 δραχμές. Αυτά ρυθμίζετε τώρα. Και εκείνοι που προσπάθησαν να τα εξοφλήσουν, δεν υπάγονται στη ρύθμισή σας, του διπλάσιου κεφαλαίου.
      (Χειροκροτήματα από την πτέρυγα του ΠΑΣΟΚ)
      Έρχομαι στις οικογένειες με τα τρία παιδιά, που θα γίνονταν πολύτεκνες. Βέβαια, πήρατε μια γενναία απόφαση και πρέπει να το πούμε αυτό. Είπατε ότι ο πατέρας τριών παιδιών που είναι να πάει στο Στρατό, θα απαλλάσσεται. Τώρα, πώς θα προλάβει ένας άνθρωπος δεκαεννιά χρονών να παντρευτεί και να κάνει τρία παιδιά; Πραγματικά είναι νέο μέτρο και σας συγχαίρουμε γι’ αυτό!
      (Χειροκροτήματα από την πτέρυγα του ΠΑΣΟΚ)
      Αγαπητοί συνάδελφοι, τα επιδόματα που ήταν γραμμένα στον Προϋπολογισμό για τους πολύτεκνους το 2004, δηλαδή γι’ αυτούς που έχουν τέσσερα παιδιά, ήταν 484.000.000 ευρώ. Τα επιδόματα για τους πολύτεκνους που είναι γραμμένα για το 2005, είναι 480.000.000 ευρώ. Αυτό σημαίνει ότι είναι και 4.000.000 ευρώ λιγότερα από πέρσι. Άρα εδώ δεν υπάρχει ούτε ένα ευρώ για χορήγηση επιδόματος σε οικογένειες με τρία παιδιά. Και πείτε μου εσείς πώς λέγεται αυτό. Ή μάλλον να το πείτε στις οικογένειες, οι οποίες φαντάζομαι ότι σας πίστεψαν. Δεν είπαμε να τα κάνετε όλα σε μια χρονιά. Αλλά προφανώς οι άνθρωποι αυτοί θα έπρεπε να δουν στο δεύτερο χρόνο της διακυβέρνησής σας, που είναι το 2005, να ξεκινήσει κάτι. Και εν όψει του ότι ο κ. Αλογοσκούφης προανήγγειλε πολλές φορές ότι και το 2006 θα είναι ίδιο με το 2005, σημαίνει ότι και εκεί δεν πρόκειται να γίνει τίποτα.
      Όσον αφορά τους μισθούς και τις συντάξεις, οι περσινές αυξήσεις κυμάνθηκαν μεταξύ 6,5% και 7,5%. Φέτος είναι 3%. Άρεσε στον κύριο Πρωθυπουργό να λέει παλαιότερα ότι μ’ αυτούς τους ρυθμούς η σύγκλιση θα γίνει σε πενήντα χρόνια. Τώρα, αν οι αυξήσεις είναι στο μισό από τις περσινές, είναι λογικό να υποθέσουμε ότι η σύγκλιση θα πάει σε εκατό χρόνια.
      Ως προς το στόχο του 5% για την παιδεία, θα ήθελα να πω ότι το 2004 οι δαπάνες για την παιδεία ήταν το 3,61% του ΑΕΠ. Το 2005 που έπρεπε να ξεκινήσει η πορεία προς το 5%, είναι 3,58%, λίγο προς τα πίσω. Το ίδιο για την υγεία και για την κοινωνική αλληλεγγύη. Το 2004 οι δαπάνες ήταν 2,80% και το 2005 είναι 2,77%. 
      Τώρα θα ήθελα να κάνω μερικές ερωτήσεις δημιουργικής λογιστικής, επειδή σας αρέσει η διαφάνεια. Μπορείτε να μας πείτε πού εμφανίζετε στον Προϋπολογισμό τη δαπάνη για την αποπληρωμή των 2,2 δισεκατομμυρίων ευρώ για τα χρέη των νοσοκομείων;
      Την ψηφίσατε προχθές. Πού την εμφανίζετε εδώ μέσα; Δεν υπάρχει. Σας ρωτήσαμε και σας ξαναρωτήσαμε, αλλά δεν υπάρχει. Δεν υπάρχει πρόβλεψη ούτε για ένα ευρώ.
      Υπάρχει μέσα στο κονδύλι των 500.000.000 ευρώ από την αύξηση των εθνικολογιστικών προσαρμογών. Σας ρωτήσαμε ποιες είναι αυτές. Καμια απάντηση. 
      Υπάρχει το λεγόμενο λειτουργικό πλεόνασμα των ταμείων. Αυτό αυξάνει κατά 270.000.000 ευρώ. Τι είναι αυτό; Αυξήσεις εισφορών; Μείωση παροχών; Τι είναι; Καμια απάντηση. 
      Η αύξηση των δαπανών για τις εφημερίες στα νοσοκομεία είναι, αγαπητοί συνάδελφοι, μόνο 2%. Και ο κ. Κακλαμάνης που ξεκίνησε το μεγάλο σύστημα των εφημεριών στα νοσοκομεία της Αθήνας, μπορείτε να μου πείτε από πού θα τους πληρώσει αυτούς; Και βέβαια, επειδή το πήρε χαμπάρι, άρχισε να λέει ότι «Θα με φάνε και μένα τα πιράνχας». Αλλά δεν ξέρω πού τα ψάχνει τα πιράνχας; Τα πιράνχας, κύριε Υπουργέ της Υγείας, είναι εδώ μέσα, σ’ αυτόν τον Προϋπολογισμό που φέρατε και πουθενά αλλού.
      (Χειροκροτήματα από την πτέρυγα του ΠΑΣΟΚ)
      Για τις νέες προσλήψεις γράψατε 70.000.000 ευρώ. Οι προσλήψεις μόνο για τη μερική απασχόληση που αναγγείλατε, των δεκατριών χιλιάδων ανθρώπων, είναι 90.000.000 ευρώ. 
      Και τώρα τα ερωτήματα: Πού είναι γραμμένη η δαπάνη για τις προσλήψεις στην παιδεία; Μόνο πεντέμισι χιλιάδες είναι οι δάσκαλοι που θα διοριστούν με το νέο διαγωνισμό του ΑΣΕΠ. Εδώ δεν γράψατε ούτε ένα ευρώ. 
      Πού είναι η δαπάνη για τους επιτυχόντες, όπως τους λέτε, του διαγωνισμού του 1998, που απ’ ό,τι ακούμε θα τους πάρετε; Ούτε ένα ευρώ και γι’ αυτούς δεν είναι γραμμένο.
      Πού είναι η δαπάνη για τη μονιμοποίηση των όσων χιλιάδων συμβασιούχων –δεν θα μαλώσουμε εδώ- που θα  κάνετε στον ευρύτερο δημόσιο τομέα. Ούτε ένα ευρώ δεν γράψατε γι’ αυτούς. 
      Υποστηρίξατε με πάθος όλα τα προηγούμενα χρόνια, από το 2000 και μετά, ότι θα έπρεπε η δική μας κυβέρνηση να δώσει τις μισθολογικές προαγωγές, τις αυξήσεις δηλαδή και στους συνταξιούχους των Σωμάτων Ασφαλείας και των Ενόπλων Δυνάμεων. Εμείς είπαμε ότι δεν πρέπει, ότι δεν είναι σωστό.  Το υποσχεθήκατε. ΄Ηδη οι συνταξιούχοι πάνε στο Γενικό Λογιστήριο και ρωτάνε «Πού είναι τα λεφτά μας;».
      Πρέπει να σας πω ότι τα αναδρομικά στοιχίζουν 1,3 δισεκατομμύρια ευρώ. Η δαπάνη μόνο για την πληρωμή στο έτος 2005 είναι 350.000.000 ευρώ. Γι’ αυτούς δεν έχετε γράψει ούτε ένα ευρώ. ΄Αρα, λοιπόν, θα πρέπει να τους πείτε ξεκάθαρα ότι δεν έχουν να περιμένουν μια, εκτός και αν ο περίφημος πρώτος αξιόπιστος Προϋπολογισμός δεν είναι και τόσο αξιόπιστος, αλλά είναι διάτρητος. Και να σας πω κάτι; Εάν σε μια τρύπια κουρελού, όπως είναι αυτός ο Προϋπολογισμός, της προσθέσετε μια ακόμα τρύπα, για να δώσετε στους συνταξιούχους, δώστε τα. Δεν χάλασε ο κόσμος, αλλά κάντε το. Πρέπει, όμως, να τους εξηγήσετε τι ακριβώς συμβαίνει. 
      Πρόγραμμα Δημοσίων Επενδύσεων-περιφερειακή ανάπτυξη. «Η περιφέρεια», «η ξεχασμένη Ελλάδα»! Φράσεις της Νέας Δημοκρατίας τόσα χρόνια. Περίμενε λοιπόν ο τόπος, ο κόσμος της περιφέρειας μετά το τέλος των επιτυχών Ολυμπιακών Αγώνων, αυτά τα χρήματα των Ολυμπιακών Αγώνων, που ήταν εθνικά χρήματα, να κατευθυνθούν στην περιφέρεια. ΄Οχι βέβαια.
      Ο κ. Αλογοσκούφης με την περίφημη απογραφή του, που έβαλε μέγγενη στην οικονομία της χώρας με όλα αυτά τα λογιστικά τρικ και τις αλχημείες, περικόπτει το πρόγραμμα δημοσίων επενδύσεων κατά 1,5 περίπου δισεκατομμύρια ευρώ, δηλαδή 550.000.000.000 δραχμές. Τι θα περιμένει, λοιπόν, η ελληνική περιφέρεια για την δική της ανάπτυξη μέσα στο 2005; Τίποτε απολύτως. 
      Το 2005 θα έπρεπε να είναι και το έτος επιτάχυνσης των κοινοτικών εισπράξεων. ΄Αρα, θα περιμέναμε να δούμε γραμμένες στον Προϋπολογισμό τις εθνικές πιστώσεις, για να μπορέσουν να εισρεύσουν και οι ευρωπαϊκές. 
      Αγαπητοί συνάδελφοι, οι πιστώσεις όμως για τις ευρωπαϊκές εισπράξεις, όσον αφορά το χρόνο της επιτάχυνσης –γιατί το Γ΄ Κοινοτικό Πλαίσιο Στήριξης τελειώνει το 2006- είναι λιγότερες από την πρόβλεψη του 2004. ΄Αρα, λοιπόν, τι θα κάνετε και εδώ; Θα χάσουμε λεφτά.
      Και τώρα στο μεγάλο παραμύθι του χρέους. Στην εξαμηνιαία του έκθεση ο κ. Αλογοσκούφης είχε ανακοινώσει το καλοκαίρι ότι η εκτίμηση για το χρέος το 2004 ήταν περίπου στο 103% του ΑΕΠ. Η απογραφή έδειξε το Σεπτέμβριο, απ’ ό,τι μας λέτε, ότι το χρέος θα είναι στο 112% του ΑΕΠ. Και αυτό είναι μία απόδειξη ότι η Κυβέρνηση τα βρήκε πολύ χειρότερα απ’ ό,τι τα περίμενε.
      Ας θυμίσω, όμως, μια φράση του κ. Καραμανλή πέρσι εδώ που λέει κατά λέξει: «Το πραγματικό δημόσιο χρέος, αν συνυπολογιστούν και τα κρυφά χρέη, φθάνει στο 129% του ΑΕΠ». 
      ΄Αρα, αγαπητοί συνάδελφοι, με βάση τα δικά σας λόγια, η απογραφή σας έβγαλε το χρέος δέκα μονάδες κάτω απ’ αυτό που περιμένατε. Πώς, λοιπόν, εσείς λέτε ότι τα βρήκατε χειρότερα;
      (Χειροκροτήματα από την πτέρυγα του ΠΑΣΟΚ)
      Μια ακόμα ερώτηση όμως, γιατί εδώ είναι τώρα το ζουμί. Αν το χρέος αυξήθηκε το 2004 κατά δέκα μονάδες, κατά 15.000.000.000 ευρώ, δηλαδή κατά 3.000.000.000 δραχμές, θα περίμενε κανείς ότι οι τόκοι που θα εκαλείτο να πληρώσει το δημόσιο για την αποπληρωμή αυτού του υποτιθέμενου κρυφού χρέους, θα ήταν περισσότεροι από αυτούς που υπολογίστηκαν για ένα μικρότερο χρέος. Τι μας λέτε, όμως, εσείς στην εισηγητική σας έκθεση; Ότι αυτά που θα πληρώσουμε για τόκους φέτος, είναι 227.000.000 ευρώ λιγότερα από αυτά που είχαν γραφτεί στον Προϋπολογισμό. Πώς γίνεται, λοιπόν, το χρέος να είναι μεγαλύτερο και αυτά που πληρώνουμε για τόκους να είναι λιγότερα από αυτά που εμείς γράψαμε;
      Άρα, εδώ δεν υπάρχει κανένα κρυφό χρέος. Σε μια ευρωπαϊκή χώρα δεν μπορεί να υπάρξει κρυφό χρέος. Όλα είναι κάπου καταγεγραμμένα και όλα εξυπηρετούνται μέσα από την Τράπεζα της Ελλάδος. Να σας πω, όμως, κάτι; Στην πραγματική οικονομία, αν έχει κάτι αξία, είναι αυτό που πράγματι συμβαίνει, όχι ο αριθμός που θα διαλέξει κανείς, για να το ονομάσει. Ένας κανόνας στη Φυσική μάς λέει ότι το νερό παγώνει στους 0 βαθμούς, αν το μετρήσουμε στην κλίμακα Κελσίου, αλλά στους -17, αν το μετρήσουμε στην κλίμακα Φαρενάιτ. Ποιο είναι τώρα το νούμερο; Το 0 ή το -17; Αυτό που έχει αξία, είναι τι πράγματι συμβαίνει, ότι το νερό έχει παγώσει. Και όλες αυτές οι λογιστικές αλχημείες που κάνετε, στην πραγματικότητα μεταδίδουν ένα πολύ άσχημο κλίμα για την ελληνική οικονομία. 
      «Διπλά βιβλία», «διπλά συρτάρια», διαβάζω πάλι. Η αγαπημένη μου ιστοσελίδα πρέπει να σας πω, αγαπητοί συνάδελφοι, είναι το www.nd.gr, η ιστοσελίδα της Νέας Δημοκρατίας, ένα πραγματικό περιβόλι, όπου τα βρίσκεις όλα. Ακούστε, λοιπόν, τι μας έλεγε ο κ. Καραμανλής: «Υπάρχουν διπλά βιβλία και διπλά συρτάρια. Δημιουργήσατε διακόσιους εβδομήντα ειδικούς λογαριασμούς εκτός Προϋπολογισμού. Φτάσατε στο σημείο να δημιουργείτε κρυφούς λογαριασμούς με υπουργικές αποφάσεις που δεν δημοσιεύονται στην Εφημερίδα της Κυβέρνησης. Είναι πρωτοφανές, είναι παράνομο, είναι αδιανόητο σε μια ευνομούμενη πολιτεία.» Τι γράφετε εδώ για το 2005; Ότι οι ειδικοί λογαριασμοί έχουν συσταθεί με βάση νόμους και υπουργικές αποφάσεις και είναι απολύτως διαφανείς. Και εσείς μας έχετε φέρει τριακόσιους δεκαοκτώ αντί για διακόσιους εβδομήντα!
      (Χειροκροτήματα από την πτέρυγα του ΠΑΣΟΚ)
      Είναι τα διπλά βιβλία και τα διπλά συρτάρια του κ. Καραμανλή και του κ. Κωνσταντόπουλου, για να θυμίσω τι γινόταν εδώ στη Βουλή. Και μπορείτε να μας πείτε πώς δεν καταφέρατε να κλείσετε ένα διπλό βιβλίο και ένα διπλό συρτάρι σ΄ ένα χρόνο από τους τριακόσιους δεκαοκτώ;
      Μεταολυμπιακή εποχή. Αγαπητοί συνάδελφοι, θα περίμενε κανείς μετά τη φοβερή επιτυχία των Ολυμπιακών Αγώνων η χώρα να κάνει ένα άλμα προς τα μπρος. Όλος ο κόσμος μάς κοίταζε. Αυτό, όμως, προϋποθέτει ανθρώπους που πίστευαν σ’ αυτήν την υπόθεση, που πίστευαν στην Ελλάδα, που πίστευαν στο λαό της. 
      Ακούστε, όμως, τι έλεγε ο Υπουργός Οικονομίας κ. Αλογοσκούφης δύο μήνες πριν από τους Αγώνες, το Μάιο, ως Υπουργός Οικονομίας. «Δεν θα ήμασταν τόσο ενθουσιώδεις, αν ήταν να διεκδικήσουμε σήμερα τους Ολυμπιακούς Αγώνες.» και «Το ισοζύγιο είναι αρνητικό, αφού τους Αγώνες τους αναλάβαμε με μια λογική που θα αναδείκνυαν την Ελλάδα και θα μας έδιναν στα χρόνια που έρχονται, μια αυξημένη αυτοπεποίθηση και μια θετική προβολή στο εξωτερικό και προς το παρόν τίποτα από αυτά δεν έχει συμβεί.»
      Έτσι έλεγε ο κ. Αλογοσκούφης και αυτό ταξίδευε σε όλο τον κόσμο στα τέλη Μαΐου του 2004. Τα ίδια έλεγε και ο κ. Σουφλιάς και ο κ. Δούκας και όλοι τους, ότι οι Ολυμπιακοί Αγώνες  είναι η καταστροφή της χώρας και όλοι έξω διάβαζαν ότι η Ελλάδα όπου να ‘ναι θα καταστραφεί. Πώς να καθίσουν να σχεδιάσουν το μεταολυμπιακό μέλλον της χώρας, όταν δεν πίστεψαν ποτέ σ’ αυτό και όταν έχουν στο πολιτικό τους DNA αυτό που τους έρχεται από παλιά, της «μικράς, πτωχής πλην εντίμου Ελλάδας»; Ε, δεν είναι αυτή η Ελλάδα που κάναμε εμείς!
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα ήθελα τα τρία λεπτά για λόγους ισότητας με τον κύριο συνάδελφο.
      ΠΡΟΕΔΡΟΣ (Άννα Μπενάκη-Ψαρούδα): Τα δύο λεπτά, βεβαίως, για λόγους ισότητας, κύριε Φλωρίδη.
      ΓΕΩΡΓΙΟΣ ΦΛΩΡΙΔΗΣ: Και βέβαια πάντα σας αρέσει να λέτε ότι φτάσαμε εδώ που φτάσαμε, γιατί ζούσαμε σε μια εικονική πραγματικότητα και σε μια εικονική οικονομία. Ήταν εικονική πραγματικότητα οι Ολυμπιακοί Αγώνες, κύριοι συνάδελφοι; Ήταν εικονική πραγματικότητα η ΟΝΕ και το ευρώ; Είναι εικονική πραγματικότητα το Ρίο-Αντίρριο, που δεν βρήκε το κουράγιο ο κ. Καραμανλής να πάει να το εγκαινιάσει, όπως είχε υποσχεθεί εδώ μέσα στον κ. Σημίτη;
      (Χειροκροτήματα από την πτέρυγα του ΠΑΣΟΚ)
      Είναι εικονική πραγματικότητα το μετρό; 
      (Χειροκροτήματα από την πτέρυγα του ΠΑΣΟΚ)
      Το καλύτερο αεροδρόμιο της Ευρώπης που βρίσκεται στην Αθήνα; Η Αττική Οδός; Το τραμ; Είναι εικονική πραγματικότητα η ΠΑΘΕ; Η Εγνατία Οδός; Τα μεγάλα νοσοκομεία της χώρας; Τα πέντε χιλιάδες ολοήμερα σχολεία και τα ΚΕΠ; Είναι εικονική πραγματικότητα η εξασφάλιση των αγροτικών επιδοτήσεων μέχρι το 2013;
      (Ζωηρά και παρατεταμένα χειροκροτήματα από την πτέρυγα του ΠΑΣΟΚ) 
      Είναι εικονική πραγματικότητα το Γ΄ Κοινοτικό Πλαίσιο Στήριξης; Αυτά δεν είναι εικονική πραγματικότητα. 
      Ξέρω τι θα μου πείτε. Θα μου πείτε ότι για όλα αυτά ο λαός αποφάσισε στις 7 Μαρτίου. Ναι. Και σεβόμαστε τον ελληνικό λαό. Αλλά θα περίμενε κανείς από μια νέα Κυβέρνηση να χρησιμοποιήσει αυτό το μεγάλο εθνικό κεκτημένο για ένα άλμα προς το μέλλον. Εσείς έχετε στραμμένο το βλέμμα προς το παρελθόν. 
      Και βεβαίως πρέπει να σας πούμε επιτέλους ότι το 2004 ζήσατε με το ΠΑΣΟΚ, με την προίκα που σας άφησε, με τους Ολυμπιακούς Αγώνες και όλα τα υπόλοιπα και με την ευχέρεια που είχατε να μεταφέρετε στο ΠΑΣΟΚ όλες τις αδυναμίες και τις ανεπάρκειές σας. 
      Ήρθε η ώρα να ξυπνήσετε. Η αλήθεια είναι -και πρέπει να το πούμε στον Πρωθυπουργό, δεν είναι όνειρο- ότι πια ο κ. Καραμανλής είναι Πρωθυπουργός, οι κύριοι εδώ είναι Υπουργοί, εδώ είναι μια άνετη κοινοβουλευτική πλειοψηφία. Επιτέλους ξυπνήστε και κυβερνείστε. 
      Ευχαριστώ πολύ.
      (Ζωηρά και παρατεταμένα χειροκροτήματα από την πτέρυγα του ΠΑΣΟΚ) 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, θα ήθελα το λόγο σας παρακαλώ.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, μόνο σύντομη παρέμβαση μπορείτε να κάνετε σ’ αυτό το σημείο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό δεν έχει ξαναγίνει ποτέ.
      ΠΑΝΑΓΙΩΤΗΣ ΣΓΟΥΡΙΔΗΣ: Αυτό δεν έχει ξαναγίνει ποτέ.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Έχει ξαναγίνει, κύριοι συνάδελφοι. Κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κατ’ αρχάς θα ήθελα να ευχαριστήσω τους συναδέλφους από την Αξιωματική Αντιπολίτευση που χειροκρότησαν την τελευταία αποστροφή του εισηγητή τους που συνέχαιρε τη Νέα Δημοκρατία που είναι Κυβέρνηση. Σας ευχαριστούμε πολύ. Θα τιμήσουμε την εμπιστοσύνη σας. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας) 
      Κατά τα άλλα, όμως, είναι εξαιρετικά απογοητευτικό το γεγονός ότι εμμένει η Αξιωματική Αντιπολίτευση σε πρακτικές και απόψεις που έχουν καταδικαστεί από τον ελληνικό λαό. Είναι εξαιρετικά απογοητευτικό. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας) 
      Αντί να γίνει αυτοκριτική για το δημοσιονομικό εκτροχιασμό στον οποίο οδηγήσατε τη χώρα, επιχείρησε ο εισηγητής σας να επιρρίψει ευθύνες στη σημερινή Κυβέρνηση. Ματαιοπονεί η Αξιωματική Αντιπολίτευση. Οι ευθύνες για το δημοσιονομικό εκτροχιασμό σάς ανήκουν εξ ολοκλήρου. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας) 
      Και αυτό αποδεικνύεται από τον Προϋπολογισμό και αποδεικνύεται και θα αποδειχθεί από τη συζήτηση που θα γίνει τις επόμενες μέρες. Αντί να ζητήσετε συγγνώμη για την επί χρόνια παραπλάνηση του ελληνικού λαού, αλλά και των εταίρων μας στην Ευρωπαϊκή Ένωση, προσπαθείτε να επιρρίψετε τις ευθύνες αλλού. 
      (Θόρυβος από την πτέρυγα του ΠΑΣΟΚ)
      Αντί να ζητάτε συγγνώμη από τον ελληνικό λαό για το ύψος των ελλειμμάτων και των χρεών που δημιουργήσατε, για μια ακόμα φορά αμφισβητείτε την έκθεση της Ευρωπαϊκής Στατιστικής Υπηρεσίας, που αποδεικνύει ότι επί χρόνια παραπλανούσατε και τον ελληνικό λαό και τους Ευρωπαίους εταίρους μας. Αυτή είναι η πραγματικότητα. 
      (Χειροκροτήματα από την πτέρυγα της Νέας Δημοκρατίας) 
      Οφείλετε, κυρίες και κύριοι της Αξιωματικής Αντιπολίτευσης, να ζητήσετε συγγνώμη από τον ελληνικό λαό για τη διαρκή παραπλάνηση στην οποία τον είχατε υποβάλει. 
      (Θόρυβος από την πτέρυγα του ΠΑΣΟΚ)
      Θα περίμενε επίσης κανείς και προτάσεις για την αντιμετώπιση της κατάστασης. Δεν ακούσαμε καμία πρόταση. Αντί για προτάσεις, είχαμε μια μηδενιστική κριτική της φορολογικής μεταρρύθμισης, του αναπτυξιακού νόμου και της ήπιας προσαρμογής, με την οποία επιχειρούμε μ΄ αυτόν τον Προϋπολογισμό να αποκαταστήσουμε τη δημοσιονομική ισορροπία. Και πάλι ματαιοπονείτε. Ας μην ανησυχούν οι Κασσάνδρες της Αξιωματικής Αντιπολίτευσης, κυρίες και κύριοι συνάδελφοι. Η κινδυνολογία, η ανευθυνότητα και ο λαϊκισμός δεν πείθουν κανένα.
      Τα δοκίμασαν και πριν τις εκλογές και απέτυχαν.
      Η Κυβέρνηση προχωρά με πρόγραμμα, προχωρά με σχέδιο, προχωρά με αποφασιστικότητα προς το μέλλον.
      (Χειροκροτήματα από την πτέρυγα της Νέας Δημοκρατίας)
      Όπως κάναμε με εξαιρετική επιτυχία τους Ολυμπιακούς Αγώνες, έτσι με εξαιρετική επιτυχία θα αποκαταστήσουμε και την ισορροπία στην οικονομία, για να υπάρξει ανάπτυξη, να υπάρξει απασχόληση, να υπάρξει κοινωνική συνοχή.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ο εισηγητής του Κομμουνιστικού Κόμματος Ελλάδας κ. Τζέκης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, κύριε Καστανίδη. Δεν δικαιούστε το λόγο για παρέμβαση εσείς.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι θέμα τάξης, κυρία Πρόεδρε. Είναι θέμα Κανονισμού.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Πρόεδρος, αν θέλει, μπορεί να παρέμβει.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Του παραχωρώ το λόγο, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Όχι, παρακαλώ. Οι Υπουργοί και οι Αρχηγοί των κομμάτων δικαιούνται να παρέμβουν για πέντε λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Για τον Κανονισμό σάς μιλάω, κυρία Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι θέμα Κανονισμού. Για τον Κανονισμό σάς ζητάει το λόγο.
      ΠΡΟΕΔΡΟΣ (Άννα Μπενάκη-Ψαρούδα): Για τον Κανονισμό; Παρακαλώ, να μου στείλετε το σημείωμα...
      ΧΑΡΑΛΑΜΠΟΣ ΚΑΣΤΑΝΙΔΗΣ: Ως Κοινοβουλευτικός Εκπρόσωπος. Παρακαλώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ξέρετε πώς γίνεται η παρατήρηση επί του Κανονισμού. Δεν θα σηκωθείτε τώρα να θίξετε τον Κανονισμό. Κάντε σημείωμα και θα δω το θέμα για τον Κανονισμό.
      Ο κ. Τζέκης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ζητώ για μισό λεπτό το λόγο, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κάντε το σημείωμά σας και θα το συζητήσουμε το θέμα του Κανονισμού. 
      Με συγχωρείτε τώρα. Το λόγο έχει ο εισηγητής του Κομμουνιστικού Κόμματος Ελλάδας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν εφαρμόζεται σωστά ο Κανονισμός. Έχω ζητήσει το λόγο, όπως τον ζήτησε και ο Υπουργός...
      ΠΡΟΕΔΡΟΣ (Άννα Μπενάκη-Ψαρούδα): Σας εξήγησα ότι παρόντος του Αρχηγού σας, ο Αρχηγός σας θα πάρει το λόγο. Δεν τον ζήτησε, τελειώσαμε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θεωρώ ότι γίνεται παράβαση του Κανονισμού.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Τζέκη, έχετε το λόγο.
      ΑΓΓΕΛΟΣ ΤΖΕΚΗΣ: Κυρία Πρόεδρε, κυρίες και κύριοι συνάδελφοι, είναι γνωστό ότι ο κάθε κρατικός προϋπολογισμός είναι ένα σοβαρό εργαλείο άσκησης δημοσιονομικής πολιτικής που εκφράζει τις κοινωνικές παραγωγικές σχέσεις που αναπτύσσονται σε μια κοινωνία, έχει δηλαδή ένα συγκεκριμένο, σαφή –ταξικό για μας- προσανατολισμό όσον αφορά σε ποιον ανήκουν αυτά τα μέσα παραγωγής, από ποιον συγκεντρώνονται τα έσοδα και σε ποιον πηγαίνουν οι δαπάνες. Για μας, λοιπόν, το ζήτημα του κρατικού προϋπολογισμού είναι βαθιά πολιτικό και πιστεύουμε ότι με τέτοια κριτήρια πρέπει και ο λαός να τον κρίνει, δηλαδή με το ποια συμφέροντα αυτός εξυπηρετεί: Αν εξυπηρετεί τα λαϊκά συμφέροντα ή τα συμφέροντα των μεγαλοεπιχειρηματιών, των πολυεθνικών. Και από αυτό το ερώτημα δεν ξέφυγε και δεν μπορεί να ξεφύγει κανείς. Και είναι γνωστό ότι μέχρι τώρα οι κυβερνήσεις μέσα από τον κρατικό προϋπολογισμό και την ασκούμενη πολιτική ευνόησαν τα συμφέροντα των μεγαλοεπιχειρηματιών, των πολυεθνικών εταιρειών. 
      Έτσι λοιπόν και σήμερα η Κυβέρνηση της Νέας Δημοκρατίας δεν μπορεί να ξεφύγει απ’ αυτό το ερώτημα. Γιατί, αν ως Αξιωματική Αντιπολίτευση εξαντλούσε την κριτική της στην πλασματικότητα των στοιχείων των Κυβερνήσεων του ΠΑΣΟΚ, τώρα ως Κυβέρνηση δεν έχει την πολυτέλεια της δημαγωγίας. Άλλωστε εδώ και εννέα μήνες εφαρμόζει πιστά τον κρατικό προϋπολογισμό του ΠΑΣΟΚ που καταψήφισε πέρσι. Αυτή, λοιπόν, η ανούσια διαμάχη που είδαμε προ ολίγου, πιστεύουμε ότι αφήνει αδιάφορο τον ελληνικό λαό, ο οποίος πραγματικά ζει στιγμές αγωνίας από την ασκούμενη εδώ και χρόνια, την πολυετή, την περιορισμένη εισοδηματικά πολιτική και ζει στο πετσί του αυτήν τη βαθιά αντιλαϊκή πολιτική, είτε του ενός είτε και του άλλου.
      Ο σημερινός, λοιπόν, Προϋπολογισμός της Νέας Δημοκρατίας απαντάει καθαρά σ’ αυτό το ερώτημα. Βασικές επιλογές του Κρατικού Προϋπολογισμού είναι οι στρατηγικές επιλογές που έχει, όπως η ενίσχυση της επιχειρηματικότητας, η ενίσχυση της ανταγωνιστικότητας, που παρουσιάζεται πλέον ως εθνικός στόχος για να αντικαταστήσει τον εθνικό στόχο των Ολυμπιακών Αγώνων, η αύξηση της παραγωγικότητας, η προώθηση των εργασιακών ασφαλιστικών δικαιωμάτων, η απελευθέρωση των αγορών και οι ιδιωτικοποιήσεις.
      Όλα αυτά, κυρίες και κύριοι συνάδελφοι, είναι επιλογές συγκεκριμένων συνθηκών της Ευρωπαϊκής Ένωσης -της Συνόδου Κορυφής της Λισαβόνας, του Συμφώνου Σταθερότητας- τις οποίες δεν βλέπουμε να καταψήφισε ούτε η Κυβέρνηση ούτε όμως και η Αξιωματική Αντιπολίτευση.
      Είναι συγκεκριμένες επιλογές που εξυπηρετούν την αύξηση της κερδοφορίας των επιχειρηματικών ομίλων και όχι του εργαζόμενου λαού. Είναι επίσης επιλογές, που στο δεύτερο βαθμό στηρίχθηκαν και από το Συνασπισμό.
      Αυτές κυρία Πρόεδρε, κατά τη γνώμη μας, είναι το κύριο ζήτημα και σ΄ αυτό πρέπει να επικεντρώσει ο λαός την προσοχή του και όχι στην ανούσια διαμάχη που έχει ξεσπάσει για την απογραφή. Άλλωστε, είναι γνωστή η τακτική των άδειων ταμείων, της «καμένης γης», που χρησιμοποίησαν μέχρι σήμερα οι κυβερνήσεις για να εφαρμόσουν αντιλαϊκές πολιτικές σε βάρος των εργαζομένων και των λαϊκών στρωμάτων.
      Το Κομμουνιστικό Κόμμα Ελλάδας αντιμετωπίζει, λοιπόν, τη συζήτηση του Κρατικού Προϋπολογισμού ως μια καλή ευκαιρία, για να αποκαλύψουμε τις πραγματικές προθέσεις της Κυβέρνησης, αλλά και των κομμάτων της Αντιπολίτευσης. Παράλληλα προβάλλουμε και τις προτάσεις μας, που δεν είναι προτάσεις μιας καλύτερης διαχείρισης της εκμετάλλευσης, της φτώχειας, της ανεργίας, της ακρίβειας.
      Κυρίες και κύριοι Βουλευτές, η Κυβέρνηση της Νέας Δημοκρατίας προσπαθεί να εμφανιστεί ως φορέας νέων ουσιαστικών αλλαγών, χρησιμοποιώντας μάλιστα και χαρακτηρισμούς, όπως «νέα διακυβέρνηση», «νέα οικονομική πολιτική», «νέα εποχή», «κοινωνική συναίνεση και συνοχή». Το να χρησιμοποιεί, όμως, κανείς συνεχώς αυτούς τους χαρακτηρισμούς, δεν σημαίνει κατ’ ανάγκη ότι το περιεχόμενο της πολιτικής του είναι φιλολαϊκό και νέο και κοινωνικά αποδεκτό.
      Για εμάς, έχουν συγκεκριμένο στόχο. Από τη μια μεριά να αποκρύψουν το ταξικό περιεχόμενο του Κρατικού Προϋπολογισμού και από την άλλη να περάσουν το μήνυμα της κοινωνικής ταξικής συνεργασίας, δηλαδή την υποταγή του εργαζόμενου λαού στις ορέξεις του κεφαλαίου, καλλιεργώντας την ανοχή σ΄ αυτήν την πολιτική στο όνομα της κοινωνικής συνοχής, δηλαδή όλοι μια οικογένεια, εκμεταλλευτές και εκμεταλλευόμενοι.
      Κυρία Πρόεδρε, πρόσφατα η Κυβέρνηση ψήφισε το νέο φορολογικό και αναπτυξιακό νόμο. Τα φυσικά όμως πρόσωπα, δηλαδή οι εργαζόμενοι και οι συνταξιούχοι, θα πληρώσουν και πάλι το 2005 περισσότερους φόρους από τα νομικά, δηλαδή τις επιχειρήσεις, που σύμφωνα με την εισηγητική έκθεση τα κέρδη τους στο πρώτο εξάμηνο αυξήθηκαν κατά 33%. Από τις δύο αυτές πηγές, τα φυσικά και νομικά πρόσωπα, θα εισπραχθούν 13,6 δισεκατομμύρια ευρώ. Από αυτά οι εργαζόμενοι και οι συνταξιούχοι θα πληρώσουν το 61,5%, ενώ οι επιχειρήσεις μόλις το 38,5%.
      Μεγαλύτερη όμως φοροληστεία, κυρίες και κύριοι Βουλευτές, γίνεται με τους έμμεσους φόρους, που στο σύνολο των φορολογικών εσόδων καλύπτουν το 55,3%. Η σχέση άμεσων και έμμεσων φόρων είναι έξι προς τέσσερα, δηλαδή σε κάθε 100 δραχμές, οι 60 δραχμές είναι έμμεσοι φόροι. Γνωρίζουμε πολύ καλά όλοι ότι η έμμεση φορολογία πλήττει κυρίως τα πλατιά λαϊκά στρώματα, που ξοδεύουν το μεγαλύτερο μέρος του εισοδήματός τους για τα είδη πρώτης ανάγκης, ενώ δεν συμβαίνει το ίδιο με τα μεγάλα εισοδήματα.
      Τι παρατηρούμε λοιπόν; Ότι η πρόσφατη φορολογική μεταρρύθμιση δεν μπορεί να χαρακτηριστεί νέα και φιλολαϊκή, γιατί η μικρή αύξηση που έδωσε στο αφορολόγητο η Κυβέρνηση, είναι δώρο άδωρον, αφού παράλληλα δεν τιμαριθμοποιήθηκε η φορολογική κλίμακα και επομένως οι εργαζόμενοι και οι συνταξιούχοι θα πληρώσουν περισσότερο φόρο. Παραμένει αυτή  η αρνητική σχέση άμεσων και έμμεσων φόρων.
      Παγιώνεται πλέον σε ετήσια βάση η περαίωση των μικροεπαγγελματιών και μπορεί να μειώνεται ο συντελεστής από το 25 στο 20, αλλά όμως, την ίδια στιγμή, θα εισπράξει από αυτούς 69.000.000.000 ευρώ.
      Είναι, λοιπόν, για εμάς και για τον ελληνικό λαό, που μας ακούει, καθαρά φιλομονοπωλιακή η φορολογική μεταρρύθμιση, γιατί την ίδια ώρα μειώνει κατά δέκα μονάδες το συντελεστή στις μεγάλες επιχειρήσεις -από το 35 στο 25 -μειώνει τις συναλλαγές στο Χρηματιστήριο κατά 50% και φορολογεί μόνο με 3% τα επαναπατριζόμενα κεφάλαια, που σημαίνει ότι αυτοί που θα φέρουν τα κεφάλαιά τους, θα γλιτώσουν πάρα πολύ χρήμα. Βέβαια δεν είναι υποχρεωμένοι να δηλώσουν πού το βρήκαν. Εδώ είναι το ξέπλυμα του μαύρου χρήματος, αλλά και η μεγάλη ληστεία του Χρηματιστηρίου για την οποία μεγάλη ευθύνη έχει η σημερινή Αξιωματική Αντιπολίτευση, που ήταν κυβέρνηση τότε.
      Και αυτά τα προνόμια του φορολογικού συστήματος αυξάνονται και συνεχίζονται με τον αναπτυξιακό νόμο, δηλαδή μέσα από μεγάλες φοροαπαλλαγές, επιδοτήσεις, επιχορηγήσεις, όπως είναι η επιδότηση που φθάνει μέχρι το 75% της επένδυσης ή αποσυνδέει την επένδυση από τις θέσεις εργασίας.
      Και όλα αυτά βέβαια είναι συνέχεια των φορολογικών και αναπτυξιακών νόμων των κυβερνήσεων του ΠΑΣΟΚ. Και είναι αποκαλυπτική η πολιτική του, αν συγκρίνουμε την πορεία των εσόδων από το 2000 μέχρι το 2004. Η φορολογία των φυσικών προσώπων σ΄ αυτό το διάστημα αυξήθηκε κατά 54,6%, ενώ η φορολογία των επιχειρήσεων αυξήθηκε μόλις κατά 4,1%. Για ποιο λόγο, λοιπόν, σήμερα η Αξιωματική Αντιπολίτευση κάνει ότι ενδιαφέρεται για τον εργαζόμενο λαό, όταν τις ημέρες της πραγματικά αυξήθηκαν πάρα πολύ τα κέρδη των επιχειρηματιών; Πιστεύουμε ότι η κριτική αυτή δεν είναι αξιόπιστη. Και οι δυο κοροϊδεύουν τον εργαζόμενο λαό, γιατί αλλάζουν θέση και στάση ανάλογα σε ποια θέση βρίσκονται, στην Αξιωματική Αντιπολίτευση ή στην Κυβέρνηση. 
      Προκύπτει όμως και ένα συμπέρασμα, κυρίες και κύριοι Βουλευτές, ότι η Νέα Δημοκρατία και το ΠΑΣΟΚ χρησιμοποιούν το φορολογικό νόμο, αλλά και τους αναπτυξιακούς νόμους ως μηχανισμούς αναδιανομής εισοδήματος υπέρ των μεγαλοεπιχειρηματιών, του κεφαλαίου, οπότε δεν μπορούν να χαρακτηριστούν δίκαιοι ούτε και φιλοαναπτυξιακοί. 
      Εμείς πιστεύουμε ότι είναι δίκαια τα αιτήματα του λαϊκού κινήματος και σ΄ αυτό το σημείο πρέπει να απαντήσει και η Αξιωματική Αντιπολίτευση, αλλά και η σημερινή Κυβέρνηση, γιατί δεν τα έχουν κάνει αποδεκτά. Ποια είναι, λοιπόν αυτά τα αιτήματα; Δεκαπέντε χιλιάδες ευρώ να είναι το αφορολόγητο συν 5.000 για κάθε παιδί, να τιμαριθμοποιηθεί η φορολογική κλίμακα, να μειωθούν οι έμμεσοι φόροι και να καταργηθούν στα είδη πλατιάς λαϊκής κατανάλωσης. Η φορολόγηση των μικροεπαγγελματιών να γίνεται σύμφωνα με τα έσοδά τους και τα βιβλία τους. Να πάρει πίσω τώρα η Κυβέρνηση την περαίωση και να αυξήσει παράλληλα τη φορολογία των κερδών των μεγαλοεπιχειρηματιών από κάθε δράση, ακόμη και από τα περιουσιακά στοιχεία του κεφαλαίου. Επίσης, να μειωθούν τα δημοτικά τέλη. 
      Είμαστε αντίθετοι στην επιβολή φόρων από την Τοπική Αυτοδιοίκηση, γιατί η αυτοδιοίκηση, κυρίες και κύριοι Βουλευτές και επί των ημερών της Κυβέρνησης της Νέας Δημοκρατίας, όπως και επί του ΠΑΣΟΚ και με ευθύνη των εκλεγμένων, που πρόσκεινται τόσο στα δυο αυτά κόμματα όσο και στο Συνασπισμό, εξακολουθεί να υλοποιεί αντιδραστικές, αντιλαϊκές πολιτικές των κυβερνήσεων και της Ευρωπαϊκής Ένωσης. Έτσι, αντί να διεκδικήσει αγωνιστικά αυτά τα οποία παράνομα παρακράτησαν μέχρι τώρα οι κυβερνήσεις και είναι περίπου 6.000.000.000 ευρώ, έρχονται να βάλουν πρόσθετους φόρους στους πολίτες της κάθε περιοχής. 
      Κυρίες και κύριοι Βουλευτές, η Νέα Δημοκρατία κατέκρινε την κυβέρνηση του ΠΑΣΟΚ για την εισοδηματική του πολιτική, την ακρίβεια, την ανεργία, την κοινωνική ασφάλιση, προκειμένου να επωφεληθεί από την αγανάκτηση του εργαζόμενου λαού και έδωσε και κάποιες υποσχέσεις. Αντί, λοιπόν, να υλοποιήσει αυτές τις υποσχέσεις, παρουσίασε τα νέα στοιχεία της απογραφής που αυξάνουν το δημόσιο έλλειμμα και το δημόσιο χρέος και έτσι έβαλε τις υποσχέσεις στο ψυγείο. 
      Άλλωστε, ποτέ δεν είχε την πρόθεση να εφαρμόσει φιλολαϊκή πολιτική. Υπήρχε, όπως είπα, η δέσμευση στη συμφωνία του Μάαστριχτ, η συμφωνία με τις αποφάσεις της Λισαβόνας για τις διαρθρωτικές αλλαγές, δηλαδή τη μείωση του εργατικού εισοδήματος, τις αλλαγές των εργασιακών σχέσεων, τις αλλαγές της κοινωνικής ασφάλισης, την εμπορευματοποίηση της παιδείας, της υγείας, της πρόνοιας και του πολιτισμού. Και οι υποσχέσεις γι’ αυτές τις δαπάνες έμειναν υποσχέσεις, γιατί το 3,5% για την παιδεία, το 2,8% για την υγεία ως προς το Ακαθάριστο Εγχώριο Προϊόν, το 0,59% του κρατικού προϋπολογισμού, πιστεύω ότι δεν είναι δαπάνες για να αντιμετωπίσουν τις αυξημένες ανάγκες του λαού σ΄ αυτούς τους τομείς. 
      Κυρία Πρόεδρε, η Κυβέρνηση ισχυρίζεται ότι δίνει αύξηση 5,9% στους εργαζόμενους. Όμως η εισηγητική έκθεση αναφέρει ότι ο μέσος μισθός στον ιδιωτικό και στο δημόσιο τομέα θα αυξηθεί σε σταθερές τιμές 2,8%, δηλαδή κάτω και από τον ετήσιο πληθωρισμό και κάτω από την ονομαστική αύξηση του ΑΕΠ, που είναι 7,3%. Και γνωρίζουμε όλοι βέβαια πολύ καλά ότι βασικός παράγοντας γι’ αυτήν την αύξηση του Ακαθάριστου Εγχώριου Προϊόντος είναι ο εργαζόμενος λαός, αλλά αυτήν την αύξηση δεν την παίρνει ούτε με την Κυβέρνηση της Νέας Δημοκρατίας, αλλά ούτε και με τις κυβερνήσεις του ΠΑΣΟΚ. 
      Και αυτές τις αυξήσεις των μισθών, κυρίες και κύριοι Βουλευτές, θεωρούν ότι είναι εξωφρενικές και η Τράπεζα της Ελλάδας και ο Σύνδεσμος Ελληνικών Βιομηχανιών. Και επικαλούνται γι’ αυτό ότι επηρεάζουν δυσμενώς τον πληθωρισμό, τη διεθνή ανταγωνιστικότητα της χώρας και θέτουν σε κίνδυνο την προοπτική της οικονομικής ανάπτυξης. Ο στόχος όμως αυτών, αλλά και των κυβερνήσεων μέχρι τώρα, είναι ένας: Η μεγαλύτερη εκμετάλλευση των εργαζομένων με τη μείωση παραπέρα της εργατικής δύναμης και η αύξηση της κερδοφορίας του κεφαλαίου. 
      Αυτή ήταν η επιλογή της κυβέρνησης του ΠΑΣΟΚ μέχρι χθες, αυτή είναι η επιλογή της Κυβέρνησης της Νέας Δημοκρατίας σήμερα. Για μας είναι μια καθαρά ταξική επιλογή αναδιανομής του εισοδήματος υπέρ των μεγαλοεργοδοτών. 
      Το Κομμουνιστικό Κόμμα Ελλάδας που δε θεωρεί την εργατική δύναμη ως κόστος, γιατί αυτή είναι ο βασικός παράγοντας που κινεί όλη την παραγωγική διαδικασία και είναι αυτή που πραγματικά παράγει τον κοινωνικό πλούτο, εκτιμά ότι πράγματι είναι ρεαλιστικό το αίτημα του ταξικού εργατικού κινήματος για 1200 ευρώ κατώτατο μισθό και κατώτερο μεροκάματο στα 48 ευρώ. 
      Κύριε Πρόεδρε, αυτή η πρόταση – διεκδίκηση μπορεί ως ένα βαθμό να αντιμετωπίσει τη μεγάλη ακρίβεια, που ροκανίζει τα εισοδήματα των λαϊκών στρωμάτων. Γιατί μπορεί η Κυβέρνηση να παρουσιάζει μειωμένο τον πληθωρισμό, όμως οι εργαζόμενοι, τα λαϊκά στρώματα βλέπουν όλες τις τιμές να τραβάνε την ανηφόρα. Για παράδειγμα, αναφέρω το πετρέλαιο θέρμανσης, όπου είναι 28,6% η αύξηση. Στα καύσιμα έχουμε αύξηση 11%, στο ελαιόλαδο 14,6%, στο ψωμί 9,1%, στα τέλη κυκλοφορίας, που προβλέπει μέσα η εισηγητική έκθεση, έχουμε 15%. Όλα τα είδη είναι προς τα πάνω και έτσι ο μισθός της λαϊκής οικογένειας εξαντλείται σχεδόν στα μισά του μήνα. Γι’ αυτό άλλωστε τα λαϊκά νοικοκυριά είναι καταχρεωμένα με δεκάδες δισεκατομμύρια ευρώ στις τράπεζες από τα καταναλωτικά δάνεια και τις κάρτες.
      Τι παρατηρούμε εδώ; Ότι όλοι αυτοί, οι κυβερνήσεις, οι βιομήχανοι, τα συμφέροντα, από τη μία θέλουν φθηνή την εργατική δύναμη και από την άλλη θέλουν αύξηση της κατανάλωσης. Και έχουν βρει τη λύση γι’ αυτό το ζήτημα. Από τη μία, λοιπόν, περιορίζουμε τον εργατικό μισθό και από την άλλη οδηγούμε τα λαϊκά νοικοκυριά να καταχρεώνονται στις τράπεζες, που έχουν κέρδη πάνω από 40%, για να τονώσουν την κατανάλωση και κατ’ επέκταση βέβαια τα κέρδη των επιχειρήσεων. 
      Για την ακρίβεια, λοιπόν, δεν ευθύνονται οι μισθοί και οι συντάξεις, αλλά οι ολιγοπωλιακές καταστάσεις που δημιουργούνται στην καπιταλιστική αγορά με ευθύνη της Κυβέρνησης και όσων θεωρούν ότι η απελευθέρωση των αγορών και ο ανταγωνισμός ωφελεί τους καταναλωτές. Οι λίγοι, όμως, επιχειρηματικοί όμιλοι καθορίζουν σε κάθε τομέα και τις τιμές παραγωγής, αλλά και τις τιμές κατανάλωσης. Και την ακρίβεια πυροδότησαν κιόλας οι τελευταίες αυξήσεις στον ΟΤΕ, στη ΔΕΗ, στην ΕΥΔΑΠ, στην ΕΙΑΒ. Και έχουν συγκεκριμένο στόχο. Αύξηση των κερδών, για να γίνουν πιο ελκυστικές οι μετοχές στο Χρηματιστήριο, για να τραβήξουν και αυτές το δρόμο της ιδιωτικοποίησης. 
      Στο θέμα, βέβαια, της αύξησης του πετρελαίου, είναι ενδεικτική η στάση της Κυβέρνησης απέναντι στα δύο διϋλιστήρια και στις τέσσερις, πέντε εταιρείες που εμπορεύονται το πετρέλαιο. Κανένας έλεγχος σ’ αυτό το κύκλωμα και στα διϋλιστήρια και στις εταιρείες πετρελαίου. Παράλληλα κανένα μέτρο προστασίας δεν παίρνετε για τα λαϊκά στρώματα. Δηλαδή, θα μπορούσε να μειωθεί ο Φόρος Προστιθέμενης Αξίας, ο ειδικός φόρος κατανάλωσης του πετρελαίου και παράλληλα να δοθεί και το επίδομα στους χαμηλοσυνταξιούχους και ανέργους. Σ’ αυτό το σημείο βέβαια δεν προβλέπει κανένα κονδύλιο ο Κρατικός Προϋπολογισμός.  
       Η ακρίβεια, κύριε Πρόεδρε, για μας αντιμετωπίζεται με πολύ διαφορετικό τρόπο. Όχι μ΄ αυτές τις συσκέψεις που γίνονται κάθε τόσο και με τη σημερινή Κυβέρνηση, αλλά και με τις προηγούμενες, με τους βιομηχάνους, με τα σούπερ μάρκετ, με τους εμπόρους ούτε με τη δημιουργία του Συνηγόρου του Καταναλωτή. Τέτοιες ρυθμίσεις έκαναν και οι κυβερνήσεις του ΠΑΣΟΚ, προχωρούσαν βέβαια σε αστεία μποϋκοτάζ, αλλά οι τιμές συνέχεια ήταν προς τα πάνω και τα κέρδη των βιομηχάνων ήταν πάρα πολύ υψηλά. Γι’ αυτό άλλωστε και δεν γίνεται τώρα πιστευτό το ΠΑΣΟΚ ότι θέλει πράγματι να χτυπηθεί η ακρίβεια. Αυτό ας το έκανε τόσα χρόνια που ήταν στην κυβέρνηση.
      Για μας, λοιπόν, η ακρίβεια αντιμετωπίζεται με πολιτική ελέγχου σε αντιμονοπωλιακή κατεύθυνση, δηλαδή εκεί στην πηγή, στη διαμόρφωση των τιμών των πρώτων υλών, στη μεταποίηση, στην παραγωγή και στην πώληση. Αλλά όμως έναν τέτοιο έλεγχο δεν μπορεί να πραγματοποιήσει ούτε η σημερινή Κυβέρνηση αλλά ούτε και οι κυβερνήσεις του ΠΑΣΟΚ το αντιμετώπισαν, γιατί ως κύριο στόχο είχαν να υπηρετήσουν τα συμφέροντα των μεγαλεπιχειρηματιών και όχι τα συμφέροντα του εργαζόμενου λαού.
      Κυρία Πρόεδρε, η κατάσταση είναι πιο τραγική σε όσους αντιμετωπίζουν την ανεργία και είναι γνωστό ότι οι άνεργοι είναι πάνω από πεντακόσιες χιλιάδες. Και στον αριθμό αυτό δεν υπολογίζονται όσοι δουλεύουν μία, δύο και τρεις ώρες, όσοι είναι σε προγράμματα «STAGE», σε προγράμματα κατάρτισης και επανακατάρτισης. Το μεγαλύτερο ποσοστό της ανεργίας αφορά γυναίκες και νέους. Επίσης, σε ορισμένες περιοχές η ανεργία είναι πραγματικά εφιαλτική και η προοπτική δείχνει ότι θα χειροτερέψει. 
      Η πορεία ξεκληρίσματος της μικρομεσαίας αγροτιάς, το κλείσιμο εργοστασίων, βιοτεχνιών, η μετεγκατάστασή τους σε γειτονικές χώρες, η άπνοια των επενδύσεων, δείχνουν τάση αύξησης της ανεργίας. Και ο κίνδυνος γίνεται ακόμη μεγαλύτερος στην προοπτική της οικονομικής ύφεσης, της κρίσης της ελληνικής οικονομίας που, ως χώρα καπιταλιστική, δεν μπορεί να την αποφύγει. Και σ’ αυτό το σημείο βέβαια υπάρχουν ανησυχητικές ενδείξεις δεικτών της οικονομίας που δικαιώνουν τη δική μας θέση. 
      Επίσης, πρέπει να αναφέρουμε ότι γι’ αυτήν την περίφημη μετεγκατάσταση εργοστασίου και επιχειρήσεων στις γειτονικές χώρες υπάρχει μία συνολική ευθύνη των κομμάτων, εκτός του Κομμουνιστικού Κόμματος Ελλάδας. Η κυβέρνηση τότε του ΠΑΣΟΚ, η Αξιωματική Αντιπολίτευση τότε, η Νέα Δημοκρατία, και ο Συνασπισμός, συμφωνήσατε στο περίφημο σύμφωνο ανασυγκρότησης των Βαλκανίων, που δεν ήταν καμία βοήθεια στους εκεί λαούς, αλλά ήταν μία οικονομική επιδρομή για να βγάλουν μεγαλύτερα κέρδη οι επιχειρήσεις, από εκεί να έχουν φθηνό εργατικό δυναμικό και την εκμετάλλευση των πλουτοπαραγωγικών πηγών αυτών των χωρών. 
      Έτσι πιστεύουμε ότι και στο ζήτημα της ανεργίας η Κυβέρνηση δεν κάνει τίποτε άλλο παρά υλοποιεί αυτά που έκανε το ΠΑΣΟΚ. Τι κάνει δηλαδή; Επιδοτεί τους εργοδότες με το επίδομα ανεργίας. Επιδοτεί τις εργοδοτικές εισφορές. Διευρύνει τη μερική απασχόληση και εξακολουθούν να λειτουργούν τα δουλεμπορικά γραφεία. Δηλαδή και πάλι δίνεται πακτωλός χρημάτων στους εργοδότες με το επιχείρημα ότι με όλα αυτά τα προνόμια, φοροαπαλλαγές, επιδοτήσεις, επιχορηγήσεις, θα γίνουν επενδύσεις και θα δημιουργηθούν θέσεις εργασίας. 
      Εγώ θα σας δώσω ορισμένα προσωρινά στοιχεία από το 1998 μέχρι το 2003 από τον προηγούμενο αναπτυξιακό νόμο του ΠΑΣΟΚ, που είναι τα εξής: Σ’ αυτό το διάστημα δημιουργήθηκαν είκοσι τρεις χιλιάδες θέσεις περίπου, αλλά στο ίδιο διάστημα μόνο στον κλάδο της κλωστοϋφαντουργίας χάθηκαν τριάντα χιλιάδες θέσεις εργασίας. 
      Η πολιτική εκείνη που εξυπηρετεί την κερδοφορία του κεφαλαίου κρίνουμε εμείς ότι είναι υπεύθυνη για την ανεργία και τη μεγάλη φτώχεια. Σ’ αυτό το σημείο βέβαια ούτε από τον εισηγητή της Πλειοψηφίας αλλά και ούτε από τον εισηγητή της Αξιωματικής Αντιπολίτευσης ακούσαμε ότι είναι είκοσι πέντε χιλιάδες οι συμπολίτες μας που ζουν κάτω από το όριο της φτώχειας. Και αυτοί δεν έγιναν μέσα σε μία ημέρα. Είναι η μακρόχρονη πορεία της οικονομικής πολιτικής που ακολουθήθηκε για να φτάσουν αυτά τα λαϊκά στρώματα σ’ αυτό το σημείο της εξαθλίωσης. 
      Έτσι πιστεύουμε ότι η ανεργία είναι σύμφυτη με το καπιταλιστικό σύστημα, τη χρειάζεται δηλαδή την ανεργία, όπως χρειάζεται και τους ξένους εργάτες, για να μπορεί να πιέζει τους εργαζόμενους να αποδεχθούν τις σαρωτικές αλλαγές που έρχονται και υφίσταται ο εργαζόμενος λαός όσον αφορά τα εργασιακά και τα ασφαλιστικά. Αυτό βέβαια δεν είναι χαρακτηριστικό γνώρισμα μόνο της χώρας μας, γίνεται μέσα σε όλη την Ευρωπαϊκή Ένωση, Γαλλία, Γερμανία, Ολλανδία, Αγγλία. Οι εργαζόμενοι δέχονται αυτήν την ολομέτωπη επίθεση. Αποδεικνύεται ότι αυτή η Ευρωπαϊκή Ένωση που εσείς στηρίζετε, δεν είναι παράδεισος για τον εργαζόμενο λαό. Είναι παράδεισος για την κερδοφορία των μεγάλων επιχειρήσεων. 
      Γι’ αυτό εμείς πιστεύουμε ότι η ανεργία θα εξαλειφθεί μόνο αν εξαλειφθεί το υπάρχον κοινωνικοπολιτικό σύστημα. Παρ’ όλα αυτά προτείνουμε για την αντιμετώπιση της ανεργίας και για την ανακούφιση των ανέργων τα εξής: 
      Την καθιέρωση του τριανταπεντάωρου με επτάωρο πενθήμερο. Αύξηση του επιδόματος της ανεργίας στο 80% του μισθού. Και αυτό να δίνεται σε όλη την περίοδο της ανεργίας. Γιατί πιστεύω ότι τα 311 ευρώ είναι επίδομα της ντροπής. Επίσης, να υπάρχει ασφαλιστική και ιατροφαρμακευτική κάλυψη για όλους τους ανέργους.
      Κύριε Πρόεδρε, η Σύνοδος Κορυφής της Λισαβόνας αποφάσισε για την ενίσχυση της ανταγωνιστικότητας της οικονομίας της Ευρωπαϊκής Ένωσης ότι πρέπει να παρθούν μέτρα. Και ανάμεσα σε αυτά προβλέπει μέτρα για την κοινωνική ασφάλιση, πράγμα που σημαίνει ότι τα κοινωνικοασφαλιστικά δικαιώματα θα δεχθούν νέα επίθεση. Προς την κατεύθυνση αυτή κινείται και ο Κρατικός Προϋπολογισμός που στην εισηγητική έκθεση αναφέρει ότι η κοινωνική πολιτική, δηλαδή η υγεία, η πρόνοια η σύνταξη συνδέεται με τη συνεχή επίτευξη ακόμα πιο υψηλών ρυθμών ανάπτυξης. Επίσης δίνει ιδιαίτερη σημασία στην ανταποδοτικότητα των ταμείων και στην ιδιωτική επαγγελματική ασφάλιση.
      Σε αυτά τα πλαίσια, λοιπόν, θα έχουμε υποχρηματοδότηση του ΙΚΑ και φέτος. Ο Κρατικός Προϋπολογισμός προβλέπει 1,6 δισεκατομμύρια, αλλά είναι γνωστό ότι με αυτά δεν μπορούν να αντιμετωπισθούν οι αυξημένες ανάγκες που έχει το ΙΚΑ σε συντάξεις και σε ιατροφαρμακευτική περίθαλψη. Εξάλλου είναι γνωστό ότι πολλοί χρωστάνε στο ΙΚΑ από την εισφοροδιαφυγή, από τους διακανονισμούς και από τη διαγραφή των χρεών, από τους ανασφάλιστους, από τις επιχειρήσεις που δεν είναι δηλωμένες. Είχαμε και τη μεγάλη απώλεια του χρηματιστηρίου, γιατί εκεί παίχτηκαν τα αποθεματικά των ταμείων. 
      Βέβαια το μεγάλο πρόβλημα είναι η ανεργία. Υπάρχουν χρήματα, όμως, λέμε εμείς για συντάξεις αξιοπρέπειας και όχι για συντάξεις πείνας, γιατί είναι γνωστό ότι το 80% των συνταξιούχων του ΙΚΑ ζει με σύνταξη κάτω από 500 ευρώ. Είναι ντροπή αυτή η αύξηση που δίνει η Κυβέρνηση του μισού ευρώ την ημέρα στο ΕΚΑΣ και στη σύνταξη του ΟΓΑ, ενώ πέρυσι κατέκρινε την κυβέρνηση που έδωσε 1 ευρώ την ημέρα στους συγκεκριμένους συνταξιούχους. Και δεν ξέρω γιατί πανηγύρισαν οι συνάδελφοι της Αξιωματικής Αντιπολίτευσης. Θεωρούν δηλαδή το 1 ευρώ ικανοποιητικό για να ζήσουν οι συνταξιούχοι; Μου θυμίζετε τον ΟΗΕ όπου αναφέρονται διάφορα στοιχεία και λένε ότι ενάμισι δισεκατομμύριο του παγκόσμιου πληθυσμού ζει με κάτω από 2 δολάρια. Δηλαδή αυτός που ζει με 3 δολάρια ή με 4 δολάρια θεωρείται ότι είναι πλούσιος; Αυτό κάνετε και εσείς με το 1 ευρώ την ημέρα. Πιστεύουμε ότι και τότε ήταν κοροϊδία, όπως κοροϊδία είναι και σήμερα.
      Καλή η κατανόηση του κυρίου Πρωθυπουργού, αλλά με αυτήν δεν αντιμετωπίζεται η ανάγκη για αξιοπρεπή επιβίωση των συνταξιούχων του ΙΚΑ, του ΟΓΑ, του ΤΕΒΕ, του ΝΑΤ και όλων των ταμείων. 
      Επικίνδυνα, όμως, εξελίσσεται και το θέμα των ταμείων των τραπεζοϋπαλλήλων. Εδώ χρειάζεται προσοχή, γιατί θα αποτελέσει παράδειγμα για όλα τα ταμεία. Γίνεται προσπάθεια αυτά τα ταμεία να περάσουν στο ενιαίο ταμείο, με την προϋπόθεση, όμως, οι τραπεζίτες που έχουν μεγάλα κέρδη να μην πληρώσουν το κόστος. Θέλουν αυτό το κόστος να το πληρώσουν οι εργαζόμενοι και να το μετακυλίσουν στον κρατικό προϋπολογισμό, δηλαδή να πληρώσει στο σύνολό του ο εργαζόμενος λαός. Σε αυτό το σημείο η Κυβέρνηση περιμένει να γίνει ο διάλογος και μετά να ευλογήσει αυτό που είπα τώρα. Επομένως η Νέα Δημοκρατία δεν παρουσίασε καμία νέα φιλολαϊκή οικονομική, ασφαλιστική πολιτική και εδώ εφαρμόζει πιστά όλες αυτές τις επιλογές. Μάλιστα υπάρχουν και στελέχη από την πλευρά της Αξιωματικής Αντιπολίτευσης που λένε ότι πρέπει να παρθούν πρόσθετα μέτρα και μάλιστα άμεσα, με το επιχείρημα ότι ο πληθυσμός γηράσκει. Αυτό, όμως, είναι μόνο η δικαιολογία, γιατί το ζήτημα της υπογεννητικότητας για μας είναι ζήτημα πολιτικό, κοινωνικό, οικονομικό. Το ίδιο το καπιταλιστικό σύστημα είναι υπεύθυνο γιατί δεν εξασφαλίζει σταθερή θέση εργασίας και ασφάλεια ιδίως στους νέους, γιατί ιδιωτικοποιεί την παιδεία, την υγεία, την πρόνοια, γιατί μειώνει το εργατικό εισόδημα. Δηλαδή δεν παρέχει καμία κοινωνική προστασία στη λαϊκή οικογένεια.
      Και γίνεται μία προσπάθεια από διάφορους να βάλουν τους νέους ενάντια στους συνταξιούχους ότι δηλαδή οι δεύτεροι τρώνε το μέλλον των πρώτων. Στο σημείο αυτό θέλω να τονίσω και να υπενθυμίσω ότι απόμαχοι της δουλειάς ήταν εκείνοι που έδωσαν σκληρούς ταξικούς και πολλές φορές αιματηρούς αγώνες για να καθιερωθεί η κοινωνική ασφάλιση και η σύνταξη. Αυτό είναι μία ιστορική παρακαταθήκη για τους νέους τους που πρέπει να συνεχίσουν τους αγώνες τους.
      Πιστεύουμε ότι αυτά τα αιτήματα που θέτει το αγωνιζόμενο εργατικό συνδικαλιστικό κίνημα είναι ρεαλιστικά. Μερικά από αυτά είναι η κατώτερη σύνταξη να είναι στα 960 ευρώ, η συνταξιοδότηση στους άνδρες να είναι στα εξήντα και στις γυναίκες στα πενήντα πέντε, στα ανθυγιεινά και βαριά να είναι στα πενήντα πέντε και στα εξήντα, στα τριάντα χρόνια χωρίς όριο ηλικίας να βγαίνει ο άλλος στη σύνταξη.
      ΄Ετσι δημιουργούνται και οι προϋποθέσεις για νέες θέσεις εργασίας και όχι όπως θέλει η Ευρωπαϊκή ΄Ενωση αλλά και η Νέα Δημοκρατία και η Αξιωματική Αντιπολίτευση να πάνε οι εργαζόμενοι στα εβδομήντα δύο χρόνια δουλειάς. 
      Επίσης πιστεύουμε ότι πρέπει να γίνουν προσλήψεις βοηθητικού και διοικητικού προσωπικού στο ΙΚΑ και στα άλλα ασφαλιστικά ταμεία για να παρέχουν καλές υπηρεσίες δωρεάν στους εργαζόμενους. Γιατί η δημόσια, δωρεάν ιατροφαρμακευτική περίθαλψη με τη συνεχή μείωση των κονδυλίων υποβαθμίζεται με αποτέλεσμα το 47% των δαπανών να πληρώνεται από τους ίδιους τους ασφαλισμένους, δηλαδή από το πορτοφόλι τους. 
      Πιστεύουμε, κυρία Πρόεδρε, ότι αυτή η κοινωνική συναίνεση που προωθεί η Κυβέρνηση, ο ΣΕΒ και το ΠΑΣΟΚ αλλά και οι συμβιβασμένες συνδικαλιστικές ηγεσίες θα μείνουν στα χαρτιά. Οι εργαζόμενοι όλου του δημόσιου τομέα και του ιδιωτικού θα πρέπει να συσπειρωθούν και να διεκδικήσουν όχι μόνο τα ρεαλιστικά τους αιτήματα, αλλά να επικεντρωθούν και στο κύριο ότι ως παραγωγοί του πλούτου πρέπει να γίνουν και ιδιοκτήτες τους. Χρήματα υπάρχουν για όλες αυτές τις παροχές, τα οικονομικά όρια αντέχουν, με τη βασική προϋπόθεση όμως να αμφισβητηθούν τα κέρδη των εργοδοτών και του κεφαλαίου. 
      ΄Αλλωστε αυτό φοβούνται και οι κυβερνήσεις και χρησιμοποιούν τους κατασταλτικούς μηχανισμούς, τις διώξεις των συνδικαλιστών, των εργαζομένων και ξοδεύουν 1.000.000.000 και παραπάνω για να στήσουν τους ηλεκτρονικούς χαφιέδες, όχι να παρακολουθήσουν την τρομοκρατία, αλλά για να ελέγξουν το λαϊκό κίνημα.
      Κυρίες και κύριοι Βουλευτές, δεν είναι τυχαίο ότι ο Κρατικός Προϋπολογισμός του 2005 δεν κάνει καμία αναφορά για τον αγροτικό τομέα. Η Νέα Δημοκρατία συνειδητά αποκρύπτει τις αρνητικές εξελίξεις και έχει σοβαρές συνέπειες γιατί ως Αξιωματική Αντιπολίτευση αποδέχθηκε όλες τις αλλαγές στην αγροτική πολιτική που προώθησε το ΠΑΣΟΚ και σαν Κυβέρνηση προώθησε άλλους τρεις κανονισμούς, για το βαμβάκι, το λάδι, τον καπνό και ετοιμάζεται να κλείσει και το ζήτημα της ζάχαρης με τα τεύτλα. 
      Επίσης, συναίνεσε στην προσυμφωνία του Παγκόσμιου Οργανισμού Εμπορίου. Με όλα αυτά βλέπουμε ότι μειώνονται οι τιμές και αυτό δεν γίνεται μόνο φέτος, υπάρχει μια σταδιακή μείωση από την εφαρμογή της Κοινής Αγροτικής Πολιτικής, με συνέπεια οι τιμές να είναι πολύ κάτω από πέρυσι και οι εμποροβιομήχανοι να βγάζουν πολλά εξ αιτίας αυτής της διαφοράς. Το ότι μειώνονται οι δασμοί στις εισαγωγές είναι γιατί καταργούνται οι εξαγωγικές επιδοτήσεις και αυτό έχει σαν συνέπεια να μη βρίσκουν αγορές τα προϊόντα μας, η ντόπια παραγωγή να σαπίζει στα χωράφια και τις αποθήκες και ξέρετε όλοι ότι το αγροτικό εμπορικό έλλειμμα ξεπέρασε τα 2.000.000.000 ευρώ. 
      Πιστεύουμε ότι αυτό που συνέχισε το ΠΑΣΟΚ το τελειώνει η Νέα Δημοκρατία και με τις ιδιωτικοποιήσεις των συνεταιριστικών εταιρειών, όπως έγινε και με τη «ΔΩΔΩΝΗ». ΄Ηταν κοροϊδία να έρθει εδώ με επίκαιρη ερώτηση το ΠΑΣΟΚ να ενδιαφερθεί για τη «ΔΩΔΩΝΗ» που την είχε βάλει στο δρόμο για την ιδιωτικοποίησή της. 
      Πιστεύουμε ότι ο Κρατικός Προϋπολογισμός είναι προσανατολισμένος σε αυτήν την κατεύθυνση γιατί μέσα από το πρόγραμμα δημοσίων επενδύσεων τα κονδύλια για τον αγροτικό τομέα είναι μειωμένα και κάτω από τις ανάγκες για αντιπλημμυρικά και αρδευτικά που μπορούν να παίξουν σημαντικό ρόλο στο κόστος παραγωγής και στην ανταγωνιστικότητα των προϊόντων.
      Πιστεύουμε επίσης ότι πρέπει οι χιλιάδες μικρομεσαίοι αγρότες και ιδίως οι νέοι παρά τα προγράμματα και τις υποσχέσεις, που βλέπουν αβέβαιο το μέλλον τους, να μη δείξουν καμία ανοχή στην αγροτική πολιτική της Νέας Δημοκρατίας. Επίσης να μην εμπιστευθούν το ΠΑΣΟΚ αλλά και τις αγροτικές ηγεσίες που συμφώνησαν σε όλα αυτά και τώρα θυμήθηκαν ότι υπάρχει ο αγρότης και η ύπαιθρος. 
      Είναι γνωστό ότι εμείς διαφωνήσαμε με όλες αυτές τις αλλαγές και προτείνουμε ως λύση και διέξοδο για τα προβλήματα αυτά την ανάπτυξη των συνεταιριστικών παραγωγικών επιχειρήσεων, που θα είναι παραγωγικοί συνεταιρισμοί που θα βοηθήσουν την ανάπτυξη της αγροτιάς, με πλήρη στήριξη από το κράτος, γιατί έτσι μπορεί να φύγουν από τη μέση οι μεσάζοντες, οι εμποροβιομήχανοι και οι τραπεζίτες. 
      Αυτή η ανάπτυξη που προτείνει το ΚΚΕ συγκρούεται με την Ευρωπαϊκή ΄Ενωση αλλά συγκρούεται και με τις επιλογές των κυβερνήσεων.
      Αυτή την ανάπτυξη, όμως, πρέπει να έχουν ως κύριο στόχο οι μικρομεσαίοι αγρότες, γιατί πραγματικά αυτούς ευνοεί, και κυρίως οι νέοι αγρότες. Γι’ αυτό μαζί με τους εργαζόμενους μπορούν να αναπτύξουν το δικό τους μέτωπο απέναντι σε όλους αυτούς. 
      Η ίδια κατάσταση επικρατεί, κυρίες και κύριοι Βουλευτές, και στους επαγγελματίες. Γιατί παρά τις συχνές αναφορές των κυβερνήσεων ότι αποτελούν τη ραχοκοκαλιά της οικονομίας, η τακτική είναι η ίδια. Όλες αυτές οι διαρθρωτικές αλλαγές έχουν περάσει και σε αυτόν τον κλάδο. Γίνεται δηλαδή η συγκέντρωση και η συγκεντρωποίηση σε λίγα χέρια. Παράδειγμα είναι ότι στο εμπόριο τροφίμων δέκα όμιλοι σούπερ μάρκετ ελέγχουν το 85%. Αυτό συμβαίνει σε όλους τους τομείς. Παντού γίνεται αυτή η συγκέντρωση. 
      Η Κυβέρνηση πολύ γρήγορα ξέχασε τις υποσχέσεις. Τον Αύγουστο του 2004 ξεκίνησε νέο φοροκυνηγητό, το οποίο θα συνεχιστεί και το 2005, όπως είπα στην αρχή, και είναι συνέχεια των φοροκυνηγητών που είχε εξαπολύσει η κυβέρνηση του ΠΑΣΟΚ με την περαίωση. Το ζήτημα είναι ότι από εκεί παίρνουν, αλλά παράλληλα δίνουν πολλά δισεκατομμύρια ευρώ στους μεγαλοεπιχειρηματίες. Άλλα λοιπόν έλεγε η Κυβέρνηση όταν ήταν στην αντιπολίτευση και άλλα έπραττε η σημερινή αντιπολίτευση, όταν ήταν στην κυβέρνηση. Γι’ αυτό πιστεύουμε ότι είναι εχθρική η πολιτική της Νέας Δημοκρατίας προς τους μικροεπιχειρηματίες και όχι νέα και φιλολαϊκή. 
      Εμείς πιστεύουμε ότι και αυτός ο τομέας –αναφερόμαστε στους μικρούς- μπορεί μέσα από τους παραγωγικούς, προμηθευτικούς και εμπορικούς συνεταιρισμούς να αντιμετωπίσει τη μεγάλη ολομέτωπη επίθεση των πολυεθνικών επιχειρήσεων και να εφαρμοστούν ανάλογες πολιτικές προς όφελος των μικρομεσαίων. 
      Κυρίες και κύριοι Βουλευτές, είτε με την υπογραφή του ενός είτε με την υπογραφή του άλλου, αποδεικνύεται πλέον ότι όλα φορτώνονται στις πλάτες του ελληνικού λαού. Αυτός άλλωστε καλείται και το 2005 να πληρώσει για τοκοχρεολύσια για την αποπληρωμή του δημόσιου χρέους 31,5 δισεκατομμύρια ευρώ στους ξένους και ντόπιους τραπεζίτες δανειστές. 
      ΄Ηδη το 2004 τα τοκοχρεολύσια  έφθασαν στο 72% των δαπανών. Από το 1996 μέχρι σήμερα έχει πληρώσει ο εργαζόμενος λαός για τους τόκους και τα χρεολύσια 75.000.000.000.000 δραχμές. Παρατηρούμε δηλαδή ότι ένας πολύ μεγάλος πλούτος αλλάζει χέρια. Από τον εργαζόμενο λαό περνάει στους τραπεζίτες και σε όλους αυτούς τους ξένους, που πραγματικά έχουν τεράστια κέρδη από την αποπληρωμή του χρέους. Το 25% είναι στρατιωτικό χρέος. Ο Κρατικός Προϋπολογισμός αναφέρει ότι οι στρατιωτικές δαπάνες θα αυξηθούν. Προβλέπει για νέα εξοπλιστικά προγράμματα 1,6 δισεκατομμύρια ευρώ και για δαπάνες του ΝΑΤΟ 138,5 εκατομμύρια ευρώ, εκ των οποίων τα 25.000.000 θα δοθούν για τις ελληνικές δυνάμεις που είναι εκτός των συνόρων. «Αποστολές ειρήνης» τις ονομάζει η σημερινή Κυβέρνηση όπως και η χθεσινή, αλλά για μας είναι δυνάμεις κατοχής, που πραγματικά παίζουν το ρόλο σύμφωνα με τις αποφάσεις του ΝΑΤΟ και της Ευρωπαϊκής Ένωσης. Δανείζεται λοιπόν ο ελληνικός λαός για να έχουν κέρδη και οι τραπεζίτες και τα μονοπώλια που πωλούν τα όπλα αυτά και ύστερα μιλούν εδώ μέσα για διαφάνεια και εξεταστικές επιτροπές. Δεν μπορεί κανείς να κάνει αυτόν τον έλεγχο, εφόσον πραγματικά αυτή η πολιτική συνδέεται με τα μεγάλα συμφέροντα.  
      Κυρία Πρόεδρε, η Κυβέρνηση για την αντιμετώπιση του δημόσιου χρέους εκτός από τις ιδιωτικοποιήσεις των ΔΕΚΟ, εκτός από την παραχώρηση της ολυμπιακής υποδομής που τη χρυσοπλήρωσε ο ελληνικός λαός –στοίχισε πάνω από 9-10 δισεκατομμύρια ευρώ και θα ξαναπληρώσει για τη χρήση της ο ελληνικός λαός-  ετοιμάζεται να ξεπουλήσει και όλη την ακίνητη περιουσία του δημοσίου μέσω της Κτηματικής Εταιρείας του Δημοσίου. Είναι βέβαια μία άλλη απόδειξη ότι όλα αυτά χρησιμοποιούνται ως ένας σοβαρός μηχανισμός αναδιανομής του εισοδήματος υπέρ των μεγαλοεπιχειρηματιών. 
      Την ίδια ώρα όμως έχει σοβαρές ανάγκες ο ελληνικός λαός σε σχολικές αίθουσες, σε κτηριακή υποδομή για τα ΤΕΙ και για τα πανεπιστήμια, για τις συγκοινωνίες, για το περιβάλλον, για τα αντισεισμικά και αντιπλημμυρικά έργα, για την αποκατάσταση των σεισμοπλήκτων που ζουν ακόμα μέσα στα κοντέινερ. Για όλα αυτά, κυρία Πρόεδρε, κυρίες και κύριοι Βουλευτές, τα κονδύλια του προγράμματος δημοσίων επενδύσεων είναι μειωμένα. 
      Κυρίες και κύριοι Βουλευτές, με πολιτικά επιχειρήματα αποκαλύψαμε τον αντιλαϊκό, φιλομονοπωλιακό  χαρακτήρα του Κρατικού Προϋπολογισμού που για πρώτη φορά κατέθεσε η Νέα Δημοκρατία, τον οποίο και καταψηφίζουμε.
      Αποδείξαμε ότι η Κυβέρνηση της Νέας Δημοκρατίας δεν προτείνει νέα οικονομική πολιτική, δεν είναι νέα διακυβέρνηση και επομένως δεν δημιουργεί νέα εποχή προς όφελος του λαού. Επίσης, αποκαλύψαμε τη δημαγωγική στάση του ΠΑΣΟΚ, που ως Αξιωματική Αντιπολίτευση γρήγορα ξέχασε το χθες και προσπαθεί να παρουσιαστεί ως νέος φορέας με μια νέα πρόταση, ίσως κεντροαριστερής κατεύθυνσης, στην οποία και άλλοι συναποβλέπουν.
       Αποδείξαμε όμως ότι και οι δύο είναι διαχειριστές του ίδιου εκμεταλλευτικού κοινωνικοπολιτικού συστήματος, ίσως με κάποιες μικροδιαφορές, του καπιταλισμού. Και αυτό το σύστημα βέβαια δεν παίρνει διορθώσεις. Γιατί το λαϊκό κίνημα μπορεί με τους αγώνες του να αποσπάσει μεγαλύτερο μερίδιο από την αύξηση του Ακαθάριστου Εγχώριου Προϊόντος, από τη λεγόμενη πίτα. Όμως, η ανισότητα, η εκμετάλλευση θα συνεχίζεται διαρκώς και θα χειροτερεύει η θέση του εργαζόμενου λαού. 
      Καμία ανοχή, λοιπόν, στην ήπια προσαρμογή της Κυβέρνησης της Νέας Δημοκρατίας, το νέο διαχειριστικό πολιτικό προσωπικό του κεφαλαίου. Και καμιά εμπιστοσύνη στο ΠΑΣΟΚ, γιατί είναι γνωστά και τα έργα και οι ημέρες του. Και από αυτό το Βήμα καλούμε το λαό, ξεπερνώντας δυσκολίες, αδυναμίες, δισταγμούς, να βγει στο προσκήνιο και ενωτικά, αποφασιστικά να διεκδικήσει την κοινωνική ιδιοκτησία των βασικών μέσων παραγωγής, την κεντρικά σχεδιασμένη οργάνωση της παραγωγής, σε περιφερειακό, κλαδικό, διακλαδικό επίπεδο, με εργατικό και κοινωνικό έλεγχο. Να αγωνιστεί για τη διεύρυνση των δημοκρατικών και ατομικών δικαιωμάτων, να αγωνιστεί για την απεξάρτηση της χώρας μας από τις ιμπεριαλιστικές ενώσεις της Ευρωπαϊκής Ένωσης και του ΝΑΤΟ και για την προώθηση συνεργασιών με χώρες και λαούς, με κριτήριο το αμοιβαίο όφελος, την ανάπτυξη, την ασφάλεια, την ειρήνη. 
      Και αναφέρομαι βέβαια στη χθεσινή απόφαση της Συνόδου Κορυφής, που πραγματικά επιβεβαιώνει τις σωστές εκτιμήσεις που έχει κάνει κατ’ επανάληψη το Κομμουνιστικό Κόμμα Ελλάδας για το χαρακτήρα της Ευρωπαϊκής Ένωσης και για το ποια συμφέροντα εξυπηρετεί. Έτσι, είδαμε μέσα απ’ αυτήν τη Σύνοδο να θυσιάζονται κυριαρχικά δικαιώματα της χώρας και βέβαια να μην αναγνωρίζεται η κυριαρχία ενός ανεξάρτητου κράτους, που είναι η Κύπρος, και αυτήν την ώρα να υπάρχει ο κατοχικός στρατός, να υπάρχει δηλαδή αυτό το οποίο είχε γίνει πριν από χρόνια, η διχοτόμηση του νησιού.
      Πιστεύουμε, λοιπόν, ότι με όλα αυτά θα μπορέσει να υπάρξει μια διακυβέρνηση λαϊκή, που θα μπορέσει να εφαρμόσει μια οικονομική πολιτική προς όφελος του λαού, λαϊκή οικονομική πολιτική, προϋποθέσεις που είναι απαραίτητες για τη δημιουργία πράγματι μιας νέας εποχής, της σοσιαλιστικής.
      Κυρία Πρόεδρε, από αυτό το Βήμα ευχόμαστε την καλή χρονιά σε όλο τον εργαζόμενο λαό, στα λαϊκά στρώματα. Για να είναι όμως καλή η χρονιά, πρέπει και ο λαός να βάλει το χέρι του.  Γι’ αυτό θα πρέπει το 2005 να είναι χρονιά αγωνιστική, διεκδικητική, γιατί τότε θα μπορέσει να είναι δημιουργική και ειρηνική προς όφελος του λαού. 
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο εισηγητής του Συνασπισμού Ριζοσπαστικής Αριστεράς, ο συνάδελφος κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, κυρίες και κύριοι συνάδελφοι, είχα την ευκαιρία να ακούσω με προσοχή όλες τις εισηγήσεις μέχρι τώρα και θα ήθελα να αρχίσω με δύο εισαγωγικά σχόλια. Μου έκαναν εντύπωση τα ενθουσιώδη χειροκροτήματα των Βουλευτών της Νέας Δημοκρατίας, όταν μιλούσε ο εισηγητής τους, και τα ακόμη πιο ενθουσιώδη χειροκροτήματα των Βουλευτών του ΠΑΣΟΚ, όταν μιλούσε ο δικός τους εισηγητής. 
      Αναρωτιέμαι πώς αντέδρασαν, πώς ένιωσαν οι χιλιάδες των ανέργων, πώς ένιωσαν όσοι τρέχουν στις τράπεζες να βρουν κάποιο εορτοδάνειο, για να κάνουν γιορτές. Αναρωτιέμαι πώς βλέπουν όλους εμάς όσοι έτυχε χθες να διαβάσουν την έκθεση του ΙΟΒΕ, η οποία προβλέπει ότι το 2005 το 26% των επιχειρήσεων προγραμματίζει απολύσεις και όχι προσλήψεις. Πώς νιώθουν όταν βλέπουν αυτήν την εικόνα της Αίθουσας της Βουλής οι απολυμένες της “SCHISSER PALCO”, οι συμβασιούχοι.
      Θέλω να πω ότι ο Προϋπολογισμός αυτός απευθύνεται σε μία κοινωνία που έχει προβλήματα και έχει άποψη για τις αιτίες των προβλημάτων. 
      Μου έκανε εντύπωση και μία αναφορά του  συναδέλφου από το ΚΚΕ Υπήρξαν διάφοροι υπαινιγμοί –δεν κατάλαβα καλά- αλλά υπήρξε μία σαφής αναφορά, ότι ο Συνασπισμός υποστηρίζει την επιδότηση ελληνικών επιχειρήσεων να πάνε να κάνουν επενδύσεις στο εξωτερικό. Και μου έκανε εντύπωση γιατί την προηγούμενη εβδομάδα συζητήσαμε αυτό το νομοσχέδιο και ήμουν εισηγητής και όχι απλώς το καταψήφισα, αποκάλυψα τον παραλογισμό του να επιδοτούμε ελληνικές επιχειρήσεις να επενδύουν στο εξωτερικό και μετά να επιδοτούμε το ξένο κεφάλαιο να έρχεται στην Ελλάδα. Δεν είναι ικανοποιημένο το ΚΚΕ που διατύπωσα αυτήν τη θέση; Μήπως ήθελε να έχουμε άλλη θέση και άλλη άποψη απ’ αυτό; 
      Έρχομαι στο κυρίως θέμα. Ο Προϋπολογισμός που συζητάμε είναι ο πρώτος προϋπολογισμός της νέας κυβέρνησης. Ίσως ακριβώς γι’ αυτό θα πρέπει η συζήτηση, όπως είπα και πριν, να έχει ως ένα σημείο αναφοράς το γενικότερο οικονομικό και κοινωνικό πλαίσιο, πολύ περισσότερο που, όπως πολλοί συμφωνούμε, ως οικονομία αλλά και ως κοινωνία μπαίνουμε σε μία νέα φάση. Παράγοντες που έδωσαν ώθηση στην οικονομία τα τελευταία χρόνια εξαντλούνται ή εξαντλήθηκαν. 
      Το σημαντικότερο είναι ότι η ανάπτυξη που είχαμε τα τελευταία χρόνια –διότι είχαμε ανάπτυξη από τις υψηλότερες στην Ευρώπη- δεν είχε το κοινωνικό αντίκρισμα που θα περίμενε κανείς. Η μαζική ανεργία, η κοινωνική ανασφάλεια, η διεύρυνση των ανισοτήτων, η υποβάθμιση του  περιβάλλοντος, όχι μόνο δεν περιορίστηκαν, αλλά φαίνεται να αποτελούν πια δομικό στοιχείο του μοντέλου ανάπτυξης που έχουμε και της πολιτικής που εφαρμόζεται και από την προηγούμενη και από τη σημερινή Κυβέρνηση. Αν αυτή η διαπιστωση είναι σωστή  –εμείς θεωρούμε ότι είναι- θα έπρεπε από εδώ να αρχίσει ένας νέος προβληματισμός μέσα στην κοινωνία, διότι ο κόσμος το αντιλαμβάνεται και έχει ερωτήματα:
       Γιατί δεν απέδωσαν οι έως τώρα πολιτικές; Δεν ήθελε το ΠΑΣΟΚ να λυθούν τα προβλήματα; Γιατί δεν απέδωσαν οι πολιτικές που εφάρμοσε; Γιατί το χρέος δεν μειώθηκε, παρά τις τόσες ιδιωτικοποιήσεις που έγιναν; Πού πήγαν τα έσοδα από τις ιδιωτικοποιήσεις; Η Κυβέρνηση της Νέας Δημοκρατίας πέρα από το να διαπιστώνει τα προβλήματα, τι κάνει, ποια είναι η πολιτική της, ποιο είναι το πρώτο δείγμα γραφής από το νέο φορολογικό νόμο, από το νέο αναπτυξιακό νόμο και από τον Προϋπολογισμό, από ποιους παίρνει και σε ποιους δίνει; 
      Είναι δυνατόν μία πολιτική που βασικά –είτε το λέμε είτε όχι ο κόσμος το καταλαβαίνει- έχει τις ίδιες συντεταγμένες με τις προηγούμενες πολιτικές, να έχει διαφορετικά αποτελέσματα σε ό,τι αφορά την ανεργία, σε ό,τι αφορά την ακρίβεια, σε ό,τι αφορά το εισόδημα ή το περιβάλλον; 
      Εμείς θεωρούμε ότι αυτά είναι τα μεγάλα ερωτήματα και σ’ αυτά θα προσπαθήσω, στο μέτρο που μου επιτρέπει ο χρόνος, να κάνω κάποιες αναφορές, να δώσω κάποιες απαντήσεις, να διατυπώσω τις δικές μας απόψεις και προτάσεις. 
      Κατ’ αρχάς, υπάρχει αυτό το νέφος περί απογραφής, το οποίο πρέπει να ξεδιαλύνουμε, για να μπορούμε να έρθουμε στα πραγματικά προβλήματα. Χρειαζόταν η απογραφή; Έγινε η απογραφή που έπρεπε να γίνει; Μπορούμε σήμερα να πούμε στον ελληνικό λαό ότι έχουμε έναν αξιόπιστο Προϋπολογισμό, ένα αξιόπιστο σύστημα διαχείρισης του δημόσιου χρήματος; Εμείς ήδη έχουμε διατυπώσει τις απόψεις μας στα θέματα αυτά και είναι σαφέστατες. 
      Ο Συνασπισμός συνέβαλε τα προηγούμενα χρόνια, να συνειδητοποιηθεί το πρόβλημα που υπήρχε. Για μας –και σήμερα το επαναλαμβάνουμε- μία πλήρη, αξιόπιστη, διαφανή απογραφή έπρεπε να είχε κάνει το ΠΑΣΟΚ αμέσως μετά την ένταξή μας στην ΟΝΕ. Κάναμε ό,τι κάναμε για να μπούμε, αμέσως μετά έπρεπε να μπει μία τάξη να αναγνωριστούν τα προβλήματα και να υπάρξει μία μεταρρύθμιση όλου αυτού του συστήματος που λέγεται δημοσιονομικό σύστημα.
      Η Νέα Δημοκρατία είχε την ευκαιρία να κάνει μια αξιόπιστη απογραφή, να κάνει μια απογραφή με διακομματική συνεννόηση. Εμείς είχαμε προτείνει, θυμάστε –αμέσως μετά τις προγραμματικές δηλώσεις- όλη αυτή η υπόθεση της απογραφής να τεθεί υπό την πολιτική εποπτεία της Διαρκούς Επιτροπής Οικονομικών Υποθέσεων και εκεί όλα τα κόμματα να αναλάβουμε τις ευθύνες μας. Αν κάποιος δεν ήθελε να συμμετάσχει, ας μη συμμετείχε.
      Δυστυχώς η Νέα Δημοκρατία κινήθηκε στην πεπατημένη. Έκανε μια απογραφή με κοντόφθαλμη λογική. Όμως τώρα πληρώνει το κόστος. Πρώτον, διότι υπήρξαν παρενέργειες που δεν μπόρεσε να αποτρέψει ή να ελέγξει και, δεύτερον, διότι τα βασικά προβλήματα παραμένουν και εκθέτουν τώρα την Κυβέρνηση.
      Διότι δεν είναι σωστό αυτό που είπε ο Υπουργός Οικονομικών ότι τώρα, μετά την απογραφή, αποκαταστάθηκε η διαφάνεια. Έχω εδώ ένα έγγραφο του Διεθνούς Νομισματικού Ταμείου. Είναι πρόσφατο, με ημερομηνία 8 Νοεμβρίου 2004. Τι λέει αυτό το έγγραφο; Επί τη ευκαιρία θέλω να σας πω ότι αυτό το έγγραφο δεν θα το καταθέσω. Η Κυβέρνηση πρέπει αυτά τα έγγραφα να τα καταθέτει όλα στη Βουλή. Η Βουλή πρέπει να ενημερώνεται γι’ αυτά τα θέματα.
      Το έγγραφο αυτό λέει όσα υποστηρίζουμε κι εμείς χρόνια τώρα: «Το ίδιο το θεσμικό πλαίσιο και οι διαδικασίες του προϋπολογισμού εμποδίζουν τη δημοσιονομική διαφάνεια». Άρα χρειάζονται αλλαγές, αλλαγές οι οποίες δεν έγιναν επί ΠΑΣΟΚ, αλλαγές οι οποίες δεν γίνονται ούτε σήμερα. Τι πρέπει λοιπόν να γίνει; Αυτό έχει σημασία. 
      Θα περιοριστώ σε τρία ερωτήματα, από τα οποία απορρέουν και τρεις προτάσεις. Πρώτο ερώτημα: Το Σύνταγμα, στο άρθρο 79 παράγραφος 2, απαιτεί, επιβάλλει όλα τα έσοδα και τα έξοδα του κράτους να εμφανίζονται στον προϋπολογισμό. 
      Μπορεί ο κύριος Πρωθυπουργός, ο κύριος Υπουργός να εγγυηθούν στον ελληνικό λαό ότι ο Προϋπολογισμός που συζητάμε σήμερα έχει γραμμένα όλα τα έσοδα και όλα τα έξοδα; Μπορούν οι πρώην Υπουργοί του ΠΑΣΟΚ –έστω και εκ των υστέρων- να διαβεβαιώσουν τον ελληνικό λαό ότι οι δικοί τους προϋπολογισμοί είχαν όλα τα έσοδα και τα έξοδα; Φοβάμαι ότι καμιά τέτοια διαβεβαίωση δεν μπορούσε να δοθεί ούτε τότε ούτε σήμερα. 
      Καταργείστε, λοιπόν, τους ειδικούς λογαριασμούς. Καταργείστε τα διπλά βιβλία. Αρχίστε καταργώντας τουλάχιστον τους ειδικούς λογαριασμούς, που 
      -όπως απαιτεί και η σχετική νομοθεσία- πραγματοποιούν δαπάνες ομοειδείς με εκείνες του Προϋπολογισμού. Δηλαδή δεν υπάρχει ειδικός λόγος να υπάρχουν ειδικοί λογαριασμοί. Αυτή είναι η πρώτη πρόταση.  
      Δεύτερο ερώτημα: Όσοι ήσασταν εδώ στη Βουλή πέρυσι θα θυμάστε ότι έγινε μια ενδιαφέρουσα συζήτηση με αφορμή τον απολογισμό του 2001. Θα θυμάστε ίσως ότι ο κ. Αρσένης, Βουλευτής τότε του ΠΑΣΟΚ –όπως και άλλοι Βουλευτές και από τη Νέα Δημοκρατία, όμως στον κ. Αρσένη θέλω να αναφερθώ, διότι και γνώριζε και αναγνωρίζει το πρόβλημα- εισηγήθηκε σε αυτήν την Αίθουσα να υπάρξουν με ευθύνη της Βουλής σταθεροί ορισμοί και κανόνες, τι είναι έλλειμμα, τι δεν είναι έλλειμμα, τι εγγράφεται στο έλλειμμα, πώς εγγράφεται στο έλλειμμα κ.ο.κ. Μάλιστα πρότεινε με ευθύνη της Βουλής να εκδοθεί ειδικό εγχειρίδιο με όλους αυτούς τους ορισμούς και τους κανόνες. 
      Το ΠΑΣΟΚ δεν άκουσε τις προτάσεις του Βουλευτή του κ. Αρσένη. Έχουμε έστω και τώρα, κυρίες και κύριοι συνάδελφοι της Νέας Δημοκρατίας, κύριε Υπουργέ, ένα σύστημα κανόνων κοινά αποδεκτών και διαχρονικά σταθερών; Δεν έχουμε. 
      Τρίτο ερώτημα, που αφορά και άμεσα όλους τους Βουλευτές. Έχουμε ως Βουλή τη δυνατότητα να ελέγξουμε αυτόν τον Προϋπολογισμό ή κάθε προϋπολογισμό; Μπορούμε, κυρίες και κύριοι συνάδελφοι, να διεισδύσουμε στο περιεχόμενό του και να πούμε τι ακριβώς συμβαίνει στο λαό; Ας απαντήσουμε με ειλικρίνεια. Η Βουλή δεν έχει αυτήν τη δυνατότητα. 
      Ακριβώς γι’ αυτό εμείς προτείναμε να δημιουργηθεί ένα γραφείο για τον προϋπολογισμό στη Βουλή, να έχει η Βουλή, πρώτον, τη γνώση της πραγματικότητας, δεύτερον, το ρόλο του ελέγχου πάνω στον προϋπολογισμό και, τρίτον, να έχει γνώμη, άποψη, δυνατότητα επηρεασμού των επιλογών του προϋπολογισμού. 
      Θέλω να θέσω ένα ακόμα ερώτημα προς τον κόσμο που ενδεχομένως μας ακούει. Γιατί τα δύο μεγάλα κόμματα δεν δέχονται αυτές τις προτάσεις, τις οποίες δεν κάνουμε μόνο εμείς; Τις έχουν κάνει και διεθνείς οργανισμοί. Μάλιστα έχει ενδιαφέρον να σας πω και το εξής. Ο πρώην Υπουργός Οικονομικών επί ΠΑΣΟΚ, ο κ. Χριστοδουλάκης, ανέθεσε στο Υπουργείο Οικονομικών της Βρετανίας να έρθουν Βρετανοί εμπειρογνώμονες να μελετήσουν την κατάσταση εδώ και να μας κάνουν προτάσεις.
      Ήρθαν οι Βρετανοί εμπειρογνώμονες, μελέτησαν το πρόβλημα, έκαναν μια έκθεση ογκώδη. Ξέρετε ποια είναι η πρώτη πρόταση των Βρετανών; «Αναβαθμίστε το ρόλο της Βουλής». Τι έγινε η έκθεση; Μπήκε στο συρτάρι.  Πού είναι η έκθεση; Μέχρι σήμερα παραμένει στο συρτάρι.
      Μήπως λοιπόν αυτή η κατάσταση βολεύει και τα δύο κόμματα τελικά; Μήπως αυτοί οι λογιστικοί πόλεμοι, μήπως αυτές οι αριθμομαχίες εξυπηρετούν συνολικά το σύστημα εξουσίας; Μήπως τελικά αυτό που λέμε όλοι έτσι απλά «διαφάνεια», «αξιοπιστία», δεν βολεύει το σύστημα εξουσίας του δικομματισμού που έχουμε στη χώρα μας; Στο χέρι της Κυβέρνησης είναι να μας διαψεύσει. 
      Και έρχομαι στον Προϋπολογισμό αυτόν καθεαυτόν. Όταν συζητάμε για έναν προϋπολογισμό το πρώτο που ενδιαφέρει είναι να δούμε ποιοι είναι οι στόχοι του προϋπολογισμού και ποια είναι τα μέσα με τα οποία επιδιώκεται η επίτευξη αυτών των στόχων. 
      Η Κυβέρνηση με τον Προϋπολογισμό του 2005 θέτει δύο κεντρικούς στόχους.
      Ο πρώτος είναι η δημοσιονομική προσαρμογή στα επίπεδα που απαιτεί το Σύμφωνο Σταθερότητας, δηλαδή το έλλειμμα να πέσει κάτω από το 3%,   2,8%  λέει η Κυβέρνηση.
      Ο δεύτερος στόχος είναι αυτή η δημοσιονομική προσαρμογή να μη θίξει το ρυθμό ανάπτυξης που πέρυσι ήταν 3,7%. Μάλιστα η Κυβέρνηση λέει: να πάει στο 3,9% φέτος, το 2005.
      Ως μέσα, για την επίτευξη των στόχων αυτών, ο Προϋπολογισμός προβλέπει: την περικοπή των δημοσίων επενδύσεων, την καθήλωση των αυξήσεων των μισθών και των συντάξεων στα όρια του πληθωρισμού, το σιωπηλό «πάγωμα» των προσλήψεων στο δημόσιο πλην εξαιρέσεων και φυσικά τα γενικότερα μέτρα πολιτικής: ιδιωτικοποιήσεις, το φορολογικό νόμο που ψήφισε κλπ.
      Η διαπίστωσή μας λοιπόν είναι, εξετάζοντας αυτά τα δεδομένα, ότι οι στόχοι του Προϋπολογισμού στο σύνολό τους είναι μετέωροι, είναι στον αέρα, να το πω πιο απλά, διότι δεν εξασφαλίζεται η επίτευξή τους, η προσέγγισή τους. Είναι και αντιφατικοί μεταξύ τους, δηλαδή τα μέσα πολιτικής που μπορεί να βοηθήσουν να επιτευχθεί ο ένας στόχος απομακρύνουν τον άλλο. Παραδείγματος χάρη, η καθήλωση των μισθών, η περικοπή των δημοσίων επενδύσεων, το «πάγωμα» των προσλήψεων, μπορεί να επιφέρουν μια μείωση στο έλλειμμα. Ταυτόχρονα όμως, θα επιδράσουν αρνητικά και στην ανάπτυξη και στην απασχόληση και στην αντιμετώπιση των γενικότερων προβλημάτων.
      Στους στόχους του Προϋπολογισμού αναφέρεται παρεμπιπτόντως και η ενίσχυση του κοινωνικού κράτους και των οικονομικά ασθενέστερων ομάδων. Πρέπει να διαπιστώσουμε ότι ειδικά ο στόχος περί ενίσχυσης των ασθενέστερων κοινωνικών ομάδων δεν επιβεβαιώνεται καθόλου από το περιεχόμενο του Προϋπολογισμού. Η Κυβέρνηση αρνείται τη θεσμοθέτηση του ελάχιστου εγγυημένου εισοδήματος, που θα ήταν μια πρόοδος προς αυτή την κατεύθυνση, αρνείται ακόμα και αυτό το επίδομα θέρμανσης ή κάποιο διορθωτικό ποσό. Η Κυβέρνηση ενδεχομένως υπονοεί εδώ τη μικρή αύξηση του αφορολόγητου ορίου στα 11.000 ευρώ, αλλά η αύξηση αυτή είναι τόσο μικρή, η βελτίωση είναι τόσο μικρή που και μόνο η ακρίβεια και μόνο η αύξηση του κόστους θέρμανσης απορροφά την όποια επίπτωση. 
      Επίσης είναι γνωστό ότι η κύρια μορφή επιβάρυνσης των φτωχών στρωμάτων είναι οι έμμεσοι φόροι. Και οι έμμεσοι φόροι δεν μειώνονται. 
      Σε ό,τι αφορά την υποτιθέμενη ενίσχυση του κοινωνικού κράτους, μας κάνει εντύπωση που αναφέρεται έστω. Διότι τα ίδια τα κονδύλια του Προϋπολογισμού δείχνουν μείωση και όχι αύξηση, μικρή μείωση σε σχέση με πέρυσι, αλλά είναι μείωση, δεν είναι αύξηση. Έχουμε μείωση στις δαπάνες για την παιδεία, έχουμε μείωση στις δαπάνες για την υγεία, έχουμε τις ίδιες δαπάνες σε ό,τι αφορά τα επιδόματα πολυτέκνων κλπ.
      ΙΩΑΝΝΗΣ ΤΣΑΚΛΙΔΗΣ:  Ονομαστικά τις ίδιες.
      ΙΩΑΝΝΗΣ ΔΡΑΓΑΣΑΚΗΣ: Ως ποσοστά είναι τα ίδια. Δεν έχουμε επομένως βελτίωση. 
      Τώρα, ως προς την επίτευξη των στόχων του Προϋπολογισμού συνολικά ή το τι θα γίνει, εν πάση περιπτώσει, οπωσδήποτε υπάρχουν πολλοί παράγοντες που θα επηρεάσουν το τελικό αποτέλεσμα. Ένας σημαντικός παράγοντας για το τι θα γίνει το 2005 είναι πώς θα «κλείσει»  τελικά  ο Προϋπολογισμός του 2004. Όσο μεγαλύτερες θα είναι οι αποκλίσεις για το 2004, σε ό,τι αφορά κυρίως τα έσοδα αλλά και το έλλειμμα, τόσο πιο απόμακροι κι ανέφικτοι θα είναι οι στόχοι για τον Προϋπολογισμό του 2005. Οι πληροφορίες και τα δημοσιεύματα λένε ότι ο Προϋπολογισμός του 2004 δεν πάει καθόλου καλά, άρα οι στόχοι του Προϋπολογισμού για το 2005 μπορούμε από τώρα να πούμε ότι είναι όχι απλώς δύσκολοι αλλά και ανέφικτοι. Συμπέρασμα; Ο Προϋπολογισμός του 2005, ο πρώτος της Κυβέρνησης της Νέας Δημοκρατίας, είναι συνέχεια των προϋπολογισμών του παρελθόντος, τόσο από άποψη δομής εσόδων και κατανομής δαπανών όσο και σε ό,τι αφορά τις διαδικασίες του.
      Δεύτερον, οι στόχοι του Προϋπολογισμού είναι υπεραισιόδοξοι, όπως ήδη είπα, είναι ανέφικτοι με βάση και τα τελευταία δεδομένα που έχουμε. 
      Τρίτον, σε κάθε περίπτωση –και αυτό έχει μεγαλύτερη ίσως σημασία- οι πολιτικές με τις οποίες επιδιώκετε να πιαστούν οι στόχοι αυτοί οδηγούν σε επιδείνωση της θέσης των μισθωτών των νοικοκυριών με χαμηλά και μεσαία εισοδήματα και γενικότερα οδηγούν σε μία διεύρυνση των κοινωνικών ανισοτήτων. 
      Από τη σύντομη αυτή αλλά θέλω να πιστεύω αντικειμενική ανάλυση προκύπτει η αντίθεσή μας, όχι μόνο ως προς τις πολιτικές που εφαρμόζει η Κυβέρνηση, αλλά και ως προς τους στόχους του Προϋπολογισμού. Για μας κεντρικοί στόχοι ενός προϋπολογισμού θα έπρεπε να ήταν η, με συγκεκριμένες πολιτικές και προγράμματα, μείωση της ανεργίας, η προστασία των ανέργων και ιδιαίτερα των ανέργων μακράς διάρκειας, η αντιμετώπιση της ακρίβειας, η βελτίωση των υπηρεσιών υγείας –βάλτε πρόγραμμα, να φύγουν, παραδείγματος χάριν τα ράντζα μέχρι τότε- η βελτίωση της εκπαίδευσης με στόχο να μειωθεί η ανάγκη των γονέων να στέλνουν τα παιδιά στα φροντιστήρια, η προστασία του περιβάλλοντος, η αναβάθμιση της υπαίθρου, η προώθηση της πραγματικής και κοινωνικής σύγκλισης, που δεν αναφέρεται καν ως στόχος στον Προϋπολογισμό, η δικαιότερη αναδιανομή των φορολογικών βαρών, η μείωση των εξοπλισμών, η αναδιάρθρωση των δαπανών και η βελτίωση της κοινωνικής τους αποτελεσματικότητας. Ο Προϋπολογισμός όχι μόνο δεν περιέχει τους στόχους αυτούς, αλλά σε πολλές περιπτώσεις είναι σε αντίθεση μ’ αυτούς. Για τους λόγους αυτούς ακριβώς εμείς προφανώς καταψηφίζουμε τον Προϋπολογισμό στο σύνολό του.
      Η Κυβέρνηση εμφανίζει ένα επιχείρημα, ένα συλλογισμό. Λέει, δηλαδή, ότι με το Προϋπολογισμό του 2005 γίνεται μία αναγκαστική αναδίπλωση από τις προεκλογικές της υποσχέσεις και τούτο λόγω των μεγάλων ελλειμμάτων που είναι μεγαλύτερα από ό,τι περίμενε. Όμως, υποστηρίζει ότι σε ορίζοντα τετραετίας τα πράγματα θα πάνε καλά και θα εκπληρώσει όλες τις προεκλογικές της υποσχέσεις. 
      Για να εξετάσουμε την ορθότητα αυτού του συλλογισμού θα πρέπει επομένως, πέρα από τον Προϋπολογισμό του 2005, να αξιολογήσουμε συνολικότερα τις μονιμότερες πολιτικές στρατηγικές επιλογές της Κυβέρνησης και να δούμε, εάν πράγματι επίκειται μια βελτίωση, να το ξέρουμε και να το λάβουμε υπόψη μας. Η άποψη η δική μας, όμως, είναι ότι ακριβώς παίρνοντας ως βάση όχι τόσο τον Προϋπολογισμό, αλλά αυτές τις γενικότερες επιλογές, διαπιστώνουμε πως πρόκειται για μια πολιτική οι συντεταγμένες της οποίας δεν είναι καινούργιες. Εφαρμόζονταν και στο παρελθόν, ιδίως από τις κυβερνήσεις του ΠΑΣΟΚ μετά το 1996. Πρόκειται για συντεταγμένες και επιλογές οι οποίες στηρίζουν την ανάπτυξη αποκλειστικά στο ιδιωτικό κεφάλαιο, η ιδιωτικοποίηση είναι βασικό στοιχείο τους, όχι μόνο μεμονωμένων επιχειρήσεων πια, αλλά και υποδομών και συλλογικών αγαθών. Πάμε σε μία ιδιωτικοποίηση της ίδιας της αναπτυξιακής διαδικασίας. Είναι, τέλος, η συμπίεση του λεγόμενου εργατικού κόστους, η ανακατανομή των φορολογικών βαρών σε βάρος των χαμηλών και μεσαίων εισοδημάτων. Όλα αυτά στο όνομα της ανάπτυξης. Αυτές είναι οι επιλογές της Κυβέρνησης.
      Εμείς θεωρούμε ότι πρόκειται για μια σαφή επιλογή υπέρ του νεοφιλελεύθερου μοντέλου. Είτε με ήπιο τρόπο γίνεται είτε με πιο άγριο είτε με γρήγορο είτε με αργό ο στόχος που προκύπτει είναι σαφής. Είναι η προσαρμογή στο νεοφιλελεύθερο πρότυπο. Αλλά πρέπει να δούμε τι σημαίνει αυτό. Διότι είναι προφανές ότι μία ανάπτυξη που στηρίζεται αποκλειστικά στο κέρδος και στο ιδιωτικό συμφέρον δε διαθέτει εσωτερικά κίνητρα, δεν έχει εσωτερικούς μηχανισμούς, δεν έχει «ευαισθησία». Δεν είναι θέμα προθέσεων είναι θέμα αντικειμενικής αδυναμίας να σεβαστεί αυτή η ανάπτυξη την κοινωνία και το περιβάλλον.  Είναι σαφές επομένως ότι οι κοινωνικές και οικολογικές επιπτώσεις θα είναι βαριές.
      Όμως δεν είναι μόνο αυτό. Αυτή η πολιτική ενδέχεται να δημιουργήσει σοβαρά αναπτυξιακά και επενδυτικά κενά και τούτο γιατί δεν είναι καθόλου βέβαιο ότι οι ιδιώτες επιχειρηματίες θα δεχθούν να επενδύσουν εκεί που η κοινωνία έχει ανάγκη για επενδύσεις. 
      Το βλέπουμε ήδη αυτό στην ενέργεια. Η απελευθέρωση της αγοράς ενέργειας δεν οδήγησε σε ιδιωτικές επενδύσεις. Μάλιστα βρισκόμαστε σε ένα σημείο όπου αν η ΔΕΗ δεν κάνει άμεσα τις αναγκαίες επενδύσεις, η χώρα μας απειλείται με γενικευμένο μπλακ-άουτ και το υπαινίχθηκε αυτό και ο αρμόδιος Υπουργός.
      Το βλέπουμε αυτό στα νησιά και ιδίως στα νησιά του ανατολικού Αιγαίου που δεν έχουν συγκοινωνίες, διότι το ιδιωτικό κεφάλαιο δεν θεωρεί ελκυστικό το να επενδύσει σ’ αυτές τις γραμμές. 
      Θα το δούμε σε λίγο στο φυσικό αέριο, όπου η ενδεχόμενη ιδιωτικοποίηση της ΔΕΠΑ δεν είναι βέβαιο ότι θα επιτρέψει στο φυσικό αέριο να πάει σε υποβαθμισμένες περιοχές, σε περιοχές δηλαδή με χαμηλή αγοραστική δύναμη.
      Το βλέπουμε ήδη στο τραπεζικό σύστημα, όπου η ιδιωτικοποίηση και η συγκεντροποίηση των τραπεζών απειλούν την οικονομία με ασφυξία, διότι οι τράπεζες προτιμούν να χρηματοδοτούν τομείς όπου έχουν περισσότερα κέρδη, όπως είναι τα καταναλωτικά δάνεια, και όχι επενδύσεις και μάλιστα επενδύσεις με ρίσκο. 
      Επομένως, το κρίσιμο ερώτημα που προκύπτει δεν είναι αν η ανάπτυξη θα είναι 3,2% ή 3,7% ή 3,9%, αλλά ότι η όποια ανάπτυξη επιτευχθεί μέσω αυτών των επιλογών έχει μέσα στο γονίδιό της την ανισότητα και την αδικία. Μια τέτοια ανάπτυξη οδηγεί σε μια κοινωνία πιο άνιση, πιο άδικη, πιο ανασφαλή, πιο εξαρτημένη από δάνεια και χρέη, πιο πολύ υποταγμένη στη βούληση ακόμα και στα καπρίτσια των δυνάμεων της αγοράς, όπως λέγονται, πιο ανίκανη να διαχειριστεί και να αντιμετωπίσει τις συλλογικές της ανάγκες. Όμως, εκεί μας οδηγούν όχι μόνο ο Προϋπολογισμός αλλά και οι στρατηγικές επιλογές της Κυβέρνησης της Νέας Δημοκρατίας, σε πλήρη διάσταση βεβαίως με τις προεκλογικές της υποσχέσεις και με τις προσδοκίες που καλλιέργησε. 
      Θα ήθελα να ολοκληρώσω, κυρίες και κύριοι συνάδελφοι, με κάποιες δικές μας απόψεις και προτάσεις σε ορισμένα θέματα που τα θεωρούμε κεντρικής σημασίας και σε ορισμένα προβλήματα που υπάρχουν στη χώρα μας, αναπαράγονται –θα έλεγε κανείς- διαπερνούν μες στο χρόνο διαφορετικές κυβερνήσεις, χωρίς να αντιμετωπίζονται. 
      Ένα μεγάλο έλλειμμα που έχουμε ως χώρα και ως κοινωνία είναι η αδυναμία σχεδιασμού του μέλλοντός μας και προγραμματισμού της οικονομικής μας ανάπτυξης. Θα γνωρίζετε ενδεχομένως ότι το πρώτο προεδρικό διάταγμα για να αποκτήσουμε Εθνικό Κτηματολόγιο το είχε υπογράψει ο Καποδίστριας λίγο πριν τη δολοφονία του. Δύο αιώνες μετά παιδευόμαστε με το Εθνικό Κτηματολόγιο, το οποίο ακόμα δεν υπάρχει.
      Θα γνωρίζετε ενδεχομένως ορισμένοι ότι η πρώτη υπουργική απόφαση, η οποία συνέδεσε το θέμα της δημόσιας υγείας με τη διαχείριση των σκουπιδιών, βγήκε το 1964 επί κυβερνήσεως Γεωργίου Παπανδρέου. Σαράντα χρόνια μετά η χώρα αυτή δεν διαθέτει εθνικό σχέδιο διαχείρισης των σκουπιδιών, για να μη μιλήσω για εθνικό χωροταξικό σχεδιασμό. Δεν σας προβληματίζει αυτό; Αυτή θα είναι η Ελλάδα του 21ου αιώνα; 
      Υπάρχουν χώρες που τα έχουν λύσει αυτά και μάλιστα καπιταλιστικές χώρες. Και υπάρχουν χώρες που σήμερα αποφασίζουν τι θα κάνουν το 2020, το 2030. Θα αναφερθώ μετά σ’ αυτά, αν έχω χρόνο.
      Ο Προϋπολογισμός του 2005, όπως και οι προηγούμενοι, δεν εντάσσεται σε κάποιο κοινωνικό όραμα, δεν εντάσσεται σε κάποιο μεσομακροπρόθεσμο πρόγραμμα, εκτός και αν ως πρόγραμμα και ως κοινωνικό όραμα θεωρήσουμε την προσαρμογή στο αμερικάνικο κοινωνικό μοντέλο. Αυτό το έλλειμμα δεν είναι τεχνικής φύσεως, δεν ξέχασε ο Προϋπολογισμός να το γράψει. Αποτελεί μια απάντηση σε ένα από τα κορυφαία ερωτήματα της εποχής μας: Ποιος αποφασίζει για το μέλλον μας, ποιος αποφασίζει τι θα παράγουμε, τι θα καταναλώνουμε. Οι λαοί και οι κοινωνίες ή οι πολυεθνικές και οι τυφλές δυνάμεις της αγοράς; Αυτό είναι το δίλημμα της εποχής μας.
      Εμείς επιμένουμε ότι αυτό το δικαίωμα ανήκει στην κοινωνία και δεν είναι εκχωρήσιμο. Εμείς θεωρούμε τον κοινωνικό σχεδιασμό, το δημοκρατικό προγραμματισμό της οικονομικής δράσης ως κοινωνική αξία, ως πηγή πλούτου, ως συστατικό της δημοκρατίας. Ζητούμε και απ’ αυτήν την Κυβέρνηση να καταρτιστεί έστω και τώρα ένα μεσομακροπρόθεσμο πρόγραμμα παραγωγικής εξειδίκευσης, απασχόλησης, συνολικής οικονομικής και κοινωνικής ανάπτυξης και, όπως προβλέπει το Σύνταγμα, να έρθει στη Βουλή για συζήτηση. 
      Εμείς μπορεί να έχουμε διαφορετική άποψη, αλλά θα είναι όφελος το να υπάρχει ένα τέτοιο πρόγραμμα με μεσομακροπρόθεσμο χρονικό ορίζοντα. Θα είναι και μια καλή βάση για να σχεδιαστεί το Δ’ Κοινοτικό Πλαίσιο Στήριξης και να μην έχουμε όσα ζήσαμε με το Γ΄ το Β’, με όλα τα προηγούμενα. 
      Το δεύτερο θέμα είναι το εξής: Θέλω να επανέλθω για λίγο στο θέμα της ανάπτυξης. Όλες οι κυβερνήσεις στην Ελλάδα υπόσχονται ανάπτυξη ή επιτάχυνση της ανάπτυξης. Η πιο συνταρακτική, όμως, πρόκληση της εποχής μας δεν είναι πώς θα επιτύχουμε ανάπτυξη, αλλά πώς θα ικανοποιήσουμε τις ανάγκες των ανθρώπων, πώς θα προστατεύσουμε το περιβάλλον. Ανάπτυξη έχουμε. Ανάπτυξη μπορεί να έχουμε και περισσότερη, αλλά δυστυχώς αυτή η ανάπτυξη αυξάνει τα κέρδη, και όχι τους μισθούς και την απασχόληση. Αυτή η ανάπτυξη αυξάνει την παραγωγή και την κατανάλωση, αλλά καταστρέφει το περιβάλλον. 
      Αυτές οι διαπιστώσεις πρέπει να γίνουν –και γίνονται ήδη- η αφετηρία ενός νέου προβληματισμού μέσα στην κοινωνία και ιδιαίτερα στους νέους ανθρώπους. Χρειάζονται αποδείξεις; Επιτρέψτε μου ένα παράδειγμα. Ποια χώρα της Ευρώπης είχε τη μεγαλύτερη ανάπτυξη όλα τα τελευταία χρόνια; Ποια χώρα της Ευρώπης αναφέρεται συχνά ως χώρα που πρέπει να την έχουμε ως πρότυπο; Τη μεγαλύτερη ανάπτυξη απ’ όλες τις χώρες της Ευρώπης την είχε η Ιρλανδία. 
      Το γνωρίζετε ότι η Ιρλανδία έχει υψηλότερο δείκτη φτώχειας απ’ ό,τι έχουμε εμείς; Δεν είναι εντυπωσιακό, λοιπόν, ότι αυτή η τεράστια ανάπτυξη, ακριβώς διότι είναι σε δεδομένα πλαίσια, δεν μπόρεσε να μειώσει το δείκτη φτώχειας; Η Ιρλανδία έχει μια μονάδα παραπάνω δείκτη φτώχειας απ’ ό,τι εμείς. 
      Άλλο παράδειγμα είναι το εξής: Ποια είναι η πλουσιότερη χώρα του κόσμου: Η πλουσιότερη χώρα του κόσμου είναι οι Ηνωμένες Πολιτείες της Αμερικής, αλλά οι Ηνωμένες Πολιτείες της Αμερικής είναι η χώρα που έχει το πιο οξύ πρόβλημα κοινωνικού αποκλεισμού, το πιο υψηλό ποσοστό πληθυσμού ανασφάλιστου, χωρίς ιατρική περίθαλψη. 
      Το συμπέρασμα είναι το εξής: Η αντιμετώπιση της ανεργίας, της φτώχειας, του κοινωνικού αποκλεισμού, απαιτεί μια ανάπτυξη διαφορετική, μια ανάπτυξη που να υπηρετεί κατά πρώτο λόγο τις ανάγκες, τους ανθρώπους και όχι τη μεγιστοποίηση των κερδών. 
      Αυτή την ανάπτυξη διεκδικούμε εμείς μαζί με τα κοινωνικά κινήματα. Το σύνθημα «οι άνθρωποι πάνω από τα κέρδη» δεν είναι αφηρημένο σύνθημα, αλλά εκφράζει ένα κορυφαίο αίτημα της εποχής μας, αποτελεί σαφές κριτήριο για το πού, ποιος, πώς  παίρνει τις αποφάσεις. Όλα τα παραδείγματα που σας έλεγα πριν για τα αναπτυξιακά κενά και χάσματα, που ήδη δημιουργούνται, είναι απόρροια, διότι πάνω από τις ανάγκες των κατοίκων των νησιών, πάνω από τις ανάγκες τις ενεργειακές της χώρας, πάνω από τις ανάγκες των υποβαθμισμένων περιοχών μπαίνει  το κριτήριο του κέρδους. Μόνο σε μια τέτοια κατεύθυνση μπορεί να επανασυνδεθεί η ανάπτυξη με την απασχόληση και πράγματι η αύξηση της ανάπτυξης να οδηγεί και σε μείωση της ανεργίας. 
      Θα ήθελα, επίσης, να αναφερθώ σε ορισμένα ειδικότερα θέματα και το πρώτο απ’ αυτά είναι η μάστιγα της ακρίβειας. Θα ήθελα, όμως, να πω κάτι το οποίο ενδεχομένως δεν έχει συνειδητοποιηθεί. Δεν είναι μόνο η άνοδος των τιμών και η κερδοσκοπία πίσω από την ακρίβεια. Την ακρίβεια την κάνουν πιο ακριβή η καθήλωση των μισθών και των συντάξεων. Την ακρίβεια την κάνουν πιο οδυνηρή η υπερχρέωση των νοικοκυριών και οι συνακόλουθες δόσεις. Την ακρίβεια την κάνουν πιο οδυνηρή η διεύρυνση των κοινωνικών αναγκών, η υποβάθμιση των συλλογικών αγαθών, οι μεγάλες δαπάνες που πληρώνει το ελληνικό νοικοκυριό για δαπάνες υγείας, για δαπάνες παιδείας που θα έπρεπε να είναι δωρεάν. 
      Χρειάζεται, λοιπόν, μία συνολικότερη πολιτική για την αντιμετώπιση της ακρίβειας, η οποία πρέπει να ξεκινά από την αύξηση των εισοδημάτων και των συντάξεων, από την αναβάθμιση των δημόσιων αγαθών και υπηρεσιών στην παιδεία, την υγεία, τις συγκοινωνίες, τη διοίκηση, από την αποτροπή ιδιωτικοποιήσεων, ιδιαίτερα σε τομείς συλλογικών υποδομών και αγαθών, όπως είναι το νερό, το φυσικό αέριο, το ρεύμα, από την ορθή ενημέρωση των πολιτών και την προστασία τους από την παραπληροφόρηση και τις εκμεταλλευτικές πρακτικές των τραπεζών και των άλλων επιχειρήσεων. 
      Σ’ αυτό το πλαίσιο μπορεί να αποδώσει και ο διαρκής πόλεμος κατά της κερδοσκοπίας και της ασυδοσίας των αγορών. Μόνη της η προσπάθεια κατά της κερδοσκοπίας κλπ. δεν μπορεί να έχει συνταρακτικά αποτελέσματα.
       Επίσης, ζητούμε να διαμορφωθεί νέος ειδικός δείκτης τιμών που να παρακολουθεί το κόστος ζωής για τα νοικοκυριά με χαμηλά εισοδήματα. 
       Εν πάση περιπτώσει, δεν μπορεί να συνεχίζεται αυτό το πράγμα. Ο Υπουργός βγάζει ανακοίνωση ότι πέφτει ο πληθωρισμός, ενώ όλος ο κόσμος φωνάζει ότι αυξάνεται η ακρίβεια. Ασφαλώς, δεν είναι τρελός ο κόσμος. Κάτι συμβαίνει με τους δείκτες, πέραν των όσων ανέφερα προηγουμένως. 
      Έρχομαι στο θέμα της κοινωνικής ασφάλισης. Για εμάς, το ζήτημα της κοινωνικής ασφάλισης είναι ένα διαρκώς ανοιχτό ζήτημα, διότι είναι διαρκείς οι επιθέσεις ενάντια στην κοινωνική ασφάλιση. 
      Ένα ζήτημα των ημερών, ασφαλώς όχι το μοναδικό, είναι η απαίτηση των τραπεζιτών να πληρώσει η κοινωνία τις δικές τους υποχρεώσεις στα επικουρικά ταμεία των εργαζομένων. Πρέπει να δούμε αυτό το θέμα. Τράπεζες πουλήθηκαν, τράπεζες αγοράστηκαν. Κέρδη πραγματοποιήθηκαν, κέρδη διανεμήθηκαν. Μετά από όλα αυτά έρχονται οι ιέρακες της ελεύθερης αγοράς στο κράτος για να ζητήσουν βοήθεια. Στον καπιταλισμό, αν μία επιχείρηση έχει έλλειμμα, κάνει αύξηση του μετοχικού κεφαλαίου και το έλλειμμα καλύπτεται από τους μετόχους. Ας διαλέξουν, ή είναι ιδιωτικές επιχειρήσεις ή είναι υπό την προστασία και την ευθύνη του κράτους. Δεν μπορούν, όμως, να είναι ιδιώτες στα κέρδη και κρατιστές σε ό,τι αφορά τις ζημιές ή τα ρίσκα ή τα ελλείμματα. Ακόμη και ο πρόεδρος του ΣΕΒ αντέδρασε. Φανταστείτε, λοιπόν, πόσο αέρα έχουν δώσει και οι προηγούμενες κυβερνήσεις αλλά και η σημερινή στους τραπεζίτες, για να προβάλλουν τέτοιου είδους απαιτήσεις σε μία στιγμή έντονης δημοσιονομικής πίεσης.
      Επίσης θα ήθελα να αναφερθώ σ’ ένα θέμα που δεν έχει τιμήσει αυτή η Αίθουσα, που δεν είναι στο κέντρο της προσοχής των συζητήσεών μας. Ο Προϋπολογισμός δεν τιμά αυτό το θέμα, γιατί δεν βρήκα ούτε μία γραμμή. Αναφέρομαι στη φτώχεια. Δεν υπήρξε προεκλογική ομιλία του κυρίου Πρωθυπουργού που να μην αναφέρεται στο δράμα της φτώχειας. Πού είναι οι πολιτικές για τη αντιμετώπιση, για τη μείωση, για την άμβλυνση της φτώχειας; 
      Τελικά, δεν είναι ότι το πρόβλημα είναι μεγάλο, αλλά έχουμε και νέες μορφές φτώχειας. Έχουμε το φαινόμενο των εργαζόμενων φτωχών. Κάποιος δουλεύει, παίρνει μισθό ή μεροκάματο αλλά είναι φτωχός. 
      Κύριοι συνάδελφοι, εδώ χρειάζονται ειδικές πολιτικές. Έχουμε ακραίες μορφές φτώχειας. Έχουμε ανθρώπους που, κατά κανόνα, δεν δουλεύουν ή δεν μπορούν να βρουν δουλειά, διότι είναι στιγματισμένοι, διότι η κοινωνία τους αντιμετωπίζει με ρατσισμό. Ο ρατσισμός δεν αφορά μόνο τους ξένους αλλά όλους τους διαφορετικούς, είτε αυτοί είναι Έλληνες είτε ξένοι. 
      (Θόρυβος στην Αίθουσα)
      Κύριοι συνάδελφοι, βλέπω ότι δεν σας ενδιαφέρει αυτό το θέμα.
      ΙΩΑΝΝΗΣ ΤΣΑΚΛΙΔΗΣ: Μας ενδιαφέρει, σας παρακολουθούμε.
      ΙΩΑΝΝΗΣ ΔΡΑΓΑΣΑΚΗΣ: Βεβαίως εγώ θα τα πω έτσι και αλλιώς, γιατί ενδιαφέρει άλλους που είναι έξω απ’ αυτήν την Αίθουσα. 
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας παρακαλώ πολύ!
      ΙΩΑΝΝΗΣ ΔΡΑΓΑΣΑΚΗΣ: Οι ελληνικοί προϋπολογισμοί δεν έχουν καμία πίστωση, ούτε καν αναγνωρίζουν ανθρώπους που ζουν δίπλα μας. Αναφέρομαι συγκεκριμένα στους ανέργους μακράς διάρκειας. Έχουμε το μεγαλύτερο ποσοστό από όλη την Ευρώπη. Ο επίσημος αριθμός είναι διακόσιες τριάντα πέντε χιλιάδες. 
      Επίσης, υπάρχουν μονογονεϊκές οικογένειες, άτομα με αναπηρία και ιδίως με ψυχικά νοσήματα που κατά το νόμο δεν αναγνωρίζονται ως ανάπηρα άτομα, ηλικιωμένοι ανασφάλιστοι, αγρότες χωρίς άλλα εισοδήματα πέραν των 200 ευρώ της σύνταξης του ΟΓΑ, νέοι και νέες χωρίς οικογένεια, πρώην κρατούμενοι, απεξαρτημένα άτομα, τα οποία ψάχνουν δουλειά και δεν γίνονται αποδεκτά.
      Πρόκειται για κοινωνικές ομάδες όπου αν κάποιος από αυτούς που είπα δεν έχει οικογένεια δεν έχει στηρίγματα, δεν έχει άλλες πηγές εισοδημάτων, απειλείται, όχι απλώς από τη φτώχεια, αλλά από τον κοινωνικό αποκλεισμό. Γι’ αυτόν το λόγο εμείς καταθέσαμε και πρόταση νόμου για τη θεσμοθέτηση και στη χώρα μας του δικαιώματος σ’ ένα ελάχιστο εγγυημένο εισόδημα.
      Με την πρόταση αυτή αποβλέπουμε πρώτον, σε μια άμεση, έστω μικρή, ανακούφιση αυτών των ανθρώπων. Δεύτερον, στην υποβοήθηση όσων από αυτούς ή από αυτές μπορούν να δουλέψουν, να επανενταχθούν, να μπορέσουν να βρουν μια δουλειά. Η πρότασή μας δεν έχει ακόμα συζητηθεί επίσημα.
      Πρέπει να ομολογήσω ότι με εντυπωσιάζει η παγερή σιωπή από όλες τις πτέρυγες της Βουλής. Είτε δεν έχει συνειδητοποιηθεί το πρόβλημα είτε έχουμε περάσει πια σε μία πολιτική εντελώς κυνική.
      Εάν κάποιος μου πει ότι έχει επιφυλάξεις για το μέτρο, ας ακούσουμε και άλλες προτάσεις. Εμείς δεν δεθήκαμε με αρραβώνα με αυτόν το συγκεκριμένο θεσμό. Είδαμε ότι εφαρμόσθηκε σε όλες τις χώρες της Ευρώπης εκτός από εμάς, είδαμε ότι έχει κάποια θετικά αποτελέσματα, είδαμε ότι η εφαρμογή του προκάλεσε ένα γενικότερο ενδιαφέρον και μια συζήτηση και γι’ αυτό το προτείνουμε. Αλλά δεν μπορεί να αγνοείται αυτό το πρόβλημα, δεν μπορεί να αγνοείται όλη αυτή η άλλη κοινωνία σαν να μην υπάρχει.
      Θα παραλείψω άλλες προτάσεις που ήθελα να κάνω για το περιβάλλον, για την ύπαιθρο, για την αγροτική οικονομία, διότι θα ήθελα να κλείσω στο χρόνο μου με μια γενικότερη αναφορά στο ευρύτερο περιβάλλον, διότι δεν μπορούμε να συζητάμε τον ελληνικό Προϋπολογισμό στ’ αλήθεια ερήμην του τι γίνεται στον κόσμο, του τι γίνεται στην Ευρώπη. Και η επισήμανση που κυρίως θέλω να κάνω είναι η εξής.
      Παρά τις υπαρκτές διαφορές που υπάρχουν από χώρα σε χώρα, εκείνο που εντυπωσιάζει σήμερα και χαρακτηρίζει το σύγχρονο κόσμο είναι η ομοιομορφία σε ό,τι αφορά τις ασκούμενες πολιτικές. Υπάρχει, θα έλεγε κανείς, μία παγκόσμια συνταγή που με παραλλαγές αυτή η συνταγή εφαρμόζεται. Είναι η συνταγή που λέει ιδιωτικοποιήσεις, απελευθέρωση αγορών, μείωση του εργατικού κόστους, συρρίκνωση του κοινωνικού κράτους, η επιχειρηματικότητα –αγιογραφία- ως η μόνη πηγή πλούτου, με υποβάθμιση παράλληλα της εργασίας. Αυτή είναι η συνταγή.
      Εκείνο που έχει ενδιαφέρον είναι ότι η συνταγή αυτή μορφοποιήθηκε προς το τέλος της δεκαετίας του 1980 και πήρε μάλιστα και το όνομα η «συναίνεση της Ουάσιγκτον», διότι από εκεί εκπορεύτηκε όλη αυτή η κωδικοποίηση και όλη αυτή η συνταγή. Δύο δεκαετίες εφαρμογής αυτής της παγκόσμιας συνταγής έχουν οδηγήσει την ανθρωπότητα σε πρωτοφανείς ανισότητες, σε καταδίκη ολόκληρων χωρών και ηπείρων, στη φτώχεια, στην εμφάνιση του φαινομένου της τρομοκρατίας ως μία ακραία, ανορθολογική και επικίνδυνη μορφή αντίδρασης, σε πολέμους, σε οικολογικές καταστροφές. 
      Ο διεθνούς φήμης νομπελίστας οικονομολόγος Ζόζεφ Στίμπιτς, είπε προ ημερών κάτι πολύ σωστό: «Η μόνη συναίνεση που υπάρχει σήμερα στον κόσμο και στους λαούς, είναι ότι η συναίνεση της Ουάσιγκτον δεν μπορεί να απαντήσει στα προβλήματα των κοινωνιών και του σύγχρονου κόσμου». Ακριβώς αυτό το αίτημα για μια νέα διέξοδο, για μια νέα πολιτική διογκώνεται και παίρνει σήμερα σημαντικές διαστάσεις και στη χώρα μας και στην Ευρώπη και σε όλον τον κόσμο. Το αίτημα αυτό σηματοδοτεί σήμερα μια νέα διαχωριστική γραμμή, που είναι ανάμεσα στο νεοφιλελεύθερο πρότυπο και στην αναζήτηση διεξόδων ανάπτυξης με κοινωνική δικαιοσύνη και αλληλεγγύη. Αυτή η διαχωριστική γραμμή καθορίζει σε ό,τι αφορά εμάς, τις θέσεις μας, την πολιτική μας, τις συμμαχίες μας, τη στάση μας απέναντι στα άλλα κόμματα και στις άλλες πολιτικές δυνάμεις.
      Το αισιόδοξο μήνυμα είναι ότι μία ανασύνθεση και μια αναδιάταξη των κοινωνικών και πολιτικών δυνάμεων στη βάση αυτής της νέας διαχωριστικής γραμμής ωριμάζει και συντελείται ήδη σε ορισμένες χώρες. 
      	Ο Συνασπισμός Ριζοσπαστικής Αριστεράς θα εργαστεί για την ενίσχυση αυτών των διαδικασιών και στη χώρα μας και στην Ευρώπη. Καταλυτικό ρόλο, όμως, θα παίξει σ’ αυτό η ενίσχυση των κοινωνικών κινημάτων, η ενεργοποίηση των πολιτών, η συσπείρωση πολιτών και εργαζομένων, πέρα από κομματικές ή άλλες διαχωριστικές γραμμές, γύρω από ιδέες, γύρω από αξίες, γύρω από εναλλακτικές πολιτικές, γύρω από ώριμα αιτήματα και διεκδικήσεις που ακριβώς δείχνουν μία άλλη κατεύθυνση στην οικονομική και την κοινωνική ανάπτυξη της χώρας μας.
      	Σας ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      	ΠΡΟΕΔΡΟΣ (Άννα Μπενάκη-Ψαρούδα): Ολοκληρώθηκαν οι ομιλίες των γενικών εισηγητών. Προχωρούμε στις ομιλίες των ειδικών εισηγητών. 
      	Το λόγο εκ μέρους της Νέας Δημοκρατίας έχει ο κ. ο Τασούλας.
      (Χειροκροτήματα από την πτέρυγα της Νέας Δημοκρατίας)
      	ΚΩΝΣΤΑΝΤΙΝΟΣ ΤΑΣΟΥΛΑΣ: Βρισκόμαστε στην πρώτη μέρα συζήτησης του πρώτου Προϋπολογισμού της νέας Κυβερνήσεως. 
      (Χειροκροτήματα από την πτέρυγα της Νέας Δημοκρατίας)
      	Βρισκόμαστε στη συζήτηση του πρώτου Προϋπολογισμού, που αποτελεί το πρώτο ισχυρό και διαφοροποιημένο σε σχέση με το παρελθόν θεμέλιο για την οικοδόμηση μιας πραγματικά ισχυρής οικονομίας, μιας ισχυρής οικονομίας η οποία θέλει και μεγάλη προσπάθεια και μεγάλη ειλικρίνεια και αναπροσανατολισμό για να σταθεί στα πόδια της, μια πραγματικά ισχυρή οικονομία η οποία δεν είναι καθόλου όμοια με τους λαχνούς του στιγμιαίου «ΞΥΣΤΟ», όπως προφανώς αντιλαμβάνεται ο εισηγητής της Μειοψηφίας την οικονομία.
      (Χειροκροτήματα από την πτέρυγα της Νέας Δημοκρατίας)
      	Παρουσιάστηκε το πρωτοφανές φαινόμενο να αντιμετωπίζει τον Προϋπολογισμό δίκην στιγμιαίου «ΞΥΣΤΟΥ» και να απαιτεί αποτελέσματα τώρα αμέσως, στους εννιά μήνες.
      (Χειροκροτήματα από την πτέρυγα της Νέας Δημοκρατίας)
      	Το δυστύχημα για το ΠΑΣΟΚ είναι ότι ούτε η οικονομία είναι στιγμιαίο λαχείο, αλλά ούτε το ΠΑΣΟΚ είχε μία στιγμή για να διαχειριστεί τις οικονομικές τύχες της χώρας εις τρόπον ώστε να μη διανοείται κανείς σήμερα να κρίνει αυστηρά τον ενδεκαετή τουλάχιστον απολογισμό του ΠΑΣΟΚ. 
      	Σήμερα εδώ, στο ξεκίνημα μιας νέας οικονομικής πορείας, δεν συγκρίνεται το μηδέν και το άπειρο, συγκρίνεται το δικό σας μηδέν με τη δική μας εύλογη αξίωση να αλλάξουμε την πορεία του τόπου.
      (Χειροκροτήματα από την πτέρυγα της Νέας Δημοκρατίας)
      	Όταν σήμερα έχετε θεωρήσει το θέμα της απογραφής και το θέμα της στενά λογιστικής αντιμετωπίσεώς της με την τεράστια πείρα που έχετε αποκτήσει για τη διαχείριση των δημόσιων οικονομικών, αισθάνεστε ικανοποίηση να παρουσιάζετε αυτήν τη μεγάλη πείρα εδώ θυμίζοντάς μου τους συνταξιούχους γενικούς διευθυντές των Υπουργείων, οι οποίοι έχοντας αποχωρήσει από την υπηρεσία συγγράφουν βιβλία για το πώς πρέπει να αντιμετωπισθούν τα προβλήματα, που οι ίδιοι δεν αντιμετώπισαν όταν ήταν στην υπηρεσία;
      (Χειροκροτήματα από την πτέρυγα της Νέας Δημοκρατίας)
      	Το 2000 είπατε στον ελληνικό λαό: «Η ανάπτυξη αποτελεί για μας πρωταρχικό εργαλείο ως προς την πορεία στην οποία θέλουμε να οδηγήσουμε την Ελλάδα τα επόμενα χρόνια. Η ανάπτυξη για μας δεν εξαντλείται στο να πετύχουμε κάποιους υψηλότερους ρυθμούς στο ΑΕΠ». Περιφρονούσατε και τους υψηλότερους ρυθμούς, θέλατε κάτι περισσότερο. Συνεχίσατε: «Ούτε να πετύχουμε απλώς το στόχο της σύγκλισης του βιοτικού μας επιπέδου μ’ αυτόν της Ευρωπαϊκής Ένωσης. Το κέντρο βάρους για μας πέφτει στο περιεχόμενο που θα δώσουμε στην ανάπτυξη. Ανάπτυξη μπορεί να υπάρξει σε συντηρητική και σε προοδευτική εκδοχή. Έτσι, ο στόχος της ανάπτυξης μπορεί να εξαγγέλλεται και από συντηρητικές δυνάμεις, αλλά υπάρχει μία θεμελιακή πολιτική διαφορά στην ποιότητα και το περιεχόμενο της ανάπτυξης όπως την υλοποιούμε εμείς, το ΠΑΣΟΚ και όπως τη βλέπουν άλλες δυνάμεις. Για μας κρίσιμα σημεία της πολιτικής είναι το πώς θα πετύχουμε ανάπτυξη, ποιες κοινωνικές δυνάμεις θα βγουν ωφελημένες, πώς μετέχει ο εργαζόμενος, ο αγρότης, ο συνταξιούχος, πόσο ανθεκτική και δυναμική είναι η διαδικασία που εξασφαλίζουμε, πόσο περιφερειακά ισόρροπή η όχι είναι η ευημερία που δημιουργούμε».
      Αυτά ήταν τα στοιχήματα του 2000 και η πραγματική απογραφή του 2004 όχι αυτή η οποία δυσκολεύει τον καθένα να την αντιληφθεί με υποεκτιμήσεις δαπανών ή υπερεκτιμήσεις εσόδων, πραγματική απογραφή η οποία σας καταδιώκει και από την οποία δεν μπορείτε να ξεφύγετε. Είναι το αποτέλεσμα αυτής της ενδεκαετούς προσπάθειας με αποκορύφωμα τα τελευταία τέσσερα χρόνια. 
      Τι παραδώσατε απ’ αυτήν τη δήθεν οικονομική προοδευτική πολιτική; Παραδώσατε την Ελλάδα τη φτωχότερη χώρα στις δεκαπέντε της Ευρώπης με κατά κεφαλήν εισόδημα κάτω του 70%. Παραδώσατε τις περισσότερες φτωχιές περιφέρειες απ’ όλες τις χώρες της Ευρώπης. Παραδώσατε το 20% των νοικοκυριών να ζει κάτω από το όριο της φτώχειας. Παραδώσατε το γεγονός ότι εισάγουμε τριπλάσια απ’ όσα εξάγουμε. Παραδώσατε ένα κράτος που είναι τελευταίο στις κρατικές δαπάνες για την παιδεία, την έρευνα και τις νέες τεχνολογίες. Παραδώσατε ένα κράτος προτελευταίο στην Ευρωπαϊκή Ένωση στην παραγωγικότητα εργασίας, στην ενεργειακή ένταση της οικονομίας, στην ανεργία των γυναικών. Παραδώσατε ένα κράτος τελευταίο στη μακροχρόνια ανεργία στο δημόσιο χρέος, στη διά βίου εκπαίδευση. Παραδώσατε μια χώρα τελευταία στην Ευρώπη ως προς την ανισότητα των εισοδημάτων, ως προς την απορρόφηση των κοινοτικών κονδυλίων, ως προς την ανταγωνιστικότητα της οικονομίας και ως προς τις εισροές κεφαλαίων για άμεσες επενδύσεις. Μια χώρα τελευταία στη διαφάνεια. Μια χώρα η οποία μέσα απ’ όλους αυτούς τους πραγματικούς δείκτες προσπάθησε να ξεπεράσει και την τεράστια κρίση του Χρηματιστηρίου, η οποία κατά τη δική σας άποψη απηχούσε και την πραγματική εικόνα της οικονομίας με αποτέλεσμα από τις 6000 μονάδες να καταβαραθρωθεί στην τελευταία τετραετία του ΠΑΣΟΚ στις 2000 μονάδες δημιουργώντας τεράστιο πρόβλημα σε πάνω από ένα΄μισι  εκατομμύριο συμπολίτες μας. 
      Ως προς την πραγματική απεικόνιση της οικονομίας μέσα και από την χρηματιστηριακή καταβαράθρωση θα επικαλεστώ ένα έγγραφο του τότε Υπουργού Εθνικής Οικονομίας  κ. Παπαντωνίου, ο οποίος απαντώντας σε ερώτηση  Βουλευτών της Νέας Δημοκρατίας τον Οκτώβριο του 2000 λέει: «Σε απάντηση της ανωτέρω ερώτησης σχετικά με την πορεία του Χρηματιστηρίου, σας γνωρίζουμε ότι η καλή πορεία της οικονομίας, όπως αυτή εκφράζεται με την βελτίωση των μακροοικονομικών δεικτών και με την παράλληλη θωράκιση της Κεφαλαιαγοράς αποτελούν αναμφίβολα τη βάση για μια υψηλή πορεία του Χρηματιστηρίου. Κατά συνέπεια ένα υγιές Χρηματιστήριο ως ένα βαθμό εκφράζει και τη γενικότερη πορεία της οικονομίας». 
      Αυτή η πραγματική απογραφή, αυτήν την απογραφή την οποία έζησε στο πετσί του ο κάθε Έλληνας έφερε και το αποτέλεσμα των εκλογών και το έφερε όχι για να τιμωρηθεί κάποιος μόνο, αλλά για να δοθεί εντολή για ένα νέο ξεκίνημα στην ελληνική οικονομία, αντικατοπτρισμός του οποίου υπάρχει στον κατατεθέντα πρώτο Προϋπολογισμό της Νέας Δημοκρατίας. 
      (Στο σημείο αυτό την Προεδρική Εδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Οι ρυθμοί ανάπτυξης που είχατε πετύχει και τους οποίους δεν αμφισβητεί κανείς είναι ρυθμοί οι οποίοι βασίζονται σε θνησιγενείς παράγοντες. Είναι ρυθμοί οι οποίοι βασίζονται στις δημόσιες κρατικές επενδύσεις, στις εισροές των διαρθρωτικών ταμείων της Ευρωπαϊκής Ένωσης οι οποίοι όπως και να έχει το πράγμα λήγουν το 2013 με την εκπνοή και του Δ΄ Κοινοτικού Πλαισίου  Στήριξης, αλλά και στις καταναλωτικές δαπάνες των ιδιωτών, οι οποίες συγχρόνως στηρίχθηκαν στο δανεισμό. 
      Αυτοί οι πυλώνες της οικονομικής αναπτύξεως είναι σαθροί, γιατί δεν είναι μακροπρόθεσμοι και δεν είναι διατηρήσιμοι. Και αυτό το οποίο ο ελληνικός λαός έδωσε εντολή να γίνει, δεν ήταν μόνο να  αλλάξουν τα πρόσωπα στην διακυβέρνηση, αλλά να αλλάξει πορεία και η ελληνική οικονομία. Και δεν είναι μόνο το γεγονός ότι έχουμε έναν προϋπολογισμό ο οποίος βάζει για πρώτη φορά μετά από πολλά χρόνια τάξη στα δημοσιονομικά της χώρας.
      Διότι, μετά τη δημοσιονομική διαφάνεια, μετά τη διαπίστωση ότι κληρονομήθηκε ένα έλλειμμα τετραπλάσιο του επισήμως παραδοθέντος, μετά τη διαπίστωση ότι υφέρπει κάτω από το χαλί ένα δημόσιο χρέος, που ήταν κρυφό και αντιπροσωπεύει ένα συγκλονιστικό 10% περίπου του ΑΕΠ, μετά από αυτές τις διαπιστώσεις, η Κυβέρνηση δεν καταδέχθηκε να παραπονιέται ή δεν καταδέχτηκε να μετατοπίσει ούτε κατά κεραία τις οικονομικές και πολιτικές της δεσμεύσεις. 
      Η Κυβέρνηση συνεχίζει σταθερά το έργο της έχοντας μία απεικόνιση της πραγματικής καταστάσεως της οικονομίας και παρουσιάζει έναν Προϋπολογισμό με τον οποίο και τα έσοδα του δημοσίου αυξάνονται και οι δαπάνες περιορίζονται και οι επενδύσεις ενισχύονται και οι μισθοί και οι συντάξεις αυξάνονται πάνω από τα όρια του πληθωρισμού και οι επιχορηγήσεις των ασφαλιστικών ταμείων είναι ανεβασμένες κατά 16% και μόνο του ΟΓΑ κατά 27%. 
      Όλες αυτές οι τοποθετήσεις και όλες αυτές οι προβλέψεις γίνονται κάτω από την καταθλιπτική σκιά μιας κληρονομιάς την οποία όχι μόνο δεν έπρεπε, να προσπαθείτε να την ανασκευάσετε, αλλά θα έπρεπε αντί να επιχειρείτε με άτεχνο τρόπο να παρουσιάσετε ότι δεν είναι έτσι, να δώσετε το δείγμα μιας νέας  πολιτικής, στραμμένης προς το μέλλον και όχι μιας πολιτικής η οποία θέλει να δικαιολογήσει αυτά για τα οποία ήδη απεφάνθη ο ελληνικός λαός. 
      Και πόσο διαφορετικό είναι το να θέλουμε να καταργήσουμε την εικονική οικονομία από αυτό που τόσα χρόνια λεγόταν ότι στόχος της Ελλάδας είναι να πετύχουμε την πραγματική σύγκλιση; Γιατί δηλαδή η επιδίωξη της πραγματικής σύγκλισης, που ακόμα και δικά σας στελέχη έλεγαν, ήταν περισσότερο ή λιγότερο κολακευτική εν σχέσει με την επιτυχία σας για την ονομαστική σύγκλιση; 
      Το 2001, έλεγε ο τότε Διοικητής της Τράπεζας της Ελλάδος: «Προκειμένου να βελτιωθούν οι επιδόσεις τις πραγματικής οικονομίας και να επιτευχθεί πραγματική σύγκλιση το ταχύτερο, είναι απαραίτητο να εφαρμοστεί ευρύ φάσμα μεταρρυθμίσεων που θα συμβάλουν στην αύξηση της ανταγωνιστικότητας. Πρώτον, υπάρχουν μεταρρυθμίσεις που περιλαμβάνουν απελευθέρωση των αγορών, ιδιωτικοποιήσεις και περιορισμό του κρατικού παρεμβατισμού, οι οποίες μπορούν να αυξήσουν την ανταγωνιστικότητα, να επηρεάσουν ευνοϊκά την εξέλιξη των τιμών και να μειώσουν το κόστος παραγωγής. Δεύτερον, υπάρχουν μεταρρυθμίσεις που συνεπάγονται μεταβολή ή ενίσχυση του ρόλου του κράτους στη βελτίωση της υποδομής της οικονομίας, στην αναβάθμιση της παιδείας, στην προώθηση της έρευνας και ανάπτυξης καθώς και στην αύξηση της αποδοτικότητας της διοίκησης. Τρίτον, απαιτούνται μεταρρυθμίσεις ώστε να διευκολυνθεί η αύξηση της επιχειρηματικής δραστηριότητος, αλλά και των εγχωρίων και ξένων επενδύσεων. Στην αναπτυξιακή διαδικασία μπορεί επίσης να συμβάλει η δημοσιονομική πολιτική μέσω φορολογικών μεταρρυθμίσεων για την τόνωση της επενδυτικής δραστηριότητος και μέσω της αναδιάρθρωσης των κρατικών δαπανών, ώστε να διοχετεύονται πρόσθετοι πόροι σε δραστηριότητες που βελτιώνουν την παραγωγικότητα περιορίζοντας παράλληλα την επιδότηση ζημιογόνων δημόσιων επιχειρήσεων. Η δημοσιονομική πολιτική ωστόσο θα πρέπει να εξισορροπήσει τους στόχους αφ’ ενός της ανάπτυξης, αφ’ ετέρου της σταθερότητας και της δημοσιονομικής εξυγίανσης». Αυτά έλεγε τότε, το 2001, ο Διοικητής της Τραπέζης Ελλάδος. Και συνέχιζε: «Όπως ήδη εξήγησα, έχουμε ακόμη να αντιμετωπίσουμε σημαντικές προκλήσεις πολιτικής. Πραγματική οικονομική σύγκλιση είναι δυνατόν να επιτευχθεί στα επόμενα δέκα χρόνια, εφόσον ασκηθεί η κατάλληλη οικονομική πολιτική και εφαρμοστούν οι απαραίτητες διαρθρωτικές μεταρρυθμίσεις με συνέπεια και αποτελεσματικότητα, όπως στην περίπτωση της δημοσιονομικής πολιτικής που οδήγησε μόνο στην ονομαστική σύγκλιση της ελληνικής οικονομίας.». Αυτές οι προτάσεις, που έγιναν το 2001, δεν νομίζετε ότι είναι καιρός μετά από αρκετά χρόνια να αρχίσουν να εφαρμόζονται και να υλοποιούνται; 
      (Χειροκροτήματα από την πτέρυγα της Νέας Δημοκρατίας)
      Δεν νομίζετε, δηλαδή, ότι η διαπίστωση ότι ζούσαμε σε μία άνθιση αριθμών και σε μία επίδοση αριθμητική θα έπρεπε κάποτε να σταματήσει και να ασχοληθούμε σοβαρά με την πραγματική οικονομία, η οποία, επαναλαμβάνω, θα αρχίσει να αποδίδει συντομότερα από αυτό που εσείς πιστεύετε;
      Η στροφή της οικονομίας προς τον ιδιωτικό τομέα δεν γίνεται μόνο μέσω ενός προϋπολογισμού, ο οποίος επιβάλλει τη δημοσιονομική διαφάνεια και εξυγίανση. Δεν γίνεται μόνο μέσω του Προϋπολογισμού. Περιστοιχίζεται ο Προϋπολογισμός που συζητάμε σήμερα και από άλλα νομοθετήματα, που πρόσφατα ψήφισε αυτή η Βουλή. Περιστοιχίζεται από το φορολογικό νομοσχέδιο. Περιστοιχίζεται από το αναπτυξιακό νομοσχέδιο και όλα αυτά μαζί συνθέτουν ένα σύνολο δράσεων και πολιτικών, που διαφοροποιούν την οικονομική πολιτική από το χθες. Την διαφοροποιούν, γιατί δείχνουν την εμπιστοσύνη της πολιτείας προς τον ιδιωτικό τομέα και γιατί στρέφουν το βλέμμα προς τα μπροστά, χωρίς να περιμένουν τη στήριξη μόνο και μόνο από κρατικοδίαιτες υποστηρίξεις της οικονομίας, οι οποίες αποδεικνύεται για μια ακόμα φορά ότι είναι προσωρινές και φευγαλέες. 
      Με το φορολογικό νομοσχέδιο επετεύχθη για πρώτη φορά έπειτα από πάρα πολλά χρόνια να έχουμε ένα σταθερό και προβλέψιμο φορολογικό πλαίσιο. Μειώθηκε η φορολογία των κεφαλαιουχικών εταιρειών και θα φτάσει σ’ ένα ποσοστό σημαντικής μειώσεως το 2007. Είπε η εφημερίδα «Το ΒΗΜΑ» στις 28 Νοεμβρίου ότι μόνο με τις φορολογικές μειώσεις που θα έχουν οι ανώνυμες εταιρείες και οι ΕΠΕ, τα προσεχή χρόνια θα έχουμε εξοικονόμηση πόρων της τάξεως των 12.000.000.000 ευρώ που θα διοχετευθούν σε επενδύσεις και σε τόνωση της εγχώριας ζητήσεως. Και αν αυτό δεν είναι κάτι το οποίο είναι διαφορετικό από το παρελθόν, τότε διερωτάται κανείς τι είναι. Κι αν δεν είναι διαφορετικό από το παρελθόν το γεγονός  ότι θεσπίστηκαν φορολογικά κίνητρα για συγχωνεύσεις μικρομεσαίων επιχειρήσεων, για δημιουργία νέων επιχειρήσεων, λόγω της μείωσης κατά 50% της προκαταβολής του φόρου, αν δεν είναι σημαντικό το γεγονός ότι κατηργήθη με το νέο αναπτυξιακό νόμο η διάκριση μεταξύ παλαιών και νέων επενδύσεων, αν δεν είναι σημαντικό ότι μειώθηκε το ποσοστό της ίδιας συμμετοχής, αν δεν είναι σημαντικό ότι με υπουργικές αποφάσεις που προβλέπονται στο νέο αναπτυξιακό νόμο αυξάνονται τα ανώτατα όρια επιδοτήσεων κατά 15% -και έτσι εξαντλούμε μέχρις οροφής το δυνάμενο ποσοστό επιχορηγήσεως, που η Ευρωπαϊκή Ένωση επέτρεπε στην Ελλάδα και που η δική σας κυβέρνηση δεν το είχε εξαντλήσει- τότε τι είναι; 
      Και θέλουμε αυτόν τον αγώνα δρόμου να εκμεταλλευθούμε μέχρι το 2007 οπότε θα ισχύσει ο νέος χάρτης περιφερειακών ενισχύσεων. Όλο αυτό το πλέγμα και το πλαίσιο είναι για να το κρίνει κανείς με αυτόν τον τρόπο, που εκρίθη προηγουμένως; Ή να περιμένει να δει να αποδώσει ή να εύχεται να αποδώσει και να κάνει ενδεχομένως προτάσεις ακόμη πιο τολμηρές, προτάσεις οι οποίες δεν θα τοποθετούν τους δημόσιους πόρους στο δημόσιο κορβανά και στο αναποτελεσματικό δημόσιο, όπως μας είπε ο κ. Φλωρίδης, θρηνώντας για το γεγονός ότι κάποιοι φόροι αντί να καταλήξουν, όπως είπε στα δημόσια ταμεία, θα καταλήξουν στον ιδιωτικό τομέα. Μα, ποιος είναι ο παραγωγικός τομέας της οικονομίας; Πού πρέπει να διοχετεύονται οι πόροι για να έχουμε απόδοση και πολλαπλασιαστικό αποτέλεσμα και ως προς την διατηρησιμότητα της οικονομικής αναπτύξεως και ως προς την καταπολέμηση της μάστιγας της ανεργίας; 
      Είστε, λοιπόν, ενώπιον μιας νέας οικονομικής πολιτικής, η οποία διαφέρει κατά πολύ από τη δική σας. Διαφέρει γιατί είναι αισιόδοξη, γιατί δεν καταφεύγει σε συγκρούσεις με τις κοινωνικές ομάδες, γιατί δεν μειώνει εισοδήματα, γιατί δεν επιβάλλει νέους φόρους. Και επειδή ακριβώς δεν καταφεύγει σε συγκρούσεις με τις κοινωνικές ομάδες, επειδή ακριβώς δεν επιβάλλει νέους φόρους, επειδή δεν είναι όπως θα ευχόσασταν να ήταν, για να την έχετε σύμμαχο στην κακόπιστη πολιτική σας αντιπαράθεση, προσπαθείτε να αντλήσετε συμπεράσματα από την άσκηση μιας εννιάμηνης κυβερνητικής πορείας και να ζητάτε τα ρέστα, γιατί σε αυτούς του εννιά μήνες δεν πραγματοποίησε η Κυβέρνηση της Νέας Δημοκρατίας όλες τις προεκλογικές της δεσμεύσεις. 
      (Χειροκροτήματα από την πτέρυγα της Νέας Δημοκρατίας)
      Και είναι απορίας άξιον εσείς, που μέχρι τις 7 Μαρτίου κατηγορούσατε τη Νέα Δημοκρατία ότι στερείτο προγράμματος και ότι αυτό που παρουσίαζε δεν ήταν πρόγραμμα, αλλά είναι φτηνό ευχολόγιο, σήμερα έχετε γίνει οι φανατικοί θιασώτες όχι μόνο των sites της Νέας Δημοκρατίας αλλά είστε και διαπρύσιοι κήρυκες του προγράμματος που λέγατε ότι, υποτίθεται, δεν είχαμε. 
      (Χειροκροτήματα από την πτέρυγα της Νέας Δημοκρατίας)
      Και πώς ανακαλύψατε αυτό το πρόγραμμα που δεν είχαμε μέχρι τις 7 Μαρτίου και ζητάτε σήμερα –επαναλαμβάνω– σαν να ήταν η οικονομική πολιτική «ΞΥΣΤΟ» λαχείο να αποδώσει με μία αμεσότητα, η οποία δεν αποδίδει και η οποία στα μάτια του πρωτοετούς φοιτητή των Οικονομικών Επιστημών είναι αλυσιτελής; 
      Νομίζω, λοιπόν, ότι είμαστε ενώπιον μιας μεγάλης και σημαντικής προσπάθειας να αλλάξει στηρίγματα η ανάπτυξη της ελληνικής οικονομίας. Και αυτά τα στηρίγματα στην ελληνική οικονομία μέσω του Προϋπολογισμού και των άλλων νόμων που τον περιστοιχίζουν και μέσω των άλλων προσπαθειών που θα γίνουν εις το εγγύς μέλλον είναι στηρίγματα που βασίζονται στην πραγματική διατηρησιμότητα της οικονομικής ανάπτυξης. 
      Εμείς δεν ισχυριζόμαστε ότι αυτά που γράφει ο Προϋπολογισμός στο τέλος του έτους επακριβώς θα τηρηθούν. Ισχυριζόμαστε, όμως, ότι κάνουμε μία γενναία στροφή της οικονομικής πολιτικής, μία στροφή προς κατευθύνσεις υγιείς και κυρίως ισχυριζόμαστε ότι αντιληφθήκαμε την εντολή του ελληνικού λαού, που θέλει και βελτίωση του επιπέδου ζωής του και ισόρροπη ανάπτυξη σε όλη την Ελλάδα και κυρίως ενίσχυση του εισοδήματος των ασθενέστερων οικονομικών τάξεων. Αυτά, δηλαδή, τα οποία εσείς υποσχεθήκατε το 2000, αυτά για τα οποία ο Διοικητής της Τραπέζης της Ελλάδος το 2001 πρότεινε μεθόδους πώς θα γίνουν, τα κάνει σήμερα η Νέα Δημοκρατία. Αυτό δεν είναι λόγος ούτε να εκνευρίζεστε ούτε να φωνάζετε. Απεναντίας, είναι λόγος να εύχεστε να πάνε καλά τα πράγματα, ώστε αργότερα, όταν ο αντιπολιτευτικός σας λόγος θα στραφεί από το παρελθόν στο μέλλον, να κριθείτε κι εσείς, όπως κριθήκαμε κι εμείς με βάση τις προτάσεις μας.
      Ευχαριστώ και ζητώ από τη Βουλή των Ελλήνων να στηρίξει αυτήν την προσπάθεια της Κυβέρνησης.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τασούλα.
      Ο κ. Μακρυπίδης έχει το λόγιο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα μου επιτρέψετε κατ’ αρχάς μία διαπίστωση: Πρωτόγνωρη παρέμβαση στα κοινοβουλευτικά χρονικά η παρέμβαση που έγινε από τον Υπουργό Οικονομίας και Οικονομικών, τον κ. Αλογοσκούφη, αμέσως μετά την ομιλία του εισηγητή του ΠΑΣΟΚ. Αυτό δείχνει τουλάχιστον πανικό -πανικό από τη μεριά του Υπουργού, πανικό από τη μεριά της Κυβέρνησης- γιατί είδαν ότι με την παρέμβασή μας έγινε αποκάλυψη στοιχείων και πραγμάτων που αποδεικνύουν ότι ο Προϋπολογισμός, ο πρώτος Προϋπολογισμός της νέας Κυβέρνησης, είναι στον αέρα και είναι ανεφάρμοστος. 
      Επειδή άκουσα προηγουμένως τον εισηγητή της Νέας Δημοκρατίας να λέει ότι είμαστε τακτικοί επισκέπτες του site της Νέας Δημοκρατίας, θέλω να πω ότι είμαστε και θα είμαστε τακτικοί επισκέπτες για να επιβεβαιώνεται καθημερινά κάτι που εμείς γνωρίζουμε και που αρχίζει πλέον να το συνειδητοποιεί και ο ελληνικός λαός: Απόσταση έργων και λόγων, υποσχέσεων προεκλογικών, προγράμματος αντιλαϊκού, που σήμερα από τη θέση της Κυβέρνησης έρχεστε να υλοποιήσετε.
      (Χειροκροτήματα από την πτέρυγα του ΠΑΣΟΚ)
      Κυρίες και κύριοι συνάδελφοι, συζητάμε σήμερα τον Προϋπολογισμό που κατέθεσε η Κυβέρνηση της Νέας Δημοκρατίας για το 2005, ο οποίος, όμως, αφορά το δεύτερο έτος της διακυβέρνησης και ουσιαστικά καλύπτει το μισό της κυβερνητικής της θητείας. 
      Δεν ζητάμε, κύριοι της Νέας Δημοκρατίας, να τα υλοποιήσετε όλα σε εννέα μήνες. Ο Προϋπολογισμός, όμως, προβλέπει ημερομηνία λήξης την 31.12.2005, που είναι το μισό της κυβερνητικής σας θητείας. Και μέσα από το μισό της Κυβερνητικής σας θητείας φαίνεται –επαναλαμβάνω– η απόσταση λόγων και έργων, υποσχέσεων προεκλογικών και μετεκλογικών πρακτικών σας. 
      Γιατί όμως, κύριοι της Νέας Δημοκρατίας, κάνατε μία πολιτική συνειδητή επιλογή μέσα από την περιβόητη δημοσιονομική απογραφή;
      Κάνατε αυτήν την επιλογή, γιατί μοναδικό στόχο είχατε να δικαιώσετε όλα τα χρόνια της καταστροφολογικής αντιπολίτευσής σας. Κάνατε αυτήν την επιλογή για να χρεώσετε στις κυβερνήσεις του ΠΑΣΟΚ ό,τι αρνητικό συμβαίνει σήμερα στην οικονομία. Κάνατε αυτή την επιλογή, για να μειώσετε τον πήχη της δικής σας αξιολόγησης αργότερα. Κάνατε αυτήν την επιλογή για να δικαιολογήσετε την αθέτηση των προεκλογικών σας δεσμεύσεων.
      Όμως, με αυτήν την επιλογή, κυρίες και κύριοι, ζημιώσατε τη χώρα και όχι το ΠΑΣΟΚ. Το πλήγμα για την αξιοπιστία της Ελλάδος, λόγω των αποτελεσμάτων αυτής της δημοσιονομικής απογραφής, είναι βαρύ. Χρειάστηκαν μόνο μερικοί μήνες για να καταρρεύσει το κύρος της χώρας, που χτίστηκε με θυσίες και σκληρό αγώνα ετών. Με τις επιλογές σας διασύρεται διεθνώς τη χώρα. Οδηγήσατε σε αναξιοπιστία και ανυποληψία την οικονομία μας. Οδηγήσατε σε υποβάθμιση την πιστοληπτική της ικανότητα. Ζημιώσατε τελικά τη χώρα.
      Ο Προϋπολογισμός του 2005 θα είναι ο πρώτος στη μεταπολιτευτική ιστορία της χώρας που θα απειληθεί με αναθεώρηση των στοιχείων και μεγεθών από τους πρώτους κιόλας μήνες της εφαρμογής του. Έχουμε ήδη την πρώτη ομολογία από τον Υπουργό Οικονομίας και Οικονομικών κ. Αλογοσκούφη προχθές στην αρμόδια επιτροπή, που επιβεβαίωσε ότι τα στοιχεία του Προϋπολογισμού δεν έχουν πείσει ούτε την Ευρωπαϊκή Επιτροπή, ούτε το ECOFIN, ούτε τη EUROSTAT. Αυτό σημαίνει ότι θα έχουμε απόκλιση με ομολογία πριν ακόμα ψηφίσουμε τον Προϋπολογισμό.
      Η επικοινωνιακή σας εφεύρεση για ήπια προσαρμογή, δεν μπορεί σε καμία των περιπτώσεων να αποκρύψει την πολιτική λιτότητας, την αντιλαϊκή σας πολιτική για τους εργαζόμενους, για τους συνταξιούχους, για τους αυτοαπασχολούμενους, για τους μικρομεσαίους, για τους αγρότες. Οι προεκλογικές σας δεσμεύσεις και υποσχέσεις του 2004 αναβάλλονται και γίνεται  προεκλογική πάλι υπόσχεση για το 2008.
      Με τη δεκάμηνη διακυβέρνηση της χώρας, κυρίες και κύριοι της Νέας Δημοκρατίας, δώσατε δείγματα γραφής των πολιτικών σας επιλογών. Έχετε πλέον και εσείς παρελθόν και κρίνεστε γι’ αυτό. Μόνο που το παρελθόν σας αυτό, δυστυχώς, προδιαγράφει ζοφερό παρόν και προεξοφλεί αβέβαιο μέλλον για το λαό μας.
      Είπε ο εισηγητής προηγουμένως, ποια οικονομία σας παραδώσαμε, κύριοι της Νέας Δημοκρατίας. Και μένετε, δυστυχώς, στη λογιστική απεικόνιση των δύο μεγεθών, του ελλείμματος και του χρέους. Εγώ θα σας μιλήσω για την πραγματική οικονομία που σας παραδώσαμε.
      Ποιος ήταν ο ρυθμός ανάπτυξης που παραδώσαμε; Ήταν το 2000-2003 4%; Ποιος ήταν ο μέσος όρος ρυθμού ανάπτυξης το 1992-1993; Το 1992 ήταν 0.5% και το 1993 ήταν -1,5%. Αυτό το ρυθμό ανάπτυξης παραλάβαμε και παραδώσαμε το μεγαλύτερο στην Ευρωπαϊκή Ένωση, διπλάσιο από το μέσο όρο. Ποιος ήταν ο πληθωρισμός το 1991-1993; 15% με 17%. Ποιος είναι ο πληθωρισμός σήμερα; Γύρω στο 3%. 
      Όσον αφορά στα ελλείμματα, από την περιβόητη δημοσιονομική απογραφή να δεχτούμε αυτό που εσείς υπολογίζετε, το 5,3%. Ποιο ήταν το έλλειμμα το 1993, κύριοι της Νέας Δημοκρατίας; 13,6%. Και εγώ δέχομαι αυτό που εσείς λέτε. Άρα έχουμε οκτώ μονάδες μείωση του ελλείμματος.
      Να μιλήσουμε για τα επιτόκια; Το 1992 ήταν κοντά στο 25%. Σήμερα είναι κάτω από το 5%. 
      Να μιλήσουμε για τις επενδύσεις; Το 1991-1994 είχαμε μείωση 0,5%. Το 1996-2000 είχαμε αύξηση 7,5% των επενδύσεων. 
      Ποιο ήταν το κατά κεφαλήν εισόδημα το 1991-1993; 0,04%. Το 1994 και μετά μέχρι το 2003 είχαμε αύξηση του κατά κεφαλήν εισοδήματος κατά 2,7%, άρα πραγματική αύξηση του εισοδήματος των εργαζόμενων.
      Αυτή την Ελλάδα φτιάξαμε, κύριοι της Νέας Δημοκρατίας. Αυτή την Ελλάδα σας παραδώσαμε. Αυτήν την οικονομία σας παραδώσαμε και όχι αυτό που εσείς επικαλείστε σήμερα εικονική πραγματικότητα.
      Και θα ήμουν, κύριοι της Νέας Δημοκρατίας, ευχαριστημένος κι εγώ και το ΠΑΣΟΚ όταν θα κληθούμε από τον ελληνικό λαό, να αναλάβουμε τη διακυβέρνηση της χώρας ξανά. Και απ’ ό,τι φαίνεται δεν θα αργήσει να γίνει, η ελληνική οικονομία να βρίσκεται, αν όχι ψηλότερα, τουλάχιστον στα ίδια επίπεδα που εμείς σας παραδώσαμε. 
      Μιλάμε για τον Προϋπολογισμό του 2005 και είπαμε ότι είναι ανεφάρμοστος. Δεν το λέμε από αντιπολιτευτική υποχρέωση και μόνο. Γιατί θα είναι ανεφάρμοστος; Ας πάρουμε το πρώτο μέγεθος του Προϋπολογισμού, το ρυθμό ανάπτυξης.
      Η πρόβλεψη είναι 3,9%. Και τα λέμε αυτά όχι για να μείνουν στα Πρακτικά μόνο. Έχει κανείς την εντύπωση ότι το 2005 ο ρυθμός ανάπτυξης θα είναι 3,9%; Από πού βγάζετε αυτό το συμπέρασμα; Από υποχρέωση λογιστική μέσα στην απεικόνιση. Όμως, η πραγματικότητα είναι διαφορετική και αυτό γιατί η εκτίμηση στην ευρωζώνη από 2,1% που είναι τώρα, θα πάει στο 2%. Άρα θα έχουμε μείωση στην ευρωζώνη του ρυθμού ανάπτυξης. Κι εμείς θα έχουμε αύξηση; Το Διεθνές Νομισματικό Ταμείο προβλέπει 3% ρυθμό ανάπτυξης.
      Μειώνεται το πρόγραμμα δημοσίων επενδύσεων κατά 16,1%, δηλαδή 1,5 δισεκατομμυρίων ευρώ, 500.000.000.000 δραχμές. Υπάρχει ορατός κίνδυνος να έχουμε ενδεχόμενη αύξηση των επιτοκίων, ναι ή όχι, με τη μείωση της πιστοληπτικής ικανότητας της χώρας; 
      Μετά το 2004, μετά τους Ολυμπιακούς Αγώνες, ποιο είναι το πρόγραμμά σας για αξιοποίηση των μεγάλων υποδομών που κάναμε; Ποιος είναι ο ολοκληρωμένος σχεδιασμός για την παραπέρα μας πορεία; Ποιες είναι οι συγκεκριμένες διαρθρωτικές αλλαγές που προγραμματίζετε; Όλα αυτά είναι στον αέρα.
      Επιπλέον σε μια άλλη σειρά από μακροοικονομικά μεγέθη σε σχέση με το 2004-2005 έχουμε μείωση των εξαγωγών, αγαθών και υπηρεσιών. Δηλαδή το 2004 ήταν 7,3% και το 2005 είναι 6,2%. Αυτά είναι μέσα από την εισηγητική έκθεση, μέσα από τον Προϋπολογισμό που εσείς συντάξατε. 
      Η ιδιωτική κατανάλωση το 2004 ήταν 3,6% και το 2005 προβλέπεται 3,5%.
      Επενδύσεις. Το 2004 είχαμε 5,8% και το 2005 προβλέπεται 4,1%. 
      Άρα όλα τα στοιχεία, όλα τα μακροοικονομικά μεγέθη έρχονται να επιβεβαιώσουν ότι θα έχουμε πρόβλημα, όσον αφορά στην αναπτυξιακή πορεία της χώρας μας. Από πού βγάζετε εσείς συμπέρασμα ότι το 2004 που είχαμε ρυθμό ανάπτυξης 3,7%, θα οδηγηθούμε το 2005 στο 3,9%; Δηλαδή διαθέτετε το μαγικό ραβδί; Θα χρησιμοποιήσετε ταχυδακτυλουργικά κόλπα; Έτσι, δηλαδή, θα πετύχετε τον τετραγωνισμό του κύκλου; Θα το δούμε, γιατί εδώ είμαστε να σας κρίνουμε και φυσικά να συγκρίνουμε. 
      Και μια κουβέντα για το έλλειμμα, επειδή και γι’ αυτό έχει γίνει πολύς λόγος. Κύριοι της Νέας Δημοκρατίας, τον Απρίλιο του 2004, ένα μήνα μετά την ανάληψη των κυβερνητικών σας καθηκόντων και την πρώτη απογραφή που κάνατε, οδηγηθήκατε στο συμπέρασμα ότι το έλλειμμα είναι 3,4%. Συνεχίζετε την απογραφή. Τον Ιούνιο είναι 4,5%. Αυτά τα στοιχεία τα δώσατε στην Ευρωπαϊκή Επιτροπή. Το Σεπτέμβριο είναι 5,3% και αυτό καταγράφεται και στο προσχέδιο του Προϋπολογισμού τον Οκτώβριο καθώς επίσης και στο οριστικό σχέδιο που συζητάμε σήμερα. Και τίθεται το ερώτημα, όταν χθες ο αρμόδιος Υφυπουργός Οικονομικών, ο αρμόδιος για τον Προϋπολογισμό κ. Δούκας ομολόγησε περίτρανα ότι το έλλειμμα θα ξεπεράσει το 6% και το ταμειακό έλλειμμα το 8%. 
      Να, γιατί σας κατηγορούμε ότι είστε ανακόλουθοι, ότι είναι εικονική η απογραφή, ότι η δήθεν δημοσιονομική απογραφή εμπεριείχε στοιχείο πολιτικής σκοπιμότητας και μόνο. Αν αυτό το επικαλεστούμε γενικά και αόριστα, θα σας πω, κύριοι, ότι θέλετε να πετύχετε τον Προϋπολογισμό, να πετύχετε την υλοποίησή του και στο σκέλος των εσόδων και στο σκέλος των δαπανών. Μα, με τα στοιχεία που προβλέπονται μέσα, υπάρχει σοβαρό πρόβλημα. Τι θα πρέπει να κάνετε; Ή να επιβάλετε νέους φόρους –καλομελέτα κι έρχεται- και κύρια στην έμμεση φορολογία ή θα πάτε σε περιστολή δαπανών. 
      Και «περιστολή δαπανών» ξέρουμε τι σημαίνει. Ξέρουμε από αντιλαϊκές πολιτικές που έχει εφαρμόσει το κόμμα της Νέας Δημοκρατίας στο παρελθόν. Ή και τα δύο. Που σημαίνει και φορολογική επιβάρυνση των αδύνατων κοινωνικών στρωμάτων και περικοπή δαπανών. Ε, αυτήν την πολιτική την ξέρουμε, την ξέρει ο ελληνικός λαός, την έχει καταδικάσει. Απλώς τον παραπλανήσατε προεκλογικά.
      Θα μου επιτρέψετε να πω και κάτι για το θέμα των ειδικών λογαριασμών, για το οποίο έχει γίνει πάλι μεγάλη συζήτηση και έχετε δημιουργήσει σύγχυση σκόπιμα στον ελληνικό λαό. Λέγοντας για τους ειδικούς λογαριασμούς, αφήνατε να εννοηθεί ότι εκεί υπήρχαν κρυφά βιβλία, δεύτερα συρτάρια, κρυφά χρέη. Και μπαίνει το ερώτημα: Κύριοι, στον Προϋπολογισμό που συζητάμε σήμερα είναι όλοι οι ειδικοί λογαριασμοί που ήταν στον προηγούμενο, ναι ή όχι; Ποια θεσμική πρωτοβουλία, ποια νομοθετική πρωτοβουλία πήρατε να τους καταργήσετε, να τους αλλάξετε; Καμία. Άρα, έχουμε κάθε δικαίωμα, και ηθικό και πολιτικό, να σας πούμε ότι παραπλανήσατε τον ελληνικό λαό προεκλογικά, συκοφαντώντας τους πολιτικούς σας αντιπάλους χωρίς στοιχεία.
      Κύριοι της Νέας Δημοκρατίας, μέσα από την πολιτική σας διαγράφεται περίτρανα μία πολιτική που οδηγεί νομοτελειακά στη μείωση των επενδύσεων, σε στασιμότητα την ανάπτυξη, σε επιδείνωση της ανταγωνιστικότητας, σε μείωση της απασχόλησης, σε αύξηση της ανεργίας. Και η περιβόητη περιφερειακή ανάπτυξη αναβάλλεται εν ευθέτω χρόνω. Ψαλιδίζονται έργα στην περιφέρεια, μειώνεται το πρόγραμμα δημοσίων επενδύσεων και επανέρχεται στα επίπεδα του 1997 και πριν.
      Ο κ. Αλογοσκούφης στον προϋπολογισμό του 2003, σε αυτήν την Αίθουσα, είπε -κάνοντας  κριτική στο ΠΑΣΟΚ- ότι η μείωση των δαπανών του προγράμματος δημοσίων επενδύσεων θα έχει ως αποτέλεσμα σοβαρά προβλήματα στην ανάπτυξη. Τι κάνει σήμερα, όταν μειώνει το πρόγραμμα κατά 16,1%;
      Κυρίες και κύριοι της Νέας Δημοκρατίας, προεκλογικά είχε περισσέψει -σε εισαγωγικά- η κοινωνική σας ευαισθησία. Μέσα στο περιβόητο πρόγραμμά σας, το οποίο επικαλεστήκατε σήμερα, διαγράφεται μία πολιτική αντιμετώπισης του μεγαλύτερου σήμερα κοινωνικού προβλήματος -όπως αυτό απεικονίζεται και στις δημοσκοπήσεις- που είναι το θέμα της απασχόλησης, το θέμα της ανεργίας, το οποίο αφορά τους νέους μας, αφορά τις γυναίκες, αφορά κάθε ελληνική οικογένεια. Και μπαίνει εύλογα το ερώτημα: Ποιες είναι οι ενέργειές σας για να αντιμετωπίσετε το μεγάλο αυτό πρόβλημα, το οξύτατο κοινωνικό πρόβλημα που είναι η ανεργία; Μέσα από τη μείωση του προγράμματος δημοσίων επενδύσεων, που περιορίζονται οι επενδύσεις; Μέσα από το χαμηλό ρυθμό ανάπτυξης; Μέσα από τον αναπτυξιακό νόμο, ο οποίος προκλητικά για πρώτη φορά αποσυνδέει την απασχόληση από τα αναπτυξιακά κίνητρα; 
      Κυρίες και κύριοι της Νέας Δημοκρατίας, σχετικά με το θέμα της κοινωνικής πολιτικής και σχετικά με το θέμα της ακρίβειας, με την απραξία που έχετε στο ζήτημα αυτό, έχω να πω ότι ακόμα ο ελληνικός λαός περιμένει από εσάς αυτά που υποσχεθήκατε. Περιμένει αυτά για τα οποία δεσμευθήκατε. Περιμένει τις αυξήσεις στις αγροτικές συντάξεις, στο ΕΚΑΣ. Περιμένουν ακόμα οι πολύτεκνοι με τα τρία παιδιά να χαρακτηριστούν πολύτεκνοι και να τύχουν των σχετικών ευεργετημάτων. Και αυτό αναβάλλεται για το μέλλον. 
      Κυρίες και κύριοι, όπως και σε άλλους τομείς, έτσι και στον τομέα της πορείας των εσόδων δεν έχετε συγκεκριμένη και σταθερή πολιτική. Υπήρξε εκτροχιασμός των εσόδων του 2004, λόγω ανύπαρκτης πολιτικής σε αυτόν τον τομέα. Ενώ ο στόχος ήταν 8,5% για την πορεία των εσόδων, το ενδεκάμηνο έκλεισε με 4,5%, που σημαίνει 1,5 δισεκατομμύριο ευρώ απώλεια εσόδων στο τρέχον έτος, αποτέλεσμα της δικής σας πλέον πολιτικής.
      Σχετικά με το θέμα των υγιών εσόδων έχω να σας πω το εξής: Ο φόρος προστιθέμενης αξίας το Νοέμβριο κυμάνθηκε στο επίπεδο του 1,5% έναντι του προηγούμενου έτους που ήταν 10,3%. Ξέρετε τι σημαίνει αυτό; Σημαίνει όχι μόνο απώλεια φορολογικών εσόδων, αλλά σημαίνει ότι έχουμε στην πράξη μείωση της παραγωγικής δραστηριότητας, σημαίνει ότι έχουμε μείωση της οικονομικής δραστηριότητας, σημαίνει ότι έχουμε καθήλωση στην οικονομία μας, ότι έχουμε καθήλωση στην ανάπτυξη. 
      Κυρίες και κύριοι συνάδελφοι, για να καλύψετε τις ανάγκες του Προϋπολογισμού ακολουθήσατε την πεπατημένη με πρακτικές που χθες καταδικάζατε, μέσα από την περαίωση των ανέλεγκτων φορολογικών δηλώσεων, μέσα από αυτό που χθες εσείς λέγατε κεφαλικός φόρος, είναι το πρώτο μέτρο που ήρθατε και καθιερώσατε. Μέσα από τον επαναπατρισμό των κεφαλαίων προχωρήσατε στη νομιμοποίηση του βρώμικου χρήματος. Παρέχετε πλέον αμνήστευση στη φοροκλοπή και στη φοροδιαφυγή, στο λαθρεμπόριο και στο οικονομικό έγκλημα. Και εξετάζετε σοβαρά πλέον, απ’ ό,τι ήρθε στο φως της δημοσιότητας, να επεκτείνετε τη ρύθμιση για τον επαναπατρισμό κεφαλαίων και στα πολύτιμα πλέον μέταλλα, στο χρυσό. Περιμένουμε να πάρετε μέτρα για τα ασημικά, τα χαλιά, τα έπιπλα και άλλα οικιακά σκεύη. 
      Για τη φορολογική σας πολιτική, η οποία είναι άδικη και κοινωνικά άνιση, έχουμε μιλήσει κατ’ επανάληψη. Θα ήθελα να πω όμως το εξής: Στη λογική που ο αρμόδιος Υπουργός Οικονομίας και Οικονομικών έχει πάρει μέτρα και πρωτοβουλίες με ελάφρυνση κατά δέκα μονάδες δηλ. από 35% στο 25% στην τριετία 2005-2007 των ανωνύμων εταιρειών, των ΕΠΕ, με μείωση κατά πέντε μονάδες αντίστοιχα στους μικρομεσαίους, τους μισθωτούς, τους συνταξιούχους και τους αυτοαπασχολούμενους, παραμένει η ίδια φορολογική κλίμακα μέχρι 40%. Γι’ αυτό μιλάμε για πολιτικά και κοινωνικά άδικη φορολογική μεταχείριση.
      Είναι γεγονός ότι με την καλυμμένη συνάφεια εμπαίζετε πλέον τους οκτακόσιους χιλιάδες μικρομεσαίους ενώ μέσα από την εξαγγελία, που ακόμα αναμένεται να γίνει πράξη, της κατάργησης του ΣΔΟΕ και το μόνο που κάνετε είναι να αλλάξετε το όνομα. Βρήκατε επιτέλους μετά από εννέα-δέκα μήνες το όνομα «του παιδιού». Και μ’ αυτό τι κάνατε; Εξαπατήσατε τον ελληνικό λαό προεκλογικά. Υποσχεθήκατε την κατάργηση, γιατί αυτό είναι εύηχο στα αυτιά του Έλληνα πολίτη, του Έλληνα φορολογούμενου, γιατί η φοροδιαφυγή δεν ψηφίζει, οι φοροφυγάδες ψηφίζουν. 
      Κυρίες και κύριοι συνάδελφοι, ο Προϋπολογισμός του 2005 αποκαλύπτει την αντιλαϊκή πολιτική της Νέας Δημοκρατίας. Είναι Προϋπολογισμός είναι χαμηλών προσδοκιών και περιορισμένων δυνατοτήτων. Η οικονομία απαιτεί σοβαρότητα, υπευθυνότητα, γνώση και σταθερότητα, κάτι που, δυστυχώς, δεν τη διαθέτετε, γι’ αυτό καταψηφίζουμε τον Προϋπολογισμό.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γκατζής παρακαλείται να έρθει στο Βήμα.
      ΝΙΚΟΛΑΟΣ ΓΚΑΤΖΗΣ: Κυρίες και κύριοι Βουλευτές, πριν αναφερθώ στον Προϋπολογισμό, θα ήθελα να πω δύο λόγια σχετικά με την παρατήρηση και κριτική που έκανε ο εισηγητής του Συνασπισμού κ. Δραγασάκης σχετικά με όσα είπε ο σύντροφος Τζέκης στην εισήγησή του. 
      Ήταν μια άδικη κριτική, γιατί η αναφορά του συντρόφου Τζέκη δεν ήταν για τη θέση που πήρε ο Συνασπισμός στον αναπτυξιακό νόμο, που καταψήφισε πράγματι την επιδότηση για τις επιχειρήσεις που πάνε στα Βαλκάνια.
      Αναφέρθηκε ειδικά και συγκεκριμένα στο νόμο και τη θέση που πήρε ο Συνασπισμός σε σχέση με το Σύμφωνο Ανασυγκρότησης των Βαλκανίων, όπου ψήφισε μάλιστα να δοθούν 180.000.000.000 δραχμές από τον ελληνικό κορβανά για την ανασυγκρότηση των Βαλκανίων.
      Εδώ θα ήθελα να πω το εξής και να το σχολιάσω λιγάκι: Όταν ένα κόμμα ψηφίζει την ανασυγκρότηση των Βαλκανίων, δηλαδή ταυτίζεται με τις δυνάμεις εκείνες –ΗΠΑ, Ευρωπαϊκή Ένωση- οι οποίες κατέστρεψαν ολοσχερώς τα Βαλκάνια και έρχονται τώρα δήθεν να τα ενισχύσουν οικονομικά για την ανασυγκρότησή τους, σημαίνει ότι ταυτίζεται με αυτές τις πολιτικές και από την άλλη μεριά ταυτίζεται και με το συγκεκριμένο νόμο που λέει τις διαδικασίες για τη χρηματοδότηση των επιχειρήσεων εκείνων, που θα πάνε στα Βαλκάνια και που θα χρηματοδοτηθούν μέσα από το Σύμφωνο Ανασυγκρότησης των Βαλκανίων. 
      Από την άποψη αυτή, λοιπόν, νομίζουμε ότι η θέση αυτή που πήρε στο συγκεκριμένο νόμο προχθές, που δεν ψήφισε δηλαδή για την επιδότηση των επιχειρήσεων στα Βαλκάνια, ακυρώνεται όταν ψηφίζει και αποδέχεται τις πολιτικές εκείνες, οι οποίες στηρίζουν ουσιαστικά τις πολιτικές της κυρίαρχης τάξης, όπως αναφέρθηκε παραπάνω, αλλά παράλληλα και αδρά τις επιχειρήσεις. 
      Σας διαβάζω μόνο δύο παραγράφους του άρθρου 6 του ν. 2696, το οποίο ψήφισε ο Συνασπισμός. Τι λέει; «Το Σύμφωνο Ανασυγκρότησης είναι δυνατόν να εντάσσεται, για να χρηματοδοτηθούν παραγωγικές επενδύσεις της παραγράφου 2 του άρθρου 3 του ν. 2601/1998.» Είναι ο αναπτυξιακός νόμος του ΠΑΣΟΚ. «Με τις αποφάσεις του Υπουργού Εθνικής Οικονομίας της παραγράφου 2 είναι δυνατόν να καθορίζεται κατά παρέκκλιση των λοιπών διατάξεων αυτού.» Αναφέρει για επιχειρήσεις, για τις διαδικασίες, για τον τρόπο χρηματοδότησης κτλ.. Ήταν πάρα πολύ άδικη η κριτική που έκανε και στο κόμμα μας και στο σύντροφο Τζέκη. Αναφέρθηκε σε αυτό για τη γενικότερη πολιτική του Συνασπισμού. 
      Έρχομαι τώρα στο νομοσχέδιο, κυρίες και κύριοι Βουλευτές. Όλοι οι προϋπολογισμοί των μέχρι σήμερα κυβερνήσεων έχουν μια συνέχεια και συνέπεια. Είναι ταξικοί και αντιλαϊκοί. Ο Προϋπολογισμός του  2005 παραμένει ένα σύγχρονο και βασικό εργαλείο αναδιανομής του παραγόμενου εθνικού πλούτου υπέρ της πλουτοκρατίας και σε βάρος των εργαζομένων, των μικρομεσαίων, των πλατιών λαϊκών στρωμάτων. Με ή χωρίς δημοσιονομική απογραφή, για την οποία γίνεται τόσος καυγάς, ο Προϋπολογισμός το 2005 δεν θα μπορούσε να είναι διαφορετικής κατεύθυνσης από τα πλαίσια της νεοφιλελεύθερης πολιτικής που χαράζουν η Ευρωπαϊκή Ένωση και η νέα τάξη πραγμάτων. 
      Οι εργαζόμενοι, οι μικρομεσαίοι της πόλης και της υπαίθρου δεν έχουν τίποτα να περιμένουν εκτός από νέα βάρη. Η φτώχεια απλώνεται και αγκαλιάζει ολοένα και περισσότερα στρώματα. Η ανεργία αυξάνεται. Η υγεία, η πρόνοια, η παιδεία, ο πολιτισμός από δικαίωμα γίνεται εμπόρευμα και παραδίδεται στην επιχειρηματική κερδοσκοπία. Επίσης η κοινωνική ασφάλεια παραδίδεται για εκμετάλλευση στις ιδιωτικές εταιρείες. Η ποιότητα ζωής υποβαθμίζεται. Το περιβάλλον επιβαρύνεται από την ασύδοτη και κερδοσκοπική δράση του κεφαλαίου. Η Τοπική Αυτοδιοίκηση μετατρέπεται σε ενδιάμεσο κυβερνητικό μηχανισμό και λειτουργεί όλο και περισσότερο με κανόνες της ελεύθερης αγοράς. Επιχειρήσεις στρατηγικής σημασίας, υπηρεσίες και έργα παραχωρούνται στα μεγάλα ιδιωτικά συμφέροντα με αρνητικές συνέπειες για το λαό και τη χώρα. 
      Με όλα αυτά και σε συνδυασμό με το ταξικό φορολογικό σύστημα, τον αναπτυξιακό νόμο, τη συνεχή μείωση του λαϊκού εισοδήματος, τον περιορισμό των δημοκρατικών δικαιωμάτων και ελευθεριών, τη συμμετοχή της χώρας μας στους ευρωνατοϊκούς ιμπεριαλιστικούς σχεδιασμούς αποτυπώνεται ξεκάθαρα η αντιλαϊκή, αντικοινωνική και φιλομονοπωλιακή πολιτική της Κυβέρνησης της Νέας Δημοκρατίας στον Προϋπολογισμό του 2005, τον οποίο το ΚΚΕ καταψηφίζει. 
      Η ανάλγητη κοινωνική πολιτική που εφάρμοζε όλα τα προηγούμενα χρόνια η κυβέρνηση του ΠΑΣΟΚ εφαρμόζεται και από την Κυβέρνηση της Νέας Δημοκρατίας. Αυτό αποτυπώνεται με την υποχρηματοδότηση και την απαξίωση του Προϋπολογισμού στους τομείς υγείας και πρόνοιας. Οι τεράστιες ελλείψεις σε ιατρικό, νοσηλευτικό, τεχνικό και διευθυντικό προσωπικό, αλλά και τα οξυμένα προβλήματα της κτηριακής υποδομής και του εξοπλισμού δεν αντιμετωπίζονται ούτε κατ’ ελάχιστον από τον Κρατικό Προϋπολογισμό που φθάνει μόλις το 2,8% του ΑΕΠ. Είναι πολύ κάτω όχι μόνο για την αντιμετώπιση των σύγχρονων αναγκών του λαού μας, αλλά και για τη συντήρηση του υπάρχοντος συστήματος. 
      Η αύξηση κατά 6% καλύπτει οριακά τον πληθωρισμό και την ωρίμανση μισθών. 
      Η πολιτική μετακύλισης των δαπανών υγείας-πρόνοιας στις πλάτες του λαού που εφάρμοζε το ΠΑΣΟΚ συνεχίζεται και στον Προϋπολογισμό του 2005. Τα νοσοκομεία επιδοτούνται ελάχιστα. Όλα τα έξοδα μεταφέρονται στα νοσήλια. Οι εισπράξεις στα απογευματινά ιατρεία, που τις πλήρωσε ο ελληνικός λαός, ανέρχονται στα 63.000.038 ευρώ. Οι καταβολές στα ιδιωτικά ιατρεία έφθασαν στο 47% των συνολικών δαπανών. Ο νέος τρόπος φορολόγησης των φαρμάκων θα βαρύνει ακόμα περισσότερο το λαϊκό εισόδημα. Η πρόθεση της Κυβέρνησης να μεταβιβάσει πιο αποφασιστικά το κόστος λειτουργίας των νοσοκομείων στα ασφαλιστικά ταμεία και με την ιδιωτικοποίηση των νοσοκομείων -του νοσοκομείου του Ολυμπιακού Χωριού, πιλότου για την ιδιωτικοποίηση των νοσοκομείων- οδηγεί στην ολοκληρωτική κατάργηση των κοινωνικών δικαιωμάτων των εργαζομένων για αποκλειστικά δημόσια δωρεάν υγεία. 
      Η χρηματοδότηση εφημεριών υστερεί κατά πολύ των πραγματικών αναγκών. Όσο για το προσωπικό των νοσοκομείων όταν τα κενά μόνο σε νοσηλευτικό προσωπικό υπερβαίνουν τις είκοσι πέντε χιλιάδες θέσεις εργασίας η Κυβέρνηση εξαγγέλλει τρεις χιλιάδες τετρακόσιες προσλήψεις και αυτές με οκτάμηνες συμβάσεις. 
      Η ανατροπή των εργασιακών σχέσεων που επιβάλλουν οι επιχειρηματικοί όμιλοι συνεχίζεται και με άλλες μορφές. Έτσι για προσωπικό ορισμένου χρόνου ο Προϋπολογισμός προβλέπει 11,7 εκατομμύρια ευρώ από 3,5 εκατομμύρια που ήταν το 2004. Για το εποχικό προσωπικό 2,5 εκατομμύρια το 2004 και 9.000.000 για το 2005. 
      Τα κέντρα υγείας στερούνται γιατρών ειδικοτήτων και τεχνολογικού εξοπλισμού και ιδιαίτερα τα νησιά και οι απομακρυσμένες περιοχές. Οι πιστώσεις στην περιφέρεια είναι στάσιμες όσο και το 2004. Στην πρόνοια τα ποσά από πέρυσι είναι μειωμένα κατά τρία περίπου εκατομμύρια. Οι πιστώσεις στη Νομαρχιακή Αυτοδιοίκηση για βοηθήματα και υγειονομική περίθαλψη και επιδόματα κοινωνικής πρόνοιας είναι καθηλωμένες στα 117.000.000, όσα και πέρυσι. Όσο για τα ναρκωτικά, ακόμα και γι’ αυτήν τη μάστιγα οι αυξήσεις είναι μηδαμινές, όπως και για τις υπολειτουργούσες νέες δομές ΕΚΑΒ, ΚΕΣΥ.
      Οι δαπάνες από τις δημόσιες επενδύσεις είναι ελάχιστες σε σχέση με τις υπαρκτές ανάγκες των νοσοκομείων τόσο σε νέα νοσοκομεία όσο και σε εξέλιξη έργων σε νοσοκομεία, αλλά και για τον εξοπλισμό τους. Η Κυβέρνηση, όπως και οι προηγούμενες κυβερνήσεις του ΠΑΣΟΚ, οδηγεί τα νοσοκομεία στην αγκαλιά των ιδιωτικών συμφερόντων. Οι όποιες δαπάνες προσανατολίζονται στη στήριξη της πολιτικής των ιδιωτικοποιήσεων, της εξυπηρέτησης των ιδιωτικών επενδύσεων στην υγεία, στην ασφάλιση, στη λειτουργία των δημοσίων νοσοκομείων και των κέντρων υγείας με ιδιωτικοοικονομικά κριτήρια.
      Η μορφή της αυτοχρηματοδότησης, όπως γίνεται με τα δημόσια έργα, με τις ιδιωτικοποιήσεις υπηρεσιών υγείας-πρόνοιας και η εμπορευματοποίησή τους, θα ενταθεί αντί να καταργηθεί. Η υγεία δεν είναι εμπόρευμα. Δεν αντιμετωπίζεται με ιδιωτικοοικονομικά κριτήρια. Είναι δικαίωμα του λαού. Το Κομμουνιστικό Κόμμα Ελλάδας θα συνεχίσει να παλεύει μαζί με το λαό για ένα δημόσιο σύστημα υγείας-πρόνοιας υποταγμένο στις λαϊκές ανάγκες χωρίς την ύπαρξη της επιχειρηματικής δράσης στο χώρο της υγείας-πρόνοιας.
      Στην παιδεία καταρρίπτονται οι προεκλογικές εξαγγελίες για ουσιαστική αύξηση των δαπανών για την παιδεία. Το 2005 είναι μειωμένες κατά 120.000.000 ευρώ. Με δεδομένο ότι οι προβλέψεις δεν υλοποιούνται θα έχουμε σοβαρή υποχρηματοδότηση. Είναι ορατές οι συνέπειες της πολιτικής των δύο κομμάτων στο εκπαιδευτικό σύστημα και εμφανείς στο πορτοφόλι των γονιών. Περισσότερη κατάρτιση, λιγότερη εκπαίδευση από νωρίς και διά βίου είναι το βασικό ζητούμενο στη συνάντηση των Υπουργών Παιδείας της Ευρωπαϊκής Ένωσης που έγινε πριν λίγες ημέρες στο Μάαστριχτ. Δεν μιλάμε για ολόπλευρη μόρφωση, αλλά για εκγύμναση σε συγκεκριμένες δεξιότητες, ώστε να αναπαράγεται διαρκώς ένα αναλώσιμο εργατικό δυναμικό στα χέρια του κεφαλαίου. 
      Όσο για το πρόγραμμα δημοσίων επενδύσεων η μόνη παρατήρηση είναι η στασιμότητα των δαπανών. Αυτό σημαίνει ότι τα τεράστια προβλήματα υποδομών που αντιμετωπίζει η παιδεία θα οξυνθούν παραπέρα. Και βρίσκουν πρόσφορο έδαφος οι προτάσεις που ακούγονται περί εκτέλεσης έργων στην εκπαίδευση με τη μέθοδο της αυτοχρηματοδότησης και της εκμετάλλευσης από ιδιώτες. Εδώ εντάσσεται και η σοβαρή υποχρηματοδότηση του ΟΣΚ, η οποία είναι μειωμένη κατά 19,8%.
      To ίδιο γίνεται και στην έρευνα τεχνολογία και έχουμε μείωση των κονδυλίων 10,9%. Είναι το μικρότερο ποσοστό στην Ευρωπαϊκή Ένωση και ολοσχερής η εξάρτηση της έρευνας από ιδιωτικές επιχειρήσεις ή από τους ιμπεριαλιστικούς οργανισμούς της Ευρωπαϊκής Ένωσης και του ΝΑΤΟ. Από την άλλη η λαϊκή οικογένεια συνεχίζει να βρίσκεται μπροστά σε δυσβάστακτα έξοδα, που απαιτεί η «δωρεάν παιδεία». Ενώ η ακριβοπληρωμένη αμάθεια εντείνεται από τα σχολεία αποστήθισης ασύνδετων πληροφοριών, της αποσπασματικότητας, της αντιεπιστημονικότητας, η προσωπικότητα του μαθητή διασπάται, το ενδιαφέρον για τη μόρφωση υποβαθμίζεται παρασύροντας μαζί την εκπαίδευση και τον εκπαιδευτικό. 
      Τι να πούμε για το διπλό και ανισότιμο σχολικό δίκτυο λύκειο, ΤΕΕ ή ΤΕΛ που παράγουν ταξικούς φραγμούς και χωρίζονται οι μαθητές σε καλούς, κακούς, σε έξυπνους για ΑΕΙ και βλάκες που από τα δεκαπέντε τους χρόνια ψάχνουν για μεροκάματο. Έχουμε και το ολοήμερο λύκειο που παρκάρονται οι μαθητές με μοναδικό εξοπλισμό το ψυγείο και το φούρνο μικροκυμάτων. Τι να πούμε για την περίφημη αξιολόγηση, που χρησιμοποιείται για να επιβάλλετε το νόμο της σιωπής στους εκπαιδευτικούς με λίστες καλών και κακών, στο όνομα της σύνδεσης της εκπαίδευσης με την αγορά; Οι επιχειρηματίες ετοιμάζονται να εισβάλουν στα σχολεία με δικό τους πρόγραμμα εφήμερης κατάρτισης, στις δικές τους προσαρμοσμένες τρέχουσες ανάγκες. Μας λέτε ότι οι εταιρείες θα λύσουν το πρόβλημα των διδακτηρίων.
      Η επίθεση στις εργασιακές σχέσεις των εκπαιδευτικών συνεχίζεται και αντί να γίνονται προσλήψεις μονίμων εκπαιδευτικών έχουμε σημαντική αύξηση των κονδυλίων πρώτο, για ωρομίσθιους. Ακούστε ποσά: Από 250.000 ευρώ σε 14.900.000 ευρώ. Για αναπληρωτές από 49.000.000 ευρώ σε 85.000.000 ευρώ. Για υπερωρίες από 5.000.000 σε 10.000.000 ευρώ, αντί να γίνουν προσλήψεις μονίμου προσωπικού. Τώρα στις βιβλιοθήκες, τα επίπεδα χρηματοδότησης είναι τα ίδια και στα ΑΕΙ και ΤΕΙ, είναι πλήρης η αναντιστοιχία με τις συνεχώς αυξανόμενες ανάγκες. Οι δαπάνες για τη φοιτητική μέριμνα είναι ελάχιστες μπροστά στις τεράστιες ανάγκες. Βλέπετε αυτές τις μέρες έχουμε τις κινητοποιήσεις και δεν μπορείτε να κρύψετε την αλήθεια και για τα ΤΕΙ, αλλά και γενικότερα στους φοιτητές. Τώρα οι δαπάνες για τη Γενική Γραμματεία Νέας Γενιάς είναι μειωμένες κατά 29%, το ίδιο συμβαίνει για τη Γενική Γραμματεία Ενηλίκων.
      Κυρίες και κύριοι συνάδελφοι, το ΚΚΕ σε αντίθεση με την πολιτική των πολλαπλών ταξικών φραγμών προβάλλει επίμονα την ανάγκη της ποσοτικής και ποιοτικής παιδείας μέσα από το ενιαίο σχολείο για όλους τους νέους έως τα δεκαοκτώ χρόνια. Γι’ αυτό υποστηρίζουμε τη θεσμοθέτηση ενιαίου δωδεκάχρονου βασικού υποχρεωτικού σχολείου, που με άλλες αξίες, κοινωνικές και μορφωτικές, θα συνεπαίρνει μαθητές και εκπαιδευτικούς, θα διαπλάθει ελεύθερες προσωπικότητες με ολόπλευρη γενική μόρφωση και συνείδηση των συμφερόντων τους στην κοινωνία, ώστε να μπορέσουν να την αλλάξουν.
      Τώρα πάμε στην Αυτοδιοίκηση. Όλο και περισσότερο απομακρύνεται από τον κοινωνικό της ρόλο και λειτουργεί με τους κανόνες της αγοράς. Η ανταποδοτικότητα για κάθε παροχή υπηρεσίας έγινε πλέον καθημερινό πρόβλημα. Παραχωρούνται αρμοδιότητες χωρίς πόρους, ενώ προωθούνται συμβάσεις παραχώρησης για την κατασκευή έργων. Οι δημότες ξαναπληρώνουν για υπηρεσίες ανάλογα βέβαια με την προσφερόμενη ποιότητα. Προωθείται η πρόσθετη φορολογία και λειτουργούν σαν επιχείρηση που πουλά το κεφάλαιο, υπηρεσίες, έργα ακόμα και αρμοδιότητες. Η λειτουργία σε συνάρτηση με το κεφάλαιο μετατρέπει την Τοπική Αυτοδιοίκηση σε ανώνυμη εταιρεία. Η Κυβέρνηση αποποιείται των ευθυνών της για την επίλυση μεγάλων κοινωνικών προβλημάτων που αντιμετωπίζει ο λαός μας. Όλα υποτάσσονται στην επιχειρηματική δραστηριότητα.
      Οι πιστώσεις για τη Νομαρχιακή Αυτοδιοίκηση μόλις φθάνουν στο 0,6% και το 80% πηγαίνει για κοινωνικές δαπάνες, που έχουν φορτώσει στη Νομαρχιακή Αυτοδιοίκηση, ποσό που δεν επαρκεί ούτε για τις στοιχειώδεις λειτουργικές ανάγκες μιας διοικητικής επαρχιακής υπηρεσίας. 
      Συνεχίζεται η παρακράτηση φόρων που με βάση το ν. 2672/98 το 2004 παρακρατήθηκαν 46,75 εκατομμύρια ευρώ και το 2005 παρ’ όλο που ισχυρίζεται η Κυβέρνηση ότι τα δίνει όλα, παρακρατούνται 43,94 εκατομμύρια ευρώ. 
      Είναι γνωστό ότι η Νομαρχιακή Αυτοδιοίκηση λειτουργεί με το εντέλεσθαι. Και με την Τοπική Αυτοδιοίκηση η χρηματοδότηση φθάνει στο 3,4% και αν αφαιρέσουμε τις δαπάνες για το «ΘΗΣΕΑ» που συμμετέχει η Τοπική Αυτοδιοίκηση για πρώτη φορά με το 65% τότε το ποσοστό αυτό μειώνεται και κάτω από το 3%. 
      Από το 1990 έως το 2003 και 2004 παρακρατήθηκαν 6.543.000.000 ευρώ σε ονομαστικές τιμές.
      Σε πραγματικές τιμές ξεπερνούν τα 9.000.000.000, που σημαίνει ότι έχουν παρακρατηθεί, έχουν κλαπεί περίπου 900 εκατομμύρια δραχμές για κάθε πολίτη. Το 2005 παρακρατούνται 333.000.000 ευρώ. Για το κόμμα μας, για το ΚΚΕ η Τοπική Αυτοδιοίκηση μπορεί και πρέπει να γίνει διεκδικητής μιας ανάπτυξης με κέντρο τον άνθρωπο και τις σύγχρονες ανάγκες του, μέσο ανακούφισης και όχι μοχλός προώθησης και εργαλείο ανατροπής εργατικών και εργασιακών κεκτημένων.
      Πολιτισμός: Ο Προϋπολογισμός του 2005 είναι δείγμα για το τι σημαίνει ότι ο πολιτισμός είναι πρώτη προτεραιότητα για τον Πρωθυπουργό και Υπουργό Πολιτισμού. Από 0,73% το 2004, μειώνεται το 2005 στο 0,59%, για να δούμε ποιες είναι οι προτεραιότητες. Από αυτά, τα Μέγαρα Μουσικής Αθηνών και Θεσσαλονίκης παίρνουν τη μερίδα του λέοντος. Για τα ΔΗΠΕΘΕ μείωση από 2,99% σε 2,90%. Επίσης, μειώνονται οι δαπάνες για τις ανασκαφές, ασφάλεια μουσείων, συντήρηση αρχαιολογικών χώρων και άλλα.
      Προλειαίνεται το έδαφος, σύμφωνα με το άρθρο του Υφυπουργού Πολιτισμού, όπου για την πολιτική ταχύτερης και ολοκληρωτικής εμπορευματοποίησης του πολιτισμού, που έχει αναφερθεί, συνεχίζεται η παράδοση του πολιτισμού στα μεγάλα επιχειρησιακά συμφέροντα. Κυρίες και κύριοι Βουλευτές, δεν θα μας φανεί παράξενο αν ένα από τα δύο κόμματα του δικομματισμού χρησιμοποιήσει και την Ακρόπολη μέσα στα μεγάλα επιχειρηματικά συμφέροντα.
      Για το Κομμουνιστικό Κόμμα Ελλάδας το θέμα «πολιτισμός» αντιμετωπίζεται ως κοινωνικό αγαθό και δικαίωμα του λαού και της νεολαίας, δικαίωμα που δεν συμβιβάζεται με την εμπλοκή ιδιωτών, κριτήριο κέρδους οικονομικό και πολιτικό, αλλά υποχρέωση του κράτους να παρέχει οικονομικά και άλλες προϋποθέσεις στήριξης.
      Στρατιωτικές δαπάνες: Ακολουθείται η ίδια πολιτική στους τομείς εξοπλιστικών προγραμμάτων και αποστολής. Ελληνικός Στρατός συνεχίζει να βρίσκεται εκτός συνόρων, στο Κόσοβο, στη Βοσνία, στην Ερζεγοβίνη, στην Πρώην Γιουγκοσλαβική Δημοκρατία της Μακεδονίας, στο Αφγανιστάν, στα πλαίσια του ΝΑΤΟ, με αυξητική μάλιστα τάση. Η ευθύνη της φύλαξης των συνόρων μας έχει ανατεθεί στην Ευρωπαϊκή Ένωση και στο ΝΑΤΟ. Η χώρα θωρακίζεται αμυντικά με βάση τα συμφέροντα του ΝΑΤΟ και όχι της χώρας. Έχουμε συμμετοχή με χίλιους πεντακόσιους άνδρες στη δημιουργία δύναμης ταχείας επέμβασης σε περιοχές κρίσης και άλλους τριακόσιους είκοσι από τις αστυνομικές δυνάμεις στον τομέα πολιτικής προστασίας.
      Νέος κύκλος εξοπλισμών ετοιμάζεται. Ο Κρατικός Προϋπολογισμός στο Υπουργείο Εθνικής Άμυνας το 2005 καλύπτει το 10,2% και δεν αναφερόμαστε στις δαπάνες που είναι εκτός Προϋπολογισμού. Το χρέος θα φτάσει, σύμφωνα με την εισηγητική έκθεση, στο τέλος του 2004 τα 7.128 δισεκατομμύρια ή το 4,3% του ΑΕΠ.
      Το ΚΚΕ καταψηφίζει τις στρατιωτικές δαπάνες. Υπερασπίζεται όμως με όλες του τις δυνάμεις τα σύνορα, την εδαφική ακεραιότητα της πατρίδας σε στεριά, αέρα και θάλασσα. Είμαστε υπέρ του αξιόμαχου των Ενόπλων Δυνάμεων, ώστε να υπερασπίζονται την άμυνα και ακεραιότητα της χώρας.
      Δημόσια τάξη: Τεράστια τα ποσά από τον Κρατικό Προϋπολογισμό. Τα τελευταία οκτώ χρόνια αυξήθηκαν κατά 150%. Το 2005 έφτασαν τα 1.822 εκατομμύρια ευρώ, δαπάνες που πάνε για την αύξηση διαφόρων ειδών αστυνομικής δύναμης και τον εξοπλισμό και τη συντήρησή του, για τις ανάγκες καταστολής στο εσωτερικό, τον «εχθρό λαό», για το εξωτερικό της χώρας, που απαιτούν οι ιμπεριαλιστικές δυνάμεις. Ο μηχανισμός καταστολής διογκώνεται και απεδείχθη δυσκίνητος για την αντιμετώπιση της εγκληματικότητας.
      Το προσωπικό των Σωμάτων Ασφαλείας βιώνει τις συνέπειες της αντιλαϊκής πολιτικής. Υποσχέθηκε προεκλογικά η σημερινή Κυβέρνηση άμεση αύξηση και όχι μετά τέσσερα έτη τα 860 ευρώ. Δεν αναγνωρίζει τον κλάδο αυτό –πυροσβέστες, αστυνομικοί, λιμενικοί- ως επικίνδυνο και ανθυγιεινό. Τους κοροϊδεύετε με ψίχουλα, με πλασματικές λύσεις, ώστε να σταματήσουν να αγωνίζονται. Συνεχίζεται η υπερεργασία να μην πληρώνεται. Η λύση των προβλημάτων του προσωπικού των Σωμάτων Ασφαλείας ταυτίζεται, κύριοι Βουλευτές, με τη λύση των οικονομικών και κοινωνικών προβλημάτων που αντιμετωπίζουν όλοι οι εργαζόμενοι. Και ο αγώνας πρέπει να είναι κοινός.
      Κυρίες και κύριοι Βουλευτές, με την ανάλυση των στοιχείων του Προϋπολογισμού και την παρουσία των θέσεων του ΚΚΕ, αποδείξαμε πως ο εργαζόμενος λαός δεν έχει να περιμένει τίποτα καλύτερο από το γαλάζιο Προϋπολογισμό του 2005. Εκείνο που χρειάζεται είναι, χωρίς χρονοτριβή, χωρίς καμία ανοχή, οι εργαζόμενοι, οι μικρομεσαίοι, οι αγρότες, οι μικροεπαγγελματοβιοτέχνες της πόλης και της υπαίθρου, οι νέοι να δημιουργήσουν το δικό τους κοινωνικό πολιτικό μέτωπο απέναντι στο μέτωπο του κεφαλαίου και των πολιτικών τους εκφραστών όπου είναι Νέα Δημοκρατία, ΠΑΣΟΚ και οι τσονταρηστές  απέξω, να απαιτήσουν και να διεκδικήσουν τον πλούτο που παράγουν, να γίνουν οι ίδιοι ιδιοκτήτες των βασικών μέσων παραγωγής, να ανατρέψουν την υφιστάμενη πολιτική, να πάρει ο λαός αυτό που του ανήκει με λαϊκή εξουσία και λαϊκή οικονομία. Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κωστόπουλος έχει το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, όσο και αν σας φανεί παράξενο, εγώ θα ευχαριστήσω τον εισηγητή της Μειοψηφίας γιατί ανακοίνωσε σημείο προς σημείο το οικονομικοαναπτυξιακό πρόγραμμα της Νέας Δημοκρατίας, πράγμα που φανερώνει πως το βρήκε αποτυπωμένο στον Προϋπολογισμό, αλλά διέπραξε όμως το μοιραίο λάθος να τα μηδενίσει όλα, γιατί, προφανώς, βλέπει ότι γίνονται όσα δεν μπόρεσαν να κάνουν οι κυβερνήσεις του ΠΑΣΟΚ και έτσι άθελά του από διαπρύσιος ρήτορας κινδυνεύει να καταστεί διαπρύσιος κήρυκας άκρατου λαϊκισμού. Κατηγόρησε μάλιστα τον εισηγητή της Πλειοψηφίας ότι δεν αφιέρωσε χρόνο για τον προϋπολογισμό και ο ίδιος μόλις στο τριακοστό έβδομο λεπτό της ομιλίας του είπε τη λέξη «προϋπολογισμό».
      Κύριε Πρόεδρε και κύριε Υπουργέ, ο πρώτος Προϋπολογισμός με την υπογραφή της νέας Κυβέρνησης, της Κυβέρνησης Καραμανλή, βάζει τα θεμέλια μιας νέας εφαρμοσμένης δημοσιονομικής, οικονομικής πολιτικής, που στο επίκεντρο των στόχων και των στρατηγικών του επιλογών κυρίαρχος πρωταγωνιστής είναι ο άνθρωπος. Αυτόν εμπιστεύεται, αυτόν υπηρετεί, αυτόν προσκαλεί να εκμεταλλευτεί τα συγκριτικά πλεονεκτήματα της πατρίδας μας και να συγκρουστεί αποφασιστικά με τις προκλήσεις της νέας εποχής.
      Ο Προϋπολογισμός του 2005 κλείνει οριστικά το πλασματικό, εικονικό και γκρίζο δημοσιονομικό παρελθόν και ανοίγει διάπλατα τους ορίζοντες της νέας οικονομικής πολιτικής. Ο Προϋπολογισμός της Κυβέρνησης, το κορυφαίο αυτό νομοθέτημα, αφ’ ενός μεν, καταγράφει τη σημερινή δεινή οικονομική και κοινωνική πραγματικότητα, αφ’ ετέρου δε, με καθαρότητα, σαφήνεια και διαφάνεια καθορίζει τις οικονομικές, αναπτυξιακές, δημοσιονομικές, κοινωνικές πολιτικές του κυβερνητικού προγράμματος της Νέας Δημοκρατίας και δρομολογεί την επίτευξη των στόχων του.
      Κυρίες και κύριοι συνάδελφοι, παρά τη διεθνή οικονομική σταθερότητα και τη διεθνώς συνεχιζόμενη ανάκαμψη της παγκόσμιας οικονομίας την τελευταία πενταετία, που πράγματι καταγράφει ρυθμούς ανάπτυξης στο 5% και είναι ο υψηλότερος της τελευταίας εικοσιοκταετίας, το 1976 ήταν 5,1%, παρά την εισροή από την Ενωμένη Ευρώπη στην περίοδο 1996-2003 κοινοτικών πόρων ύψους 14.789.000.000.000 δραχμών, παρά τη μονοσήμαντη αύξηση του ΑΕΠ, όχι μόνο δεν κατόρθωσε η χώρα μας να πετύχει ανταγωνιστική πραγματική οικονομική σύγκλιση, αλλά εδώ και είκοσι πέντε ολόκληρα χρόνια, ανακυκλώνει τη φτώχεια, την ακρίβεια, την ανεργία, την αναπτυξιακή μιζέρια και γι’ αυτό σήμερα βαρύνεται με υψηλά και δυσβάστακτα ελλείμματα και χρέη. Αυτός ο άθλος, να είναι η χώρα μας τελευταία στην Ευρωζώνη, είναι εξ ολοκλήρου έργο των κυβερνήσεων του ΠΑΣΟΚ.
      Καταθέτω στα Πρακτικά της Βουλής τον πίνακα, ο οποίος φανερώνει πόσα χρήματα πήραμε από το 1981 μέχρι σήμερα από την Ενωμένη Ευρώπη.
      (Στο σημείο αυτό ο Βουλευτής κ. Απόστολος Κωστόπουλος,                         καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, η προεκλογική δέσμευση της Νέας Δημοκρατίας για πλήρη δημοσιονομική καταγραφή όλων των ελλειμμάτων και των κρυφών χρεών, η προγραμματική κατάθεση του Πρωθυπουργού στη Βουλή 20.3.2004 και η μετέπειτα διενέργεια της απογραφής, όσο και αν αυτό ενοχλεί, όσο και αν προσπαθούν οι Βουλευτές του ΠΑΣΟΚ να ακυρώσουν τα αποτελέσματά της, πρέπει να καταγραφεί και να αναγνωριστεί ως πράξη υψίστης πολιτικής ευθύνης, συνέπειας και ευταξίας.
      Γιατί αν δεν είχε γίνει η δημοσιονομική απογραφή, ο Προϋπολογισμός που συζητάμε σήμερα θα στηριζόταν σε ψεύτικα, εικονικά στοιχεία και θα ήταν και αυτός πλασματικός, όπως κατέληξαν να είναι όλοι οι προϋπολογισμοί των κυβερνήσεων του ΠΑΣΟΚ της τελευταίας δεκαετίας. 
      Το ΠΑΣΟΚ, κυρίες και κύριοι συνάδελφοι, δεν αμφισβητεί την απογραφή. Δεν αμφισβητεί το ύψος των ελλειμμάτων και του δημοσίου χρέους. Εκείνο που το ενοχλεί είναι η απομυθοποίηση της δήθεν ισχυρής οικονομίας. Αυτό τους καίει, αυτό τους πονάει. Δυστυχώς, όμως οι αριθμοί λένε την αλήθεια. Το έλλειμμα της γενικής κυβέρνησης ανέρχεται στο 5,3% και το δημόσιο χρέος στο ιλιγγιώδες ποσό 112,1% του Ακαθάριστου Εθνικού Προϊόντος.
      Κυρίες και κύριοι συνάδελφοι του ΠΑΣΟΚ, υπερασπίζεστε μια χαμένη υπόθεση, γιατί είναι πλέον κοινό μυστικό πως, στους προϋπολογισμούς των κυβερνήσεών σας κυριαρχούσε το φάντασμα της δημιουργικής λογιστικής. Από το 1998 το Διεθνές Νομισματικό Ταμείο έγραφε στην έκθεσή του: «Τα στατιστικά στοιχεία στην Ελλάδα συνεχίζουν να εμφανίζουν σημαντικές αδυναμίες που εμποδίζουν μια πληρέστερη και ακριβέστερη αποτίμηση των οικονομικών συνθηκών».
      Αλλά και η EUROSTAT, το Σεπτέμβριο του 2002, αναζητούσε από την κυβέρνησή σας επιμόνως στοιχεία και πληροφορίες για τη χρηματο-οικονομική κατάσταση των οργανισμών κοινωνικής ασφάλισης και των αμυντικών δαπανών. Και επίσης, το Σεπτέμβριο του 2003, σας ζήτησε ξανά τα στοιχεία. Εσείς δεν ανταποκριθήκατε. Στις 27/2/2004, οκτώ μόλις ημέρες πριν από τις εθνικές εκλογές της 7ης Μαρτίου 2004, υποβάλατε στοιχεία σύμφωνα με τη διαδικασία του υπερβολικού ελλείμματος, που αναθεωρούσε προς τα πάνω τα προϋπολογιζόμενα ελλείμματα και χρέη.
       Αλλά και τότε αποκρύφτηκαν τα συσσωρευμένα χρέη της Ολυμπιακής Αεροπορίας, του ΟΣΕ, των νοσοκομείων, τα οποία ξεπερνούν συνολικά τα 7.000.000.000. Αποκρύφτηκαν οι οφειλές στην Τοπική Αυτοδιοίκηση, οι πιστώσεις του εξαγγελθέντος και ουδέποτε εκτελεσθέντος στο σύνολό του, του περίφημου σεπτεμβριανού κοινωνικού πακέτου του κ. Σημίτη.
      Η δημοσιονομική απογραφή που διενήργησε με αντικειμενικότητα, διαφάνεια και πολιτική συνέπεια η Κυβέρνηση της Νέας Δημοκρατίας ξεσκεπάζει μια δημοσιονομική κατάσταση, η οποία ειλικρινά δεν τιμά κανέναν και δεν είναι ευχάριστη σε κανέναν. Όμως το λογαριασμό θα τον πληρώσουμε όλοι μαζί. 
      Εκείνο που απομένει, ιδιαίτερα στους συναδέλφους του ΠΑΣΟΚ είναι, αφ’ ενός μεν να αποδεχθούν τα αποτελέσματα της δημοσιονομικής απογραφής, αφ’ ετέρου δε να μην ξεχάσουν να ζητήσουν ένα δημόσιο συγγνώμη. Είναι και αυτό ένα ακόμη ανεξόφλητο πολιτικό σας χρέος. 
      Και γεννάται το ερώτημα: Ποιος διασύρει, κυρίες και κύριοι συνάδελφοι, τη χώρα; Όσοι αποκρύπτουν την αλήθεια ή αυτοί που λένε την αλήθεια; Γιατί δυστυχώς η αλήθεια, όσο δυσάρεστη και αν είναι, είναι μία και μόνη. Και εδώ οι ευθύνες του ΠΑΣΟΚ είναι πολύ μεγάλες. 
      Μας μιλούσατε απ’ αυτό το Βήμα για ονομαστική σύγκλιση και τώρα αποστρέφεστε την πραγματική. Καταθέτω στα Πρακτικά της Βουλής των Ελλήνων πίνακα, ο οποίος δείχνει το έλλειμμα και το χρέος της γενικής κυβέρνησης και του δημοσίου χρέους πριν και μετά την απογραφή. 
      (Στο σημείο αυτό ο Βουλευτής κ. Απόστολος Κωστόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η μετα-ολυμπιακή Ελλάδα δεν απογράφει μόνο το παρελθόν, δεν αρκείται στο άυλο μέρισμα της υπεραξίας που κέρδισε από τους επιτυχείς και ασφαλείς Ολυμπιακούς Αγώνες. Αναδιαμορφώνει όλες εκείνες τις προϋποθέσεις που θα την σπρώξουν στο δρόμο της ανάπτυξης. 
      Το οικονομικοαναπτυξιακό πρόγραμμα της Νέας Δημοκρατίας, όπως ολοκληρώνεται με σειρά νομοθετημάτων -φορολογικός νόμος, αναπτυξιακός νόμος, δημοσιονομική εξυγίανση- αποσκοπεί στην ενίσχυση της ανταγωνιστικότητας και της εξωστρέφειας της εθνικής μας οικονομίας, στη βελτίωση της ελκυστικότητας για άμεσες ξένες και ελληνικές επενδύσεις, στη δημιουργία θέσεων εργασίας και την αύξηση της απασχόλησης, στην πάταξη της γραφειοκρατίας και της κρατικίστικης αντίληψης και νοοτροπίας, στη σταθερότητα, την απλότητα της φορολογικής πολιτικής και της διαφάνειας των διαδικασιών, στην αποτελεσματική πρωτοβουλία για ιδιωτικές επενδύσεις και ανάπτυξη της ανταγωνιστικότητας.
      Πιστεύουμε, υιοθετούμε και ενισχύουμε την ανάγκη για μια επανάσταση ποιότητας ελληνικών προϊόντων και υπηρεσιών. Όλη η επικράτεια μια πρόκληση για ισόρροπη ανάπτυξη και περιφερειακή σύγκλιση. 
      Ο νέος αναπτυξιακός νόμος θεσμοθετεί ισχυρά εργασιακά, επενδυτικά και αναπτυξιακά κίνητρα. Καθορίζει ενιαίο ποσοστό ενίσχυσης 35% σε όλη την επικράτεια για τα επιχειρηματικά σχέδια. Παρέχει πρόσθετες διευκολύνσεις και επιχορηγήσεις στις μικρές και μεσαίες επιχειρήσεις, αυξάνοντας επιπλέον τις ενισχύσεις μέχρι και δεκαπέντε ποσοστιαίες μονάδες πέραν των προβλεπομένων από την αντίστοιχη ζώνη κινήτρων. 
      Διευρύνει τις επιλέξιμες επιχειρηματικές δραστηριότητες σε όλους τους τομείς, τον πρωτογενή, το δευτερογενή, τον τριτογενή, με έμφαση στον τουρισμό, στο εμπόριο, στις μεταφορές, στον αιγοτουρισμό, στην οικοτεχνία, στις δραστηριότητες στις ορεινές και νησιώτικες περιοχές. Καταργεί τη διάκριση μεταξύ παλαιών και νέων επιχειρήσεων και επιδοτεί το κόστος της μισθοδοσίας. 
      Στοχεύει στην καταπολέμηση της ανεργίας και τη μετατροπή του επιδόματος της ανεργίας σε επίδομα εργασίας. Απλοποιεί τις μακροχρόνιες γραφειοκρατικές διαδικασίες και προϋποθέσεις αξιολόγησης, έγκρισης και χορήγησης των ενισχύσεων. Μειώνει δραστικά το ποσοστό της ίδιας συμμετοχής στο 25% από το 40% που είναι σήμερα και καθιερώνει την υποβολή των επενδυτικών σχεδίων όλο το χρόνο, χωρίς χρονικούς περιορισμούς. 
      Δυναμικά και αποτελεσματικά περνάμε από το κρατικό μοντέλο ανάπτυξης στο ιδιωτικό επιχειρείν, στον ιδιωτικό τομέα. Στοχεύουμε στη διεύρυνση του παραγωγικού ιστού της χώρας, στην καταπολέμηση της ανεργίας, στην απελευθέρωση των δυνατοτήτων του εργατικού δυναμικού, στην ισόρροπη ανάπτυξη και περιφερειακή σύγκλιση. 
      Το όλο αναπτυξιακοοικονομικό πρόγραμμα της Κυβέρνησης χρηματοδοτείται από το Πρόγραμμα Δημοσίων Επενδύσεων και Περιφερειακών Προγραμμάτων με το ποσό του 1.842.000.000 ευρώ, το οποίο είναι πέρα και πάνω από τους κοινοτικούς πόρους των διαρθρωτικών ταμείων και του Γ΄ Κοινοτικού Πλαισίου Στήριξης. Και μάλιστα το  70% των πιστώσεων αυτών δρομολογείται για ενίσχυση των μικρών και μεσαίων επιχειρηματικών πρωτοβουλιών που αναπτύσσονται στην περιφέρεια.
      Δυστυχώς, κύριοι συνάδελφοι, χάθηκαν δεκαετίες. Είναι καιρός να περάσουμε από τον αποεπενδυτικό χειμώνα του χθες στην επενδυτική άνοιξη του μέλλοντος. Αυτές είναι οι πολιτικές για την ανάπτυξη, κύριοι συνάδελφοι του ΠΑΣΟΚ, που εσείς δεν τις διαβάσατε ή τις αγνοείτε. Να μας το πείτε εδώ, γιατί οι απαισιόδοξες προβλέψεις που κάνετε δυστυχώς είναι μύχιοι πόθοι για την αποτυχία, αλλά αυτή δεν θα έρθει ποτέ. Η επιτυχία θα ανήκει στις πολιτικές  πρωτοβουλίες της Νέας Δημοκρατίας.
      (Χειροκροτήματα από την πτέρυγα της Νέας Δημοκρατίας)
      Η φορολογική και αναπτυξιακή πολιτική φιλοσοφία της Κυβέρνησης είναι η δημιουργία ενός λειτουργικού, μακροπρόθεσμα σταθερού, ευέλικτου κι αποτελεσματικού νομοθετικού πλαισίου που θα υπηρετήσει αναπτυξιακές, κοινωνικές, εισοδηματικές πολιτικές και όχι εισπρακτικές και φοροδοτικές πρακτικές, όπως συνέβαινε επί των κυβερνήσεων του ΠΑΣΟΚ. 
      Θεσμοθετήσαμε πρόσφατα φορολογικό νόμο με ορίζοντα τετραετίας και με τον οποίο όχι μόνο δεν επιβάλλεται κανένας νέος φόρος και καμία πρόσθετη φορολογική επιβάρυνση, αλλά έχει ως κύρια χαρακτηριστικά: τη σταθερότητα, την αντικειμενικότητα, τη μείωση του φορολογικού βάρους και τον εξορθολογισμό  των φοροελαφρύνσεων. 
      Σε ό,τι αφορά τα φυσικά πρόσωπα αυξήθηκε το αφορολόγητο όριο σε 11.000 ευρώ για μισθωτούς και συνταξιούχους και σε 9.500 ευρώ για τους άλλους μικροεπιτηδευματίες. Αυτή η αύξηση του αφορολογήτου κατά 10% έως 13% διαχέεται σε όλη τη φορολογική κλίμακα, με αποτέλεσμα εισοδήματα μέχρι 28.000 ευρώ ετησίως να μην έχουν καμία πρόσθετη φορολογική επιβάρυνση.
      Σε ό,τι αφορά τα  νομικά πρόσωπα μειώνονται δραστικά και σταδιακά, μέσα σε μία τριετία, οι φορολογικοί συντελεστές των προσωπικών εταιριών από το 25% στο 20% και των κεφαλαιακών εταιριών μειώνονται, κατά δέκα ολόκληρες μονάδες, από το 35% στο 25%.
      Θεσμοθετήθηκαν πρόσθετα φορολογικά κίνητρα, απαλλαγές και διευκολύνσεις για τις νεοϊδρυόμενες στην περιφέρεια μικρομεσαίες επιχειρήσεις, ακόμη και για τις συγχωνευόμενες. 
      Καθιερώνεται αντικειμενικός, προαιρετικός, αυτόματος τρόπος ελέγχου και περαίωσης των φορολογικών δηλώσεων ιδιαίτερα των μικρών εμπορικών επιχειρήσεων με κύκλο εργασιών μέχρι 300.000 ευρώ το χρόνο και παροχής υπηρεσιών μέχρι 150.000 ευρώ ή και των μικτών: εμπορικών και παροχής υπηρεσιών. Όλες αυτές οι φορολογικές δηλώσεις θα περαιώνονται αυτόματα βάσει κριτηρίων, που θα γνωρίζουν εκ των προτέρων οι φορολογούμενοι χωρίς τη μεσολάβηση ελεγκτικών μηχανισμών.
      Αναντίρρητα, ο νέος φορολογικός νόμος εμπεδώνει τη σταθερότητα, τη διαφάνεια, την αντικειμενικότητα και την εμπιστοσύνη των φορολογουμένων προς το κράτος. Ενισχύει την επιχειρηματικότητα και την προσέλκυση επενδύσεων και ισχύει για το μέλλον και όχι για το παρελθόν, όπως συνέβαινε με τις συνάφειες και τις επισυνάφειες των κυβερνήσεων του ΠΑΣΟΚ, που καταφορολόγησαν και χρεοκόπησαν χιλιάδες μικρομεσαίες επιχειρήσεις. Η φορολογική επιβάρυνση της  δεκαετίας των κυβερνήσεων του ΠΑΣΟΚ, 1993-2003, ξεπέρασε κάθε προηγούμενο και συγκεκριμένα: Η φορολογία των φυσικών προσώπων αυξήθηκε κατά 402,31%, ενώ η φορολογία των νομικών προσώπων αυξήθηκε κατά 417,23% κι έτσι σήμερα η συνολική φορολογική επιβάρυνση ξεπερνά το 24% του ΑΕΠ. Και για του λόγου το αληθές καταθέτω τον αντίστοιχο πίνακα στα Πρακτικά της Βουλής.
      (Στο σημείο αυτό ο Βουλευτής κ. Απόστολος Κωστόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      «Όχι, κύριε Φλωρίδη!», ο οποίος δεν είναι και παρών.  Δεν έκανε σπάνια ρυθμίσεις το ΠΑΣΟΚ περαίωσης των εκκρεμών υποθέσεων, όπως είπε ο εισηγητής της Μειοψηφίας. Μόνο το 2003 έκανε τρεις και, αν συμπεριληφθεί και η 1144, τέσσερις.
      Έκανε συνάφεια για το ΦΠΑ στην τριετία 1999-2001, έκανε συνάφεια για την εξαετία 1993-1998 και στο τέλος έκανε και μία γενική συνάφεια που σάρωσε τα πάντα. Κατά συνέπεια ή δεν γνωρίζετε -παρ’ ότι ήσασταν Υπουργός Οικονομικών- την αλήθεια ή λέτε αναλήθειες.
      (Χειροκροτήματα από την πτέρυγα της Νέας Δημοκρατίας)
      Το σπουδαιότερο απ’ όλα είναι το εξής. Μιλήσατε για το αποθεματικό. Το αποθεματικό το είχε καταργήσει το ΠΑΣΟΚ και το επανέφερε το 2003 και το είχε καταργήσει όλα τα προηγούμενα χρόνια.
      Επίσης έκανε το μοιραίο λάθος να αναφερθεί και στα εικονικά τιμολόγια και μάλιστα εδώ, θα μου επιτρέψετε να σας πω, επειδή πρόσφατα ψηφίσαμε το φορολογικό νόμο, γι’ αυτό που είπε ο κ. Φλωρίδης -επειδή διετέλεσε και Υφυπουργός Οικονομικών- ότι είναι ψέμα. Ο φορολογικός νόμος δεν λέει ότι χαρίζουμε τα εικονικά και τα πλαστά. Απεναντίας λέει ότι δίνει το δικαίωμα να γίνει έλεγχος, αυξάνεται ο συντελεστής, προστίθεται όλο το ποσό το οποίο είχε αποκρυφθεί στα καθαρά κέρδη, καταβάλλεται ο ΦΠΑ και έτσι με ηυξημένους συντελεστές και με καταλογισμό των προστίμων του Κώδικα Φορολογικών Στοιχείων καλούνται οι φορολογούμενοι να κλείσουν, ενώ εσείς αφήνατε τις υποθέσεις να παραγραφούν και όχι να λέτε εδώ ότι εμείς βοηθάμε τους φοροφυγάδες. Αυτό να το αναζητήσετε στο δικό σας περιβόλι.
      Για την αποτελεσματική διεξαγωγή των φορολογικών ελέγχων, την επιμόρφωση των υπαλλήλων, την ταχύτερη και σύγχρονη εξυπηρέτηση των φορολογουμένων, έγινε και ολοκληρώνεται η αναδιοργάνωση των ελεγκτικών υπηρεσιών του Υπουργείου Οικονομικών. Καταργήθηκαν τα τοπικά ελεγκτικά κέντρα, διαχωρίστηκε το ΕΘΕΚ σε δύο ελεγκτικά κέντρα, σε ελεγκτικό κέντρο της Θεσσαλονίκης και των Αθηνών. 
      Καταργήθηκε το ΣΔΟΕ και ο προληπτικός έλεγχος θα γίνεται πλέον από την νέα υπηρεσία εδικών ελέγχων με νέα δομή, με νέα οργάνωση, με στόχο την αποτελεσματικότερη πάταξη της φοροδιαφυγής, του λαθρεμπορίου και των ναρκωτικών. Ακόμη θα έχει τον έλεγχο της κίνησης των πάσης φύσεως κεφαλαίων και κοινοτικών εισροών. Διαμαρτύρεστε γιατί το ΣΔΟΕ αλωνίζει την αγορά. Φαίνεται πως ξεχνάτε ότι από αυτό το Βήμα απειλούσατε την αγορά ότι θα στείλετε το ΣΔΟΕ. Εμείς το έχουμε σε γενική εντεταλμένη υπηρεσία ως εκ του καθήκοντός της και δεν το στέλνουμε όποτε και όπου μας αρέσει.
      Αξιοποιούνται αποτελεσματικά τα πληροφοριακά συστήματα της Γενικής Γραμματείας Πληροφοριών και αναβαθμίζεται το σύστημα TAXIS NET, το οποίο προβλέπει να καλύψει το 90% των καθημερινών συναλλαγών του πολίτη με τις φορολογικές αρχές. Η ολοκλήρωση του πληροφοριακού συστήματος, η επιμόρφωση και κατάρτιση των υπαλλήλων στην αντίστοιχη σχολή του Υπουργείου Οικονομικών είναι άμεσες πολιτικές προτεραιότητες και κατατείνουν στην παραγωγή και προσφορά υπηρεσιών υψηλής ποιότητας και αποτελεσματικής εξυπηρέτησης των πολιτών και οι προϋπολογιζόμενες δαπάνες στον Προϋπολογισμό είναι αναγκαίες και επιτακτικές.
      Ο διαρκής έλεγχος, κυρίες και κύριοι συνάδελφοι, των πάσης φύσεως δημοσίων δαπανών και εσόδων είναι ο καθρέπτης της πολιτικής διαφάνειας, της νομιμότητας και της κανονικότητας, αρκεί όμως αυτός ο έλεγχος να μη συμπίπτει στο ίδιο πρόσωπο γιατί τότε εκτρέφεται και θεριεύει η σήψη, η διαφθορά και η ρεμούλα. 
      Η σύσταση σώματος δημοσιονομικών επιθεωρητών στο Γενικό Λογιστήριο του Κράτους καθώς και η σύσταση υπηρεσιακών μονάδων εσωτερικού ελέγχου σε όλα τα Υπουργεία, στα νομικά πρόσωπα δημοσίου δικαίου και στους Οργανισμούς Τοπικής Αυτοδιοίκησης, με αρμοδιότητες ελέγχου της εκτέλεσης των προϋπολογισμών, των ειδικών λογαριασμών, των πάσης φύσεως εισροών και δαπανών, αναντίρρητα είναι εξυγιαντικοί και προστατευτικοί θεσμοί και θα συμβάλουν αποφασιστικά στη διασφάλιση και στη σωστή διαχείριση του δημοσίου χρήματος, του δημοσίου συμφέροντος και περαιτέρω στην αποφυγή λαθών, καταχρήσεων, καταδολιεύσεων και παραβιάσεων των κανόνων και μεθόδων του δημοσιονομικού λογιστικού. Το προϋπολογιζόμενο κόστος γι’ αυτές τις υπηρεσιακές μονάδες, ύψους 3.000.000 ευρώ, πολλαπλώς θα φανεί χρήσιμο για την κατίσχυση της διαφάνειας, της προστασίας του δημοσίου θησαυρού της χώρας.
      Η επιβίωση όμως και η προστασία του κοινωνικού κράτους είναι πρώτη προτεραιότητα της Κυβέρνησης, παρά τη διεθνοποιημένη οικονομία και την κορύφωση του άκρατου ανταγωνισμού. Καμία οικονομία, όσο ανεπτυγμένη και αν είναι, δεν μπορεί να υπηρετήσει τον άνθρωπο χωρίς τη συνδρομή των υπηρεσιών του κράτους, αλλά και κανένα άτομο, χωρίς τη συνδρομή των υπηρεσιών του κράτους, δεν ρισκάρει, δεν επιχειρεί.
      Η επιδιωκόμενη οικονομική ανάπτυξη δεν είναι αυτοσκοπός, αλλά είναι το μέσο για την εξασφάλιση μεγαλύτερης ευημερίας και κρατικής αρωγής. Το κερδίζειν-επιχειρείν αξιώνει ένα ισχυρό κράτος που να παρέχει αξιόπιστες κοινωνικές υπηρεσίες υψηλού επιπέδου, διαφορετικά κανένας δεν επιχειρεί. 
      Στόχος της Κυβέρνησης είναι η δημιουργία ενός θεσμικού πλαισίου ασφάλειας και σιγουριάς για το σύνολο των πολιτών και ενός δημοσιονομικά βιώσιμου και αποτελεσματικού κοινωνικού κράτους που θα έχει δημόσια και λειτουργική ασφάλιση, διαρκώς εξελισσόμενο σύστημα παροχών, εγγυημένο και αξιοπρεπές συνταξιοδοτικό σύστημα, υψηλής ποιότητας ιατρονοσοκομειακής περίθαλψης και ουσιαστικής παροχής υπηρεσιών από τα διάφορα κέντρα, απρόσκοπτη καταβολή οικογενειακών και προνοιακών επιδομάτων, δίκαιο, απλό και σταθερό φορολογικό σύστημα, απλοποίηση προϋποθέσεων και κατάργηση γραφειοκρατικών διαδικασιών, έτσι ώστε οι υπηρεσίες του κράτους, τα κίνητρα, τα δάνεια, οι χρηματοδοτήσεις, οι μικροσυντάξεις, οι οικονομικές ενισχύσεις στους αγρότες, στους βιοτέχνες, στους επιτηδευματίες, στους πολυτέκνους, στα άτομα με αναπηρικές παθήσεις, να περνούν χωρίς μεσάζοντες και πρόσθετες επιβαρύνσεις σε όλες τις ομάδες και κατηγορίες των πολιτών.
      Όλα αυτά συνθέτουν μία επιθετική αναπτυξιακή και κοινωνική πολιτική, μία πολιτική συμμετοχής, αλληλεγγύης, προστασίας και δύναμη προοπτικής, ευημερίας και προόδου.
      Κύριοι συνάδελφοι του ΠΑΣΟΚ, μας ρωτάτε πού εγγράφονται τα ποσά για την πρόσληψη των επιτυχόντων στο ΑΣΕΠ το 1998. Ειλικρινά, εξέλειπε κάθε ίχνος αξιοπρέπειας; Εμάς εγκαλείτε γι’ αυτήν την κοινωνική καταισχύνη, που αφήσατε για έξι ολόκληρα χρόνια αδιόριστους τους επιτυχόντες και παράλληλα προσλαμβάνατε κομισάριους κομματικής νομενκλατούρας; Έλεος!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω με την ανοχή σας ενός λεπτού.
      Κυρίες και κύριοι συνάδελφοι, ο πρώτος Προϋπολογισμός της Κυβέρνησης της Νέας Δημοκρατίας που έχω την τιμή να εισηγούμαι την ψήφισή του, κατά κοινή ομολογία είναι ρεαλιστικός. Καταγράφει με απόλυτη ειλικρίνεια το χθες, οριοθετεί σήμερα τις αντοχές και τις δυνατότητες της ελληνικής οικονομίας και της κοινωνίας. Προδιαγράφει με αισιόδοξο σχεδιασμό τη δημοσιονομική, κοινωνική, αναπτυξιακή πορεία της χώρας για το μέλλον, ανοίγει νέους ορίζοντες επιτυχιών στην πρώτη δεκαετία του 21ου αιώνα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η Ελλάδα, ο ελληνικός λαός, όσες φορές κλήθηκε να ανταγωνιστεί σε μεγάλες προκλήσεις, απέδειξε περίτρανα πως μπορεί. Έτσι και τώρα, όλοι μαζί, επειδή θέλουμε και μπορούμε, θα κερδίσουμε το στοίχημα του μέλλοντος που δεν είναι άλλο, από την προκοπή, την ανάπτυξη, την κοινωνική συνοχή και την αλληλεγγύη όλων των πολιτών.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κωστόπουλε.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, είναι μοναδικό φαινόμενο στη συζήτηση του πρώτου Προϋπολογισμού μίας κυβέρνησης, η κυβερνητική Πλειοψηφία να τον παρακολουθεί με κατήφεια. Ο πανικός των πρώτων ωρών στο ξεκίνημα της συζήτησης του Προϋπολογισμού αποκαλύπτει την αδυναμία της οικονομικής πολιτικής της Κυβέρνησης να δώσει αναπτυξιακή πνοή στη χώρα.
      Αλήθεια, το ερώτημα είναι τι θα κάνει η κυβερνητική Πλειοψηφία, όταν θα ψηφίζει το δεύτερο ή τον τρίτο προϋπολογισμό. Γιατί με την εφαρμοζόμενη κυβερνητική πολιτική, δεν μπορώ να προβλέψω ότι θα καταθέσει τέταρτο προϋπολογισμό.
      Κυρίες και κύριοι συνάδελφοι, η Κυβέρνηση από το ξεκίνημα της κυβερνητικής της θητείας, αντί να υλοποιήσει τις κυβερνητικές της εξαγγελίες που ήταν η φοροελάφρυνση, η επιτάχυνση της ανάπτυξης και της απορρόφησης των κοινοτικών πόρων, αποδόθηκε σε ένα πρωτοφανές κυνήγι συγκέντρωσης πρόσθετων φορολογικών εσόδων, με το χαράτσι που κατακαλόκαιρα έφερε στη Βουλή και ψήφισε εσπευσμένα, για να στηρίξει την οικονομική της πολιτική, για να στηρίξει τον Προϋπολογισμό του 2005, σε πλήρη ανατροπή όσων έλεγε προεκλογικά.
      Για του λόγου το αληθές, καταθέτω κεντρικό δημοσίευμα –προχθεσινό- την Τρίτη στις 7 Δεκεμβρίου της έγκριτης φιλοκυβερνητικής εφημερίδας «ΚΑΘΗΜΕΡΙΝΗ». Ο τίτλος της είναι «Η περαίωση στηρίζει τον Προϋπολογισμό». Δεν ήταν στις προεκλογικές σας εξαγγελίες τούτο το χαράτσι για τους επαγγελματίες και τους μικρομεσαίους. Λέγατε πως τη μεγάλη ανάπτυξη και στην πάταξη της σπατάλης, της φοροκλοπής και της διαφθοράς, θα στηρίξετε τους προϋπολογισμούς των δικών σας κυβερνητικών χρόνων. Τα πρόσθετα έσοδα από τούτο το χαράτσι είναι 1,6 δισεκατομμύρια ευρώ.
      Θα το καταθέσω για τα Πρακτικά της Βουλής.
      Κυρίες και κύριοι συνάδελφοι, σε τούτη την Αίθουσα, όταν ψηφιζόταν αυτό το χαράτσι το καλοκαίρι, ο Υπουργός Οικονομίας και Οικονομικών μας έλεγε πως θα είναι προαιρετική η περαίωση για τους μικρομεσαίους και τους επαγγελματίες. Τους είχαμε προειδοποιήσει πως ψεύδονται.
      Και να, η εγκύκλιος στις 3 του Δεκέμβρη με την υπογραφή του κ. Ρεγκούζα, όταν δεν είδε μεγάλο ενθουσιασμό στην προσέλευση των μικρομεσαίων και των επαγγελματιών, για να μπουν στις περαιώσεις των ανέλεγκτων. Στη συνέχεια, θα καταθέσω αυτήν την εγκύκλιο για τα Πρακτικά.
      ΒΥΡΩΝ ΠΟΛΥΔΩΡΑΣ: Δεν είναι καλές οι περαιώσεις;
      ΙΩΑΝΝΗΣ ΜΑΓΚΡΙΩΤΗΣ: Κυρίες και κύριοι της Πλειοψηφίας, το άλλοθι της απογραφής τελείωσε. Έχετε δέκα μήνες που εφαρμόζετε τη δική σας οικονομική πολιτική. Τώρα αντάμα με τα λόγια σας βαδίζουν και τα έργα σας. Πρωτίστως γι’ αυτά κρίνεστε και πρέπει να το αντιληφθείτε. Αυτή ήταν η πρώτη εξαπάτηση των πολιτών. 
      Οι δύο βασικοί επιθετικοί πυλώνες της οικονομικής σας πολιτικής ήταν το φορολογικό και το αναπτυξιακό νομοσχέδιο. 
      Ειδικότερα, για το φορολογικό νομοσχέδιο λέγατε πως θα φέρει ελαφρύνσεις για τους εργαζόμενους, για τα λαϊκά στρώματα και για τους συνταξιούχους, όπως λέγατε ότι θα φέρει μια μεγάλη αναπτυξιακή ώθηση. Στην εισηγητική έκθεση του φορολογικού νομοσχεδίου μιλάτε για φοροελαφρύνσεις 210.000.000.000 ευρώ για τα φυσικά πρόσωπα, κυρίως δηλαδή, τους εργαζόμενους και τους συνταξιούχους. 
      Αντί γι αυτό, όμως, στον Προϋπολογισμό που καταθέσατε, προβλέπετε για το 2005 αύξηση τουλάχιστον 200.000.000 ευρώ για τα φυσικά πρόσωπα. Ποιον κοροϊδεύετε, ποιον εξαπατάτε, κύριοι της Κυβέρνησης; Ή υπερεκτιμάτε σκοπίμως τα έσοδα ή ετοιμάζετε μεγάλη φορολογική επιδρομή προς τα λαϊκά στρώματα. Αυτή είναι η δεύτερη εξαπάτηση των πολιτών.
      Κύριοι συνάδελφοι, ψηφίσατε μειώσεις για τις μεγάλες εταιρείες στους συντελεστές της φορολόγησής τους. Τονίσατε πως αυτό θα φέρει την ελάφρυνση των μικρομεσαίων, ώστε να μπορέσουν να επενδύσουν και να δημιουργήσουν θέσεις απασχόλησης. 
       Όμως, στον Προϋπολογισμό που καταθέσατε, αντί για μείωση στα φορολογικά έσοδα των μικρομεσαίων επιχειρήσεων, που είναι το 99% των επιχειρήσεων στη χώρα μας, έχουμε αύξηση κατά 150.000.000 ευρώ. Αυτή είναι η τρίτη εξαπάτηση των μικρομεσαίων και γενικότερα των λαϊκών στρωμάτων.
      Η τέταρτη εξαπάτηση των πολιτών είναι πως μέσα στο 2005 δεν θα υπάρχει αύξηση των έμμεσων φόρων. Βεβαίως, δεν φέρατε νομοσχέδιο, αλλά στον Προϋπολογισμό του 2005 προβλέπετε αύξηση κατά 3,3 δισεκατομμύρια ευρώ από έμμεσους φόρους και αυτοί είναι κυρίως οι φόροι που πληρώνονται από τα λαϊκά στρώματα. Έχουμε νέα επιδρομή στο οικογενειακό και λαϊκό εισόδημα που, μαζί με την ακρίβεια, περιορίζουν δραματικά την αγοραστική δύναμη των λαϊκών στρωμάτων. Αυτός ο περιορισμός θα είναι ακόμα πιο άγριος το 2006.
      Έρχομαι τώρα στον αναπτυξιακό νόμο. Αφού καθηλώσατε το 2004, ουσιαστικά και το 2005, σε αναπτυξιακή αδράνεια για πολιτικούς και επικοινωνιακούς λόγους, φέρατε έναν αναπτυξιακό νόμο υψηλής δημοφιλίας, αλλά ελάχιστης αξίας και αποτελεσματικότητας. Αυτός ο νόμος θα έχει ουσιαστικό χρόνο εφαρμογής το 2006, αφού κατά τη διάρκεια αυτού του έτους γνωρίζετε πάρα πολύ καλά ότι η Ευρωπαϊκή Ένωση θα αναθεωρήσει τους χάρτες των περιφερειών και είναι βέβαιο πως θα μειώσει τα πλαφόν επιδότησης των ελληνικών περιφερειών.
       Επίσης, είναι βέβαιο ότι η ανάπτυξη από το 1998 μέχρι σήμερα είναι σημαντική. Η ένταξη των δέκα φτωχών νέων χωρών στην Ευρωπαϊκή Ένωση αλλάζει τους μέσους όρους ανάπτυξης σ’ αυτήν, εκτός και αν προεξοφλείτε ότι θα καταρρεύσουν αναπτυξιακά, κοινωνικά και οικονομικά οι περιφέρειες και θα είναι κάτω από το μέσο επιδοτούμενο όρο. Τότε, πράγματι, έχει κάποιο νόημα ο αναπτυξιακός νόμος και η κινητροδότησή του.
      Ο αναπτυξιακός σας νόμος, αντί για την περιφερειακή ανάπτυξη και τη σύγκλιση με το κέντρο, θα φέρει ακριβώς το αντίθετο. Θα προκαλέσει άνοιγμα της ψαλίδας του κέντρου με την περιφέρεια. Σας το τόνισαν όλες οι παραγωγικές τάξεις από την ελληνική περιφέρεια και ειδικότερα από τη βόρεια Ελλάδα και τη Θεσσαλονίκη.
      	Υπάρχει δραστικός περιορισμός του προγράμματος δημοσίων επενδύσεων, κυρίες και κύριοι συνάδελφοι της Πλειοψηφίας. Ούτε ο κ. Μητσοτάκης το 1993 δεν τόλμησε να περιορίσει τόσο δραστικά το πρόγραμμα δημοσίων επενδύσεων. Κατά 16,1% σε σχέση με τον προηγούμενο χρόνο περιορίζετε το πρόγραμμα δημοσίων επενδύσεων και καθιστάτε ανενεργό και άνευ αναπτυξιακού αντικρίσματος τον αναπτυξιακό σας νόμο. Είναι βέβαιο ότι στο τέλος του χρόνου θα προχωρήσετε και σ’ άλλες περικοπές του προγράμματος δημοσίων επενδύσεων γιατί γνωρίζετε πολύ καλά, συνάδελφοι της Πλειοψηφίας, ότι ο Προϋπολογισμός σας δεν έχει επιτεύξιμους στόχους και θα αναγκαστείτε να περιορίσετε δραστικά το πρόγραμμα δημοσίων επενδύσεων. 
      	Το συμπέρασμα, λοιπόν, του Προϋπολογισμού που καταθέσατε με κατήφεια και γνώση των προβλημάτων που έχει: Πρώτα-πρώτα, είναι εικονικός, δεν είναι επιτεύξιμοι οι στόχοι του. Σας το είπε με πολλή σαφήνεια και το προανήγγειλε προχθές, την Πέμπτη, στην Επιτροπή Οικονομικών Υποθέσεων της Βουλής ο κ. Αλογοσκούφης, σας το είπαν το ECOFIN και η Κομισιόν και με τον πιο πανηγυρικό τρόπο και εγγράφως θα το διατυπώσει την Τετάρτη στις 22 του Δεκέμβρη. Να η τραγωδία: Την ημέρα που εσείς, η κυβερνητική Πλειοψηφία, θα ψηφίζετε τούτο τον Προϋπολογισμό, η Ευρωπαϊκή Ένωση θα σας τον απορρίψει ως ανεφάρμοστο, ως μη επιτεύξιμο. Αυτή είναι η πολιτική σας, αυτή είναι η αξιοπιστία που έχετε αποκτήσει στη διεθνή κοινότητα και στην Ευρωπαϊκή Ένωση. 
      	Συναδέλφισσες και συνάδελφοι της κυβερνητικής Πλειοψηφίας, ήδη κι εσείς τον έχετε εγκαταλείψει τον Προϋπολογισμό. Ο Υπουργός Οικονομίας και Οικονομικών ήδη προανήγγειλε, όπως και η Κομισιόν, πρόσθετα φορολογικά μέτρα μέσα στο 2005 και βεβαίως προανήγγειλε και ένα δεύτερο έτος ήπιας προσαρμογής, ψευδεπίγραφα ήπιας προσαρμογής το 2006. Αντί, δηλαδή, για ήπια προσαρμογή ενός χρόνου, θα έχουμε βαθιά ύφεση και άγρια λιτότητα για δύο τουλάχιστον χρόνια.
      	Η Κυβέρνηση, λοιπόν, δεν κινείται σε ένα λογικό τρίπτυχο πολιτικής -όπως θα έκανε κάθε νέα κυβέρνηση με νωπή τη λαϊκή εντολή και με υψηλή τη δυναμική της- που θα ήταν η διατήρηση των κεκτημένων. Ποιος θέλει να αποδομήσει τα κεκτημένα της οικονομίας και της χώρας; Μόνο μία κυβέρνηση που έρχεται με μία καταστροφική αντιπολίτευση, χωρίς πρόγραμμα και χωρίς σχεδιασμό, μία κυβέρνηση με πολιτική εμπάθεια και βεβαίως με μοναδικά και ανεπανάληπτα λάθη στους πρώτους δέκα μήνες της διαχείρισης της οικονομίας.
      	Έτσι, λοιπόν, αντί να διατηρήσετε τα κεκτημένα, αντί να δώσετε λύση στα προβλήματα -γιατί εμείς δεν ήμασταν απ’ αυτούς που λένε ότι δεν υπήρχαν προβλήματα στην οικονομία, και ποια οικονομία δεν έχει προβλήματα, ακόμα και των πιο ισχυρών κρατών έχουν προβλήματα- φορτώσατε βάρη και νέα προβλήματα με την οικονομική σας πολιτική και την απογραφή. Βεβαίως, με την οικονομική πολιτική που προαναγγέλλετε με το συζητούμενο Προϋπολογισμό, θα φορτώσετε πρόσθετα βάρη το 2005 στην οικονομία, τις παραγωγικές τάξεις και τα λαϊκά στρώματα και βεβαίως ακόμα χειρότερα το 2006, γιατί κι αυτό θα έλθει να μαζέψει τα ελλείμματα και το δημόσιο χρέος, όπως θα έχουν «εκτροχιαστεί» το 2005.
      	Συναδέλφισσες και συνάδελφοι, λέγατε προεκλογικά -και τώρα δειλά-δειλά κάπου το επαναφέρετε- πως θα περιστείλετε τις δαπάνες, τη σπατάλη και τη διαφθορά. Δεν έχουμε δει πουθενά και στο 2004 το μέρισμα και το αντίκρισμα αλήθειας αυτής της πολιτικής, πολύ περισσότερο δεν το βλέπουμε μέσα στο 2005 και τον Προϋπολογισμό που έχετε καταθέσει. Εγώ αντίθετα βλέπω περιστολή υποσχέσεων για το ΕΚΑΣ και τους χαμηλοσυνταξιούχους, για τον ΟΓΑ και τις ευπαθείς ομάδες του πληθυσμού, βλέπω περιστολή στην Τοπική Αυτοδιοίκηση και σας το λέει με πολλή σαφήνεια η ΚΕΔΚΕ, οι δήμαρχοι, δηλαδή, όλης της χώρας, απογοητευμένοι απόλυτα και καθολικά απ’ αυτά που τους είπαν στις συνεχείς συναντήσεις ο κ. Αλογοσκούφης και ο κ. Παυλόπουλος.
      	Καταθέτω τη σχετική ανακοίνωση της ΚΕΔΚΕ, που σας απειλεί με προσφυγή στο Συμβούλιο της Επικρατείας, όπως επίσης και στα δικαστήρια. Το ίδιο ακριβώς κάνει και η Ένωση Νομαρχιακών Αυτοδιοικήσεων. Όχι μόνο δεν τους δίνετε αυτά που προεκλογικά λέγατε, αλλά περιορίζετε και δραματικά αυτά που τους δώσαμε εμείς τα προηγούμενα χρόνια.
      Κυρίες και κύριοι συνάδελφοι, ειδικότερα αγγίζει περίπου τα 2.000.000.000 δραχμές η περιστολή του προγράμματος δημοσίων επενδύσεων. Η μείωση αυτή οφείλεται όπως είπατε στην αφαίρεση των δαπανών για τους Ολυμπιακούς Αγώνες. Μα, αυτά ακριβώς τα κονδύλια προεκλογικά τάζατε στην ελληνική περιφέρεια, σ’ αυτά στηρίζατε το αναπτυξιακό σας πρόγραμμα για την ελληνική περιφέρεια και τώρα τα περικόπτετε. Αυτή είναι η πέμπτη αναλήθειά σας, η πέμπτη εξαπάτηση των πολιτών. Και ήδη μέσα στο 2004 από την εφαρμοζόμενη δική σας πολιτική ήταν και οι δήμοι και οι νομαρχίες και οι περιφέρειες όχι μόνο περικοπές και περιστολές επενδύσεων, αλλά είδαν έργα να σταματούν, έργα να επιβραδύνονται και να ακυρώνονται δημοπρατήσεις έργων που ήταν σε εξέλιξη, όπως στην Ιόνιο Οδό, στην ΠΑΘΕ, στον ΟΣΚ, στο αεροδρόμιο Θεσσαλονίκης. 
      Έτσι, λοιπόν, η περίφημη επιτάχυνση των έργων και της ανάπτυξης έγινε επιβράδυνση και ακύρωση. Η υποστήριξη στα αναπτυξιακά προγράμματα του Υπουργείου Οικονομίας και Οικονομικών του Υπουργείου Ανάπτυξης, που είναι κυρίως τα Υπουργεία εκείνα που στηρίζουν την ανάπτυξη είναι πολύ χαρακτηριστική.
      Στον Προϋπολογισμό που συζητούμε ενώ το 2003 το πρόγραμμα δημοσίων επενδύσεων για το Υπουργείο Οικονομίας και Οικονομικών ήταν 536.000.000 ευρώ, που έχουν απορροφηθεί και έχουν επενδυθεί –δεν είναι απλώς εκτιμήσεις- και το 2005 φθάνετε με το ζόρι στα 517.000.000 εκατομμύρια ευρώ. Αν βάλουμε και τον πληθωρισμό 6% καταλαβαίνετε τι δραματική μείωση έχουμε για το Υπουργείο Οικονομίας και Οικονομικών, το κατ’ εξοχήν Υπουργείο ανάπτυξης. 
      Να, λοιπόν, το ψεύδος και η αποκάλυψη για το πώς θα στηρίξετε την ανάπτυξη ειδικά των περιφερειών μέσα από τον αναπτυξιακό νόμο. Για το Υπουργείο Ανάπτυξης το 2003 ήταν 368.000.000 ευρώ. Το 2005 στο δικό σας Προϋπολογισμό είναι 335.000.000 εκατομμύρια ευρώ. Προσθέστε και τον πληθωρισμό των δύο χρόνων, θα δείτε και πάλι τη δραματική μείωση του προγράμματος δημοσίων επενδύσεων.  
      Για το άλλο κατ’ εξοχήν Υπουργείο που στηρίζει την περιφέρεια και την ανάπτυξη, το Υπουργείο Ανάπτυξης, θα σας μιλήσω για τα τομεακά προγράμματα όπως είναι αυτό της έρευνας και της τεχνολογίας που λέτε ότι προτεραιότητα στην έρευνα και στην τεχνολογία, την καινοτομία και τη γνώση. Το 2004 68.000.000 ευρώ. Το 2005 65.000.000 ευρώ. Μείωση αντί για αύξηση ανάμεσα στα δύο αυτά χρόνια. 
      Να σας μιλήσω για τη βιομηχανία και τη βιοτεχνία; Το 2003 ήταν 406.000.000 ευρώ. Το 2005 είναι 362.000.000 ευρώ. Πάνω από 20% μείωση ανάμεσα στο 2003 και στο 2005 για τη βιοτεχνία και τη βιομηχανία. 
      Πώς, λοιπόν, λέτε αυτά τα ψέματα στους μικρομεσαίους, στους βιοτέχνες, στους μικροεπαγγελματίες και τους εμπόρους πως με ετούτο τον Προϋπολογισμό έρχεστε να στηρίξετε τη δική τους ανάπτυξη, τη δική τους προοπτική; 
      Όσον αφορά  την περιβόητη επιτάχυνση στις απορροφήσεις των κονδυλίων του Γ΄ Κοινοτικού Πλαισίου Στήριξης, βασικού πυλώνα για την ανάπτυξη και ειδικά της ελληνικής περιφέρειας, το 2003 έχουμε πραγματοποιηθείσες απορροφήσεις 3 δισεκατομμύρια περίπου ευρώ. Το 2004 όπως ήταν φυσικό ο προϋπολογισμός προέβλεπε 4.000.000.000 ευρώ. Το μειώσατε το Μάιο στα 3.000.000.000 ευρώ και προχθές ήρθε εκπρόσωπος της Ευρωπαϊκής Ένωσης και σας είπε πάρα πολύ χαρακτηριστικά -και καταθέτω στα Πρακτικά πάλι δημοσίευμα από την έγκριτη φιλοκυβερνητική εφημερίδα «ΚΑΘΗΜΕΡΙΝΗ»- πως δεν θα πιάσατε ούτε το 50% του στόχου του Προϋπολογισμού και θα είστε στο 1/3 του δικού σας στόχου του αναθεωρημένου προς τα κάτω που βάλατε το Μάιο του 2004 και το συμφωνήσατε με την Ευρωπαϊκή Ένωση. Πώς, λοιπόν, να σας έχουν εμπιστοσύνη ότι βάζετε στόχους και τους πραγματοποιείτε;
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Πώς, λοιπόν, ο κ. Δούκας να μην απορεί και όταν διαβάζουμε στις εφημερίδες δηλώσεις του ότι το έλλειμμα το 2004 θα ξεπεράσει το 6%; Είναι βέβαιο πως κατά πολύ θα ξεπεράσει το 6%. Και ξεκινάτε με πρόσθετα βάρη για ένα μεγάλο εκτροχιασμό στα δημοσιονομικά το 2005 όταν τα έσοδα έχουν δραματική υστέρηση εξαιτίας της δικής σας πολιτικής και βεβαίως οι απορροφήσεις από το Γ΄ Κοινοτικό Πλαίσιο Στήριξης όχι μόνο δεν εγνώρισαν επιτάχυνση, αλλά δραματική επιβράδυνση. Αυτή είναι η πολιτική σας και αυτά είναι τα αποτελέσματα.
      Καταθέτω συνολικά τη σελίδα 82 του Προϋπολογισμού που καταθέσατε, όπου αναφέρονται αναλυτικά τα προγράμματα δημοσίων επενδύσεων είτε κατά Υπουργείο είτε κατά τομέα είτε κατά χώρο, για να αποδείξω με ακρίβεια και δικά σας στοιχεία τη δραματική μείωση της ανάπτυξης της χώρας και ιδιαίτερα της περιφέρειας το 2005 και τα επόμενα χρόνια.
      Κυρίες και κύριοι συνάδελφοι, μ’ αυτήν, λοιπόν, την πολιτική μπαίνουμε μέσα στο 2005. Είναι βέβαιο πως μέσα στο 2005 όπου θα έχουμε την κύρια διαπραγμάτευση σαν χώρα για το Δ΄ Κοινοτικό Πλαίσιο Στήριξης, πάμε με μειωμένες προσδοκίες, αντίστοιχες μ’ αυτές που πήγαμε προχθές στη Σύνοδο Κορυφής των Βρυξελλών απέναντι στην Τουρκία τόσο για το Κυπριακό όσο και για ελληνοτουρκικά θέματα. Και βεβαίως κάνατε την ανάγκη φιλοτιμία και βαπτίσατε ένα υποσύνολο στόχων που πετύχατε να συμπεριληφθούν στο Συμβούλιο και στην απόφασή του, ένα υποσύνολο του Ελσίνκι ως επιτυχία, ενώ το σύνολο αυτών που εμείς είχαμε διασφαλίσει στο Ελσίνκι το είχατε καταγγείλει τότε ως τραγωδία και εθνική υποχώρηση.
      Βεβαίως αυτά τα επικοινωνιακά τεχνάσματα δεν θα σας βοηθήσουν, γιατί ήδη η καταγραφόμενη δυσφορία στην κοινή γνώμη, ιδιαίτερα στα λαϊκά στρώματα, στους μικρομεσαίους και τους επαγγελματίες είναι μοναδική. Τα μηνύματα τα παίρνετε καθημερινά. Αυτή η δυσφορία, κυρίες και κύριοι της Κυβέρνησης, πολύ γρήγορα θα γίνει απογοήτευση, πολύ γρήγορα θα γίνει αγανάκτηση και το όποιο επικοινωνιακό σας εφεύρημα δεν θα έχει κανένα αντίκρισμα αποτελεσματικότητας. Γι’ αυτό, λοιπόν, όσο είναι καιρός -και είσαστε στον πρώτο χρόνο της κυβερνητικής σας θητείας- επανατοποθετηθείτε όσον αφορά την οικονομική σας πολιτική, όπως και σε όλους τους άλλους τομείς. Κοιτάξτε κατάματα τις ανάγκες της χώρας, τις ανάγκες της ελληνικής κοινωνίας και ιδιαίτερα της ελληνικής περιφέρειας, των πολιτών, ιδιαίτερα των ευπαθών ομάδων του πληθυσμού, των αγροτών, της νέας γενιάς που προσδοκά ένα καλύτερο αύριο αντί να ασχολείσθε μόνο με το παρελθόν. Ο καθείς μας κρίνεται κυρίως για τα έργα του. Και τώρα κρίνονται τα δικά σας έργα και δυστυχώς σήμερα προκαλούν την απογοήτευση, αύριο την αγανάκτηση, μεθαύριο την κατακραυγή και την καταψήφιση.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό ο Βουλευτής κ. Μαγκριώτης καταθέτει για τα Πρακτικά  προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Καλλιώρας.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, αγαπητοί συνάδελφοι, θα αρχίσω ανάποδα την τοποθέτησή μου. Βασικά πρέπει να πω ότι άλλαξα τη μορφή της ομιλίας μου, ακούγοντας τον εισηγητή της σημερινής Αξιωματικής Αντιπολίτευσης και Πλειοψηφίας χθες γι’ αυτά που επαίρονταν.
      Έκλεισε, αγαπητοί συνάδελφοι, ο αγαπητός γενικός εισηγητής του ΠΑΣΟΚ με τη φράση «ήλθε η ώρα να ξυπνήσετε». Θα απαντήσουμε αν θα πρέπει να ξυπνήσουμε εμείς ή κάποιοι άλλοι. Εγώ θα σταθώ μόνο σε εθνικά θέματα ανά δίμηνο για να απαντήσω και στη συνέχεια θα πάω και σε μη εθνικά θέματα.
      Ποιος Πρωθυπουργός της χώρας αντιμετώπισε στο πρώτο δίμηνο, όπως το Δημοψήφισμα της Κύπρου, εθνικό θέμα και εκεί το χαστούκι ήλθε από πού; Από τους Κύπριους.
      Δεύτερο θέμα –για να δούμε, εάν τα πάμε καλά και ποιος θα πρέπει να ξυπνήσει- ευρωεκλογές. Η διαφορά ήταν εννέα ποσοστιαίες μονάδες. 
      Εσείς ξυπνήσατε, κύριοι συνάδελφοι του ΠΑΣΟΚ, ξυπνήσατε στο τρίτο δίμηνο, όταν οι Ολυμπιακοί Αγώνες διεξήχθησαν με τέτοιο άψογο τρόπο παρότι προεκλογικά βάλατε το δίλημμα «ή εμείς ή δεν πρόκειται να γίνουν Ολυμπιακοί Αγώνες».
      Στο τέταρτο δίμηνο ήλθε το τέταρτο χαστούκι για σας, όταν και οι Παραολυμπιακοί Αγώνες πήγαν καλά, αλλά ταυτόχρονα και με το Σκοπιανό είχαμε μία δική σας συνέχεια.
      Και θέλω να σας θυμίσω ότι κάποιος δικός σας πρώην Υπουργός Εξωτερικών το 1995 είπε ότι, «ακόμα και αν δεν υπήρχε το κομμάτι αυτό που λέγεται Σκόπια, έπρεπε να το βρούμε και να το ονομάσουμε Μακεδονία». Επίσης, με το Ελσίνκι και τη Μαδρίτη αναγνωρίσατε και θέματα πέραν της υφαλοκρηπίδας, βάλατε πάνω από διμερείς διαφορές την υφαλοκρηπίδα και αναγνωρίσατε και ζωτικά εθνικά  συμφέροντα της Τουρκίας (πέρα από την υφαλοκρηπίδα).
      Πέμπτο δίμηνο, χθες, Τουρκία. Για να δείτε ποιος ξύπνησε ποιον. Δεν ήταν το μέγα ζήτημα αν η Τουρκία θα οδηγηθεί στην Ευρώπη ή όχι; Αυτό δεν θέλαμε ως χώρα; Έγινε. Δεν μπήκε ρητώς η de facto ουσιαστικά αναγνώριση της Κύπρου και είναι συγκεκριμένα και γραμμένα ως δέσμευση του πρωθυπουργού της Τουρκίας;
      Έκτο δίμηνο. Έχουμε τον Πρόεδρο της Δημοκρατίας. Ξανά και εδώ πάλι εσείς, κύριοι του ΠΑΣΟΚ, ξυπνήσατε για έκτη φορά ή θα ξυπνήσετε εντός των ημερών. Παγιώσαμε τον κεντρώο χαρακτήρα με την επιλογή αυτή του Πρωθυπουργού, βάλαμε από αντίπαλο κόμμα Πρόεδρο Δημοκρατίας, εμφανιστήκαμε ενωτικοί, ήπιοι και συναινετικοί, βρέθηκαν οι κύριοι του ΠΑΣΟΚ και γκρινιάρηδες και αμήχανοι και, επίσης, δείξαμε ότι δεν υπάρχει κομματισμός σε εθνικά θέματα. Δηλαδή έξι εθνικά θέματα και έξι φορές ξυπνήσατε σε λάθος μεριά. Αν συνεχίσετε, κύριοι του ΠΑΣΟΚ, μ’ αυτήν την έννοια να είστε σίγουροι –αυτό που είπε και κάποια Βουλευτίνα της παράταξης- ότι θα περάσουμε τα οκτώ χρόνια με τις λάθος δικές σας συμπεριφορές και επιλογές. 
      Απαντώ στη συνέχεια. Τι είπε ο αγαπητός Εισηγητής της Πλειοψηφίας για τα δημοσιονομικά προβλήματα και τι έκανε η Κυβέρνηση Καραμανλή μέσα στο 2004. Ακούστε να δείτε. Ο κ. Φλωρίδης –για να είμαι συνεπής στα λόγια μου- μίλησε σαν δικηγόρος. Αν ρωτούσαμε έναν πρωτοετή φοιτητή και του λέγαμε «για μία οικονομική απόφαση που λαμβάνεται σήμερα σε πολιτικό επίπεδο, πότε αυτή η απόφαση εμφανίζεται ως πραγματικό γεγονός στην πραγματική οικονομία», θα σας έλεγε «ένα χρόνο». Άρα, ολόκληρο το ΠΑΣΟΚ, όσα λέτε, ουσιαστικά γυρίζουν σε εσάς. Κάνετε λάθος. Δεν μπορείτε να καταλάβετε ούτε το πρώτο μάθημα μακροοικονομικής του πρωτοετή φοιτητή. 
      Επίσης, αν είχε το ΠΑΣΟΚ πολιτική «τσίπα» θα έπρεπε με ομόφωνη απόφαση του κόμματος να διαγράψουν από το λεξιλόγιο του κόμματος λέξεις όπως «Χρηματιστήριο», «συμβασιούχοι», «επιλαχόντες του 1998», «δημόσιο χρέος», «έλλειμμα» και αυτό που είπε σήμερα ο κύριος εισηγητής σας «διπλά βιβλία» και «διπλά συρτάρια».
      (Χειροκροτήματα από την πτέρυγα της  Νέας Δημοκρατίας)
      Θα έπρεπε μόνοι σας να ντρέπεστε να αναφέρετε αυτές τις λέξεις, αν είχατε λίγη πολιτική αισχύνη. 
      Μίλησε για τα πανωτόκια. Μιλάτε εσείς που χαρίσατε σε τράπεζα 200.000.000.000 σε μία βραδιά; Μιλάτε εσείς που τρεις φορές το φέραμε και κάναμε πάνω από εκατό φορές διάφορες κοινοβουλευτικές παρεμβάσεις, ούτως ώστε να λύσουμε το θέμα των πανωτοκίων και πιαστήκατε, επειδή δεν πιάνει κάποια μερίδα του ελληνικού λαού, για να μας πείτε ότι δεν ήταν σωστή αυτή η ρύθμιση; 
      Μίλησε ο κύριος εισηγητής για ΕΚΑΣ, ΟΓΑ, ΦΠΑ. Γιατί βιάζεστε; Είπαμε σε βάθος τετραετίας. Δεν χρειάζεται βιασύνη. Είκοσι χρόνια εσείς και σε εννέα μήνες εμείς; Θέλετε να τα εξισώσουμε; Δεν γίνεται αυτό. 
      Επίσης, μίλησε ο εισηγητής για το Γ΄ Κοινοτικό Πλαίσιο Στήριξης και τις απορροφήσεις. Εσείς, με τέσσερα χρόνια που πέρασαν –γιατί όλοι ξέρουμε ότι είναι 2000-2006 το Κοινοτικό Πλαίσιο Στήριξης- στα νούμερα δεν θα έπρεπε καν να αναφέρεστε. Συν αυτό που χάσαμε από το Β΄ Κοινοτικό Πλαίσιο Στήριξης, δεν θα έπρεπε να κάνετε καν νύξη, όταν μας δίνατε συνολική απορρόφηση 12%. Τρία χρόνια συν ένα. 
      Επίσης, μίλησε για επαναπατρισμό κεφαλαίων. Μα, δεν θυμάστε –θα σας το θυμίσω εγώ και η παράταξή μου- ότι ήταν ο κ. Χριστοδουλάκης που ετοίμασε το νόμο για επαναπατρισμό κεφαλαίων; 
      Μίλησε ο κύριος εισηγητής για τον ΟΠΑΠ. Μα, εσείς χάσατε στις εκλογές από τους εθνικούς προμηθευτές και τους εθνικούς εργολάβους και όχι μόνο.
      Και μιλάτε εσείς για στήσιμο διαγωνισμών. Μα πότε προλάβαμε να το κάνουμε; Για όνομα του Θεού. 
      Επίσης μιλήσατε –ο εισηγητής σας πάλι- για πλαστά και εικονικά τιμολόγια. Μ’ ενοχλεί βαθύτατα που διάβασα και στις εφημερίδες ότι εικονικά τιμολόγια υπήρχαν ακόμα και στην Διάσκεψη της Χαλκιδικής σε επίπεδο κορυφής Αρχηγών Κομμάτων και Κρατών. 
      Επίσης μιλήσατε για αυξήσεις στα τέλη κυκλοφορίας. Ποιοι; Εσείς που πριν τρία χρόνια δώσατε αύξηση, σε μια κατηγορία από τις πέντε κυβισμού, 110% και σας ενόχλησε το δικό μας 7,5% συν 7,5% για τα επόμενα δυο χρόνια; 
      Τέλος –για να πάω και σε άλλα θέματα- μίλησε ο εισηγητής για μισθωτούς και συνταξιούχους: που για πρώτη φορά στην ιστορία, με τέτοια δημοσιονομικά προβλήματα, δίνουμε 3,2% και κάτι παραπάνω στους συνταξιούχους. 
      Κυρίες και κύριοι συνάδελφοι, στην Ελλάδα συμβαίνει κάτι το οποίο είναι μακροοικονομικά παράδοξο. Έχουμε υψηλή ανάπτυξη από τη μια μεριά και από την άλλη μεριά οι δημοσιονομικοί μακροοικονομικοί δείκτες πηγαίνουν προς τα κάτω.
      Επίσης με τον Προϋπολογισμό αυτόν, εμείς στοχεύουμε -και θα το δείτε- να δημιουργήσουμε και δημιουργούμε το πλαίσιο για ανάπτυξη. Προχωρούμε μπροστά γιατί αυτό που έχει σημασία για να αναπτυχθούμε είναι η δημιουργία των μακροοικονομικών προϋποθέσεων από τη μια μεριά και το πολιτικό και οικονομικό κλίμα από την άλλη. Και βεβαίως οι προοπτικές για το 2005 είναι θετικές. Και είναι θετικές και σε διεθνές επίπεδο. Στόχος μας είναι το 3,7% για φέτος και το 3,9% για τον επόμενο χρόνο. Το λέω για τα πρακτικά.
      Κυρίες και κύριοι συνάδελφοι, εγώ ψηφίζω -σε ό,τι με αφορά- την ήπια προσαρμογή. Καταλαβαίνω πολύ καλά ότι ψηφίζοντας τον Προϋπολογισμό του 2005 μια νέα Κυβέρνηση κάνει μια νέα αρχή, μια νέα πορεία, με μια νέα φιλοσοφία. Θα επανέλθω πιο συγκεκριμένα. 
      Επίσης, στόχος μας είναι, με αυτόν τον Προϋπολογισμό να δημιουργήσουμε: πρώτον, συνθήκες σταθερότητας αξιοπιστίας και διαφάνειας, δεύτερον, να μπορέσουμε να πετύχουμε ισόρροπη ανάπτυξη όλων των τομέων και όλων των περιφερειών της χώρας -που με σας δεν συνέβαινε κάτι ανάλογο. Επίσης, πάντα με ενοχλούσε, προσωπικά, πάρα πολύ το γεγονός ότι, ενώ είχαμε όντως ανάπτυξη 4% τα τελευταία δυο-τρία χρόνια, δεν πήγαινε σε όλους τους Έλληνες, δεν πήγαινε σε όλες τις επιχειρήσεις, δεν πήγαινε στην Γαύδο, δεν πήγαινε στον Έβρο ή στην Κέρκυρα. Πήγαινε σε συγκεκριμένους ανθρώπους και σε συγκεκριμένα πράγματα. 
      Ο τρίτος στόχος για την ήπια προσαρμογή –το βλέπω και το υλοποιούμε- είναι το πρόγραμμα αποκρατικοποιήσεων και της αναδιάρθρωσης της ελληνικής οικονομίας. Θυμηθείτε μόνο τι έγινε με την Εθνική Τράπεζα Ελλάδος που, μέσα σε μια βραδιά, με τόση διαφάνεια πουλήθηκε με τέτοιο τρόπο και την αποκρατικοποιήσαμε πλήρως. 
      Βέβαια εσείς είχατε παραδείγματα τύπου «Πόρτο Καράς» στη Χαλκιδική -για να κάνουμε αντιδιαστολές- ή κάτι περιπτώσεις τύπου Ολυμπιακής Αεροπορίας που, όπως θυμάστε όλοι –αποκρατικοποιήσεις τύπου ΠΑΣΟΚ- σπάσαμε την εταιρεία στα δυο –και για να θυμηθούμε όλοι- από τη μια μεριά βάλαμε το παθητικό και όλα τα χρέη και από την άλλη βάλαμε το φιλέτο. Κρατήσαμε εμείς, τα κορόιδα οι Έλληνες –συγγνώμη για τη φράση μου- το πρώτο και το φιλέτο το δώσαμε σε μερικούς άλλους και οι οποίοι δεν τα πάνε και καλά. 
      Ποιοι είναι οι άμεσοι στόχοι του Προϋπολογισμού; Ο πρώτος είναι η οικονομική ανάπτυξη, ο δεύτερος είναι ότι στοχεύουμε το έλλειμμα της γενικής κυβέρνησης να είναι στο 2,8%, ο τρίτος είναι να τακτοποιήσουμε το δημόσιο χρέος. Να σας θυμίσω εδώ, κύριοι συνάδελφοι του ΠΑΣΟΚ, τι έλεγε ο Ανδρέας Παπανδρέου για το χρέος το 1994: «Ή θα φροντίσουμε –τότε ήταν Πρωθυπουργός- για το χρέος ή το χρέος θα είναι αυτό που θα πνίξει τη χώρα». Ο τέταρτος στόχος του Προϋπολογισμού είναι να πετύχουμε αυτό που λέγεται κοινωνικό κράτος και να βοηθήσουμε τους οικονομικά ασθενέστερους. 
      Βέβαια μέσα στην επιτροπή, θυμάμαι, ότι όλοι τα έβαλαν με τον κ. Υπουργό –και όχι μόνο- γιατί αναφερόταν στο παρελθόν ή γιατί και εμείς μερικές φορές εδώ αναγκαζόμαστε να αναφερθούμε. Έτσι κι αλλιώς σας φέραμε έξι τόμους και χίλιες οκτακόσιες πέντε σελίδες προϋπολογισμού οι οποίες ακριβώς δείχνουν την πορεία και που πάμε εμείς την οικονομία. 
      Θέλω τώρα να πάω σε ένα άλλο κεφάλαιο το οποίο είναι, όπως εγώ το καταλαβαίνω, το νέο μείγμα και το πνεύμα της οικονομικής μας πολιτικής. Κατά την άποψή μου βρίσκω επτά σημεία, τα οποία θέλω ένα-ένα να αναφέρω.
      Πρώτον, ξεκαθαρίσαμε με το θέμα της πλήρους δημοσιονομικής απογραφής. Ζητήσαμε την ψήφο του ελληνικού λαού πριν από τις εκλογές και φτάσαμε στη συνέχεια να υλοποιήσουμε μια προεκλογική μας δέσμευση: όπως ακριβώς υλοποιούμε το πρόγραμμα της Νέας Δημοκρατίας. Πρέπει όμως να πω ότι χαίρομαι που τα ποιοτικά και τα ποσοτικά στοιχεία των δημοσκοπήσεων μας δικαιώνουν, γιατί το 65% των Ελλήνων λέει «ναι, έπρεπε να γίνει η απογραφή» και  το 75% των Ελλήνων πολιτών λέει «ναι, στο παρελθόν μας έλεγαν ψέματα». Αυτό είναι ξεκάθαρο.
      Μου κάνει εντύπωση που και εσείς οι ίδιοι στη δημοσιονομική απογραφή έχετε χωριστεί σε δύο ομάδες. Η μία ομάδα είναι αυτοί, οι οποίοι έκαναν τις πολιτικές λοβιτούρες –να μου επιτραπεί πάλι η φράση και η λέξη- και οι οποίοι λένε «μα δεν είναι έτσι τα πράγματα», ενώ από τη δεύτερη πλευρά εμφανίζονται αυτοί που λένε «έτσι είναι, εφόσον έμμεσα» -το καταλαβαίνουμε όλοι- «κάνει κακό στην Ελλάδα. Άρα, κάναμε εμείς λάθος με το να κάνουμε την απογραφή». Ήταν, δηλαδή,  όντως λάθος τα στοιχεία που βρέθηκαν, υπήρχε πρόβλημα, αλλά … μην το μαρτυράτε. Κι εκεί λοιπόν φτάνουμε εμείς, με τη διαφορετική φιλοσοφία, και απαντάμε εδώ ότι: όταν πούμε ένα ψέμα στον ελληνικό λαό, είμαστε αναγκασμένοι να πούμε και δεύτερο. Και όταν πούμε και δεύτερο, αυτό θα φέρει το τρίτο. Και υπάρχει ένας κύκλος. Το ψέμα δεν σταματάει ποτέ. Έπρεπε, λοιπόν, να σταματήσει αυτό το θέμα της δημοσιονομικής απογραφής.
      Δεύτερον, όσον αφορά το μείγμα και το πνεύμα της οικονομικής μας πολιτικής. Ποιο είναι; Είναι το θέμα της διαφάνειας. Μέσα στην επιτροπή και όχι μόνο -και σήμερα το άκουσα- άκουσα τη φράση ότι έγινε «η Ελλάδα ευρωπαϊκός περίγελος». Ακούστε, να λένε οι του ΠΑΣΟΚ ότι εμείς της Νέας Δημοκρατίας, κάναμε την Ελλάδα «ευρωπαϊκό περίγελο». 
      Εγώ, προσωπικά, θα περίμενα από το ΠΑΣΟΚ να ζητήσει συγγνώμη, για παράδειγμα, για τα 6.000.000.000 ευρώ, τα οποία βρήκαμε πριν περίπου πενήντα ημέρες. Υπάρχει αυτήν τη στιγμή ομόλογο σε ολλανδική τράπεζα, το οποίο είναι απαιτητό, ίσο με 2.000.000.000.000 δραχμές. Είπε ο εισηγητής «μα πώς αλλάζουν τα νούμερα και αυξάνεται το έλλειμμα ή το χρέος στη συνέχεια;». Είναι δυνατόν να κρύβουμε από τους Έλληνες πολίτες 2.000.000.000.000 δραχμές και να το μαθαίνουμε πριν από σαράντα, σαράντα πέντε ημέρες;
      Επίσης, εκτός από το εξαφανισμένο ομόλογο –άλλη συγγνώμη που θα έπρεπε να μας ζητήσετε- θέλω να πω για τα σαράντα πέντε Φάντομ. Ο κ. Παπαντωνίου, μέσα στην Επιτροπή των Οικονομικών Υποθέσεων παραδέχθηκε ότι ποτέ, με καμία μέθοδο από τις τρεις που υπάρχουν, δεν γράφτηκε ούτε ένα Φάντομ, λες και είναι σοκοφρέτες. Δεν γράφτηκε ούτε ένα Φάντομ. Ισοδυναμεί δηλαδή αυτό με δισεκατομμύρια ευρώ, που δεν γράφτηκαν ποτέ. Και μάλιστα το αστείο είναι ότι ο κ. Παπαντωνίου είπε ότι «φταίει το Γενικό Λογιστήριο του Κράτους». Πρέπει δηλαδή να ψάξουμε να βρούμε τον αποθηκάριο ή το θαλαμοφύλακα του Γενικού Λογιστηρίου του Κράτους να του πούμε γιατί δεν έγραψε τα σαράντα πέντε Φάντομ… 
      Θα έπρεπε, ακόμη, να ζητήσετε συγνώμη για τα 4,4 δισεκατομμύρια ευρώ του Ελεγκτικού Συνεδρίου, να ζητήσετε συγνώμη για τα 1,2 δισεκατομμύρια ευρώ για τις καταπτώσεις εγγυήσεων του 2003. Στις καταπτώσεις, επίσης, φέτος 663.000.000 ευρώ και συνεχίζουμε. Θα έπρεπε να ζητήσετε συγνώμη για τα 2,1 δισεκατομμύρια ευρώ στα νοσοκομεία. 
      Αγαπητοί συνάδελφοι του ΠΑΣΟΚ, πρέπει να καταλάβετε ότι θα δεχόμασταν να σας ακούσουμε υπό έναν όρο: Ήθελα ένας Βουλευτής, κάποιος, από το ΠΑΣΟΚ, να πει «ζητούμε συγγνώμη, κάνουμε την αυτοκριτική μας, κάναμε λάθη», όχι όμως και να επιτίθεστε σε μας.
      Ποιος είναι ο τρίτος άξονας του μείγματος οικονομικής πολιτικής; Είναι η φορολογική μεταρρύθμιση. Εγώ θα σας πω κάτι που πρώτη φορά στα τελευταία δέκα χρόνια το έζησα από κοντά, μέσα ή έξω από τη Βουλή των Ελλήνων: Δεν υπήρξε ποτέ στο παρελθόν φορολογικό νομοσχέδιο, το οποίο να  περιμένουν οι πολίτες, διότι είχε φοροαπαλλαγές. Ήταν η πρώτη φορά στην ιστορία. Από κει και μόνο καταλαβαίνει κάποιος τη χρησιμότητά του.
      Το τέταρτο στοιχείο ή άξονας του μείγματος της οικονομικής πολιτικής, είναι ο αναπτυξιακός νόμος. Πρέπει να πούμε ξεκάθαρα εδώ ότι όλοι οι φορείς που ήρθαν και μίλησαν στην επιτροπή, γιατί τώρα είναι νόμος του κράτους πλέον, πλην της ΓΣΕΕ, είχαν όλοι τους να πουν μια καλή κουβέντα και ορισμένοι από αυτούς το θεώρησαν εξαιρετικά σημαντικό.
      Ένας άλλος άξονας του μείγματος της οικονομικής μας πολιτικής στηρίζεται στον περιφερειακό σχεδιασμό, στην περιφερειακή, αν θέλετε, λογική, όπου υπάρχει η έννοια της ισόρροπης περιφερειακής ανάπτυξης.
      Ο έβδομος άξονας είναι οι περίφημες συμπράξεις δημόσιου και ιδιωτικού τομέα. Είναι ο άξονας που για πρώτη φορά ερχόμαστε τον Ιανουάριο να υλοποιήσουμε. Είναι εξαιρετικά σημαντικός και χαίρομαι πάρα πολύ που έχω συμβάλει και θα γίνει νόμος του κράτους.
      Ανακοίνωσε η Κυβέρνηση –εδώ είναι ο κ. Φώλιας- ότι μέσα στον Ιανουάριο θα έχουμε ένα νέο νόμο, μαζί με το νόμο για το Χρηματιστήριο, που και αυτός είδε χθες το φως της δημοσιότητας και θα βάλει τάξη στα θέματα του Χρηματιστηρίου και ιδιαίτερα στις περιπτώσεις της εσωτερικής πληροφόρησης και της κατάχρησης πληροφοριών.
      Εδώ, λοιπόν, προχωρούμε, και όπως είπε και ο κ. Σουφλιάς το «2005 είναι έτος των συμβάσεων παραχώρησης». Πρέπει να καταλάβουμε ότι για να αναπτυχθεί ο τόπος, δεν μπορεί συνέχεια να χρησιμοποιούμε ως δεκανίκι το κράτος. Να δούμε και τους ιδιώτες. Να βάλουν την τεχνογνωσία και ό,τι άλλο χρειάζεται, γιατί έργα όπως η Αττική Οδός, το Ρίο-Αντίρριο, το Αεροδρόμιο «Ελευθέριος Βενιζέλος», είναι έργα που οι πολίτες απολαμβάνουν.
      ΑΓΓΕΛΟΣ ΤΖΕΚΗΣ: Πληρώνουν πολύ ακριβά διόδια, όμως.
      ΗΛΙΑΣ ΚΑΛΛΙΩΡΑΣ: Όλα αυτά έγιναν με συμπράξεις δημόσιου και ιδιωτικού τομέα. Πρέπει να σας πω ότι η μαρίνα της Λευκάδας, που γίνεται με αυτό τον τρόπο και πέτυχε, το «Ξενία» στη Λάρισα, στη Λαμία το νέο διοικητήριο και το τρίτο πάρκινγκ. Γίνονται, γιατί έρχονται οι ιδιώτες και βάζουν τα χρήματά τους. Θα δείτε τον Ιανουάριο τι εννοούμε, όπως θα δείτε και την ανάπτυξη μέσα από αυτή τη λογική.
      Αγαπητοί συνάδελφοι, ο Προϋπολογισμός που ψηφίζουμε την Τετάρτη, έχει ακόμα ένα σημαντικό χαρακτηριστικό. Δεν ξεφεύγει ούτε κατά το ελάχιστο από τη λογική και τη στρατηγική της Λισσαβόνας. Μην ξεχνάτε ότι είμαστε μία χώρα από τις είκοσι πέντε. Η στρατηγική της Λισσαβόνας είναι ξεκάθαρη. Μιλά πρώτα για απασχόληση, δεύτερον, για αειφόρο ανάπτυξη και, τρίτον, προστασία του περιβάλλοντος. Στους επόμενους δύο, τρεις μήνες όλοι θα δούμε πώς η Ευρώπη ξανά προσπαθεί να επανακινήσει κάτι που δεν πήγε καλά από το 2000. Ο δικός μας Προϋπολογισμός και όλα τα στοιχεία, όπως ο φορολογικός και αναπτυξιακός νόμος, κατατείνουν προς αυτή τη λογική: Απασχόληση, αειφόρος ανάπτυξη και περιβάλλον.
      Αγαπητοί συνάδελφοι, θα ήθελα κλείνοντας να πω το εξής: Είναι λογικό ότι η Κυβέρνηση της Νέας Δημοκρατίας ξεκίνησε ένα τιτάνιο αγώνα. Καταλαβαίνω ότι το Γενικό Λογιστήριο του Κράτους και το Υπουργείο Οικονομικών πρέπει να έχουν χάσει για πολλά βράδια τον ύπνο τους. Όμως, εμείς φροντίσαμε για την ήπια προσαρμογή –ο  Προϋπολογισμός ακριβώς αυτό κάνει- γιατί εσείς του ΠΑΣΟΚ αφήσατε εκκρεμότητες που πρέπει να εκλογικεύσουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, και για την τήρηση του χρόνου.
      Η κ. Αποστολάκη έχει το λόγο.
      ΜΑΡΙΑ-ΕΛΕΝΗ ΑΠΟΣΤΟΛΑΚΗ: Κυρίες και κύριοι συνάδελφοι, η Κυβέρνηση της Νέας Δημοκρατίας μάς παρουσίασε το σχέδιο του Κρατικού Προϋπολογισμού για το έτος 2005 και σύμφωνα με τις προβλεπόμενες διαδικασίες ζητά από την Εθνική Αντιπροσωπεία την ψήφισή του. Μόνο που υπάρχει μια λεπτομέρεια. Έχει ήδη προαναγγελθεί από τον Υπουργό Εθνικής Οικονομίας ότι ο Προϋπολογισμός θα αμφισβητηθεί από την Ευρωπαϊκή Επιτροπή κατά μια διαβολική σύμπτωση τη μέρα που εσείς θα ζητάτε την ψήφισή του. Έχει ήδη αναγνωριστεί ότι ο Προϋπολογισμός που καταρτίσατε, δεν είναι σε θέση να εκτελεστεί.
      
      Αφήνοντας όμως αυτό το πολιτικό παράδοξο -το οποίο φαντάζομαι ότι  η ιστορία, όπως και η ελληνική κοινωνία, θα χρεώσει στον κ. Αλογοσκούφη- παρουσιάζει μεγάλο ενδιαφέρον η προσπάθεια ανίχνευσης των βασικών χαρακτηριστικών της φιλοσοφίας που εκφράζει και του τρόπου που μετουσιώνει τις προεκλογικές σας δεσμεύσεις, τις τόσο απλόχερα μοιρασμένες σε συγκεκριμένες πράξεις και έργα. 
      Κυρίαρχο στοιχείο στην κατάρτιση του κάθε προϋπολογισμού είναι ο ρόλος που καλείται να παίξει στη λειτουργία της οικονομίας και τη συνοχή της κοινωνίας, ένας ρόλος που δεν αναφέρεται μόνο στη διαμόρφωση και διαχείριση των βασικών δημοσιονομικών μεγεθών προκειμένου να εξασφαλιστεί η ισορροπία ανάμεσα στα έσοδα και στις δαπάνες, αλλά πολύ περισσότερο αναφέρεται σε θέματα βασικών αρχών και αξιών, στην πολιτική φιλοσοφία που καθοδηγεί τις επιλογές, θέτει τους στόχους και διέπει τις πρακτικές και τα μέτρα που θα εφαρμοστούν για την υλοποίησή του.
      Ασφαλώς, δεν αποτελεί έκπληξη το γεγονός ότι το πρώτο και άμεσα διακριτό στοιχείο που χαρακτηρίζει τον Προϋπολογισμό της νέας Κυβέρνησης της Νέας Δημοκρατίας είναι η συνειδητή προσπάθεια περιορισμού και απαξίωσης του ρόλου που πρέπει να παίζει το κράτος ως εγγυητής της κοινωνικής συνοχής. Είναι προφανές ότι ο ιδιωτικός τομέας, οι επενδύσεις, η επιχειρηματικότητα δεν μπορεί παρά να είναι ο κύριος μοχλός ανάπτυξης σε μία σύγχρονη, ανταγωνιστική κοινωνία. Είναι όμως κυρίαρχο το πώς επιδιώκεται αυτός ο στόχος. Είναι εξίσου σημαντικό να μην αγνοηθεί ο θετικός ρόλος και η δυνατότητα συμβολής και παρέμβασης του κράτους προς την ίδια κατεύθυνση, όχι μόνο γιατί σε μια μικρή οικονομία, όπως είναι η ελληνική, η λειτουργία των αγορών δεν μπορεί να χαρακτηριστεί πλήρως ανταγωνιστική και αποτελεσματική στην κατανομή των διαθέσιμων πόρων, όχι μόνο γιατί ο μηχανισμός της αγοράς δεν μπορεί εξ’ ορισμού να διασφαλίσει την παραγωγή και διανομή των αναγκαίων δημοσίων αγαθών, αλλά, κυρίως, γιατί μία ισότιμη και αγαστή συνεργασία και συμπληρωματικότητα στη δράση όλων των φορέων της αγοράς και της οικονομίας αποτελεί απαραίτητη προϋπόθεση για να επιτευχθεί μια συνεχής και βιώσιμη ανάπτυξη.
      Είναι προφανές ότι εμείς δεν μπορούμε παρά να διαφωνήσουμε με τον τρόπο που επιδιώκεται ο στόχος που ανέφερα και που εξαντλείται στη δραστική μείωση των επενδυτικών δαπανών και την ουσιαστική καθήλωση των τρεχουσών δαπανών του κράτους. Ακόμη και χωρίς να επιχειρηθεί πλήρης μακροοικονομική εκτίμηση των ποσοτικών μεγεθών και των επιπτώσεών τους, είναι προφανές ότι οι δαπάνες του Προγράμματος Δημοσίων Επενδύσεων και γενικότερα του Κρατικού Προϋπολογισμού, όπως αυτές προτείνονται από την Κυβέρνηση, θα ασκήσουν ισχυρότατες υφεσιακές πιέσεις πάνω στην ελληνική οικονομία.
      Η μείωση του Προγράμματος Δημοσίων Επενδύσεων σε πραγματικούς όρους εκτιμάται ότι θα φθάσει το 20% και, αν κανείς προσθέσει τη σημαντική μείωση του ρυθμού αύξησης της δημόσια κατανάλωσης, είναι προφανές ότι οι μειώσεις αυτές δεν μας βάζουν μόνο σε ένα κύκλο αβάστακτης λιτότητας αλλά και θέτουν ευθέως σε σοβαρή αμφισβήτηση την πιθανότητα επίτευξης των ρυθμών αύξησης του ΑΕΠ που προβλέπει η Κυβέρνηση για το 2005 και τα επόμενα χρόνια.
      Ας έρθουμε όμως λίγο στις προεκλογικές εξαγγελίες της Νέας Δημοκρατίας, σε αυτά που τόσο απλόχερα υποσχεθήκατε, σε αυτά με τα οποία προσπαθήσατε να κτίσετε μία σχέση εμπιστοσύνης με την ελληνική κοινωνία, την οποία δέκα μόλις μήνες μετά τις εκλογές έχετε οι ίδιοι υπονομεύσει μέσα από την πολιτική σας. Στις 22 Δεκεμβρίου του 2003, κατά τη συζήτηση του προϋπολογισμού, ο Πρωθυπουργός, ο κ. Καραμανλής, εξηγώντας τον όρο «νέα οικονομική πολιτική», ανέφερε ότι «στόχος είναι να επιταχύνουμε τους ρυθμούς ανάπτυξης και να επιτύχουμε ρυθμούς ανάπτυξης στο 5,5%». Όσοι σήμερα διάβασαν προσεκτικά την εισηγητική έκθεση του Προϋπολογισμού βλέπουν ότι τέτοιοι ρυθμοί δεν πρόκειται να επιτευχθούν. Προβλέπεται 3,9% για το 2005, 4% για το 2006, 4,2% για το 2007. Και βεβαίως, αν λάβουμε υπόψη μας τις εκτιμήσεις του Διεθνούς Νομισματικού Ταμείου και της Ευρωπαϊκής Επιτροπής, είναι σαφές ότι θα έχουμε ακόμα μικρότερους ρυθμούς ανάπτυξης. Καταλαβαίνουμε όλοι το μέγεθος του ψεύδους και της ασυνέπειας.
      Τι έλεγε ο Πρωθυπουργός πέρυσι στη Βουλή κατά τη συζήτηση –πάντα- του προϋπολογισμού; «Το Πρόγραμμα Δημοσίων Δαπανών» -εννοώντας το Πρόγραμμα Δημοσίων Επενδύσεων- «είναι ευάλωτο στα χέρια της κυβέρνησης». «Φοβάμαι» -έλεγε- «ότι οι επενδυτικές δαπάνες μπορεί να περικοπούν για να καλυφθεί μέρος του ελλείμματος.
      Κυρίες και κύριοι συνάδελφοι, μείωση 16,1% σε τρέχουσες τιμές φέτος στο Πρόγραμμα Δημόσιων Επενδύσεων ή αλλιώς 1,2% του ΑΕΠ. Να πώς μειώνει το έλλειμμα η Νέα Δημοκρατία: περικόπτοντας τις δημόσιες επενδύσεις για τις οποίες τόσο ανησυχούσε.
      Και επειδή είναι πολύ εύκολο οι συνάδελφοι της Νέας Δημοκρατίας να ισχυρισθούν πως αυτό οφείλεται στη μείωση των δαπανών για τα ολυμπιακά έργα, η αλήθεια είναι πως εάν αφαιρέσουμε αυτές τις δαπάνες, η καθαρή αύξηση που προκύπτει είναι 1,4%. Με αναμενόμενο πληθωρισμό 2,8% είναι προφανές πως μιλάμε για μείωση των πραγματικών επενδυτικών δαπανών.
      Τι έλεγε στην ίδια ακριβώς ομιλία ο κ. Καραμανλής; «Φοβάμαι πως η πιστοληπτική ικανότητα της χώρας μας μπορεί να συγκριθεί μόνο με εκείνη της Εσθονίας, της Ουγγαρίας και της Τσεχίας».
      Μόλις προχθές, κυρίες και κύριοι συνάδελφοι, ένας από τους εγκυρότερους αξιολογικούς οίκους, η ΦΙΤΣ προχώρησε σε υποβάθμιση της πιστοληπτικής ικανότητας της χώρας μας ενώ το Νοέμβριο είχαμε άλλα χαρμόσυνα νέα από την Standard R Poor. 
      Στη δεκαετία 1993-2003 θέλω να θυμίσω ότι η πιστοληπτική ικανότητα της χώρας ανέβηκε κατά τέσσερις βαθμίδες από όλους τους διεθνείς οίκους. Από τον πρώτο χρόνο της δικής σας διακυβέρνησης έχει αρχίσει η αντίστροφη πορεία. Οι προβλέψεις σας έχουν απολύτως επιβεβαιωθεί σε σχέση με όσα πέρσι λέγατε. Υπάρχει όμως μια πολύ συγκεκριμένη διαφορά, δεν είσθε πια στην Αντιπολίτευση, είσθε κυβέρνηση και τώρα έρχεσθε αντιμέτωποι με αυτά τα οποία προβλέπατε, τα οποία όμως σήμερα είναι αποτέλεσμα της αδιέξοδης και ανεύθυνης πολιτικής σας.
      Οι γενικές κατευθύνσεις και τα μέτρα της πολιτικής δαπανών που θα εφαρμόσετε σύμφωνα με την εισηγητική έκθεση του Προϋπολογισμού, συνοψίζονται στην ήπια δημοσιονομική προσαρμογή, έτσι όπως πολύ ωραία την έχετε βαπτίσει, στον περιορισμό των καταναλωτικών δαπανών και της σπατάλης, στη μείωση των στρατιωτικών εξοπλισμών και στην πολυδιαφημισμένη αναδιάρθρωση των δημοσίων δαπανών υπέρ της υγείας, της παιδείας και της ενίσχυσης γενικότερα του κοινωνικού κράτους.
      Κατ’ αρχήν, πρέπει να σημειώσουμε μία μεγάλη αντίφαση ανάμεσα στην τόσο άσχημη δημοσιονομική κατάσταση που παραλάβατε, στη μαύρη τρύπα της ελληνικής οικονομίας και την ήπια δημοσιονομική απογραφή την οποία επιλέξατε. Πραγματικά, εάν η κατάσταση είναι τόσο άσχημη όπως την περιγράψατε, κάθε λογικός άνθρωπος θα περίμενε τη λήψη πολύ δραστικότερων μέτρων. Κανένας δεν μπορεί να πεισθεί ότι η ήπια δημοσιονομική προσαρμογή επαρκεί για να αντιμετωπίσει την τόσο άθλια κατάσταση της ελληνικής οικονομίας. Προφανέστατα, η απογραφή έχει συμβάλει σ’ αυτήν την πλήρη σύγχυση που παρουσιάζεται.
      Μας πληροφορεί η Κυβέρνηση ότι η πρώτη προτεραιότητα της πολιτικής της είναι η δημοσιονομική απογραφή και αυτό σα στοιχείο της διαφάνειας που πρέπει να διέπει τη λειτουργία του κράτους, να αποκαταστήσετε την αξιοπιστία των στατιστικών στοιχείων στους διεθνείς οργανισμούς, να εξασφαλίσετε μία αποτελεσματικότερη διαχείριση των διαθέσιμων πόρων της οικονομίας.
      Είναι προφανές, κυρίες και κύριοι συνάδελφοι, ότι κανένας δεν έχει αντίρρηση και δεν μπορεί να έχει αντίρρηση στην ανάγκη να γίνει μία πραγματική απογραφή που να αποτυπώνει με ακρίβεια και λογιστική συνέπεια τους λογαριασμούς διαχείρισης των πιστώσεων του Κρατικού Προϋπολογισμού και της κρατικής περιουσίας. Το δυστύχημα είναι ότι στην προκειμένη περίπτωση παρά τους ισχυρισμούς για τις προθέσεις, τα κίνητρά σας και το αποτέλεσμα, απογραφή με την ουσιαστική έννοια του όρου δεν έγινε ποτέ γιατί ποτέ δεν επιχειρήθηκε. Αυτό που έγινε ήταν μία λογιστική αναταξινόμηση γνωστών δημοσιονομικών στοιχείων και η στατιστική επανεκτίμηση ορισμένων μεγεθών με άγνωστη μεθοδολογία και πλήρη αδιαφάνεια.
      Τι είδους απογραφή θα μπορούσε να έχει γίνει όταν η Κυβέρνηση ισχυρίζεται ότι δεν είναι σε θέση να γνωρίζει τα στοιχεία παραλαβής του εξοπλιστικού υλικού των Ενόπλων Δυνάμεων; Τα στοιχεία αυτά ζητήθηκαν, κυρίες και κύριοι συνάδελφοι, από τη EUROSTAT και δεν τα δώσατε με τη φαιδρή δικαιολογία περί απορρήτων πληροφοριών.
      Και είναι γεγονός ότι η Κυβέρνηση δεν ενήργησε με σκοπό να αποκαλύψει την αλήθεια, αλλά με σκοπό να μεταφέρει το βάρος των στρατιωτικών δαπανών στα προηγούμενα χρόνια, εξυπηρετώντας ανεύθυνα τα μικροκομματικά της συμφέροντα. Όλοι γνωρίζουν ότι το μεγαλύτερο μέρος των παραλαβών στρατιωτικού υλικού δεν έχει ακόμα παραλειφθεί και επομένως θα έπρεπε να επιβαρύνει τα ελλείμματα των αντίστοιχων διαχειριστικών κρίσεων. Οι λίγες σχετικά παραλαβές που μπορεί να έγιναν θα μπορούσαν να προστεθούν στα ήδη δηλωθέντα στοιχεία χωρίς να έχουν σημαντική επίδραση για τα έτη πριν το 2000. Προφανώς όμως κάτι τέτοιο κρίθηκε ότι δεν συμφέρει την Κυβέρνηση και γι’ αυτό αρνήθηκε να δώσει στη EUROSTAT τα στοιχεία παραλαβών επιλέγοντας να οδηγήσει τη χώρα στο διασυρμό. Και αυτό δεν είναι δική μας εκτίμηση. Ο διασυρμός της χώρας είναι η εκτίμηση του αρμόδιου κοινοτικού επιτρόπου, έτσι όπως ανακοινώθηκε μπροστά στα έκπληκτα μάτια, όλης ουσιαστικά της ευρωπαϊκής οικογένειας στη μεγάλη συνέντευξη Τύπου που δόθηκε.
      
      Τέλος, πως είναι δυνατόν να έχει γίνει απογραφή όταν εκατοντάδες ειδικοί λογαριασμοί εξακολουθούν να παραμένουν εκτός Προϋπολογισμού, οι περίφημοι λογαριασμοί για τους οποίους μας είχατε κατηγορήσει, τα περίφημα διπλά και τριπλά βιβλία για τα οποία τόσος θόρυβος έχει γίνει και τόσα πρωτοσέλιδα είχατε προκαλέσει. Σε κάθε περίπτωση γιατί δεν θέτετε στη διάθεσή μας τα αναλυτικά στοιχεία του κάθε λογαριασμού, του κάθε δημόσιου φορέα που υποτίθεται ότι απογράφηκε. Τα ζητήσαμε μέσω της κοινοβουλευτικής διαδικασίας αλλά επιμένετε να τα κρύβετε στο όνομα της πολυδιαφημισμένης διαφάνειάς σας. 
      Ας έρθουμε, τώρα, σε μια άλλη βασική προεκλογική υπόσχεση της Νέας Δημοκρατίας για την οποία και πάλι δεν έχουμε τίποτα συγκεκριμένο στις προτάσεις της. Είναι το περίφημο θέμα του περιορισμού της σπατάλης, το νοικοκύρεμα. Θα μπορούσε βέβαια στον πρώτο χρόνο της θητείας της σαν Κυβέρνηση να έχει δώσει ορισμένα δείγματα της πρόθεσής της και της προσπάθειάς της να εντοπίσει και να περιορίσει τη σπατάλη στην διαχείριση των δημόσιων πόρων. Αντ’ αυτού κάνατε ακριβώς το αντίθετο. Σε όλες τις δαπάνες του κρατικού προϋπολογισμού του 2004 που δεν καταρτίστηκε από σας, με τη γνωστή μικροκομματική σας αντίληψη όχι μόνο δεν εξοικονομήσατε πιστώσεις αλλά πραγματοποιήσατε σημαντικότατες υπερβάσεις δαπανών χωρίς να δώσετε πειστικές δικαιολογίες και με ανυπέρβλητη πολιτική υστεροβουλία. 
      Το σχέδιο ήταν σαφές. Να φουσκώσουμε τώρα όλες τις δαπάνες του προϋπολογισμού που ψήφισε το ΠΑΣΟΚ για να μη τις έχουμε μπροστά μας το 2005. Δεν υπάρχει ούτε μια αναφορά στην εισηγητική έκθεση του νέου Προϋπολογισμού για τον εντοπισμό περιπτώσεων που θα μπορούσαν να εξοικονομηθούν πόροι. Οι μόνες περιπτώσεις που προτείνονται περικοπές και εδώ φαντάζομαι ότι όλοι θα χαμογελάσουν είναι τα ολυμπιακά έργα και οι εκλογικές δαπάνες. Αντιλαμβανόμαστε όλοι ότι σήμερα τρεις μήνες μετά την Ολυμπιάδα και περισσότερους μετά τις ευρωεκλογές θα ήταν εξαιρετικά παράδοξο να εγγράφατε πιστώσεις γι’ αυτά τα γεγονότα. Άλλωστε είναι γνωστό ότι συνεχίσατε να δαπανάτε χρήματα γι’ αυτούς τους λόγους και μάλιστα με έναν αλόγιστο τρόπο εντάσσοντας πάρα πολλά έργα στην κατηγορία των ολυμπιακών έργων, στο πλαίσιο της ολυμπιακής προετοιμασίας ενώ είναι επίσης γνωστό ότι με άλλοθι το ζήτημα των ευρωεκλογών του Ιουνίου δεν διστάσατε να δώσετε με ιδιαίτερη απλοχεριά επιδόματα και αμοιβές φουσκώνοντας και πάλι τον προϋπολογισμό του 2004. 
      Από την άλλη πλευρά στις δαπάνες του τακτικού προϋπολογισμού για το 2004 η κυβέρνηση εμφανίζει μια συνολική υπέρβαση των πρωτογενών δαπανών κατά 3,1 δισεκατομμύρια ευρώ από το επίπεδο των πιστώσεων που είχαν εγκριθεί με την ψήφιση του προϋπολογισμού. Πέραν αυτού ένας μεγάλος όγκος δαπανών που πραγματοποιήθηκαν και έχουν χαρακτηρισθεί ως χρηματοπιστωτικές, οι περίφημες δαπάνες κάτω από τη γραμμή δεν έχουν περιληφθεί στο ύψος του ελλείμματος. Το ύψος τους ξεπερνά τα 2,9 δισεκατομμύρια ευρώ και θα επιβαρύνει βεβαίως το έλλειμμα του Κρατικού Προϋπολογισμού παρά τους αντίθετους ισχυρισμούς σας κατά 1,8 του ΑΕΠ. 
      Έτσι το συνολικό έλλειμμα της κεντρικής κυβέρνησης θα ανέλθει απ’ αυτήν την αιτία και μόνο σε 8,7% του ΑΕΠ από το 6,9% που αναφέρεται στην εισηγητική έκθεση. Το έλλειμμα της γενικής κυβέρνησης θα αυξηθεί σε 7,1% από 5,3%. 
      Μετά τη διαφάνεια και τον περιορισμό της σπατάλης, το νοικοκύρεμα στο οποίο αναφέρθηκα, ο τρίτος βασικός άξονας της πολιτικής δαπανών όπως αποτυπώνεται με ιδιαίτερη έμφαση και κοινωνική ευαισθησία στην εισηγητική έκθεση του Κρατικού Προϋπολογισμού, είναι η αναδιάρθρωση των πιστώσεων υπέρ της υγείας, της παιδείας και της ενίσχυσης γενικότερα του κοινωνικού κράτους. Στην ομιλία του κ. Καραμανλή στον προϋπολογισμό του 2004 υπήρχε η εξής αποστροφή του: Έλεγε «Όταν χάνονται κυρίες και κύριοι συνάδελφοι, 10.000.000.000 ευρώ το χρόνο στη γραφειοκρατία και στη διαφθορά μη με ρωτάτε από πού θα βρεθούν ποσά για την κοινωνική πολιτική». 
      Ερχόμαστε, λοιπόν, ένα χρόνο αργότερα, ο κ. Καραμανλής είναι πια Πρωθυπουργός, η Νέα Δημοκρατίας είναι πια Κυβέρνηση, αλλά δεν είδαμε πουθενά τις κοινωνικές δαπάνες να αυξάνονται όχι κατά 10.000.000.000 ευρώ, αλλά ούτε καν κατά 1.000.000 ευρώ. Δεν είδαμε να είδαμε να εξοικονομούνται 10.000.000.000 ευρώ, δεν είδαμε να εξοικονομείται ούτε καν 1.000.000.000 ευρώ.
      Στην ίδια ομιλία του και κάτω από τον βαρύγδουπο και τόσο εύηχο τίτλο «παιδεία, η πρώτη μας προτεραιότητα, η πρώτη μας επιλογή», υπάρχει μία μεγάλη δέσμευση για τη σταδιακή αύξηση των κρατικών δαπανών για την παιδεία  στο 5% του ΑΕΠ.
      Θέλετε να μάθετε, κυρίες και κύριοι συνάδελφοι, σε ποια θέση βρίσκεται το Υπουργείο Παιδείας από πλευράς αύξησης δαπανών; Είναι μόλις στη δέκατη θέση, πίσω από το Υπουργείο Αιγαίου, το Υπουργείο Μακεδονίας – Θράκης και άλλα Υπουργεία τα οποία έχουν υψηλότερη θέση στις προτεραιότητές σας.
      Σας θυμίζω ότι η αναμενόμενη ονομαστική αύξηση του ΑΕΠ είναι 7,3%. Άρα το μερίδιο της παιδείας στο ΑΕΠ, όχι μόνο δεν αυξάνεται, όπως υποσχεθήκατε, αλλά αντίθετα μειώνεται. 
      Από τη σχετική έκθεση διαπιστώνεται ότι τόσο ο τομέας της εκπαίδευσης όσο και ο τομέας υγείας και πρόνοιας παρουσιάζουν έναν ταχύτερο ρυθμό σε σχέση με τη μεταβολή των πιστώσεων από τον μέσο ρυθμό μεταβολής των συνολικών δαπανών του 2005. 
      Όμως, κυρίες και κύριοι συνάδελφοι, ο ρυθμός μεταβολής στους τομείς αυτούς παραμένει αισθητά χαμηλότερος από τον προβλεπόμενο ρυθμό μεταβολής του ΑΕΠ με συνέπεια να έχουμε απόκλιση από το στόχο αύξησης του ποσοστού συμμετοχής στο ΑΕΠ για το 2005. 
      Στον τομέα της ασφάλισης και της περίθαλψης οι επιχορηγήσεις του κράτους προς τα ασφαλιστικά ταμεία και οι δαπάνες περίθαλψης των δημοσίων υπαλλήλων θα αυξηθούν συνολικά κατά 14,5% το 2005, όταν η αύξηση το 2004, που είχατε κατακεραυνώσει, ήταν της τάξης του 16,1%.
      Οι πιστώσεις για αύξηση του ΕΚΑΣ θα αυξηθούν μόνο κατά 10% σε σύγκριση με 33,5% που ήταν τον προηγούμενο χρόνο, μας είχατε και τότε εγκαλέσει, ενώ δεν διευκρινίζετε το συγκεκριμένο ποσό της πίστωσης που θα διαθέσετε για την αύξηση των συντάξεων του ΟΓΑ.
      Πόσες ακριβώς θα είναι οι αυξήσεις και για το ΕΚΑΣ και για τον ΟΓΑ δεν έχετε ανακοινώσει πουθενά. Αν κρίνουμε όμως από το ύψος των συγκεκριμένων πιστώσεων που δίνονται για κάθε περίπτωση, δεν μπορεί να είναι ούτε οι μισές από τις αντίστοιχες αυξήσεις που χορήγησε η κυβέρνηση του ΠΑΣΟΚ τον προηγούμενο χρόνο, δηλαδή θα είναι κάτω από 12 και 15 ευρώ αντίστοιχα.
      Οι δαπάνες για αποδοχές και συντάξεις των δημοσίων υπαλλήλων προβλέπεται να αυξηθούν με ρυθμό 5,9% το 2005 σε σύγκριση με το 10,8% του 2004 και το 10,7% του 2003. Είναι προφανές ότι οι διαθέσιμες πιστώσεις για μισθούς και συντάξεις δεν είναι δυνατόν να καλύψουν όλες αυτές τις ανάγκες ούτε βεβαίως οι προσλήψεις που κατά καιρούς είχαν εξαγγελθεί μπορούν να υλοποιηθούν με τα 70.000.000 ευρώ που θα διατεθούν συνολικά σε όλα τα Υπουργεία. Ειδικά για την περίπτωση των συντάξεων η προβλεπόμενη αύξηση των πιστώσεων κατά 4% θα περιλάβει και τους νέους συνταξιούχους οι οποίοι αυξάνονται τα τελευταία χρόνια με ρυθμό, τουλάχιστον, 1% ετησίως. Έτσι η αύξηση των συντάξεων θα είναι κατά πολύ μικρότερη σε σύγκριση με τα ψίχουλα του ΠΑΣΟΚ για τα οποία τόσα λέγατε στη Βουλή και στα τηλεοπτικά παράθυρα.
      Στον Προϋπολογισμό που φέρνετε δεν υπάρχει ειδική πίστωση για καταβολή επιδόματος θέρμανσης. Σας θυμίζω ότι δώσαμε 50.000 δρχ. και ο κ. Αλογοσκούφης αρθρογραφούσε και έλεγε ότι πρέπει να δοθούν τουλάχιστον 100.000 δρχ. επίδομα θέρμανσης στους χαμηλόμισθους και χαμηλοσυνταξιούχους. 
      Υπάρχει ανεπάρκεια πίστωσης για επέκταση πολυτεκνικών επιδομάτων σε οικογένειες με τρία παιδιά, ανεπάρκεια πιστώσεων για προσλήψεις νέου προσωπικού στα Υπουργεία Εθνικής Άμυνας και Υγείας, ουσιαστική μείωση των πιστώσεων για τις εφημερίες των γιατρών του ΕΣΥ, όταν μάλιστα το νέο σύστημα που ήδη εφαρμόζεται θα απαιτήσει πολύ περισσότερες πιστώσεις από το 2004. Υπάρχει ανεπάρκεια πιστώσεων για εφαρμογή των νέων προγραμμάτων και δράσεων που περιέχονται στην έκθεση για τα Υπουργεία Παιδείας και Υγείας.
      Κυρίες και κύριοι συνάδελφοι, η γενική θεώρηση του ρόλου και της σημασίας που φαίνεται να επιφυλάσσει η κυβέρνηση για τον Κρατικό Προϋπολογισμό είναι προφανές ότι δεν μας βρίσκει σύμφωνους. Για μας οι προτεραιότητες είναι διαφορετικές, η αναδιανεμητική παρέμβαση και η συνεισφορά στη δίκαιη κατανομή των εισοδημάτων και του πλούτου απουσιάζουν ουσιαστικά από τον κατατιθέμενο Προϋπολογισμό. 
      Αντί να μας καλείτε να ζητήσουμε συγγνώμη, αντί να ξοδεύεστε σε τόσο ανέξοδα και ανούσια επιχειρήματα, αποφασίστε, επιτέλους, αν μπορείτε να κυβερνήσετε. Οι μάσκες έχουν πέσει και σε λίγο έρχεται ο λογαριασμός. Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Το λόγο έχει ο κ. Αγοραστός, με τον οποίο κλείνουμε τη σημερινή μας συνεδρίαση.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, θα ξεκινήσω λέγοντας σε εσάς αγαπητοί συνάδελφοι της Αξιωματικής Αντιπολίτευσης ότι ασκείτε αντιπολίτευση, ασκείτε κριτική, προσποιούμενοι απώλεια μνήμης για τα παρελθοντικά σας πεπραγμένα.
      Κυρίες και κύριοι συνάδελφοι, είναι ιδιαίτερη τιμή για μένα σήμερα, διότι συμβαίνει να μιλήσω στον πρώτο Προϋπολογισμό της Κυβέρνησης του Κώστα Καραμανλή, στον πρώτο Προϋπολογισμό της νέας διακυβέρνησης. Συζητούμε περί ενός Προϋπολογισμού για τον οποίο όλοι μας πρέπει να κάνουμε την υπέρβασή μας και να υπηρετήσουμε την ουσία της πολιτικής. Οφείλουμε όλοι να τον μελετήσουμε, να αναλύσουμε το διεθνές οικονομικό περιβάλλον στο οποίο κινείται και η ελληνική οικονομία, να δούμε χωρίς παρωπίδες ποια είναι η κατάσταση γύρω μας. 
      Κάνοντας όλα αυτά πιστεύω ότι κάθε καλοπροαίρετος καταλήγει αναπόφευκτα στις εξής διαπιστώσεις για τον Προϋπολογισμό του 2005:
      Είναι ο πρώτος που συντάσσεται με όρους καταγραφής δαπανών, όπως συμφωνήθηκαν με τη EUROSTAT. Υλοποιεί τη βασική στρατηγική επιλογή της νέας διακυβέρνησης για ήπια προσαρμογή. Αναρωτείστε τι σημαίνει ήπια προσαρμογή. Ήπια προσαρμογή σημαίνει αποτελεσματική οικονομική πολιτική και μείωση του ελλείμματος σε επίπεδο κάτω από το 3% του Ακαθάριστου Εθνικού Προϊόντος, αποκλιμάκωση του δημοσίου χρέους, πολιτική που δεν μετακυλύει τα οικονομικά βάρη του κράτους στον πολίτη. Δεν πληρώνει, πλέον, ο πολίτης τις αμαρτίες των άλλων. 
      Επανερχόμενος στον Προϋπολογισμό θέλω να σας πω ότι είναι ο πρώτος που συντάσσεται με σεβασμό και ενδιαφέρον στο μόχθο του πολίτη. Είναι ο Προϋπολογισμός που αναφέρεται στην κοινωνία. Γίνεται με συναίσθηση της κοινωνικής πραγματικότητας, της κοινωνικής ευθύνης.
      Ο Προϋπολογισμός, αγαπητοί συνάδελφοι, συντάχθηκε για τον πολίτη, με ευθύνη απέναντι στον πολίτη, με τη σκέψη μας στον πολίτη. Δεν συντάχθηκε ερήμην της κοινωνίας. Θα αναρωτηθεί κάποιος: Μα, ποια είναι η μαγική, μυστική συνταγή που ακολουθεί η νέα διακυβέρνηση για να τα πετύχει όλα αυτά; Γιατί αυτά που φαίνονται ως συνταγή επιτυχίας δεν τα υιοθετούσαν οι προηγούμενες κυβερνήσεις; Τρία πράγματα: Κοινωνική ευθύνη, πραγματική και όχι δημιουργική λογιστική, όχι εικονική πραγματικότητα, συγκεκριμένη, σαφής στρατηγική. Πού βρισκόμαστε, πού θέλουμε να πάμε, πώς θα φτάσουμε εκεί που θέλουμε;
      Αγαπητοί συνάδελφοι, ο θυμόσοφος λαός πολύ σωστά λέει ότι είναι κακό στην άμμο να χτίζεις παλάτια. Το κακό με τις κυβερνήσεις του ΠΑΣΟΚ είναι ότι έκτιζαν την ελληνική οικονομία, το μέλλον της χώρας μας πάνω στην άμμο και υπόσχονταν παλάτια, μια καλύτερη ζωή, μια καλύτερη ποιότητα ζωής στον ελληνικό λαό, μια ζωή που φυσικά δεν ήλθε ποτέ.
       Είναι ξεκάθαρο και εύκολα αντιληπτό ότι η νέα διακυβέρνηση στερεώνει την ελληνική οικονομία πάνω σε γερά θεμέλια. Δίνει τέλος στην εικονική οικονομία, στην εικονική πραγματικότητα. Λέει «ναι» στην πράξη σε μία νέα οικονομική πολιτική, μια οικονομική πολιτική επιθετική, γιατί η Ελλάδα πρέπει έστω και αργοπορημένα να βγει μπροστά τολμηρά, θαρρετά και να διεκδικήσει επενδύσεις και να αξιοποιήσει τα εν υπνώσει σήμερα κεφάλαια. Αναπτυξιακή στην πράξη, με ορατό όφελος για τον πολίτη, με πολλαπλασιαστικά αποτελέσματα για τον επιχειρηματία, για το μικρομεσαίο, για τον εργαζόμενο, για τον άνεργο, για το συνταξιούχο, για το παιδί, με σεβασμό και ειλικρινές ενδιαφέρον για τον επιχειρηματία. Όχι άκριτα. Όχι ανεξέλεγκτα. Όχι με συναλλαγές κάτω από το τραπέζι! 
      Ενθυμούμαι το 1994, αγαπητοί συνάδελφοι, όταν ο Ανδρέας Παπανδρέου έφερνε ως νέα κυβέρνηση τον προϋπολογισμό στη Βουλή, που είχε δηλώσει: «Είτε θα καταπολεμήσουμε το δημόσιο χρέος, είτε αυτό θα πνίξει τη χώρα». Στα χρόνια που ακολούθησαν οι κυβερνήσεις του ΠΑΣΟΚ, ενώ εμφάνιζαν στα χαρτιά να μειώνουν το χρέος, στην πραγματικότητα το μεγάλωναν, με αποτέλεσμα το 2004 το χρέος της κεντρικής κυβέρνησης να πρόκειται να φτάσει στα 303.000.000.000 ευρώ και θα αντιστοιχεί στο 123% του Ακαθάριστου Εθνικού Προϊόντος μας. Το δε χρέος της γενικής κυβέρνησης θα αντιστοιχεί στο 112,1% του ΑΕΠ.
      Υποθηκεύσατε, κύριοι συνάδελφοι της Αξιωματικής Αντιπολίτευσης, όχι μόνο το παρόν, αλλά και το μέλλον. Προεξοφλήσατε μελλοντικά έσοδα, όπως απ’ τα Κρατικά Λαχεία. Να σας υπενθυμίσω το Ταμείο Παρακαταθηκών και Δανείων, το Γ΄ Κοινοτικό Πλαίσιο Στήριξης, το EURO-CONTROL; Δημιουργήσατε εικονικές ανέσεις με δανεικά, που κάποτε πρέπει να πληρώσουμε. Ο κάθε Έλληνας, η κάθε Ελληνίδα, ακόμα και το κάθε νεογέννητο χρωστά περίπου 7.000.000 δραχμές. Ένας στους πέντε Έλληνες ζει στη φτώχεια, βιώνοντας διαρκή ανασφάλεια, διαρκή ανέχεια, βρίσκοντας εμπόδια στην πρόσβαση της καλής ποιότητας εκπαίδευσης. Τον οδηγήσατε με μαθηματική ακρίβεια στον κοινωνικό αποκλεισμό. Οδηγήσατε επίσης τα νοικοκυριά και τις επιχειρήσεις σε υπερδανεισμό. Σήμερα χρωστούν τις τράπεζες 113,4 δισεκατομμύρια ευρώ, δηλαδή το 70% του Ακαθάριστου Εθνικού Προϊόντος μας.
      Τα τελευταία χρόνια, αντί το δημόσιο χρέος να μειώνεται, αυξανόταν. Ταυτόχρονα μεγάλωνε και η αίσθηση της ισχυρής οικονομίας, που δημιουργούσε η κυβέρνηση του ΠΑΣΟΚ, συνεπικουρούμενη από τη διαπλοκή. Να σας θυμίσω το Χρηματιστήριο; Μήπως δεν δημιουργήσατε μια υπεραισιοδοξία για τις προοπτικές της οικονομίας και του Χρηματιστηρίου, το οποίο φούσκωσε στις έξι χιλιάδες  μονάδες και μετά κατέρρευσε και έχασαν εκατομμύρια Έλληνες δισεκατομμύρια ευρώ; Να σας θυμίσω τα 2.000.000.000 που προεισπράξατε από την τιτλοποίηση των μελλοντικών εσόδων του Δημοσίου από το Γ΄ Κοινοτικό Πλαίσιο Στήριξης και στις 31 Ιανουαρίου του 2005 αποπληρώνουμε το πρώτο δισεκατομμύριο;
      Αναρωτηθήκατε ποτέ γιατί βρισκόμαστε στην τελευταία θέση σε όλους τους οικονομικούς δείκτες; Υπάρχει κανείς σε αυτήν την Αίθουσα, υπάρχει κάποιος ο οποίος να το θεωρεί τυχαίο, ο οποίος να αμφισβητεί ότι παραδώσατε μια χώρα που είναι στην προτελευταία θέση στο κατά κεφαλήν εισόδημα Ακαθαρίστου Εθνικού Προϊόντος, στην παραγωγικότητα εργασίας, στην ενεργειακή ένταση της οικονομίας, στην εκπομπή αερίων θερμοκηπίου –περιβάλλον, βλέπετε, σεβασμός και ενδιαφέρον μεγάλο- στην ανεργία γυναικών; Στην τελευταία θέση μας παραδώσατε τις δαπάνες για την έρευνα. Στη μακροχρόνια ανεργία τελευταίοι. Στο δημόσιο χρέος σαν ποσοστό του Ακαθαρίστου Προϊόντος τελευταίοι. Στη δια βίου εκπαίδευση τελευταίοι. Επίσης τελευταίοι ανάμεσα στους Δεκαπέντε στην ανισότητα των εισοδημάτων, στην απορρόφηση των κοινοτικών κονδυλίων του Γ΄ Κοινοτικού Πλαισίου Στήριξης, στην ανταγωνιστικότητα, στην αδιαφάνεια και στη διαφθορά, στις εισροές κεφαλαίων για άμεσες επενδύσεις; Σας υπενθυμίζω ότι το 2001-2003 οι καθαρές εισροές της χώρας από άμεσες επενδύσεις ήταν μόλις 990.000.000 ευρώ, δηλαδή κάτω από το 1% του Ακαθάριστου Εθνικού Προϊόντος, στο 0,22%.
      Γνωρίζετε, βέβαια, ότι συνεχής είναι η ανακάλυψη των κρυφών υποχρεώσεων και των τρεχουσών οφειλών, που οδήγησαν στην αύξηση του χρέους. Νέα τοκομερίδια, που έληξαν μεταξύ 1995 και 2000, 5.000.000.000 ευρώ περίπου. Τα βαφτίζατε τόκους, τα μετακυλίατε στο μέλλον, δεν εμφανίζονταν ούτε στο χρέος ούτε στο έλλειμμα. Ήδη πληρώσαμε ένα μέρος.
      Χρέη στα νοσοκομεία 2,2 δισεκατομμύρια. Μας κατηγορείτε γιατί τα ρυθμίζουμε. Γιατί δεν μπορεί να λειτουργήσουν τα νοσοκομεία, αν δεν τα ρυθμίσουμε. Και τα ρυθμίζουμε σύμφωνα με τους διεθνείς κανόνες και πρότυπα της EUROSTAT.
      Αγροτική Τράπεζα 500.000.000 και πλέον, Ταμείο Νομικών 400.000.000, ΟΤΑ 1.000.000.000, Ασφαλιστικά Ταμεία 2.000.000.000, μισθολογικές προαγωγές 300.000.000, ΕΥΔΑΠ 200.000.000, ΟΤΕ 60.000.000, Ελληνικά Πετρέλαια 100.000.000, Ηνωμένα Έθνη, ακόμα και στο Ταμείο Εργασίας εσείς ως Σοσιαλιστικό Κόμμα χρωστάτε 4.000.000 μεταφορά μαθητών 30.000.000, ενισχυτική διδασκαλία 50.000.000, ΕΛ-ΤΑ 30.000.000, Σχέδιο Ανασυγκρότησης Βαλκανίων τίποτα. 
      Επιστροφές από ανεκτέλεστα έργα του Β΄ και Γ΄ Κοινοτικού Πλαισίου Στήριξης; Θα ήθελα να σας θυμίσω, κύριοι Βουλευτές της Αξιωματικής Αντιπολίτευσης τι έγραφαν σε διάφορες επιστολές και αναφορές τους οι ευρωπαϊκές αρχές στην κυβέρνησή σας για τη διαχείριση των κοινοτικών πόρων. Μιλούσαν για υπερβάσεις στις συμβάσεις, για ελλιπείς μελέτες, για σημαντικές αλλαγές στις συμβατικές υποχρεώσεις μετά την υπογραφή της σύμβασης, για δαπάνες συντήρησης έργων που είχαν κατασκευαστεί και που εκ φύσεως είναι μη επιλέξιμα για χρηματοδότηση, για προκαθορισμένες εργασίες που όμως δεν είναι ποσοτικά προσδιορισμένες, για σημαντικές τροποποιήσεις του φυσικού αντικειμένου σε σχέση με αυτό που περιγραφόταν στα τεύχη δημοπράτησης που συνόδευαν την προκήρυξη του διαγωνισμού, για συστηματικές ελλείψεις, για έργα που πληρώθηκαν αλλά δεν έχουν καταστεί λειτουργικά και ούτε υπάρχουν ενδείξεις ότι θα καταστούν λειτουργικά στο εγγύς μέλλον, για μη αποκατάσταση λειτουργικών προβλημάτων που διαπιστώθηκαν κατά τη διάρκεια ελέγχων, για παράνομες αναθέσεις συμβάσεων, μελετών με υποχρεωτικό κριτήριο ανάθεσης την εγκύτητα του μελετητή στην τοποθεσία εκτέλεσης του έργου, για παραβιάσεις της αρχής της διαφάνειας και της χρηστής δημοσιονομικής διαχείρισης των κοινοτικών ταμείων. Δηλαδή ένα σημαντικό ποσοστό έργων δεν πληροί τις ευρωπαϊκές προσταγές για διαφάνεια στις δημοπρατήσεις, για πλήρεις και ολοκληρωμένες τεχνικές για περιβαλλοντικές μελέτες και για μη σημαντικές τροποποιήσεις στο έργο. Πολλά έργα, πολλά τα παραδείγματα. Αν θέλετε να σας αναφέρω: Οδικοί άξονες πάρα πολλοί, Εθνικό Κτηματολόγιο, Ελαιοκομικό Κτηματολόγιο, Κοινοτικές πρωτοβουλίες μικρομεσαίων επιχειρήσεων. 
      Ακούσαμε και θα εξακολουθούμε να ακούμε και επιμένει το ΠΑΣΟΚ ότι μας παρέδωσε μια ισχυρή οικονομία. Και το μόνο που κατάφεραν, μετά την απογραφή, είναι να χαλάσουμε την πολύ καλή αυτή εικόνα. Θεωρείται πως η απογραφή έτσι από μόνη της μειώνει το κύρος της χώρας μας. Το κακό είναι ότι μόνο εσείς το ισχυρίζεστε και μόνο εσείς το πιστεύετε. Γιατί; Να σας υπενθυμίσω. Το 2003 το ECONOMIST που το διαβάζουν εκατομμύρια Ευρωπαίοι και εκατομμύρια σε όλο τον κόσμο, χαρακτήρισε την Ελλάδα παράδειγμα προς αποφυγήν για τα υπό ένταξη ευρωπαϊκά κράτη. Και μάλιστα έγραφε: «Η Ελλάδα διαχειρίστηκε τόσο άσχημα την ένταξή της, ώστε παρά τις κάποιες πρόσφατες βελτιώσεις, ακόμα βρίσκεται συγκριτικά σε χαμηλότερο επίπεδο από το 1981». Η κυβέρνηση αντί να στηρίζει την ανάπτυξη, τα χρήματα συντηρούσαν αντιαναπτυξιακές πολιτικές επιλογές και ενθάρρυναν τη διαφθορά. 
      Να σας θυμίσω ότι και το ECONOMIST INTELLIGENCE UNIT σε μια έρευνά του έλεγε ότι οι υπό ένταξη χώρες πρέπει να ακολουθήσουν το ιρλανδικό μοντέλο και να αποφύγουν το ελληνικό; 
      Να σας θυμίσω τον τίτλο του άρθρου του NEWSWEEK; Να σας θυμίσω τις εκθέσεις του WORLD ECONOMIC FORUM, σύμφωνα με τις οποίες η χώρα μας κατέκτησε την τελευταία θέση σε ανταγωνιστικότητα μεταξύ των χωρών της Ευρωζώνης; Να σας θυμίσω τα δημοσιεύματα των εφημερίδων για κατάταξη της χώρας μας σε σχέση με τους δεκατέσσερις δείκτες που δείχνουν την πρόοδο κάθε χώρας στα πλαίσια στόχων που τέθηκαν το Μάϊο του 2002 στη Λισσαβόνα; 
      Κυρίες και κύριοι το ΠΑΣΟΚ είχε είκοσι χρόνια ευκαιρία να κάνει κάτι καλό για τη χώρα, προσπάθησε, αλλά, δυστυχώς, εκείνο που κατάφερε είναι η χώρα να έχει μια σταθερότητα. Ποια σταθερότητα; Σχεδόν σε κάθε δείκτη η χώρα μας κατέχει σταθερά την τελευταία ή την προτελευταία θέση. Δυστυχώς για τις κυβερνήσεις του ΠΑΣΟΚ όλοι οι μύθοι συντρίβονται τελικώς στο έδαφος της πραγματικότητας. Αδιάψευστος μάρτυρας, η έκθεση-καταπέλτης της Ευρωπαϊκής ‘Ενωσης για την απογραφή.
      Κυρίες και κύριοι συνάδελφοι, η χώρα φέρει λόγω της πολιτικής της προηγούμενης κυβέρνησης ένα μεγάλο δημοσιονομικό βάρος. Έχει σοβαρά προβλήματα ανταγωνιστικότητας, παραγωγικότητας, προβλήματα γραφειοκρατίας, δημόσιας εκπαίδευσης και υγείας, αναζητεί ξένες επενδύσεις, απειλείται με αύξηση της ήδη υψηλής ανεργίας και τα εισοδήματα των εργαζομένων υφίστανται διαρκώς πιέσεις. Παρά την αναπόφευκτη απογραφή ο δανεισμός του δημοσίου συνεχίζει να γίνεται με τους καλύτερους δυνατούς όρους.
      Ο Προϋπολογισμός, κύριοι συνάδελφοι, απεικονίζει το μεγάλο, το δύσκολο άλμα που επιχειρεί η νέα Κυβέρνηση, ένα άλμα προκειμένου να περάσει η οικονομία μας στη στέρεα βάση της αξιοπιστίας, της φερεγγυότητας και της σιγουριάς. 
      Κεντρικός στόχος της πολιτικής για το 2005 είναι η δημιουργία συνθηκών εμπιστοσύνης και σταθερότητας στην οικονομία. Χωρίς ωραιοποιήσεις και αποκρύψεις της πραγματικότητας, επιδιώκεται η δημιουργία μιας σταθερής οικονομικής βάσης που θα επιτρέψει τη σταδιακή αναδιάρθρωση των δημοσίων δαπανών προς την κατεύθυνση ανάδειξης του κοινωνικού χαρακτήρα του κράτους. 
      Αυτή η προσπάθεια αποβλέπει στην ισόρροπη ανάπτυξη όλων των τομέων της οικονομίας και όλων των περιοχών της χώρας, στην αύξηση του παραγόμενου προϊόντος και στην κατά το δυνατόν δικαιότερη διανομή του. Δεν αυξάνονται τα φορολογικά βάρη. Δεν μειώνονται τα εισοδήματα των εργαζομένων και των συνταξιούχων. Δεν ακολουθούμε πολιτικές μετακύλισης του κόστους στους πολίτες. Αξιοποιούμε σωστά τη δημόσια περιουσία. Προωθούμε μία γενιά αποκρατικοποιήσεων. Συγκροτούμε και συγκρατούμε τις καταναλωτικές δαπάνες του δημοσίου. Καταπολεμούμε την κρατική σπατάλη. Αντιμετωπίζουμε τη φοροδιαφυγή. Διασφαλίζουμε τη διαφάνεια και την εντιμότητα στη διαχείριση, μειώνουμε τις εξοπλιστικές δαπάνες. 
      Με τον προϋπολογισμό του 2005 η νέα Κυβέρνηση επιδιώκει ενίσχυση της αναπτυξιακής διαδικασίας, μείωση του ελλείμματος της κεντρικής κυβέρνησης, μείωση του δημοσίου χρέους, υλοποίηση δεσμεύσεων σχετικά με την ενίσχυση πρωτίστως των οικονομικά ασθενεστέρων κοινωνικών ομάδων και τέλος την ενίσχυση των τομέων πρώτης κυβερνητικής προτεραιότητας. Το πρόγραμμα της Νέας Δημοκρατίας πρόκειται να υλοποιηθεί στο ακέραιο.
      Κυρίες και κύριοι συνάδελφοι, εντυπωσιακό άλμα εξάλλου, όπως και άλλα δημοσιονομικά μεγέθη, σημειώνει κατά το τρέχον έτος η επιβάρυνση του δημοσίου από τη συνήθεια της εγγύησης του δημοσίου, η οποία σε πάρα πολλές περιπτώσεις μετατρέπεται αυτόματα σε κατάπτωση, «σε φέσι». Η πράξη έχει αποδείξει ότι το πρόβλημα παραμένει έντονο και ότι δεν υπάρχει καμία ουσιαστική αντιμετώπισή του.
      Αντίθετα το δημόσιο χρέος με θαυμαστή σταθερότητα φορτώνεται κάθε χρόνο ένα σεβαστό ποσό από εγγυήσεις που έχουν καταπέσει και τις οποίες χρεώνεται. Το 2004 ήταν χρονιά που οι εγγυήσεις είχαν την τιμητική τους, δεδομένων και των γενικοτέρων συνθηκών δημοσιονομικής χαλάρωσης στον ευρύτερο δημόσιο τομέα. 
      Το 2004 το δημόσιο έδωσε εγγυήσεις ύψους 1,8 δις ευρώ, ενώ το 2003 είχε δώσει εγγυήσεις ύψους 1,5 δις ευρώ. Ο λογαριασμός των συνολικών ανεξόφλητων εγγυημένων δανείων ανέρχεται στο ποσό των 14,3 δις ευρώ, ποσό που αντιστοιχεί στο 8,7% του Ακαθαρίστου Εθνικού Προϊόντος. Οι καταπτώσεις των εγγυήσεων, των επιλογών και των νόμων της  προηγούμενης κυβέρνησης μέσα στο 2004 αλλά και στα επόμενα χρόνια –κυρίως μέσα στο 2004- θα ανέλθουν στα 603.000.000 ευρώ, δηλαδή 0,4% περίπου του ΑΕΠ. 
      Μέσω των εγγυήσεων, κυρίες και κύριοι συνάδελφοι, πρέπει να πετυχαίνονται ορισμένοι βασικοί στόχοι. Αναβάθμιση της οικονομίας, επενδύσεις σε παραγωγικούς τομείς κατασκευής έργων υποδομής, άσκηση κοινωνικής πολιτικής, αποκατάσταση εκτάκτων ζημιών από φυσικές καταστροφές, έγκαιρη καταβολή των αποζημιώσεων των αγροτών, του ΕΛΓΑ, όπως το εφαρμόζουμε σύμφωνα με το πρόγραμμά μας και μείωση της ανεργίας.
      Ακόμη προχωρούμε με ένα νέο σχέδιο αποκρατικοποιήσεων, ύψους τουλάχιστον 1,6 δις ευρώ κατά το 2005 περίπου στο 1,% του ΑΕΠ. Και αυτό σύμφωνα με το τι έχουμε δεσμευθεί. Με διαφάνεια όμως, με σεβασμό στα συμφέροντα του κοινωνικού συνόλου και των εργαζομένων, εγκαταλείπουμε τη στενή ταμειακή λογική των προηγούμενων κυβερνήσεων που δεν έκαναν παρά απλές μετοχοποιήσεις για να παρουσιάσουν αυξημένα δημόσια έσοδα.
      Εμείς υιοθετούμε μεθόδους που συνδυάζουν τις αποκρατικοποιήσεις με τις επενδύσεις και την ανάπτυξη. Έχουμε ολοκληρώσει ήδη δύο αποκρατικοποιήσεις: Των «Ελληνικών Πετρελαίων»  και της Εθνικής Τράπεζας με τρόπο αδιάβλητο και στην πιο συμφέρουσα δυνατή τιμή για το δημόσιο. Επιλέγουμε το χρόνο, τις διαδικασίες αποκρατικοποίησης, ώστε να μεγιστοποιήσουμε τα οφέλη για την οικονομία και να αποφύγουμε ανεπιθύμητες παρενέργειες ή διαταραχές. 
      Στο εξής θα δώσουμε και μεγαλύτερη έμφαση στη σύμπραξη δημοσίου και ιδιωτικού τομέα με τη δημιουργία ενός σύγχρονου και ευέλικτου θεσμικού πλαισίου. Η μείωση της επιχειρηματικής δραστηριότητας του κράτους, η ενίσχυση του ανταγωνισμού, η προσέλκυση άμεσων επενδύσεων και η καλύτερη αξιοποίηση των περιουσιακών στοιχείων του δημοσίου είναι οι κύριοι στόχοι του προγράμματος αποκρατικοποιήσεων.
      Κυρίες και κύριοι συνάδελφοι, δεν είμαστε αιθεροβάμονες. Η εκτέλεση του Προϋπολογισμού του 2005 σαφώς και δεν είναι εύκολη υπόθεση. Αντιλαμβανόμαστε ότι είναι μεγάλος ο πειρασμός να δίνει η Κυβέρνηση, η κάθε κυβέρνηση, περισσότερα, να είναι πιο ευχάριστη, να λέει περισσότερα «ναι» απ’ ό,τι «όχι», αλλά πρέπει να έχουμε πραγματική, αληθινή, ειλικρινή κοινωνική ευαισθησία και στάση. Όλοι νοιαζόμαστε για κάθε Ελληνίδα και για κάθε Έλληνα. Πρέπει όμως να λάβουμε υπόψη μας και τις πραγματικές δυνατότητες της οικονομίας. Δεν πρέπει να ξεχνάμε ότι για κάθε 100 ευρώ τα οποία έρχονται στο Δημόσιο από φόρους τα 24 χρησιμοποιούνται για την πληρωμή τόκων, 33 για την πληρωμή των μισθών, 9 για την πληρωμή των συντάξεων και 19 για ασφάλεια και περίθαλψη. Τι απομένει; Απομένουν 16 ευρώ για όλα τα άλλα. Αυτή είναι η οικονομία την οποία μας κληροδότησαν. 
      Και για να μιλήσουμε με απόλυτα μεγέθη της οικονομίας, το 2005 θα πληρώσουμε μόνο για χρεολύσια 21,8 δισεκατομμύρια ευρώ, δηλαδή περισσότερα απ’ ό,τι θα πληρώσει το δημόσιο για όλους τους μισθούς και τις συντάξεις, μαζί και με τους μισθούς του προσωπικού των νοσοκομείων, των εφημεριών των γιατρών του ΕΣΥ…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ολοκληρώνω σ’ ένα λεπτό. 
      Το 2005 θα πληρώσουμε μόνο για τόκους 10.000.000.000, δηλαδή περισσότερα απ’ ό,τι για όλες τις δαπάνες περίθαλψης και τις επιχορηγήσεις των ασφαλιστικών ταμείων, όπως για τον ΟΓΑ, το ΙΚΑ, το ΝΑΤ, το ΤΕΒΕ. Πιστεύει κανείς πως αν υπήρχαν διαθέσιμα χρήματα η Κυβέρνηση δεν θα έδινε ακόμα περισσότερα για να ενισχύσει πρωτίστως τις ασθενέστερες τάξεις και για να ενισχύσει την ανταγωνιστικότητα της οικονομίας μας;
      Κυρίες και κύριοι συνάδελφοι, εμείς φιλοδοξούμε και αισιοδοξούμε να σταματήσουμε την πολιτική, η οποία ίσχυε μέχρι σήμερα και την οποία ακολουθούσαν οι κυβερνήσεις, οι οποίες ήταν γενναιόδωρες προς όσους βρίσκονταν στο σύστημα και αυτό απέβαινε εις βάρος των νεότερων και των λιγότερο ευνοημένων πολιτών. Εμείς φέρνουμε στο προσκήνιο την κάθε Ελληνίδα και τον κάθε Έλληνα και προσπαθούμε να του δώσουμε ίσες ευκαιρίες απέναντι στη ζωή, στη δουλειά και στη μόρφωση. Αποκαθιστούμε την ισονομία και την ισοπολιτεία. 
      Τελειώνοντας, κυρίες και κύριοι συνάδελφοι, οι Βουλευτές του ΠΑΣΟΚ μας περιέγραψαν ούτε λίγο ούτε πολύ μια ζοφερή, μια μάλλον εφιαλτική  εικόνα για την ελληνική οικονομία. Ξέρετε ποιο είναι το άσχημο για σας, αγαπητοί συνάδελφοι του ΠΑΣΟΚ; Δεν είναι τόσο άσχημο ότι τους εφιάλτες που εσείς βλέπετε δεν τους βλέπει ο ελληνικός λαός. Είναι άσχημο που δεν μπορείτε εσείς να δείτε, δεν μπορείτε να μοιραστείτε τα όνειρα, τις προσδοκίες του ελληνικού λαού. Σας αφήνουμε, λοιπόν, στους εφιάλτες του παρελθόντος και προχωρούμε μαζί με το λαό, για να κάνουμε πράξη τα όνειρα και τις προσδοκίες του για μια καλύτερη Ελλάδα, μια ανεπτυγμένη οικονομικά ευρωπαϊκή χώρα, που φροντίζει για όλους, προχωρά στο μέλλον με όλους και –το κυριότερο- οικοδομείται σε γερά και σε στέρεα θεμέλια.
      Κυρίες και κύριοι συνάδελφοι, ο Προϋπολογισμός του 2005 είναι μόνο η αρχή.
      Σας ευχαριστώ πολύ.
      Χρόνια Πολλά, Καλή Χρονιά!
      (Ζωηρά και παρατεταμένα χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.50΄, λύεται η συνεδρίαση για σήμερα ημέρα Κυριακή 19 Δεκεμβρίου 2004 και ώρα 18.00΄, με αντικείμενο εργασιών του Σώματος: νομοθετική εργασία, συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2005», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 18/12/04                                    ΣΕΛ.2

