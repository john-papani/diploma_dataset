     (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
     
     ΠΙΝΑΚΑΣ ΠΕΡΙΕΧΟΜΕΝΩΝ
     ΙΒ’ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β’ 
     ΣΥΝΕΔΡΙΑΣΗ  ΙΗ΄
     Πέμπτη 30 Οκτωβρίου 2008 (Απόγευμα)
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. Επί του Κανονισμού, σελ.
     3. Επί Προσωπικού θέματος, σελ.
     
     Β. ΝΟΜΟΘΕΤΙΚΗ ΕΡΓΑΣΙΑ
     1. Συζήτηση επί της αρχής του σχεδίου νόμου του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζόμενους στις εταιρείες «Ολυμπιακές Αερογραμμές Α.Ε.», «Ολυμπιακή Αεροπορία-Υπηρεσίες Α.Ε.» και «Ολυμπιακή Αεροπλοΐα Α.Ε.» και άλλες διατάξεις», σελ.
     2. Αίτηση Ονομαστικής ψηφοφορίας Βουλευτών του Πανελλήνιου Σοσιαλιστικού Κινήματος επί της αρχής του σχεδίου νόμου του Υπουργείου Μεταφορών και Επικοινωνιών, σελ.
     
     ΟΜΙΛΗΤΕΣ
     Α. Επί του Κανονισμού:
     ΔΡΑΓΑΣΑΚΗΣ Ι., σελ.
     ΝΕΡΑΝΤΖΗΣ Α., σελ.
     ΣΗΦΟΥΝΑΚΗΣ Ν., σελ.
     ΤΣΙΟΚΑΣ Θ., σελ.
     
     Β. Επί Προσωπικού θέματος:
     ΑΥΓΕΝΑΚΗΣ Ε., σελ.
     ΒΕΡΕΛΗΣ Χ., σελ.
     
     Γ. Επί του σχεδίου νόμου του Υπουργείου Μεταφορών και Επικοινωνιών:
     ΑΪΒΑΛΙΩΤΗΣ Κ., σελ.
     ΑΡΑΠΟΓΛΟΥ Δ., σελ.
     ΑΥΓΕΝΑΚΗΣ Ε., σελ.
     ΒΕΡΕΛΗΣ Χ., σελ.
     ΓΕΙΤΟΝΑΣ Κ., σελ.
     ΖΩΪΔΗΣ Ν., σελ.
     ΚΑΤΡΙΝΗΣ Μ., σελ.
     ΚΕΓΚΕΡΟΓΛΟΥ Β., σελ.
     ΚΟΛΛΙΑΣ Κ., σελ.
     ΛΑΦΑΖΑΝΗΣ Π., σελ.
     ΜΑΓΚΡΙΩΤΗΣ Ι., σελ.
     ΜΑΥΡΙΚΟΣ Γ., σελ.
     ΝΙΚΗΤΙΑΔΗΣ Γ., σελ.
     ΞΕΝΟΓΙΑΝΝΑΚΟΠΟΥΛΟΥ Μ., σελ.
     ΠΑΠΑΔΗΜΑΤΟΣ Ν., σελ.
     ΠΑΠΟΥΤΣΗΣ Χ., σελ.
     ΡΑΓΙΟΥ-ΜΕΝΤΖΕΛΟΠΟΥΛΟΥ Ν., σελ.
     ΡΟΝΤΟΥΛΗΣ Α., σελ.
     ΣΑΜΠΑΖΙΩΤΗΣ Δ., σελ.
     ΣΗΦΟΥΝΑΚΗΣ Ν., σελ.
     ΣΚΟΥΛΑΣ Ι., σελ.
     ΣΚΡΑΦΝΑΚΗ Μ., σελ.
     ΣΤΡΑΤΑΚΗΣ Ε., σελ.
     ΤΣΙΟΚΑΣ Θ., σελ.
     ΤΣΙΡΩΝΗΣ Δ., σελ.
     ΦΛΩΡΙΝΗΣ Α., σελ.
     ΧΑΪΔΟΣ Χ., σελ.
     ΧΑΤΖΗΔΑΚΗΣ Κ., σελ.
     ΠΡΑΚΤΙΚΑ ΒΟΥΛΗΣ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΙΗ΄
     Πέμπτη 30 Οκτωβρίου 2008 (απόγευμα)
     
     Αθήνα, σήμερα στις 30 Οκτωβρίου 2008, ημέρα Πέμπτη και ώρα 18.26-΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ. 
     ΠΡΟΕΔΡΕΥΩΝ (Αναστάσιος Νεράντζης):   Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 30 Οκτωβρίου 2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΖ΄ συνεδριάσεώς του, της Πέμπτης 30 Οκτωβρίου 2008 (πρωί), σε ό,τι αφορά την ψήφιση στο σύνολό του σχεδίου νόμου: «Προστασία δανειοληπτών και άλλες διατάξεις».)
     Ο Υπουργός Μεταφορών και Επικοινωνιών είναι  ο μόνος ο οποίος δεν δικαιούται  βασίμως να επικαλεσθεί κυκλοφοριακή συμφόρηση. Παρά ταύτα, συνετελέσθη κυκλοφοριακή συμφόρηση, αλλά συνετελέσθη και μεγάλη καθυστέρηση στην έναρξη της συνεδρίασης του Κοινοβουλίου. 
     Θερμοτάτη παράκληση, όταν αναμένεται συμφόρηση, προαναγγελθείσα μάλιστα, να είμαστε συνεπείς, διότι είκοσι πέντε λεπτά αναμένουμε. 
     Εισερχόμαστε τώρα στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζόμενους στις εταιρείες «Ολυμπιακές Αερογραμμές Α.Ε.», «Ολυμπιακή Αεροπορία – Υπηρεσίες Α.Ε.» και «Ολυμπιακή Αεροπλοΐα Α.Ε.» και άλλες διατάξεις». 
     Το λόγο έχει η Βουλευτής του ΠΑ.ΣΟ.Κ. στο Νομό Ηρακλείου κ. Μαρία Σκραφνάκη. 
     ΜΑΡΙΑ ΣΚΡΑΦΝΑΚΗ: Ευχαριστώ, κύριε Πρόεδρε. 
     Κύριε Υπουργέ, κυρίες και κύριοι συνάδελφοι, η Κυβέρνηση μας ζητάει σήμερα να υπερψηφίσουμε το κλείσιμο της Ολυμπιακής, να πούμε «ναι» στην ιδιωτικοποίηση της εταιρείας, να πούμε «ναι» στο ξεπούλημα του δημόσιου πλούτου.
     Κύριε Υπουργέ, το βασικό σας επιχείρημα είναι να σταματήσουν οι Έλληνες φορολογούμενοι να πληρώνουν για την Ολυμπιακή. 
     Και τι κάνετε εσείς σήμερα με το παρόν νομοσχέδιο; Χρησιμοποιείτε τα χρήματα των φορολογουμένων για να απαλλάξετε τις Ολυμπιακές Αερογραμμές από τα χρέη που εσείς δημιουργήσατε και απαλλαγμένοι από αυτά να πουλήσετε την εταιρεία σε ιδιώτες. 
     Τι είδους συναλλαγή είναι αυτή; Εάν κάποιος επιχειρηματίας θέλει να προβεί σε μία εξαγορά, το κάνει αναλαμβάνοντας και το επιχειρηματικό ρίσκο. Εάν πιστεύει πραγματικά στο μέλλον μιας εταιρείας, τότε είναι διατεθειμένος να την εξαγοράσει με τα χρέη της, να την εξυγιάνει και μετά να την καταστήσει κερδοφόρα. 
     Εσείς, όμως, σπεύδετε, χρησιμοποιώντας τα χρήματα των Ελλήνων φορολογουμένων να τον απαλλάξετε από αυτό το ρίσκο. Και δεν είναι μόνο αυτό. Τα τελευταία χρόνια επιδίδεστε συστηματικά σε καθημερινή απαξίωση της εταιρείας. 
     Ο ίδιος ο Πρωθυπουργός το 2005 από τη Διεθνή Έκθεση της Θεσσαλονίκης προανήγγειλε το κλείσιμό της. Ποια λογική υπηρετεί αυτή η πρακτική; Σε ποια βιβλία και σε ποια πανεπιστήμια διδαχθήκατε όλα αυτά τα οποία κάνετε εσείς σήμερα εδώ; 
     Υποστηρίζετε ότι οι Ολυμπιακές Αερογραμμές πρέπει να δοθούν σε ιδιώτη. Ξεχνάτε βέβαια ότι σήμερα με τις διεθνείς αγορές να καταρρέουν και το χρηματοπιστωτικό σύστημα που οικοδομήθηκε στον άκρατο καπιταλισμό και στη νεοφιλελεύθερη αντίληψη να έχει αποτύχει, συζητείται η ανάγκη κρατικού ελέγχου στις μέχρι πρόσφατα ανεξέλεγκτες αγορές. Δείχνετε να αγνοείτε ότι όλος ο κόσμος σήμερα συζητά τον τρόπο που το κράτος θα παρεμβαίνει και θα ρυθμίζει τις αγορές.
     Γνωρίζετε ότι η εκποίηση της Ολυμπιακής δεν κατοχυρώνει συνθήκες υγιούς ανταγωνισμού στις αερομεταφορές. Αντιθέτως, δημιουργεί μονοπωλιακές ή ολιγοπωλιακές καταστάσεις, που θα αποβούν εις βάρος των Ελλήνων φορολογουμένων.
     Οι μεθοδεύσεις σας είναι ύποπτες. Ποια συμφέροντα θέλετε να εξυπηρετήσετε; Για λογαριασμό ποίου εργάζεστε; Γιατί αρνείστε πεισματικά την πρόταση του ΠΑ.ΣΟ.Κ. για τη διατήρηση του εθνικού αερομεταφορέα, κάτω από ένα μεικτό σχήμα κρατικών και ιδιωτικών κεφαλαίων με στρατηγικές συμμαχίες;
     Η πρόταση του ΠΑ.ΣΟ.Κ. είναι αξιόπιστη και δίνει λύση στο πρόβλημα της Ολυμπιακής, η οποία πρέπει να παραμείνει ανοιχτή και να ελέγχεται εν μέρει από το δημόσιο, προς όφελος τόσο των εργαζομένων όσο και των επιβατών. 
     Κύριε Υπουργέ, οι ευθύνες της Κυβέρνησής σας είναι μεγάλες για το ό,τι φθάσαμε ως εδώ. Απαξιώσατε την εταιρεία. Κλείσατε τις πιο κερδοφόρες αεροπορικές γραμμές. Δεν ανανεώσατε το στόλο. Δεν προσλάβατε όταν έπρεπε, το απαιτούμενο προσωπικό. Και τώρα, αφού φροντίζετε με το παρόν νομοσχέδιο να την απαλλάξετε από τα χρέη που εσείς τα τελευταία χρόνια δημιουργήσατε, χρησιμοποιώντας τα χρήματα των Ελλήνων φορολογουμένων, της βάζετε λουκέτο, χρεώνοντας όμως και πάλι το δημόσιο με 2.000.000.000 ευρώ και να οδηγείτε χιλιάδες εργαζόμενους στην ανεργία.
     Το νομοσχέδιο που συζητούμε και μάλιστα φέρει τον παραπλανητικό και βαρύγδουπο τίτλο: «κοινωνικές ρυθμίσεις για τους εργαζομένους» δεν είναι τίποτα άλλο παρά μια πόρτα στην ανεργία. Απολύετε οκτώ χιλιάδες εργαζόμενους κι αυτό εσείς το ονομάζετε κοινωνική ρύθμιση, κοινωνική πρόνοια; 
     Αναφέρετε στην εισηγητική έκθεση ότι δίνεται η ευχέρεια στους εργαζόμενους να επιλέξουν οι ίδιοι το πώς επιθυμούν να διαμορφώσουν το επαγγελματικό τους μέλλον. Μα, για ποια επιλογή μιλάτε, κύριε Υπουργέ; Τους απολύετε. Τους δίνετε κάποια επιδόματα και τους λέτε γενικώς και αορίστως ότι θα απορροφηθούν στο δημόσιο και στον ευρύτερο δημόσιο τομέα. Πού θα τοποθετηθούν, κύριε Υπουργέ; Είναι άγνωστο. Δεν προκύπτει από πουθενά από το νομοσχέδιο αυτό.
     Η αλήθεια είναι πικρή, κυρίες και κύριοι συνάδελφοι της κυβερνητικής παράταξης. Και η αλήθεια είναι ότι δεν διασφαλίζετε τη θέση έστω και ενός εργαζομένου. Δεν υπάρχει πουθενά στο νομοσχέδιο ρητή δέσμευση της Κυβέρνησης ότι ο αγοραστής υποχρεούται να πάρει το 30%, το 50%, το 70% των εργαζομένων. Φοβούμαι ότι οι περισσότεροι εργαζόμενοι θα μείνουν στο δρόμο κι ας ισχυρίζεστε ότι έχουν εντοπιστεί περίπου δεκατέσσερις χιλιάδες πεντακόσιες θέσεις από τις οποίες αρκετές ανήκουν σε φορείς που εποπτεύονται από το Υπουργείο Μεταφορών και Επικοινωνιών.
     Στην εισηγητική έκθεση αναφέρετε ακόμη ότι θέματα διαδικασίας που αφορούν τις μετατάξεις θα καθοριστούν στο μέλλον με κοινές υπουργικές αποφάσεις. Λόγια του αέρα, δηλαδή, κύριε Υπουργέ.
     Σε δεινή θέση επίσης είναι οι συμβασιούχοι. Το εργασιακό τους μέλλον είναι εξαιρετικά δυσοίωνο. Τριάμισι χιλιάδες άνθρωποι θα μείνουν ξαφνικά χωρίς δουλειά και χωρίς απολύτως καμμία εγγύηση.
     Αυτή είναι η κοινωνική κατ’ ευφημισμό πολιτική της Κυβέρνησης της Νέας Δημοκρατίας.
     Επιπλέον, κύριε Υπουργέ, και για τους παλιούς εργαζόμενους στην Olympic Catering θα πρέπει να ισχύσουν οι ίδιες ρυθμίσεις που ισχύουν και για όλους τους άλλους εργαζόμενους. Η πολιτική επιδομάτων, που θα ακολουθήσετε, είναι «στάχτη στα μάτια». 
     Το Ι.Κ.Α. όπως και ο Ο.Α.Ε.Δ., καλούνται να αναλάβουν ένα μεγάλο κόστος προκειμένου να επιδοτηθεί η ιδιωτικοποίηση της Ολυμπιακής. Πάλι, δηλαδή, οι Έλληνες φορολογούμενοι θα πληρώσουν. Κι όλα αυτά χωρίς να έχει εκπονηθεί αναλογιστική μελέτη από την οποία θα προκύπτει η επακριβής οικονομική επιβάρυνση. Η αναφορά για δήθεν κάλυψη των δαπανών από τον κρατικό προϋπολογισμό, γίνεται μόνο για να καλυφθούν οι πραγματικές επιθυμίες της Κυβέρνησης που είναι η επιβάρυνση των ασφαλιστικών ταμείων.
     Βουλιάζετε τα ασφαλιστικά ταμεία καθημερινά. Οι απώλειες για το σύστημα κοινωνικής ασφάλισης θα υπερβούν τα 830.000.000 ευρώ.
     Κυρίες και κύριοι συνάδελφοι, η Κυβέρνηση συστηματικά προωθεί μία πολιτική εκποίησης δημόσιου πλούτου, που τη βαπτίζει «πολιτική των μεταρρυθμίσεων». 
     Δεν μεταρρυθμίζετε. Απορυθμίζετε. Γι’ αυτό και το ΠΑ.ΣΟ.Κ. είναι εδώ, για να αποτρέψει την πλήρη απορύθμιση της χώρας. Γι’ αυτό και το ΠΑ.ΣΟ.Κ. σήμερα καταψηφίζει το νομοσχέδιο.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ, κυρία Σκραφνάκη.
     Το λόγο έχει ο Βουλευτής του ΠΑ.ΣΟ.Κ., στο Νομό Τρικάλων, κ. Χρήστος Χάιδος.
     ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
     Κύριε Υπουργέ, κλείνετε και ιδιωτικοποιείτε έναν τεράστιο δημόσιο οργανισμό, ο οποίος προσφέρει ένα βασικό κοινωνικό αγαθό, αυτό της μετακίνησης, την ώρα που η ασύδοτη αγορά και ο άκρατος ανταγωνισμός χρεοκοπούν σε παγκόσμιο επίπεδο και δεν μπορούν να ανταποκριθούν στις σύγχρονες ανθρώπινες ανάγκες. Κλείνετε και ιδιωτικοποιείτε μία ιστορική εταιρεία στον τομέα των αερομεταφορών, την Ολυμπιακή των πέντε Ηπείρων, η οποία επιτελούσε και εθνικό έργο με τα δρομολόγιά της για τους μετανάστες, για την παραμεθόριο, για τα νησιά. 
     Τι θα γίνει με τις άγονες γραμμές; Ό,τι και στην ακτοπλοΐα; Προφασίζονται βλάβες και δεν πάνε τα πλοία στα νησιά, αναφέρει το σημερινό ρεπορτάζ. Θα το καταθέσω στα Πρακτικά, αφού διαβάσω τον τίτλο. «Νέος θρίαμβος της ιδιωτικής πρωτοβουλίας. Πρόεδρος ακτοπλόων: «Δεν θα πουν οι νησιώτες σε μία επιχείρηση τι θα κάνει και πού θα δρομολογήσει τα πλοία της». Αυτά σας απαντούν για τις άγονες γραμμές.
     Το καταθέτω για τα Πρακτικά.
     (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Κλείνετε, με το άλλοθι ότι αποκρατικοποιείτε, μία σημαντική επιχείρηση κοινής ωφέλειας, την ώρα που το κράτος αναλαμβάνει την υποχρέωση να καλύψει τις ζημιές και τα αδιέξοδα ιδιωτικών χρηματιστηριακών κολοσσών, για να αποτρέψει δήθεν τη συνολικότερη κατάρρευση των οικονομιών. Θα δώσετε στους τραπεζίτες 28.000.000.000 γι’ αυτό. Και το κάνετε μετά από τέσσερα χρόνια κυβερνητικής απραξίας, μετά από τέσσερα χρόνια συνεχούς όξυνσης των προβλημάτων και των αδιεξόδων, μετά από τέσσερα χρόνια μεθοδευμένης απαξίωσης του εθνικού μας αερομεταφορέα. Αθρόες ρουσφετολογικές προσλήψεις τα τέσσερα τελευταία χρόνια.
     Τον τελευταίο χρόνο χάθηκαν 300.000.000 ευρώ από ακυρώσεις δρομολογίων, από ποσά – ποινές που δόθηκαν σε επιβάτες εξαιτίας των ακυρώσεων, από σκοτεινές ενοικιάσεις πολλές φορές ακατάλληλων αεροπλάνων και από πολλά άλλα. Το πρώτο εννιάμηνο του τρέχοντος έτους η εταιρεία έχασε το 10% των επιβατών.
     Μαζί με όλα αυτά, δεν καταβάλλονται στην Ολυμπιακή από το δημόσιο ποσά που τελεσίδικα της επιδίκασε η δικαιοσύνη και τα οποία αγγίζουν το 1.000.000.000 ευρώ περίπου.
     Τώρα σπαταλάτε ένα τεράστιο ποσό. Συνολικά οι αποζημιώσεις στους εργαζόμενους, τα επιδόματα και οι επιβαρύνσεις των ασφαλιστικών ταμείων φτάνουν τα 2.000.000.000. Και θα τη χαρίσετε χωρίς βάρη στους ιδιώτες. Το κάνατε στην εθελουσία του Ο.Τ.Ε. και στις απαλλαγές από τις ασφαλιστικές εισφορές των τραπεζιτών για τον ίδιο πάλι λόγο.
     Αυτό το κάνετε σε μία περίοδο που τα ασφαλιστικά δικαιώματα αφαιρούνται και οι εργασιακές κατακτήσεις ανατρέπονται.
     Η Κυβέρνηση επιβαρύνει τα ασφαλιστικά ταμεία με ένα ποσό πάνω από 850.000.000 ευρώ και όχι με 600.000.000 που λέτε. 
     Αντιμετωπίζετε τα προβλήματα των εργαζομένων στην Ολυμπιακή με προχειρότητα, με αντιφατικότητα, με ρουσφετολογική αντίληψη, με αποσπασματική λογική και με ρυθμίσεις ταξικού χαρακτήρα, δημιουργώντας προνομιούχους συνταξιούχους των τριάντα πέντε και των σαράντα ετών.
     Γιατί δεν εφαρμόζετε ενιαίους κανόνες για όλους τους κλάδους; Γιατί δεν μεριμνάτε ώστε ένα ποσοστό από τους σημερινούς εργαζόμενους να προσληφθεί από τη νέα εταιρεία; 
     Θα αντιτείνετε, δεν υπάρχει πρόβλημα με την Ολυμπιακή; Δεν πρέπει να γίνει κάτι; Δεν πρέπει να αντιμετωπιστούν τα υπάρχοντα αδιέξοδα; Σας απαντούμε, ασφαλώς ναι. Όχι, όμως, με ξεπούλημα της περιουσίας, την οποία δεν έχετε καν αποτιμήσει και εκποίηση της υπεραξίας, που είναι ανεκτίμητη, με αδιαφανή τρόπο και με συνοπτικές διαδικασίες. Και όλα αυτά, για να την παραχωρήσετε σε ιδιώτες.
     Το κόστος, το οποίο επωμίζεται ο προϋπολογισμός και ο Έλληνας φορολογούμενος, είναι μεγάλο. Θα αναζητηθούν ευθύνες γι’ αυτό που κάνετε. Γιατί δεν αξιοποιείτε τα 2.000.000.000 ευρώ, που διαθέτετε και το 1.000.000.000 ευρώ, που οφείλετε σήμερα στην Ολυμπιακή, για να συνεχίσει, προσελκύοντας και ιδιωτικά κεφάλαια, ώστε να λειτουργεί προς όφελος της χώρας και των κατοίκων της;
     Όλα αυτά τα κάνετε σε μία περίοδο που ο κενσιανισμός επιστρέφει σε όλο τον κόσμο, όχι όμως στην Ελλάδα. Διότι, όπως είπε και ο Κέινς, το πρόβλημα δεν είναι να έχεις νέες ιδέες, αλλά το πώς θα ξεφύγεις από τις παλιές. 
     Κι εσείς, συρόμενοι από τη νεοφιλελεύθερη αντίληψη και την παλαιοδεξιά νοοτροπία, εκχωρείτε σε ξένους ανταγωνιστές οργανισμούς εθνικής σημασίας, ξεπουλάτε σε ιδιώτες μεγάλες επιχειρήσεις κοινής ωφέλειας και δωρίζετε δημόσιο πλούτο σε «υμέτερους» οικονομικούς παράγοντες. 
     Αυτό κάνατε και με τον Ο.Τ.Ε., αναθέτοντάς τον στους Γερμανούς. Αυτό κάνετε και με τα λιμάνια, καλώντας τους Κινέζους. Αυτό κάνετε και με την Ολυμπιακή, πηγαίνοντας στους σεΐχηδες, στο Κατάρ.
     Εδώ, όμως, δεν είστε πασάδες, για να κάνετε ό,τι θέλετε! Εδώ πρέπει να λάβετε υπ’ όψιν και την κοινή γνώμη. Πρέπει να κάνετε κάτι το οποίο θα δικαιολογείται για τις μελλοντικές γενεές. 
     Συζητούμε σήμερα και το νομοσχέδιο μέσα από το οποίο θα γίνει πράξη η επιλογή της διάλυσης της Ολυμπιακής. Αυτό το νομοθέτημα έχει αρχή. Αυτήν του άκρατου νεοφιλελευθερισμού. Δεν έχει πειστικά άρθρα και ουσιαστικό περιεχόμενο. Έχει όμως και ένα τέλος. Και είναι το τέλος της Ολυμπιακής. 
     Εμείς, για να αποτρέψουμε αυτό το άδοξο τέλος του εθνικού μας αερομεταφορέα, το καταψηφίζουμε επί της αρχής και σας καλούμε να το αποσύρετε.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. στη Β΄ Αθήνας, πρώην Υπουργός, κ. Κώστας Γείτονας.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Κύριε Υπουργέ, επιμένετε, βλέπω, στο καταστροφικό, εθνικά επιζήμιο, σχέδιό σας για την Ολυμπιακή. Και επιμένετε σε μία περίοδο όπου οι νεοφιλελεύθερες ιδεοληψίες -προσωπικές σας, γιατί είστε κι εσείς προσωπικά φορέας αυτών των ιδεών, αλλά και παραταξιακές- έχουν ξεφτίσει. Και με μύθους –πλάσατε μύθους- με έωλα επιχειρήματα, τα οποία αναμασάτε διαρκώς όλο αυτόν τον καιρό, με προκλητικό μάλιστα τρόπο, με ευφημισμούς, «βαφτίσατε» το λουκέτο «αποκρατικοποίηση» ή «βαφτίσατε» τις απολύσεις «κοινωνικές ρυθμίσεις», προσπαθείτε να κρύψετε το έγκλημα. Και ποιο είναι το έγκλημα; Το λουκέτο που βάζετε στον εθνικό αερομεταφορέα.
     Σας παρακολούθησα με προσοχή, κύριε Υπουργέ, στην ομιλία σας σήμερα. Ειλικρινά περίμενα από εσάς σήμερα περισσότερη συστολή, ιδιαίτερη σεμνότητα, τουλάχιστον αυτογνωσία και κυρίως αυτοκριτική. Αντ’ αυτού είδα μία αήθη επίθεση στην άλλη άποψη, στη διαφορετική από τη δική σας άποψη και, ιδιαίτερα, μία ανοίκεια επίθεση στο ΠΑ.ΣΟ.Κ..
     Και για να τελειώνουμε, κύριε Υπουργέ, με αυτό το ιταμό ύφος σας. Μιλήσατε, αναφερόμενοι στο ΠΑ.ΣΟ.Κ., για βούρκο και διαπλοκή. Πρώτον, στον «κυβερνητικό οίκο» του Βατοπεδίου δεν μιλάνε για «βάλτο και για βούρκο». Δεύτερον, δεν περίμενα από εσάς, έναν νέο πολιτικό, να λέει αυτά τα πράγματα.
     Εγώ σας επιστρέφω αυτές τις ύβρεις για το ΠΑ.ΣΟ.Κ.. Πραγματικά, αισθάνομαι ντροπή. Ειλικρινά, προσπάθησα να εξηγήσω την επιθετικότητα που δείχνεται ως ένας νέος πολιτικός, ένας νέος άνθρωπος. 
     Λυπάμαι, κύριε Υπουργέ, αλλά δεν βρήκα άλλη εξήγηση, παρά μόνο ότι άρχισαν να σας βαραίνουν οι ευθύνες, οι ενοχές. Ανησυχείτε για τις ευθύνες σας, γιατί καταλαβαίνετε ότι έχετε πολιτικές ευθύνες και όχι μόνο με αυτό που πάτε να κάνετε.
     Να δούμε την ιστορία, γιατί μιλήσατε πολύ για το παρελθόν. Με το αντιπολιτευτικό σας μένος και με κάλυμμα τους νεοφιλελεύθερους δογματισμούς σας, κατασυκοφαντήσατε ως αντιπολίτευση την Ολυμπιακή στην Ευρωπαϊκή Ένωση και αλλού, μία τακτική όπου πρωταγωνιστούσατε κιόλας κύριε Υπουργέ. Την αφήσατε ως Κυβέρνηση ανυπεράσπιστη στην Ευρωπαϊκή Επιτροπή, υπονομεύοντας το σχέδιο εξυγίανσής της. Και τέλος, απεργαστήκατε ως Κυβέρνηση, με πράξεις και παραλείψεις, συστηματικά την απαξίωσή της. Είναι τα κομμένα δρομολόγια, είναι οι ακριβές μισθώσεις των αεροπλάνων –τα είπαν λεπτομερώς οι συνάδελφοι- είναι ακόμα  η μείωση του πτητικού έργου.
     Όλα αυτά θα σας κυνηγούν εσαεί. Και υπάρχουν, όπως είπα, πολιτικές ευθύνες και όχι μόνο. Να μας πείτε τι κάνατε στα πέντε χρόνια -και όχι τι βρήκατε- για τη σωτηρία του αερομεταφορέα που δήθεν κόπτεσθε.
     Ξέρετε ποια είναι η διαφορά μας; Διότι αναφερθήκατε πολύ στο ΠΑ.ΣΟ.Κ.. Το ΠΑ.ΣΟ.Κ. έπραξε και σωστά, έκανε και λάθη. Κι έχει κάνει και την αυτοκριτική του. 
     Η μεγάλη μας διαφορά όμως ήταν και είναι η εξής: Ότι εμείς επιχειρούσαμε τη σωτηρία της Ολυμπιακής με τα διάφορα σχέδια, έστω και αν απέτυχαν πολλά, ενώ εσείς επιχειρείτε την ευθανασία της, το θάνατό της. Αυτή είναι η μεγάλη διαφορά.
     (Χειροκροτήματα από την πτέρυγα του ΠΑ.ΣΟ.Κ.)
     Αναζητείτε άλλοθι στα ελλείμματα. Πρώτον, κρύβετε ότι πολλαπλασιάσατε τα ελλείμματα επί των ημερών σας. Σας  ερωτώ όμως, τα ελλείμματα φταίνε που κλείνετε την Ολυμπιακή; Τότε τον Ο.Τ.Ε., που ήταν «πρωταθλητής» στα Βαλκάνια και κερδοφόρος, γιατί τον ξεπουλήσατε; Είναι σύνδρομο της παράταξής σας, της πολιτικής σας το ξεπούλημα και ο αφελληνισμός της ελληνικής οικονομίας, η παραίτηση της χώρας από μερίδια και δικαιώματα που έχει στην ευρωπαϊκή και παγκόσμια πραγματικότητα.
     Αναζητείτε επίσης, σύμμαχο στην κοινή γνώμη. Ακούσαμε πάλι τους γνωστούς λαϊκισμούς –τους ακούμε από το 2000- για «τόσα» χαμένα, λόγω ελλειμμάτων, σχολεία, νοσοκομεία κ.λπ.. Δεν θα βρείτε συμμάχους στην κοινή γνώμη, κύριε  Υπουργέ, διότι οι Έλληνες έχουν συναίσθηση και ξέρουν. Ασφαλώς θέλουν την εξυγίανση του αερομεταφορέα και την αναβάθμιση, αλλά θέλουν την Ολυμπιακή, κάτι που εσείς δεν θέλετε. Θέλουν την ελληνική σημαία στους αιθέρες, θέλουν ασφάλεια στις πτήσεις, θέλουν προσιτή και διασφαλισμένη αεροπορική συγκοινωνία στις άγονες γραμμές στα νησιά. Δεν είμαστε μια οποιαδήποτε χώρα της Ευρώπης. Είμαστε η Ελλάδα, έχουμε νησιά και χρειαζόμαστε τη συνοχή.
     Τέλος, κύριε  Υπουργέ, μην προσπαθείτε να κρυφτείτε στο παρελθόν, όπως σας είπα. Το ΠΑ.ΣΟ.Κ. προχώρησε σχέδια εξυγίανσης. Το τελευταίο το ακυρώσατε αντί να το προωθήσετε. Δεν πέτυχαν όλα, έγιναν και λάθη, αλλά, όπως σας είπα, είναι διαφορετικό να επιζητείς τη σωτηρία και διαφορετικό την ευθανασία. 
     Δεν θέλετε τον εθνικό αερομεταφορέα, κύριε  Υπουργέ. Γιατί το λέω; Είμαι πεπεισμένος το λέω ειλικρινά γιατί θέλω να είμαι καλόπιστος. Διότι αν τον θέλατε, θα αρπάζατε την ευκαιρία. Σας δόθηκε μία χρυσή ευκαιρία με την κρίση, με τις εξελίξεις. Ποια είναι η ευκαιρία; Να επαναδιαπραγματευτείτε με την Ευρωπαϊκή Ένωση και την Comission σε μία νέα βάση. Τι θα πει τώρα η Comission για τις επιδοτήσεις της Ολυμπιακής, όταν τα ελληνικά δικαστήρια μιλάνε για αλληλόχρεους λογαριασμούς και τι θα πει τώρα η Comission όταν δέχεται, εγκρίνει ουσιαστικά και ανέχεται ροή δισεκατομμυρίων σε ιδιωτικές επιχειρήσεις όπως την «Volkswagen» και την «Fiat»; Αν θέλατε την Ολυμπιακή, τη σωτηρία του αερομεταφορέα, θα ερχόσασταν να ζητήσετε και τη δική μας συμπαράσταση να πάμε να επαναδιαπραγματευτούμε το κράτος σε νέα βάση.
     Μη μας λέτε ότι αυτό που προτείνετε είναι μονόδρομος. Προχωρήσατε μόνοι σας σ’ ένα διαγωνισμό που δεν παρέχει καμμία εγγύηση για το αποτέλεσμα. Ενοχληθήκατε μάλιστα όταν μίλησαν οι συνάδελφοι για διαφάνεια. Εγώ σας επισημαίνω: Τη διαπραγμάτευση δεν την ξέρουμε ακόμα. Και ερωτώ, κάνατε ένα διαγωνισμό. Αλήθεια, ποια είναι τα εχέγγυα διαφάνειας όταν η αποτίμηση των περιουσιακών στοιχείων θα γίνει –είναι δική σας η λέξη, κύριε  Υπουργέ, τη διάβασα από τα Πρακτικά- σε «κατάλληλη στιγμή»; Εγώ που έχω ασχοληθεί με όλα αυτά, τα έργα και με διαγωνισμούς, για πείτε μου, να καταλάβω, ποια είναι η «κατάλληλη στιγμή» που θα δώσετε εσείς την εκτίμηση, ενώ έχετε βγάλει στον αέρα τη διακήρυξη; Δεν θα υπάρξει προνομιακή πληροφόρηση κάποιων διαγωνιζομένων; Από την αρχή υπονομεύετε εσείς τη διαφάνεια του διαγωνισμού.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε  Πρόεδρε, σε μισό λεπτό.
     Καταντήσατε πλασιέ της Ολυμπιακής και εσείς και ο Πρωθυπουργός. Αποφασίσατε να την ξεπουλήσετε και έρχεστε σήμερα να μας πείτε ότι φτιάχνετε δήθεν δίχτυ προστασίας των εργαζομένων. Εδώ πραγματικά παρουσιάζετε τις ρυθμίσεις ως αποτέλεσμα διαλόγου. Οι εργαζόμενοι σας διαψεύδουν και σας κυνηγούν. Ακόμη και να πάρουν στοιχεία λένε ότι με εξώδικα τα πήραν. Επιχειρείτε με άνισες παροχές και διακρίσεις –τους χωρίσατε τους εργαζομένους σε κατηγορίες -και ουσιαστικά πάτε να εκμαυλίσετε. Πού οδηγηθήκατε; Να έχουμε ακάλυπτους συμβασιούχους και από την άλλη μεριά συνταξιούχους σαράντα ετών, εσείς που κόπτεσθε για το ασφαλιστικό και αυξήσατε τα όρια ηλικίας στους Έλληνες ακόμα και στις μητέρες. Ποιος θα πληρώσει το 1,8 δισεκατομμύρια ευρώ; Λέτε ότι δεν είναι 1,8, αλλά είναι 1,3. Κάποιοι λένε για 2.000.000.000. Όσα και να ΄ναι ποιος θα τα πληρώσει; Δεν θα τα πληρώσουν οι Έλληνες φορολογούμενοι; 
     Η φωνή της λογικής –και με αυτό τελειώνω- και το χρέος σας επιβάλλουν να πάρετε πίσω το σχέδιό σας. Υπάρχει, όπως έχει πει και ο εισηγητής μας και οι συνάδελφοι, ένας άλλος δρόμος, να συνδιαμορφώσουμε ένα επιχειρησιακό σχέδιο βιώσιμης λύσης με ιδιωτικά και δημόσια κεφάλαια, με στρατηγική και συνεργασία. 
     Δεν μιλάμε, κύριε Υπουργέ, για κρατική Ολυμπιακή. Δεν μπορεί όμως να αποσυρθεί το δημόσιο από κρίσιμους τομείς όπως είναι οι αερομεταφορές. Δεν μπορεί να αποσυρθεί από την Ολυμπιακή. Αν θέλετε, αυτό είναι και το μήνυμα από την τελευταία κρίση, το οποίο ασπάστηκαν και οι ομοϊδεάτες σας. Εσείς το απορρίπτετε. Το χρέος σας όμως είναι να αποσύρετε το σχέδιο. Θα είναι μια γενναία πράξη από σας. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ.
     Το λόγο έχει ο Βουλευτής του ΠΑ.ΣΟ.Κ. στη Δωδεκάνησο, κ. Νικητιάδης.
     ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, ο παριστάμενος εδώ Υπουργός, είναι προφανές ότι πάσχει, όπως και η Κυβέρνηση την οποία εκπροσωπεί, από ένα τεράστιο έλλειμμα πολιτικής ευαισθησίας, ένα τεράστιο έλλειμμα καθότι δεν μπορεί να δικαιολογείται η στάση που περιέγραψε ο προλαλήσας συνάδελφός μας, κ. Γείτονας. Αυτή η ιταμή στάση προς οποιαδήποτε αντίθετη άποψη, αυτή η στάση που δείχνει στο τέλος – τέλος ότι το ευχαριστιέται που ξεπουλάει ένα κομμάτι του εθνικού κορμού. Ο κύριος Υπουργός, δεν μπορεί σε καμμία περίπτωση να δικαιολογηθεί από κανένα άκρατο νεοφιλελευθερισμό που μπορεί να τον διακατέχει. 
     Και μην πείτε, κύριε Υπουργέ, ότι εμένα η ευαισθησία μου εξαντλείται στο γεγονός ότι αγωνίζομαι για να εξυγιάνω την αεροπλοΐα, τις αεροπορικές μεταφορές. Γιατί, αν αυτός ήταν ο στόχος σας, θα έπρεπε πέντε χρόνια τώρα η Κυβέρνηση στην οποία ανήκετε να έχει καταθέσει ένα τουλάχιστον σχέδιο εξυγίανσης της Ολυμπιακής Αεροπορίας με το καθεστώς που είναι σήμερα υπό τον έλεγχο του ελληνικού λαού. Δεν καταθέσατε ούτε μία γραμμή ενός τέτοιου σχεδίου. Απεναντίας, από την πρώτη φορά που ξεκίνησε η Νέα Δημοκρατία τη διακυβέρνηση της χώρας ο μοναδικός της στόχος ήταν να ξεπουλήσει την Ολυμπιακή και έχω την πεποίθηση ότι και η δική σας παρουσία σ’ αυτό το Υπουργείο όταν φύγατε από τις Βρυξέλλες και ήρθατε εδώ πέρα, στόχευε ακριβώς στην ίδια πολιτική. 
     Και αναρωτιέμαι, εκείνα τα «golden boys», που έφτιαξαν τα δομημένα ομόλογα με αυτά τα έξυπνα μυαλά, δεν ήταν ικανά να κάνουν ένα σχέδιο εξυγίανσης της Ολυμπιακής; Ασφαλώς αν είχαν μια τέτοια κατεύθυνση, ήταν ικανά να το κάνουν, αλλά δεν σας ενδιέφερε ποτέ. Ένα στόχο είχατε, απαξίωση, απαξίωση, απαξίωση! 
     Κι εσείς πια είστε ο Υπουργός Μεταφορών και Επικοινωνιών «πρωταθλητής» σε ποια πράγματα; Θα τα μετρήσετε και θα τα έχετε στο παθητικό σας. «Πρωταθλητής» στις ακυρώσεις. Πείτε μου πότε ξαναέγιναν τόσες ακυρώσεις της Ολυμπιακής; «Πρωταθλητής» στο κακό service. Και δεν θέλω να επεκταθώ εδώ πέρα ειδικά στο εξωτερικό και στην business και στην πρώτη θέση. «Πρωταθλητής» στις καθυστερήσεις. Και ξέρετε και κάτι άλλο; «Πρωταθλητής» στην απώλεια των slots. Εγώ θέλω να σας ρωτήσω και να τοποθετηθείτε εδώ πέρα. Έχετε εκτιμήσει τι σημαίνει η απώλεια του slot στη Φρανκφούρτη, η απώλεια του slot στο Μόναχο, η απώλεια του slot στο Gatwick; Και μην έρθετε και μου πείτε ότι δεν έχει αξία. Σας βεβαιώνω ότι ως Νομικός Σύμβουλος της ΙΑΤΑ ξέρω ότι στην Αγγλία ένα slot πρωινής ώρας κοστίζει 1.000.000 ευρώ. Κάνατε ποτέ καμμία εκτίμηση για να δείτε τι χάνει η Ολυμπιακή Αεροπορία από όλη αυτή την ιστορία; Καμμία εκτίμηση δεν έχετε κάνει γιατί δεν σας ενδιαφέρει.
     Τώρα κάνετε συμφωνίες, συμφωνίες που εμείς δεν τις ξέρουμε, συμφωνίες που είναι άγνωστες στον ελληνικό λαό και που περιμένουμε να δούμε πού θα οδηγήσουν. Απολύετε χιλιάδες ανθρώπους και τους εξαπατάτε. Και θα σας πω γιατί τους εξαπατάτε ανεξαρτήτως του τι υπόσχεστε. Ούτε αυτά που υπόσχεστε δεν θα κάνετε. 
     Και θα σας εξηγήσω. Τι πάει να πει 50% μοριοδότηση της εμπειρίας; Εξηγήστε μου. Κατ’ αρχάς ο νόμος ήδη προβλέπει 50% μοριοδότηση της εμπειρίας στο δημόσιο τομέα αν φεύγεις από το δημόσιο. Εγώ σας λέω. Ποια εμπειρία της Ολυμπιακής Αεροπορίας θα μετρήσει στο δημόσιο έτσι ώστε να μοριοδοτηθεί; Τι θα πει, δηλαδή, η αεροσυνοδός; Ότι έχω εμπειρία και κατά συνέπεια μπορώ να εκτελέσω αντίστοιχη εργασία σε κάποια δημόσια υπηρεσία; Πείτε μου. Πώς θα μετρήσει η εμπειρία και ποια εμπειρία; Και λέτε ότι δήθεν θα μοριοδοτήσετε. Κι έρχεστε και λέτε ότι σε όλες τις δικές σας υπηρεσίες στα νομικά πρόσωπα ιδιωτικού δικαίου που ελέγχει το δικό σας Υπουργείο 20%, κατά προτεραιότητα, θα προσληφθούν οι απολυόμενοι. Πότε; Έχετε ένα χρονοδιάγραμμα για να δούμε πότε θα προσληφθούν;
     Ελέγξατε τη συνταγματικότητα αυτής της διάταξης; Ερωτώ, την ήλεγξε κάποιος; Έχετε κάποια νομική γνωμοδότηση που να λέει ότι είναι συνταγματική αυτή η διάταξη της προτεραιότητας του 20%; Καμμία δεν έχετε. 
     Κύριε Υπουργέ, εμείς οι Δωδεκανήσιοι ενσωματωθήκαμε με την Ελλάδα το 1947. Τότε αποκτήσαμε πατρίδα. Εμείς δεν ήταν απλώς ότι ήμασταν σκλαβωμένοι και θέλαμε τη λευτεριά μας, δεν είχαμε και ποτέ πατρίδα. Δεν είχε πατρίδα ο Δωδεκανήσιος. Και βρήκαμε πατρίδα. Έρχεται τώρα αυτή η Κυβέρνηση, μας αποκλείει από θαλάσσης με το ακτοπλοϊκό όπως το κατάντησε, μας αποκλείει από τον αέρα με το αεροπορικό όπως πάει να το καταντήσει, θα μας αποκλείσει από πατρίδα, δεν θα έχουμε πατρίδα με αυτήν την Κυβέρνηση! Τα σκεφθήκατε όλα αυτά; Αναρωτηθήκατε ποτέ τι γίνεται ο Καστελοριζιώτης, ο Κασσιώτης, ο Καρπάθιος, ο Αστυπαλίτης, ο Λέριος, ο Καλύμνιος, που δεν πάει ποτέ το πλοίο και περιμένουν το μικρό ή το μεγαλύτερο αεροπλανάκι να πάει για να έχουν επαφή με τον έξω κόσμο; Θα χάσουν την πατρίδα που με αίμα και θυσία αποκτήσαν εξ αιτίας της δικής σας πολιτικής.
     Παρακολούθησα, κύριε Υπουργέ, κάποιες δηλώσεις σας, όπου σε ερώτημα σχετικά με τον τουρισμό και την επιρροή που θα έχει η απώλεια της Ολυμπιακής στον τουρισμό κάπου είπατε περίπου ότι δεν συσχετίζεται το ένα θέμα με το άλλο. Είναι πρωτάκουστη αυτή η θεωρία. Ουδείς στον τουριστικό χώρο αγνοεί τη σπουδαιότητα των αεροπορικών γραμμών για την ανάπτυξη του τουρισμού, ουδείς, οποιονδήποτε και να ρωτήσετε. Και σας συγχωρώ για την ασχετοσύνη σας σε σχέση με τον τουρισμό. Αναρωτηθήκατε όμως τη σπουδαιότητα που έχει ο τουρισμός για τις αερογραμμές; Αναρωτηθήκατε οι αεροπορικές εταιρείες πόσο προσβλέπουν στον τουρισμό για να παραμείνουν υγιείς εταιρείες; Ούτε αυτό το αναρωτηθήκατε. Αλλά εδώ δεν αναρωτηθήκατε στην ερώτηση που σας κατέθεσε προσφάτως, ο συνάδελφός μας ο κ. Σαχινίδης για τα ποντίκια που είχαν μέσα τα βαγόνια και ζητήσανε μια αλλαγή του βαγονιού και δεν άλλαξε το βαγόνι και πήγε ο συνοδός και σκότωνε τα ποντίκια παρουσία των επιβατών μέσα στο βαγόνι! 
     Τι να περιμένουμε, λοιπόν; Να περιμένουμε εξυγίανση της αεροπορικής εταιρείας; Καμμιά εξυγίανση, καμμία πρόοδος, ξεπούλημα απόλυτο. Αποσύρετε το όσο πιο γρήγορα γίνεται. Θα έχετε την κατακραυγή του ελληνικού λαού. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Νικητιάδη και διότι τηρήσατε το χρόνο σς. 
     Ο Βουλευτής της Νέας Δημοκρατίας, στο Νομό Κορινθίας, κ. Κωνσταντίνος Κόλλιας έχει το λόγο.
     Ορίστε, κύριε συνάδελφε.
     ΚΩΝΣΤΑΝΤΙΝΟΣ ΚΟΛΛΙΑΣ: Ευχαριστώ, κύριε Πρόεδρε.
     Οι προλαλήσαντες συνάδελφοι μας κατηγόρησαν γιατί δείχνουμε υπέρμετρη κοινωνική ευαισθησία απέναντι στα κεκτημένα των εργαζομένων της Ολυμπιακής Αεροπορίας. Αποδεχόμαστε αυτήν την κατηγορία.
     Κυρίες και κύριοι συνάδελφοι, δεν χωρά αμφιβολία ότι υπάρχει ένας συναισθηματικός δεσμός με τον εθνικό αερομεταφορέα. Με υψηλής ποιότητας υπηρεσίες, άριστο ιστορικό ασφάλειας, πλουσιότατο δίκτυο, μας ταξίδεψε επί χρόνια. Είχε τη γενναιόδωρη στήριξη της πολυάριθμης ελληνικής ομογένειας. Ήταν ένα καλό εθνικό προϊόν, για το οποίο είμαστε όλοι εθνικά υπερήφανοι. Σιγά - σιγά όμως άρχισε η κατρακύλα. Σήμερα οι δημοσκοπήσεις δείχνουν ότι οι Έλληνες πολίτες, οι φορολογούμενοι, αρνούνται να σηκώσουν το βάρος του εθνικού αερομεταφορέα. Τι μεσολάβησε; Τη δεκαετία του ’80 η Ολυμπιακή, όπως άλλωστε και ολόκληρο το δημόσιο, εισέρχεται στο γνωστό ρουσφετολογικό παζάρι που στήνει το ΠΑ.ΣΟ.Κ.. Για κάθε ψήφο τάζει και μια θέση και έτσι πάλι αυξάνονται και πληθύνονται, φθάνοντας να είναι πολλαπλάσιοι των αναγκαίων. Διάβασα μάλιστα ότι ακόμη και οι πιλότοι έφθαναν να είναι δεκατέσσερις για κάθε αεροσκάφος, όταν ο μέσος όρος διεθνώς είναι μόλις εννέα!
     Και η κατρακύλα δεν σταματάει στα ρουσφέτια, κυρίες και κύριοι συνάδελφοι, του ΠΑ.ΣΟ.Κ.. Ο ανορθολογισμός στην οργάνωση δεν έχει τέλος. Κανένας σχεδιασμός για το δίκτυο, για τους τύπους των αεροσκαφών, τους προορισμούς και τη συχνότητα των δρομολογίων. Κανένας αναπτυξιακός στόχος, καμμία στρατηγική για το μέλλον. Κανένας έλεγχος δαπανών και εσόδων. Αλόγιστα έξοδα, απίθανα κόστη. Μια νοσηρή σχέση κράτους και Ολυμπιακής, που εν τέλει κοστίζει πανάκριβα και στους δυο. Και μέσα σε όλα αυτά η Ευρωπαϊκή Ένωση, όπως γνώριζε και ανέμενε βεβαίως η τότε κυβέρνηση του ΠΑ.ΣΟ.Κ., έρχεται να καταδικάσει με πρόστιμα τον εθνικό αερομεταφορέα, εξαπολύοντας κυνήγι κατά των προνομίων του στο όνομα της προστασίας του υγιούς ανταγωνισμού.
     Έχουν παρέλθει δεκαετίες συστηματικής απαξίωσης της Ολυμπιακής Αεροπορίας μέχρι να φτάσει στη διάλυση. Και τότε ακόμη και αυτή η κυβέρνηση του ΠΑ.ΣΟ.Κ. αλλάζει και αποφασίζει να αναλάβει δράση. Καταβάλλει περί τα 200.000.000 ευρώ για το πρώτο πρόγραμμα εξυγίανσης της Ολυμπιακής το 1998. Το πρόγραμμα ουδέποτε εφαρμόστηκε. Επισύρει δε και πρόστιμο από την Ευρωπαϊκή Επιτροπή. Και βέβαια, όπως πάντα, το λογαριασμό κλήθηκε να τον πληρώσει ο Έλληνας φορολογούμενος. Ακολουθούν δύο ακόμη προγράμματα εξυγίανσης τα οποία κοστίζουν κάποια δισεκατομμύρια ευρώ πάλι σε βάρος των φορολογουμένων, τα οποία αν και αποτυχημένα αποκαλύπτουν τουλάχιστον τις αληθινές προθέσεις των κυβερνήσεων του ΠΑ.ΣΟ.Κ.. 
     Αυτοί οι άνθρωποι που σήμερα χύνουν «κροκοδείλια δάκρυα» για την Ολυμπιακή είναι οι ίδιοι που τότε αναζητούσαν υποψήφιους αγοραστές. Δεν είναι εκείνοι που αναζητούσαν λύση σωτηρίας όπως ανέφερε ο κ. Γείτονας. Είναι αυτοί που πρώτοι κάλεσαν ενδιαφερόμενους, ζήτησαν προσφορές, αξιολόγησαν προτάσεις, συζήτησαν με επενδυτές για την αποκρατικοποίηση της Ολυμπιακής. Ο τότε Υπουργός Μεταφορών και Επικοινωνιών κ. Βερελής ήταν που συζητούσε με πέντε - έξι υποψηφίους για την ιδιωτικοποίηση. Ο τότε Υπουργός  Οικονομίας και Οικονομικών κ. Χριστοδουλάκης ήταν που συζητούσε για την εξεύρεση βιώσιμου σχήματος. Ο κ. Πάγκαλος ήταν που έλεγε ότι η Ολυμπιακή αν δεν ιδιωτικοποιηθεί θα πτωχεύσει. 
     Σήμερα «διαρρηγνύετε τα ιμάτιά σας» για την Ολυμπιακή. Γιατί, κυρίες και κύριοι συνάδελφοι της Αξιωματικής Αντιπολίτευσης; Επειδή κόπτεστε για την πώλησή της ή επειδή λυπάστε που εμείς πετυχαίνουμε εκεί που εσείς αποτύχατε; Θα ήθελα να σας θυμίσω ότι εσείς που σήμερα μας κατακεραυνώνετε  μέχρι πρότινος μας παροτρύνατε. Μάλιστα διά στόματος του Αρχηγού σας στη Διεθνή Έκθεση της Θεσσαλονίκης στις 17 Σεπτεμβρίου 2005 μας εγκαλούσατε επειδή κατά τη γνώμη σας είχαμε καθυστερήσει. Ο κ. Παπανδρέου παρότρυνε την Κυβέρνηση λέγοντας τα εξής: «Να συγκροτήσει σοβαρό σχέδιο ενεργειών σε συνεννόηση με την Ευρωπαϊκή Ένωση με στόχο να συνεχιστεί και να ολοκληρωθεί η όποια διαδικασία ιδιωτικοποίησης». Και καταλήγοντας, ο κ. Παπανδρέου αναφέρει: «Είναι αναγκαίο στο τέλος της όποιας διαδικασίας να έχουμε στη θέση της σημερινής Ολυμπιακής ένα νέο σχήμα με προοπτική και βιωσιμότητα βασισμένο σε ιδιωτικά κυρίως κεφάλαια». Καταθέτω για τα Πρακτικά τα σχετικά έγγραφα. 
     (Στο σημείο αυτό ο Βουλευτής κ. Κωνσταντίνος Κόλλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Κυρίες και κύριοι συνάδελφοι, η Ολυμπιακή μας κοστίζει 1.000.000 εκατομμύριο ευρώ την ημέρα. Οι συσσωρευμένες ζημίες είναι 2,6 δισεκατομμύρια ευρώ ήδη από το 2004 η Κυβέρνηση κατέβαλε μία δύσκολη αλλά συγκροτημένη προσπάθεια, η οποία θα ολοκληρωθεί το επόμενο διάστημα με την κατάθεση των επενδυτικών προσφορών. Πριν φθάσουμε εκεί η Κυβέρνηση συνομίλησε επί μήνες με όλους τους εργαζόμενους επιτυγχάνοντας ευρύτατη συναίνεση. Πιλότοι, ιπτάμενοι συνοδοί και φροντιστές και κλάδοι συμβασιούχων της Ολυμπιακής έχουν συμφωνήσει μ’ αυτά τα μέτρα. Μέσω του Ο.Α.Ε.Δ. παρέχεται εφάπαξ κοινωνική ενίσχυση. Παρέχεται δυνατότητα μετάταξης σε όσους το επιθυμούν στο δημόσιο με εξαιρετικά ευνοϊκούς όρους. Λαμβάνεται ειδική μέριμνα για δίκαιη μετάβαση στο νέο ασφαλιστικό και συνταξιοδοτικό καθεστώς. Προβλέπονται αυξημένα επιδόματα για όσους δεν επιλέξουν τη συνταξιοδότηση ή τη μετάταξη και επιπλέον βοηθήματα. Θεσμοθετούνται ειδικά προγράμματα του Ο.Α.Ε.Δ. για την ενθάρρυνση πρόσληψης εποχιακών υπαλλήλων μέσω επιδοτούμενων θέσεων εργασίας και δυνατότητα επιχορήγησης των εργαζομένων για δημιουργία δικής τους επιχείρησης.
     Αντιλαμβάνεστε ότι τα προβλεπόμενα μέτρα αξιοποιούν και κινητοποιούν όλο το φάσμα των διαθέσιμων θεσμών και πόρων. Με αυτόν τον τρόπο με το νομοσχέδιο για την προστασία των υπαλλήλων των Ολυμπιακών Αερογραμμών η Κυβέρνηση ολοκληρώνει την προετοιμασία, για μια κρίσιμη, ουσιαστική εξυγίανση. Τολμά εκεί που οι άλλοι οπισθοχώρησαν. 
     Κλείνει την πληγή όπου ο Έλληνας φορολογούμενος αιμορραγεί επί δεκαετίες, με κοινωνική ευαισθησία και συνέπεια απέναντι στα κεκτημένα των εργαζομένων της Ολυμπιακής. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Αναστάσιος Νεράντζης): Και εμείς ευχαριστούμε, κύριε Κόλλια. 
     Το λόγο έχει ζητήσει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Κωνσταντίνος Αϊβαλιώτης. 
     Ορίστε, κύριε Αϊβαλιώτη. 
     ΚΩΝΣΤΑΝΤΙΝΟΣ ΑΪΒΑΛΙΩΤΗΣ:  Ευχαριστώ, κύριε Πρόεδρε. 
     Υπάρχει μια παλιά ταινία, συμπαθητική ασπρόμαυρη ταινία του ελληνικού κινηματογράφου, με τον τίτλο: «Ο εμίρης και ο κακομοίρης». Εδώ έχουμε έναν εμίρη και πολλούς κακομοίρηδες! 
     «Κακομοίρηδες» είναι οι Έλληνες οι οποίοι πληρώνουν. Συμφωνώ με τη διατύπωση του κ. Χατζηδάκη –την έχει πει κατ’ επανάληψη- ως ένα βαρέλι που δεν έχει πάτο. «Κακομοίρηδες» όμως, εκτός από τους Έλληνες φορολογούμενους, είναι και οι υπάλληλοι της Ολυμπιακής, που θα βρεθούν στη δυσάρεστη θέση να φτάσουν πενήντα χρονών και να μην έχουν δουλειά, να ψάχνουν εργασία για να ζήσουν τις οικογένειές τους. Έτσι λοιπόν, ένας ο εμίρης, αλλά πολλοί οι κακομοίρηδες! 
     Πώς όμως φτάσαμε εδώ; Η Τουρκία έχει εθνικό αερομεταφορέα. Γελούσαμε πριν λίγα χρόνια, πριν δέκα πέντε χρόνια με την «TURK HAVA YOLLARI», την τουρκική αεροπορική εταιρεία. Σήμερα μια εταιρεία των πέντε Ηπείρων, η Ολυμπιακή, η οποία ήταν το καύχημα της Ελλάδας, που είχε επίχρυσα μαχαιροπήρουνα στην πρώτη θέση, επί Ωνάση βέβαια, έφτασε να έχει αυτά τα χάλια! 
     Ποιος φταίει όμως που μια εταιρεία με τόσο υψηλό κύρος, κατάντησε να περιμένει το ενδιαφέρον μιας αραβικής εταιρείας, η οποία ιδρύθηκε –όπως είδα στο ιστορικό της- μόλις το 1993; Η πρώτη πτήση της έγινε τον Ιανουάριο του 1994. 
     Η «QATAR AIRWAYS» νομίζω ότι είναι μια σοβαρή αναπτυσσόμενη εταιρεία, αλλά το καμάρι της Ελλάδας από το 1957 είναι η Ολυμπιακή Αεροπορία, την οποία ίδρυσε –να το  πούμε και αυτό- ένας μεγάλος Μικρασιάτης. Έχω ιδιαίτερη ευαισθησία λόγω προσφυγικής καταγωγής -εξάλλου το δείχνει και το επώνυμό μου- σ’ αυτό το μεγάλο Μικρασιάτη, που έφτιαξε αυτά που έφτιαξε και βοήθησε εκατοντάδες παιδιά, με τις υποτροφίες που έχουν πάρει, να σπουδάσουν στο εξωτερικό. Βοήθησε ανθρώπους να σωθούν με το «Ωνάσειο Καρδιοχειρουργικό Κέντρο». 
     Δυστυχώς, από ό,τι παρατηρώ, σε κανένα δήμο ή κοινότητα της Ελλάδος ούτε μια μικρή πλατεία ή ένας μικρός δρόμος δεν φέρνουν το όνομα του Αριστοτέλη Ωνάση. Παρεμπιπτόντως δεν υπάρχει ούτε και το όνομα μιας μεγάλης μορφής του Πολιτισμού μας, της Μαρίας Κάλλας, η οποία είναι τελείως ξεχασμένη από την ελληνική Τοπική Αυτοδιοίκηση. Δεν υπάρχει πουθενά ένας δρόμος, μια πλατεία που να φέρει το όνομα της Μαρίας Κάλλας. Υπάρχει όμως στο Παρίσι! Δεν πειράζει, οι Γάλλοι αναγνώρισαν την Μαρία Κάλλας. Εμείς ακόμη υστερούμε. 
     Η Ολυμπιακή κρατικοποιήθηκε το 1975 και μέχρι το 1981 ήταν ζημιογόνα, αλλά δεν είχε τα χάλια που παρουσιάζει έκτοτε. Να πούμε την αλήθεια. Όργιο κομματισμού επί ΠΑ.ΣΟ.Κ., «πρασινοφρουροί», αφισοκολλητές, ο καθένας έμπαινε από το παράθυρο! Αυτή είναι η αλήθεια. Αυτή είναι η αλήθεια, το ΠΑ.ΣΟ.Κ. την οδήγησε μέχρι εδώ. Ούτε με τα κιάλια δεν μπορούσε μη «πράσινος» οπαδός να μπει στην Ολυμπιακή! 
     Τεράστιες οι ανάγκες της μισθοδοσίας, προνόμια, κατασπατάληση εσόδων. Πέρυσι είχε έσοδα 750.000.000. Πώς είναι δυνατόν μια εταιρεία με έσοδα 750.000.000 να βρίσκεται σ’ αυτήν την κατάσταση; 
     Τις διοικήσεις όμως αυτής της εικοσαετίας ποιος τις διόρισε; Ο Καρατζαφέρης, ο Ροντούλης, ο Βελόπουλος, ο Αϊβαλιώτης; Ποιος τις διόρισε; Τις διόρισε το ΠΑ.ΣΟ.Κ.. Τις διοικήσεις που είναι τώρα; Τις διοικήσεις επί εποχής Μητσοτάκη ποιος τις διόρισε; Τις διόρισε η Νέα Δημοκρατία. 
     ΜΙΧΑΛΗΣ ΚΑΤΡΙΝΗΣ: Το ΠΑ.ΣΟ.Κ.! 
     ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Το ΠΑ.ΣΟ.Κ. έκανε άλλα, κύριε συνάδελφε και τώρα το ΠΑ.ΣΟ.Κ. γίνεται τιμητής! 
     Γιατί όμως μας λέει ο κ. Χατζηδάκης ότι ο ελληνικός λαός χάνει 1.000.000 την ημέρα από την Ολυμπιακή και 2.000.000 από τον Ο.Σ.Ε.; Χάνονται, λοιπόν, 3.000.000 την ημέρα, με διοικήσεις που διορίσατε εσείς οι δύο. Εσείς οι δύο ευθύνεστε για τα χάλια της Ολυμπιακής και σήμερα βλέπουμε ότι υπάρχουν αντεγκλήσεις μεταξύ σας για το ποιος κατέστρεψε περισσότερο την Ολυμπιακή. Ο κ. Λιάπης, εσείς διορίσατε τις διοικήσεις που βρίσκονται στο τιμόνι της Ολυμπιακής από το 2004 και πέρα. 
     Να πω όμως και κάτι καλό. Την περίοδο 1990-1993, επί κυβερνήσεως Νέας Δημοκρατίας, φτιάχτηκαν οι «Μακεδονικές Αερογραμμές». Τι έγιναν οι «Μακεδονικές Αερογραμμές»; Βλέπαμε ένα κουφάρι, ένα αεροπλάνο επί χρόνια στο Δυτικό Αεροδρόμιο να γράφει «MACEDONIA». Αυτό ήταν! 
     Ξέρουμε κανένα μεγάλο πτητικό έργο των «Μακεδονικών Αερογραμμών»; Ξέρουμε να αναπτύχθηκε αυτή η εταιρεία; Πάω εγώ με αποστολή της Ευρωβουλής στο αεροδρόμιο των Σκοπίων, το «Μέγας Αλέξανδρος» και προσγειώνονται οι «Μακεδονικές Αερογραμμές» στο αεροδρόμιο «Μέγας Αλέξανδρος» και τίποτα δεν έχει σχέση με την Ελλάδα. Προσγειώνεσαι σ’ ένα αεροδρόμιο που λέγεται «Μέγας Αλέξανδρος», τα αεροπλάνα είναι παραταγμένα και γράφουν «MACEDONIAN AIRLINES» και δεν βρίσκεσαι στην Ελλάδα. Είναι η πλήρης παράκρουση!  
     Ό,τι έχει να κάνει με την Ελλάδα είναι κλεμμένο από τους Σκοπιανούς και δεν έχει ανοίξει ρουθούνι, απολύτως τίποτα! Κάνουν οι Σκοπιανοί όλο αυτό τον καιρό αυτό που θέλουν. Κι όχι μόνον αυτό, αλλά παίρνουν και 1,1 δισεκατομμύρια ευρώ από την Ευρωπαϊκή Ένωση χωρίς να ακουστεί η φωνή της Ελλάδας, ούτε η φωνή της Κυβέρνησης του Ανδρέα Παπανδρέου ούτε του Σημίτη ούτε του Κώστα Καραμανλή! Δεν υπάρχει βέτο. Οι Σκοπιανοί έχουν πάρει 1,1 δισεκατομμύρια ευρώ, σύμφωνα με επίσημο πίνακα της Κομισιόν, από το ’92 ως σήμερα. Να μην μπω στην ιστορία με την Τουρκία. Δεν έχει σχέση με το νομοσχέδιο. Οι Τούρκοι έχουν πάρει 11,1 δισεκατομμύρια ευρώ χωρίς να ακουστεί το παραμικρό βέτο! 
     Με το νομοσχέδιο, λοιπόν, που μας παρουσιάζετε, κύριε Υπουργέ, ποιο είναι το όφελος του πολίτη αφού υπάλληλοι φεύγουν από τον ευρύτερο δημόσιο τομέα, διορίζονται σε θέσεις του δημοσίου και συνεχίζουν να πληρώνονται από το δημόσιο; Εγώ δεν βλέπω το όφελος για τον φορολογούμενο.
      Έλληνες εργαζόμενοι στους σταθμούς του εξωτερικού. Αν μου έχετε κάνει την τιμή να με προσέξετε, το έχω αναφέρει τρεις φορές, όσες φορές έχετε έρθει εδώ για το θέμα της Ολυμπιακής. Τουλάχιστον τρεις φορές το έχω αναφέρει εγώ. Τριακόσιες είκοσι οικογένειες Ελλήνων του εξωτερικού, που δουλεύουν σε σταθμούς του εξωτερικού. Τι θα γίνουν αυτοί; Οι Έλληνες που εργάζονται στους σταθμούς της Ολυμπιακής των Βρυξελλών, του Παρισιού, της Φραγκφούρτης τι θα γίνουν; Έχουν οικογένειες, έχουν παιδιά, «τρέχουν» τα έξοδα. Εγώ μπορώ να σταματήσω. Δέχομαι διακοπή, κύριε Υπουργέ, αν μου πείτε τι θα γίνει με τους Έλληνες που δουλεύουν στους σταθμούς της «Ολυμπιακής» στο εξωτερικό. Σταματάω. 
     Δεν μου απαντάτε. Απαντάει όμως για σας το Ευρωπαϊκό Κοινοβούλιο. 
     Θα καταθέσω στα Πρακτικά –το έκανε και ο συνάδελφός μου και αγαπητός μου φίλος ο Κυριάκος Βελόπουλος το πρωί- τις ερωτήσεις. Για το θέμα του κ. Μπαρό δεν θα πω τίποτα παραπάνω. Να πω απλώς ότι έχει υπάρξει ερώτηση στην Ευρωβουλή που μιλάει για τον κύριο Μπαρό, τη φυλάκιση  που είχε, τα δύο έτη στέρησης πολιτικών δικαιωμάτων. Αυτό είναι μια άλλη ιστορία. Με τον Μπαρό είχαμε να κάνουμε και έπρεπε να μην είμαστε τόσο υποχωρητικοί με τον Μπαρό. 
     Ερώτηση Γιώργου Καρατζαφέρη το 2006 για την Ολυμπιακή: Η Επιτροπή ενημερώθηκε, η Κομισιόν, ότι η Ολυμπιακή μετεγκαταστάθηκε από το αεροδρόμιο του Ελληνικού και ανέβηκαν 1893% τα έξοδα για πάρκινγκ αεροσκαφών –πρόκειται για ερώτηση του Γιώργου Καρατζαφέρη στην Ευρωβουλή- 500% τα έξοδα για προσγείωση –υπάρχει επίσημη καταγγελία, είναι στοιχεία από καταγγελία- και 351% ενοίκια χώρων και γραφείων. Άρα λοιπόν 7,3 εκατομμύρια ευρώ πλήρωνε παραπάνω η Ολυμπιακή γιατί έφυγε από το Ελληνικό, που ήταν το δικό της αεροδρόμιο, το Δυτικό, και πήγε στα Σπάτα και μέσα σε πέντε χρόνια επιβαρύνθηκε με 268.000.000 ευρώ. Το καταθέτω λοιπόν αυτό στα Πρακτικά, την ερώτηση του Γιώργου Καρατζαφέρη στην Ευρωβουλή. 
     (Στο σημείο αυτό ο Βουλευτής κ. Κωνσταντίνος Αϊβαλιώτης                      καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     Απαντάει τώρα ο περίφημος κ. Μπαρό, στις 20 Δεκεμβρίου του 2007: «Οι ελληνικές Αρχές δεν έχουν ζητήσει από την Επιτροπή άδεια για την καταβολή των ποσών που έχουν επιδικαστεί ως αποζημιώσεις από το Διαιτητικό Δικαστήριο». Οι ελληνικές Αρχές δεν έχουν ζητήσει από την Επιτροπή. Την απάντηση του κυρίου Μπαρό επίσης την καταθέτω. 
     (Στο σημείο αυτό ο Βουλευτής κ. Κωνσταντίνος Αϊβαλιώτης                      καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     Ερώτηση Γιώργου Γεωργίου, Ευρωβουλευτή του ΛΑ.Ο.Σ., στις 31 Ιανουαρίου 2008. «Έχει ληφθεί υπόψη ότι οι ελεγκτές της Κομισιόν δεν εντόπισαν στα βιβλία της Ολυμπιακής τα καταχωρημένα τεράστια χρέη του κράτους προς την εταιρεία, κάτι που οδήγησε στην εσφαλμένη εντύπωση ότι η Ολυμπιακή χρωστά στο κράτος; Η Επιτροπή ενημερώθηκε για τα χρέη του ελληνικού δημοσίου προς την Ολυμπιακή Αεροπορία»; Αυτή είναι η ερώτηση του Γιώργου Γεωργίου. 
     Απαντάει ο περίφημος κ. Μπαρό: «Όσον αφορά τις αποφάσεις του Διαιτητικού Δικαστηρίου η Κομισιόν δεν έχει στη διάθεσή της ακριβείς πληροφορίες σχετικά με τη διάρθρωση, τη φύση και το νομικό καθεστώς του Διαιτητικού Δικαστηρίου που έλαβε τις εν λόγω αποφάσεις». Τώρα μας κάνει και κριτική στα δικαστήρια. Εμπλέκεται στα εσωτερικά μας, στα πόδια μας ο κύριος Μπαρό και μας κάνει κριτική και για τη δικαιοσύνη. «Η Επιτροπή δεν έχει στη διάθεσή της πληροφορίες σχετικά με τα ποσά που επιδίκασε το Διαιτητικό Δικαστήριο». Γιατί δεν έχει πληροφόρηση η Κομισιόν για τα ποσά που επιδικάσανε στην Ολυμπιακή; Άρα λοιπόν η Κομισιόν κάνοντας όσα κάνει δείχνει ότι ήταν προκατειλημμένη κατά της Ολυμπιακής. Καταθέτω επίσης την ερώτηση και την απάντηση στα Πρακτικά. 
     (Στο σημείο αυτό ο Βουλευτής κ. Κωνσταντίνος Αϊβαλιώτης  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     Διάβασα ένα άρθρο της κ. Λιλιοπούλου στην εφημερίδα «ΕΘΝΟΣ», η οποία μιλάει για κόστος πάνω από 2.000.000.000, ίσως και 2.500.000.000, αυτό το πακέτο το οποίο μας λέτε ότι θα είναι ελλείμματα τριών ετών και θα υπάρξει λογική απέναντι στους φορολογουμένους κ.λπ.. Η κ. Λιλιοπούλου λοιπόν, δημοσιογράφος στο «ΕΘΝΟΣ», αναφέρει ότι δεν έχει υπολογιστεί η πληρωμή των πιστωτών από το δημόσιο. Οι συνολικές οφειλές του ομίλου είναι 1.000.000.000, χωρίς να υπολογίζονται οι υποχρεώσεις του προς άλλους προμηθευτές. Όμως 2.500.000.000, αν μιλάμε για ένα πακέτο 2.500.000.000, είναι 1,2% του Α.Ε.Π. Είναι «χοντρό» το νούμερο. Αν όμως το ποσό αυτό είναι πράγματι 2.500.000.000 τότε δεν θα αποσβεστεί σε εννέα χρόνια, όπως γράφετε στην αιτιολογική έκθεση που μας παρουσιάζετε, αλλά σε δεκαοκτώ χρόνια. 
     Έσοδα του κράτους. Γράφετε μέσα ότι θα απαλλαγεί από εισφορές ύψους 150.000.000 ευρώ. Ας δούμε, λοιπόν, τι είναι αυτό το μυθώδες ποσό των 150.000.000 ευρώ. Είναι είκοσι «λίφτινγκ» σε κρατικά κτήρια. «Το «λίφτινγκ» του Υπουργείου Οικονομίας και Οικονομικών κόστισε 8.000.000 ευρώ», αυτή ήταν η απάντηση του Υπουργείου Οικονομίας και Οικονομικών. Άρα, λοιπόν, «λίφτινγκ» σε είκοσι κρατικά κτήρια είναι όλο το όφελος που θα έχουμε, επειδή δίνουμε την Ολυμπιακή εκεί που τη δίνουμε. 
     Για να καταλάβουμε για τι μιλάμε, στον προϋπολογισμό του 2009 –είμαι και γενικός εισηγητής στον προϋπολογισμό- για τα Ολυμπιακά έργα θα δώσουμε –και μιλάμε για το 2009, τελείωσαν οι Ολυμπιακοί πριν τέσσερα χρόνια- 160.000.000 ευρώ. Και αν αίφνης κοπούν τα δρομολόγια για Καστελόριζο και Λήμνο τώρα ή το 2012, ποιος ακούει τους νησιώτες, οι οποίοι νιώθουν και στο πετσί τους τον τουρκικό εθνικισμό και όλη αυτήν την πίεση από την Τουρκία;
     Διαβάζω τα ποσά: 650.000.000 ευρώ για την αναγνώριση πλασματικού χρόνου και για όλους τους ασφαλιστικούς φορείς από την εθελούσια έξοδο, 385.000.000 ευρώ κοινωνική ενίσχυση στους πιλότους, δαπάνη για τη χορήγηση αποζημίωσης στα μέλη των επιτροπών. Και άλλες επιτροπές κάνουμε; Δημιουργούμε και άλλες επιτροπές, για να παίρνουν κάποιοι λεφτά; Σύσταση ή συμμετοχή του δημοσίου σε ανώνυμες εταιρείες. Άλλες ανώνυμες εταιρείες; 
     Δηλαδή, δεν φθάνει αυτό το γιγαντωμένο και τεράστιο κράτος –ο Κώστας Μητσοτάκης το έλεγε: «σπάταλο και μεγαλοπρεπές κράτος»- και κάνουμε και άλλες επιτροπές και άλλες ανώνυμες εταιρείες και συμμετέχει και το δημόσιο; Να μην απαριθμήσω όλα τα ποσά, είναι κουραστικό. 
     Δεν υπάρχει, λοιπόν, αμφιβολία ότι η σημερινή κατάσταση είναι απότοκος της διαχείρισης του ΠΑ.ΣΟ.Κ., την οποία αναπαρήγατε εσείς ως Νέα Δημοκρατία. 
     Όμως, οι ισολογισμοί –σωστά ειπώθηκε- δεν έχουν δημοσιευθεί από το 2003 λόγω της τραγικά αρνητικής θέσης της Ολυμπιακής, όπως λέτε, και έχετε δηλώσει ότι αν είχαν δημοσιευθεί νωρίτερα, η εταιρεία θα είχε κλείσει. Και όχι μόνο θα είχε κλείσει, αλλά εδώ τρίβουν τα χέρια τους οι ανταγωνιστές της Ολυμπιακής:
     Περιοδικό «Travel Times» –ωραίο εξώφυλλο με τον κ. Άρη Σπηλιωτόπουλο- όπου μέσα βλέπουμε τη δήλωση: «Μείωση 8% της κίνησης των Ολυμπιακών Αερογραμμών το επτάμηνο και απώλεια τριακοσίων χιλιάδων επιβατών», αλλά και δηλώσεις του Γενικού Διευθυντή της «Lufthansa» στην Ελλάδα –τρίβουν τα χέρια τους- της «British Airways», της «Singapore Airlines», της «Aegean Airlines» κ.ο.κ..
     Οι ανταγωνιστές, λοιπόν, «τρίβουν» τα χέρια τους. Χαίρονται που η Ολυμπιακή βρίσκεται σ’ αυτήν την κατάσταση. Οι δυο σας, λοιπόν –Νέα Δημοκρατία και ΠΑ.ΣΟ.Κ.- διορίζατε διοικήσεις, ικανοποιούσατε τους κομματικούς «ευγενείς», βάζατε αφισοκολλητές, «μπουκώνατε» την Ολυμπιακή με κόσμο μέχρι διαλύσεως και μετά αλληλοκαλυπτόσασταν για τους ισολογισμούς που δεν δημοσιεύονταν. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Γίνατε, λοιπόν, ένα «μπλε» ΠΑ.ΣΟ.Κ. και δεν έχετε αντιληφθεί ότι εμείς κι εσείς είμαστε συγκάτοικοι στο ίδιο κτήριο της Κεντροδεξιάς, το οποίο κλυδωνίζεται από τα αλλεπάλληλα ρίχτερ. Σ’ αυτό το κτήριο είμαστε μαζί. Εμείς είμαστε το ανερχόμενο κόμμα, εσείς είστε το κατερχόμενο, αλλά είμαστε μαζί. Από τα αλλεπάλληλα λάθη το κτήριο αυτό κλυδωνίζεται και δεν «κάνετε» και μια απεντόμωση! Χρειάζεται μια απεντόμωση το κτήριο. Έχουν λερωθεί οι κοινόχρηστοι χώροι του κτηρίου. Κάτι πρέπει να γίνει!
     Εμείς πάντως στο ΛΑ.Ο.Σ., παρά τα ρίχτερ, ούτε σεισμόπληκτοι εννοούμε να γίνουμε ούτε να αφήσουμε και τη δυσωδία να πνίξει αυτό το κτήριο της Κεντροδεξιάς που άντεξε επί δεκαετίες και προσέφερε στη χώρα. Και αν σ’ αυτά τα έδρανα που κάθεστε εσείς, κύριε Υπουργέ, μετά τις επόμενες εκλογές θα κάθονται οι Υπουργοί του ΠΑ.ΣΟ.Κ. και ο κ. Τσίπρας και οι φίλοι του, τότε την ευθύνη θα την έχετε αποκλειστικά εσείς. Η Νέα Δημοκρατία και τα λάθη σας! 
     Ευχαριστώ. 
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Γεώργιος Μαυρίκος για έξι λεπτά. 
     ΓΕΩΡΓΙΟΣ ΜΑΥΡΙΚΟΣ: Ευχαριστώ, κύριε Πρόεδρε. 
     Κατανοούμε βέβαια την προσπάθεια που κατέβαλε από το Βήμα ο Κοινοβουλευτικός Εκπρόσωπος του ΛΑ.Ο.Σ. να πείσει ότι για τα προβλήματα της Ολυμπιακής –στο επίπεδο της Ευρωπαϊκής Ένωσης- την ευθύνη την έχει κάποιος κ. Μπαρό. Πρέπει, όμως, όλοι να αντιληφθούν ότι οι «Μπαρό» φεύγουν, αλλά η πολιτική των ιδιωτικοποιήσεων από την Ευρωπαϊκή Ένωση μένει!
     ΚΥΡΙΑΚΟΣ ΒΕΛΟΠΟΥΛΟΣ: Δεν είπε αυτό! Μη διαστρέφετε τα λόγια του. Δεν είπε αυτό το πράγμα!
     ΓΕΩΡΓΙΟΣ ΜΑΥΡΙΚΟΣ: Άρα, λοιπόν, ο ελληνικός λαός πρέπει να αντιληφθεί και να ξέρει ότι δεν φταίνε τα πρόσωπα, αλλά οι πολιτικές είναι αυτές που οδηγούν τις εξελίξεις και γεννούν και αναπαράγουν τα προβλήματα. 
     Είχαμε την ευκαιρία, κύριοι Βουλευτές, το πρωί εκτεταμένα να παρουσιάσουμε τις θέσεις του Κομμουνιστικού Κόμματος Ελλάδας και τις προτάσεις μας για δημόσιο εθνικό αερομεταφορέα. Περιμέναμε κάποιες συγκεκριμένες απαντήσεις στα ζητήματα που βάλαμε, από τον κύριο Υπουργό, αλλά μάταια. 
     Και όχι μόνο αυτό. Δεχθήκαμε και επιθέσεις από ομιλητές της Νέας Δημοκρατίας για τα ζητήματα που βάλαμε σε σχέση με τα οικονομικά μεγέθη, σε σχέση με την ασφάλεια των πτήσεων, για την κατάσταση που επικρατεί σήμερα και τους πραγματικούς λόγους που οδηγούν στο κλείσιμο την Ολυμπιακή, με βάση την πολιτική της Κυβέρνησης. 
     Πήραμε, λοιπόν, το λόγο, ώστε να επαναφέρουμε επιγραμματικά και σε τίτλους ορισμένα ερωτήματα και ελπίζουμε, διά στόματος του κυρίου Υπουργού, να αξιωθούμε να πάρουμε κάποιες απαντήσεις σε ό,τι μπορεί, εν πάση περιπτώσει, να δώσει απάντηση.
     Ερώτημα πρώτο. Ισχυρίζεστε και επαναλαμβάνετε μονότονα -και λίγο πριν εδώ, εκπρόσωπος της Νέας Δημοκρατίας, ομιλητής το έκανε- ότι τα προβλήματα για το κλείσιμο της Ολυμπιακής είναι οικονομικά. Ρωτάμε, λοιπόν: Αφού είναι οικονομικά τα προβλήματα, γιατί δεν εισπράξατε τα 850.000.000 ευρώ που επιδίκασαν οι τρεις αποφάσεις ελληνικών δικαστηρίων; Γιατί δεν εξασφαλίζετε να ολοκληρωθεί η διαδικασία για την απόφαση με τα 350.000.000; Γιατί, αφού εκτιμάτε ότι τα προβλήματα είναι οικονομικά, βάλατε τη θηλιά στο λαιμό, με το υπέρογκο κόστος, στην Ολυμπιακή από την αξιοποίηση του «Ελευθέριος Βενιζέλος»; Γιατί, αφού τα προβλήματα είναι οικονομικά, είχαμε χίλιες πεντακόσιες τουλάχιστον και παραπάνω ακυρώσεις πτήσεων, που ξέρουμε όλοι τι σήμαινε με την αποζημίωση των επιβατών;
     Αφού τα προβλήματα είναι οικονομικά, κύριε Υπουργέ, πείτε μας: Γιατί σπαταλήθηκαν χρήματα από την Ολυμπιακή, για να απαξιωθεί με διαφημιστικά σποτ και δημοσιεύσεις στις εφημερίδες η ίδια η επιχείρηση; Αφού τα προβλήματα είναι οικονομικά, γιατί στραγγαλίζεται η δράση της Ολυμπιακής στην τεχνική βάση, με πιο χαρακτηριστικό το παράδειγμα της «IBERIA»; Αφού λέτε ότι τα προβλήματα είναι οικονομικά, γιατί η εκτίμηση που κάνει ο για μας σπεσιαλίστας, με βάση την εμπειρία και τη γνώση του στα ζητήματα της Ολυμπιακής, καθηγητής Λαΐνος, που υποστηρίζει, όπως σημειώσαμε και το πρωί, ότι το λειτουργικό κόστος από τις κυβερνήσεις και τις δικές σας και του ΠΑ.ΣΟ.Κ., από το 1994 μέχρι σήμερα, υπολογίζεται σε 10.000.000.000; Γιατί δεν το αποδίδετε σε αυτό και το χρεώνετε σαν έλλειμμα στην Ολυμπιακή;
     Θα ήθελα να πω ένα επιπρόσθετο στοιχείο στα οικονομικά δεδομένα. Αναφέρετε εδώ ότι χρωστάει στο Ι.Κ.Α..
     Ξέρετε, κύριε Υπουργέ, πόσα χρωστάει το δημόσιο στο Ι.Κ.Α.; Ξέρετε ότι ιδιωτικά κανάλια χρωστάνε 90.000.000 στο Ι.Κ.Α. και όμως, παίρνουν και χαρτιά ενημερότητας και ασύδοτοι, εξακολουθούν να μην καταβάλλουν τις εισπράξεις που εισπράττουν για εισφορές από τους ίδιους τους εργαζόμενους;
     Ερώτημα δεύτερον. Αμφισβητήθηκε το ότι στα νησιά θα αντιμετωπίσουν προβλήματα. Πιστεύουμε ότι όποιος πατά με τα πόδια στη γη και το κεφάλι πάνω αντιλαμβάνεται, λόγω της γεωγραφίας της χώρας, ότι τα προβλήματα θα πολλαπλασιάζονται, τα προβλήματα στην επικοινωνία της ακριτικής και νησιωτικής Ελλάδας θα οξύνονται. Ξέρουμε ποια είναι η τακτική και των εφοπλιστών, ξέρουμε ποια είναι η τακτική και στις χερσαίες μεταφορές. Τα έχουμε δει, τα έχουμε γνωρίσει. Όσοι καταγόμαστε από νησιά τρέμουμε από αυτές τις εξελίξεις και από τη διαδικασία, εμείς που έχουμε βιώσει στο πετσί μας όλες αυτές τις πολιτικές.
     Ερώτημα τρίτο. Δεν γνωρίζετε, δεν ξέρετε ότι επιχειρείται να διαμορφωθεί ένα καρτέλ στην Ευρώπη με τρεις επιχειρήσεις, τη «BRITISH AIRWAYS», την «AIR FRANCE» και τη «LUFTHANSA»; Άρα, λοιπόν, με την πολιτική σας δεν ενισχύετε αυτήν την κατεύθυνση;
     Ερώτημα τέταρτο. Μιλάτε για την ασφάλεια των πτήσεων και αναφέραμε και δεν απαντήσατε και λίγο πριν, από εδώ, ακούσαμε για τα χρυσά πιρούνια. Εμάς δεν μας έλκουν τα χρυσά πιρούνια του Ωνάση. Εμείς ξέρουμε ότι επί Ωνάση, είκοσι χρόνια, πέντε αεροπλάνα -το είπαμε και το πρωί- έχασε η Ολυμπιακή με διακόσιους νεκρούς, ενώ από το 1976 μέχρι σήμερα, τριάντα τρία χρόνια, η Ολυμπιακή είναι πρώτη στην ασφάλεια και στη σιγουριά στις πτήσεις, χωρίς κανένα ουσιαστικό ατύχημα.
     Ερώτημα πέμπτο. Είναι ψέματα, κύριε Υπουργέ, ότι σας κατηγορούν τα σωματεία της Ολυμπιακής ότι, με βάση όλα αυτά τα δεδομένα, η πτώχευση την οποία επιχειρείτε είναι δόλια; Σε αυτά τα ζητήματα θα απαντήσετε;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ολοκληρώνω, κύριε Πρόεδρε, υπογραμμίζοντας για μια ακόμη φορά πως περιμένουμε από την πλευρά του ΠΑ.ΣΟ.Κ. να δοθεί μια απάντηση. Παρ’ ότι ακούσαμε με προσοχή και τον Κοινοβουλευτικό Εκπρόσωπό του και τους ομιλητές του, κανείς δεν λέει αν είναι υπέρ ή κατά της ιδιωτικοποίησης της Ολυμπιακής. Ακούμε να λέτε για περισσότερο σθένος, για επαναδιαπραγμάτευση, για μερική παρουσία του κράτους, για μερικό έλεγχο. Άλλοι για μεικτό σύστημα. Τι εν τέλει, εν πάση περιπτώσει, υποστηρίζετε και προτείνετε; Γιατί εμείς πιστεύουμε ότι η μοναδική διέξοδος είναι ο δημόσιος εθνικός αερομεταφορέας, ο οποίος μπορεί να παίξει πρωταγωνιστικό ρόλο για τις συγκοινωνίες, σε συνδυασμό με τις χερσαίες και ακτοπλοϊκές. 
     Ευχαριστώ. 
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. στο Νομό Ηρακλείου κ. Σκουλάς. 
     ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, κύριε Υπουργέ, προσπαθούσα όλο το πρωί να ερμηνεύσω το χαμόγελό σας, τη στάση σας, το ύφος σας. Ήταν άραγε χαμόγελο ειρωνείας, απαξίωσης ή ήταν χαμόγελο άμυνας, φόβου και αμηχανίας; Ήταν όλα αυτά μαζί. Ήταν η στάση και το ύφος της κυνικής Κυβέρνησης της Νέας Δημοκρατίας. 
     Κύριε Υπουργέ, μιλήσατε ξανά σήμερα για μια μεγάλη μεταρρύθμιση για την Ολυμπιακή και για τους εργαζόμενους, αφού, όμως, πρώτα συκοφαντήσατε, απαξιώσατε, διαλύσατε την Ολυμπιακή με την πολιτική σας τα τελευταία τεσσεράμισι χρόνια. Άραγε με ποια στοιχεία τώρα και καιρό μιλάτε για 1.000.000 ευρώ χρέος την ημέρα, χωρίς ισολογισμό από το 2004; Αν είναι αλήθεια αυτά τα ποσά, τι κάνουν οι διοικήσεις που εσείς έχετε διορίσει; 
     Ονομάστε, λοιπόν, μία μεταρρύθμιση που κάνατε εσείς και η Κυβέρνηση του κ. Καραμανλή. Δώστε ένα παράδειγμα. Είναι άραγε μεταρρύθμιση το ασφαλιστικό που ψηφίσατε πέρυσι; Είναι μήπως μεταρρύθμιση η πώληση των λιμανιών; Είναι μεταρρύθμιση η διάλυση του Ο.Σ.Ε.; Είναι μεταρρύθμιση η διάλυση του Εθνικού Συστήματος Υγείας; Είναι μεταρρύθμιση η ληστρική διαχείριση της περιουσίας των ασφαλιστικών ταμείων, που χάνουν 5.000.000.000 τις τελευταίες ημέρες μετά την υπόθεση των δομημένων ομολόγων, δηλαδή από αξία 30.000.000.000 ευρώ φθάνουν στα 25.000.000.000; 
     Αρκετά, λοιπόν, με την κενή ρητορεία, τις πομφόλυγες και το βερμπαλισμό! Δεν πρόκειται πλέον να κρυφτείτε πίσω από το μανδύα του μεσαίου χώρου, γιατί έχει αποκαλυφθεί το πραγματικό σας πρόσωπο και η ιδεολογία, αυτή του κυνικού, νεοδεξιού, νεοσυντηρητικού, νεοφιλελεύθερου, που ξεπουλάει τα πάντα στην ιδεοληψία της απορρύθμισης και της αγοράς. 
     Δυστυχώς, σήμερα συζητάμε ένα νομοσχέδιο που θα κλείσει, θα ξεπουλήσει θα βάλει λουκέτο οριστικά στην Ολυμπιακή. Και το συζητάμε πάλι με κενά τα έδρανα της Νέας Δημοκρατίας! Πέντε Βουλευτές να υποστηρίξουν το νομοσχέδιο! Συζητάμε ένα νομοσχέδιο, που θα δημιουργήσει, δυστυχώς, ανέργους, που θα παραχωρήσει μονοπωλιακά σε ιδιώτη τις αεροπορικές μεταφορές. Συζητάμε ένα νομοσχέδιο που μόνο κάποιος που διαθέτει ιδιαίτερη αίσθηση του χιούμορ θα ονόμαζε κοινωνικές ρυθμίσεις για τους εργαζόμενους. Δυστυχώς στην Ελλάδα του Καραμανλή και της Νέας Δημοκρατίας η ανεργία και η ανασφάλεια ονομάζονται κοινωνικές ρυθμίσεις! 
     Καλό θα ήταν, πέρα από τις κορώνες, στη δευτερολογία σας να απαντούσατε σε συγκεκριμένες ερωτήσεις που έχουν τεθεί και θα τεθούν ακόμη. Και ερωτώ: Ποιο είναι το κόστος του νομοσχεδίου για το ασφαλιστικό σύστημα; Τι απαντάτε στην άποψη των εργαζομένων ότι το κόστος θα φθάσει τα 830.000.000 έως 850.000.000 ευρώ σε βάθος εικοσιπέντε ετών; Γιατί δεν φέρατε γι’ αυτό αναλογιστική μελέτη;
      Ποιο είναι το κοινωνικό κόστος του νομοσχεδίου; Εδώ σας απαντάει η κοινωνία. Σας απαντούν οι απεργοί. Είναι η ανεργία, η μείωση των εισοδημάτων. Είναι ο εργασιακός μεσαίωνας για την πλειοψηφία των οκτώ χιλιάδων εργαζομένων από τη μια και οι «χρυσοί» συνταξιούχοι των 7.000  και 10.000 ευρώ σύνταξη για τους ελάχιστους από την άλλη. Δηλαδή νεοφιλελεύθερη ιδεοληψία για τους πολλούς, για τους περισσότερους, για τους οκτώ χιλιάδες και πελατειακός καπιταλισμός για τους φίλους σας χειριστές. 
     Στην ακρόαση των φορέων διαπιστώθηκε ότι δεν έγινε διάλογος. Δεν έγινε διάλογος με τους εργαζομένους. Η  Ο.Σ.Π.Α., που αντιπροσωπεύει εικοσιτέσσερα σωματεία, καταγγέλλει, με δύο εξώδικα που σας έχει στείλει στις 10 Οκτωβρίου και στις 17 Οκτωβρίου, ότι δεν  έγινε ο διάλογος, όπως οφείλατε από τους νόμους. 
     Με ποιους, λοιπόν, κάνατε διάλογο; Με μερίδα των εργαζομένων, όπως οι χειριστές; Και όμως, ο ίδιος ο πρόεδρος της Ένωσης Χειριστών παραδέχθηκε ότι είχατε μερικές συναντήσεις και όχι συζήτηση σε ασφυκτικά χρονικά όρια. Κατέθεσε επίσης την άποψη ότι ούτε η Ένωση Χειριστών πιστεύει στην πλήρη αποκρατικοποίηση της εταιρείας, δεν πιστεύει σε ένα επιτυχές αποτέλεσμα αυτού του νομοσχεδίου. Μίλησε για έλλειψη εναλλακτικού σχεδίου, μίλησε για επικίνδυνο επιχείρημα και κατέληξε λέγοντας ότι το πρόβλημα της Ολυμπιακής δεν είναι το εργασιακό κόστος. Αφού, λοιπόν, δεν είναι το εργασιακό κόστος, ποιο είναι το πρόβλημα της Ολυμπιακής; Και σε ποια χρονική συγκυρία έρχεται το νομοσχέδιο; Σε ποιο οικονομικό, κοινωνικό, πολιτικό περιβάλλον; Τη στιγμή που καταρρέει το χρηματοπιστωτικό σύστημα και ζούμε τα προβλήματα στην πραγματική οικονομία, προχωράτε στην εκποίηση της Ολυμπιακής. Προχωράτε στην ιδιωτικοποίηση μιας κρατικής εταιρείας, όταν σε ολόκληρο τον κόσμο κορυφαίοι οικονομολόγοι τονίζουν την ανάγκη πλέον συγκράτησης της αγοράς με την επιβολή κανόνων που θα διασφαλίζουν τη μελλοντική σταθερότητα, την κοινωνική δικαιοσύνη και τη δημιουργία ενός νέου αναπτυξιακού προτύπου. 
     Υλοποιείτε μία πολιτική ξεπερασμένη, μία πολιτική, μία πολιτική παρωχημένη, μία πολιτική με επίκεντρο την ικανοποίηση ιδιωτικών συμφερόντων σε βάρος του δημοσίου συμφέροντος και πάνω από όλα, σε βάρος των πολιτών. Μία πολιτική που ζημιώνει το ελληνικό κράτος και στερεί τη χώρα από τη δυνατότητα παρέμβασης στο κομμάτι της αεροπλοΐας. Γιατί, αυτή η πολιτική που ακολουθείτε, αγαπητοί συνάδελφοι της Νέας Δημοκρατίας, με την Ολυμπιακή, θα στερήσει στην Ελλάδα πέρα από έναν εθνικό αερομεταφορέα, ένα εργαλείο ουσιαστικής υλοποίησης αναπτυξιακής πολιτικής. Γιατί τα νησιά από τον Απρίλιο του 2012 δεν θα συνδέονται μέσω πτήσεων με το κέντρο.
     Κύριε Υπουργέ, είναι αλήθεια ότι ο διαθέσιμος στόλος της Ολυμπιακής τον Οκτώβριο του 2007 είχε σαράντα οκτώ αεροσκάφη και με την πολιτική σας τον Ιούνιο του 2008 ήταν τριάντα οκτώ; Είναι αλήθεια ότι το πρώτο εξάμηνο του 2008 ακυρώθηκαν έξι χιλιάδες τριακόσιες πτήσεις; Είναι αλήθεια ότι η εταιρεία μόνο σε ένα εξάμηνο απώλεσε εκατόν πενήντα χιλιάδες θέσεις επιβατών; Είναι αλήθεια ότι με δέκα αεροσκάφη λιγότερα, δεν εκτελέστηκαν είκοσι δύο χιλιάδες πτήσεις το 2007, σημαίνει δυόμισι εκατομμύρια περίπου λιγότερους επιβάτες και απώλεια εσόδων της τάξης 230.000.000 ευρώ; Είναι αλήθεια όλα αυτά που λέγονται; Είναι αλήθεια ότι η εταιρεία μεθοδευμένα, χωρίς αιτιολογία εκχώρησε και εκχωρήσατε δωρεάν σε ανταγωνιστές sloth κερδοφόρα, όπως της Φρανκφούρτης και του Μονάχου; 
     Η απόφαση για την πώληση της Ολυμπιακής είναι άκρως πολιτική απόφαση. Είναι μία απόφαση που βασίζεται μόνο σε πολιτικά και ιδεολογικά και όχι σε οικονομικά κριτήρια. Δυστυχώς, όμως, στηρίζεται στα ιδεολογικά κριτήρια της συντήρησης, της ιδεοληψίας της αγοράς που θεωρείται το κράτος ανίκανο να διαχειριστεί την περιουσία του, τις υποδομές που διαθέτει και γι’ αυτόν το λόγο προχωράει στην ιδιωτικοποίηση των πάντων. 
     Είναι ξεκάθαρο ότι σε τέτοιες πολιτικές εμείς δεν μπορούμε να συμφωνήσουμε. Είναι ξεκάθαρο ότι η πώληση της Ολυμπιακής εμπεριέχει και ένα στοιχείο κοινωνικής αδικίας. Πότε; Όταν δίνετε 28.000.000.000 ευρώ στις τράπεζες, δεν μπορείτε να βρείτε 2.000.000.000 ευρώ να σώσετε την Ολυμπιακή;
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο κ. Κατρίνης έχει το λόγο.
     ΘΕΟΧΑΡΗΣ ΤΣΙΟΚΑΣ: Κύριε Πρόεδρε, εάν μου επιτρέπετε, επειδή είναι ώρα προσωπικής ευθύνης παράλληλα με τη συλλογική ευθύνη και επειδή η Νέα Δημοκρατία, από ό,τι φαίνεται, δεν έχει σκοπό να αποσύρει το νομοσχέδιο, θέλουμε να καταθέσουμε αίτημα ονομαστικής ψηφοφορίας. 
     ΠΡΟΕΔΡΕΥΩΝ (Αναστάσιος Νεράντζης): Παρακαλώ, να περιέλθει στο Προεδρείο, όπως επιβάλλει ο Κανονισμός. Θα αναγνωστεί στη λήξη της συνεδρίασης, όπως προβλέπει ο Κανονισμός.
     ΝΙΚΟΛΑΟΣ ΣΗΦΟΥΝΑΚΗΣ: Γιατί στη λήξη, κύριε Πρόεδρε, και όχι τώρα;
     ΠΡΟΕΔΡΕΥΩΝ (Αναστάσιος Νεράντζης): Θα ψηφίσουμε νέο Κανονισμό, κύριε Σηφουνάκη, για να κάνουμε το χατίρι σας; Πολύ ευχαρίστως! Κάνουμε ό,τι λέει ο Κανονισμός.
     Ορίστε, κύριε Κατρίνη, έχετε το λόγο.
     ΜΙΧΑΛΗΣ ΚΑΤΡΙΝΗΣ: Ευχαριστώ, κύριε Πρόεδρε.
     Εγώ δεν θα μείνω στα χαμόγελα του Υπουργού και της νεαρής συμβούλου του, χαμόγελα τα οποία δυστυχώς βλέπουμε σε όλη τη διάρκεια των συζητήσεων, τόσο στην επιτροπή όσο και σήμερα στην Ολομέλεια. Θα δηλώσω την έκπληξή μου για την ομιλία του εισηγητή της Νέας Δημοκρατίας, του συναδέλφου Αυγενάκη, που τόσο κατά τη συζήτηση στη Διαρκή Επιτροπή όσο και σήμερα εν μέρει κάνει μία προσπάθεια αγωνιώδη να πείσει τον εαυτό του και τους συναδέλφους με τη λογική των αριθμών, με μία στυγνή απαγγελία οικονομικών όρων για το επωφελές του νομοσχεδίου, το οποίο συζητάμε σήμερα.
     Και εδώ, κύριοι συνάδελφοι, πραγματικά ισχύει το ότι όταν ευημερούν οι αριθμοί –όπως μας το παρουσιάζει ο κ. Αυγενάκης- δυστυχούν οι άνθρωποι και, μάλιστα, όχι μόνο οι εργαζόμενοι που στη συντριπτική πλειοψηφία τους διαφωνούν με το νομοσχέδιο που συζητάμε, αλλά κυρίως οι κάτοικοι των παραμεθόριων και νησιωτικών περιοχών, οι οποίοι θα είναι και αυτοί που θα κληθούν να πληρώσουν τα σπασμένα. Και προκαλεί έκπληξη –θα έλεγα, κατάπληξη- πώς ένας Βουλευτής νησιωτικής περιοχής μιλάει με τόσο απαξιωτικό τρόπο για τη λειτουργία της Ολυμπιακής Αεροπορίας.
     Βεβαίως, κύριοι συνάδελφοι, δεν μπορούμε να κατηγορήσουμε τον Υπουργό για αλλαγή πολιτικής στόχευσης. Άλλωστε, είναι γνωστή η σταθερή του προσήλωση στην απαξίωση, την κατάργηση και εν τέλει το ξεπούλημα της εταιρείας. Είναι μία μονοκόμματη, άκαμπτη, αδιαπραγμάτευτη, νεοφιλελεύθερη λογική. 
     Άλλωστε, αυτό φαίνεται και από τις συχνές ερωτήσεις του Υπουργού κατά τη θητεία του ως Ευρωβουλευτή. Εγώ κάποιες βρήκα, όσες υπάρχουν πλέον στο site του Υπουργού. Δεν ξέρω αν είναι όλες όσες έχει καταθέσει ως Ευρωβουλευτής.
     Το 1998 ζητά αγωνιωδώς πρόγραμμα εξυγίανσης. Δέκα χρόνια αργότερα ξεπουλάει χωρίς όρους την Ολυμπιακή. Το 2003 λέει ότι η Κυβέρνηση οφείλει πλέον να ενημερώνει σοβαρά και με αίσθημα ευθύνης σχετικά με τα σχέδιά της για το μέλλον της Ολυμπιακής. Σήμερα, φέρνει ένα νομοσχέδιο με διαδικασίες εξπρές. Το 2003 αναρωτιέται αν είναι ασφαλής η θέση των εργαζομένων –εκφράζει την αγωνία του- στη νέα εταιρεία που ο τότε Υπουργός του ΠΑ.ΣΟ.Κ. προσπαθούσε να εξυγιάνει.
     Σήμερα δεν μας απαντάει στο πώς διασφαλίζονται οι θέσεις των εργαζομένων. Βλέπουμε συνολικά μία επικριτική, καταγγελτική –θα μπορούσα να πω και συκοφαντική συμπεριφορά- απέναντι στην Ολυμπιακή Αεροπορία, η οποία κορυφώνεται στην καταγγελία του σχετικά με την ασφάλεια των πτήσεων στις «Μακεδονικές Αερογραμμές».
     Και αν ο Υπουργός εδώ και καιρό βρίσκεται σε διατεταγμένη υπηρεσία, σίγουρα δεν μπορώ να δεχθώ ότι είναι εκτός πραγματικότητας. Δεν μπορώ να δεχθώ πώς ένας σύγχρονος πολιτικός, με τέτοια ευρωπαϊκή εμπειρία, μπορεί να βρίσκεται εκτός πραγματικότητας και ότι δεν μπορεί να έχει αντιληφθεί ποια είναι η διεθνής οικονομική πραγματικότητα για το ρυθμιστικό ρόλο του κράτους που τώρα αναδεικνύεται σε σχέση με την αγορά, γιατί, κύριε Υπουργέ, σήμερα δεν μιλάμε ούτε για αποκρατικοποίηση ούτε καν για ιδιωτικοποίηση. Μιλάμε για ξεπούλημα μίας επιχείρησης εθνικής σημασίας, χωρίς καμμία ουσιαστική διαπραγμάτευση.
     Δεν θα σχολιάσω τη διαδικασία εξπρές. Εξάλλου, είδαμε το Σαββατοκύριακο στα δελτία ειδήσεων με βαρύγδουπους τίτλους ότι πετύχαμε συζήτηση για την πώληση της Ολυμπιακής στο Κατάρ με την επίσκεψη του Πρωθυπουργού. Όμως, θα σχολιάσω το σχέδιο νόμου που συζητάμε, καθώς ρυθμίζει εντελώς αποσπασματικά το θέμα της Ολυμπιακής, αφήνει πάρα πολλά κενά και σε καμμία των περιπτώσεων δεν διασφαλίζει υγιή ανταγωνισμό και εξυπηρέτηση συμπολιτών μας. Όλα τα σοβαρά ζητήματα παραπέμπονται στις καλένδες. 
     Για μία ακόμα φορά, κύριε Υπουργέ –και αυτό, δυστυχώς, κατέστη εμφανές από τις ομιλίες όλων των Βουλευτών της Συμπολίτευσης- φορτώνετε και χρεώνετε στους εργαζόμενους τα πάντα για τα δεινά που αντιμετωπίζει η εταιρεία και την προβληματική πτήση της στον τομέα των μεταφορών. Δεν είναι τυχαία η μαζική –για να μην πω η ενορχηστρωμένη- επίθεση όλων των συναδέλφων της Συμπολίτευσης εναντίον του προέδρου του συνδικαλιστικού οργάνου των εργαζομένων. Εξάλλου και το σχέδιο νόμου ξεκινά με κεντρικό σύνθημα ότι επιτυγχάνουμε από τη μία πλευρά να αποτρέψουμε την περαιτέρω αιμορραγία των Ελλήνων φορολογούμενων. 
     Μιλάτε για διάλογο. Ποιος διάλογος; Με ποιους; Είναι γνωστό ότι μόνο τέσσερα από τα είκοσι τέσσερα σωματεία της ομοσπονδίας ήρθαν στη συζήτηση. Ποια συζήτηση; Ποια συμφωνία; Εδώ, οι συνάδελφοι της Συμπολίτευσης –και πραγματικά προκαλώ τους συναδέλφους να δουν τα πρακτικά της επιτροπής- επιτέθηκαν μαζικά στον πρόεδρο της ομοσπονδίας των εργαζομένων χρεώνοντάς του τα πάντα σαν να ήταν Υπουργός εν ενεργεία, σαν να ήταν αυτός ο υπεύθυνος για τα δεινά της Ολυμπιακής.
     Και εδώ, κύριε Υπουργέ και εμείς ως κόμμα αναλαμβάνουμε το μερίδιο της πολιτικής ευθύνης που μας αναλογεί, αλλά δεν μπορούμε πλέον να τα χρεώνουμε στους εργαζόμενους και να βάζουμε τον έναν εργαζόμενο απέναντι στον άλλον. Αυτή η τακτική πρέπει να σταματήσει. Είναι αναποτελεσματική, έχει χρεοκοπήσει. 
     Ποια είναι η πραγματικότητα; Εδώ και τέσσερα χρόνια εφαρμόζεται με χειρουργική ακρίβεια ένα σχέδιο απαξίωσης και ευτελισμού της εταιρείας. Προχωράτε σε πολυδάπανες καμπάνιες μέσω των Μέσων Μαζικής Ενημέρωσης, κατασυκοφαντείτε την εταιρεία, χειραγωγείτε την κοινή γνώμη. Την ίδια ώρα, όμως, που όλες οι έρευνες δείχνουν ότι η Ολυμπιακή βρίσκεται στη χειρότερη φάση της και με δεδομένη την αίσθηση της κοινής γνώμης ότι θα την ξεπουλήσετε, ακόμα και τώρα η πλειοψηφία των συμπολιτών μας θέλει εθνικό αερομεταφορέα, θέλει μία υγιή Ολυμπιακή.
     Και δεν θέλει προφανώς ένα μονοπώλιο ιδιωτικό, το οποίο εσείς κάνετε βάζοντας ταφόπλακα στην εταιρεία. Βέβαια, την ίδια ώρα, κύριε Υπουργέ, που εδώ και καιρό έχετε αποφασίσει να κλείσετε την Ολυμπιακή, προχωράτε σε προσλήψεις προσωπικού, κάτι τελείως πρωτοφανές και αντιφατικό, θα έλεγα σκανδαλώδες. 
     Θα το πούμε και στη συζήτηση επί των άρθρων, αλλά μιλάτε για ειδικές μοριοδοτήσεις για συμβασιούχους ορισμένου χρόνου, οι οποίοι θα πριμοδοτηθούν για μόνιμη πρόσληψη στο δημόσιο. 
     Εγώ, λοιπόν, δεν καταλαβαίνω πώς παίρνετε συμβασιούχους σε μια εταιρεία την οποία εδώ και καιρό έχετε αποφασίσει να κλείσετε και πώς γι’ αυτούς τους συμβασιούχους ορισμένου χρόνου -οι οποίοι βέβαια έχουν προσληφθεί μέσω Α.Σ.Ε.Π.- προβλέπετε ειδική μοριοδότηση και κατ’ εξαίρεση διορισμό. 
     Δεν θα αναφερθώ σ’ αυτό που είπαν οι συνάδελφοι για την προκλητική αντιμετώπιση κατηγοριών προσωπικού, όπως είναι οι πιλότοι, τους οποίους την ίδια ώρα που τους λοιδορείτε για τους παχυλούς μισθούς, την ίδια ώρα τους δίνετε προκλητικές συντάξεις και εφάπαξ. Την ίδια ώρα που στο ασφαλιστικό νομοσχέδιο αυξάνετε τα όρια ηλικίας και μειώνετε τις συντάξεις, την ίδια ώρα δημιουργείτε συνταξιούχους ηλικίας σαράντα και σαράντα πέντε ετών. 
     Αλήθεια, κύριε Υπουργέ, επειδή είστε και νέος άνθρωπος, τι έχετε να πείτε στη νέα γενιά της χώρας μας; Ότι κρίμα που δεν έγιναν πιλότοι όλοι για να λύσουν το πρόβλημα της ζωής τους; 
     Αυτό που μένει εντέλει, κύριοι συνάδελφοι, είναι μία πικρή γεύση. Πικρή γεύση γιατί η Κυβέρνηση και οι Υπουργοί υπονόμευσαν την όποια προσπάθεια ουσιαστικής εξυγίανσης της Ολυμπιακής. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σε μισό λεπτό τελειώνω, κύριε Πρόεδρε. 
     Πικρή γεύση γιατί όλα αυτά τα χρήματα που δόθηκαν για την προπαγάνδα και τις προκλητικές παροχές, θα μπορούσαν να επενδυθούν -και να μάθετε επιτέλους αυτήν τη λέξη, κύριε Υπουργέ- σε ένα πραγματικά μακρόπνοο, βιώσιμο σχέδιο ανασυγκρότησης.
     Έστω και τώρα σας καλούμε να αφήσετε τη στείρα και αποτυχημένη λογική των αριθμών που καθορίζουν την πολιτική σας και να αποσύρετε το παρόν σχέδιο νόμου. Πάρτε την πρώτη πτήση της αγαπημένης σας εταιρείας και πηγαίνετε στις Βρυξέλλες. Εκεί μπορεί να είστε επικίνδυνος, αλλά τουλάχιστον δεν μπορείτε να οδηγήσετε σε πτώχευση την Ολυμπιακή. 
     Σας ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Πριν καλέσω στο Βήμα τον επόμενο ομιλητή, θέλω να κάνω δύο παρεμβάσεις, σχετικά με την αίτηση ονομαστικής ψηφοφορίας που κατέθεσε για λογαριασμό του ΠΑ.ΣΟ.Κ. ο συνάδελφος κ. Τσιόκας. 
     Πρώτον, η ψηφοφορία θα διεξαχθεί, όπως ήδη αποφάσισε η Διάσκεψη των Προέδρων, την επόμενη Τρίτη και καλό θα είναι οι συνάδελφοι στις 19.30΄ να βρίσκονται εδώ.    
     Δεύτερον, το αίτημα του κ. Σηφουνάκη να αναγνωστούν τώρα τα ονόματα προσκρούει ευθέως, όπως ακριβώς του είπα, στο άρθρο 72 παράγραφος 2 του Κανονισμού της Βουλής, το οποίο λέει τα εξής: « Η εκφώνηση των ονομάτων των Βουλευτών που υπογράφουν την αίτηση ονομαστικής ψηφοφορίας γίνεται μετά το τέλος της συζήτησης του συγκεκριμένου θέματος». 
     Το λόγο έχει τώρα ο κ. Σηφουνάκης, Βουλευτής του ΠΑ.ΣΟ.Κ. στο Νομό Λέσβου. 
     Κύριε Σηφουνάκη, έχετε το λόγο. 
     ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, κύριοι συνάδελφοι, κύριε Υπουργέ, επειδή άκουσα από πολλούς ομιλητές της Νέας Δημοκρατίας και τελευταία το συνάδελφο κ. Αϊβαλιώτη του ΛΑ.Ο.Σ. …
     ΚΩΝΣΤΑΝΤΙΝΟΣ ΑΪΒΑΛΙΩΤΗΣ: ΛΑ.Ο.Σ.!
     ΝΙΚΟΛΑΟΣ ΣΗΦΟΥΝΑΚΗΣ: …να κατανέμονται εξίσου οι ευθύνες για την πορεία της Ολυμπιακής όλα αυτά τα χρόνια, επειδή είναι βέβαιο ότι δεν μπορούμε όλοι να ανατρέξουμε τόσο παλιά, εγώ ανέτρεξα. 
     (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Tην περίοδο ’90-’93, την εποχή Σολούνια –την εποχή Μητσοτάκη, δηλαδή, Σολούνια και Μητσοτάκης κουμπάροι- παραγγέλθηκαν και αγοράστηκαν τα δεκαπέντε Boeing συν άλλα τρία που είχαν παραγγελθεί και αναγκάστηκε από τη σύμβαση να τα πάρει η κυβέρνηση του ΠΑ.ΣΟ.Κ. μετά τον Οκτώβριο του 1993 που έγινε κυβέρνηση. Δεκαοκτώ αεροσκάφη και ξοδεύθηκαν δισεκατομμύρια από μία Ολυμπιακή που μέχρι το 1993, δεν είχε ιδιαίτερα οξυμένα προβλήματα. 
     Έχω εδώ την εφημερίδα «ΚΑΘΗΜΕΡΙΝΗ» που λέει «Ολυμπιακή Αεροπορία: αγοραπωλησίες χωρίς διαφάνεια» και μιλάει για εκείνο το σκάνδαλο. 
     Επίσης, έχω εδώ την εφημερίδα «ΚΑΘΗΜΕΡΙΝΗ» που μιλάει για τα 300.000.000 δολάρια που πήγαν στο βρόντο, στον αέρα. 
     (Στο σημείο αυτό ο Βουλευτής κ. Νικόλαος Σηφουνάκης καταθέτει για τα Πρακτικά τα προαναφερθέντα δημοσιεύματα της εφημερίδας «ΚΑΘΗΜΕΡΙΝΗ», τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Την εποχή εκείνη, η κυβέρνηση της Δεξιάς στον τόπο μας βρήκε μία εύρωστη εταιρεία και έκανε προμήθειες. Και είναι κατανοητό γιατί έκανε τις προμήθειες. 
     Και σήμερα, μία Κυβέρνηση πάλι συντηρητική, επειδή δεν μπορεί να κάνει προμήθειες, το μόνο εύκολο πράγμα είναι να πουλήσει. Και πώς πουλάει; 
     Εγώ, κύριε Υπουργέ, δεν αισθάνομαι εθνικά υπερήφανος, όταν φορτώνουμε στον ελληνικό λαό 2.000.000.000 για να βγουν στη σύνταξη νεότεροι εργαζόμενοι σαράντα και σαράντα πέντε χρονών και θα έρθει κατά τα φαινόμενα ένας από το Κατάρ και θα αγοράσει ένα καθαρό πράγμα, θα προσλάβει όποιον θέλει και θα στήσει καλά μια καινούργια εταιρεία; 
     Και αναφέρετε ατυχώς το παράδειγμα της Κομισιόν, αυτό του Επιτρόπου κ. Ταγιάνι, γνωστού συντηρητικού, ο οποίος –λέει- έστειλε επιστολή στην Ιταλία, στον συντηρητικό Μπερλουσκόνι, στον Υπουργό του κ. Λέτα και συστήνει: «ακολουθήστε το παράδειγμα των καλών παιδιών της Ελλάδας». 
     Εσείς τρέξατε να συνομολογήσετε τη διάλυση της Ο.Α. με την Comission και δεν περιμέναμε ούτε καν την απόφαση του δικαστηρίου. Και βεβαίως ο κ. Μπερλουσκόνι δεν είναι κορόιδο. Έκανε αυτό που έπρεπε να κάνει. Από τους δεκαοκτώ, είκοσι χιλιάδες εργαζόμενους, βρήκε έναν τρόπο για τους δύο, τρεις να συνταξιοδοτηθούν και στη συνέχεια φώναξε μία τράπεζα ιταλική και πέντε επιχειρηματίες και έμεινε η «ALITALIA» στην Ιταλία. 
     Ο ελληνικός λαός θα πληρώσει τα 2.000.000.000 και θα δώσουμε 28.000.000.000 στις τράπεζες. Γιατί δεν φωνάζετε μια τράπεζα με τα υπερκέρδη που έχει, να μπει μπροστά με τα μισά λεφτά; Με 1.000.000.000 στήνετε μια ωραία εταιρεία, αφού τους πληρώνουμε που τους πληρώνουμε. Δεν ξέρει να κάνει μάνατζερ η Εθνική Τράπεζα; Ξέρει να αγοράζει τη «FINANSBANK» και δεν ξέρει να στήσει μια τέτοια εταιρεία; Βρήκατε την εύκολη λύση και σας τη φόρτωσαν. 
     Στα τρία χρόνια 2004-2007 απραξία. Διπλασιασμός των χρεών. Μέσα σε τρία χρόνια διπλασιάστηκαν τα χρέη. Δηλαδή όσα ήταν στην δεκαετία 1994-2004 έγιναν μέσα σε μια τριετία. 
     Αυτό, όμως, δεν έγινε έτσι. Την κατασυκοφαντήσατε την εταιρεία. Δεν υπάρχει προηγούμενο Πρωθυπουργών και Υπουργών επί πέντε χρόνια να βρίζουν μια εταιρεία. Δεν υπάρχει κυβέρνηση στον κόσμο που παραμονές Χριστουγέννων, παραμονές εορτών να λέει «πού πάτε να πετάξετε».
     Οι πράξεις σας ξεγύμνωσαν τις προθέσεις σας όταν σκόπιμα μειώσατε το στόλο κατά 27% -όχι εσείς, εσείς δεν προλάβατε- όταν τα σαράντα οκτώ αεροσκάφη του 2007 έγιναν τριάντα οκτώ, όταν ακυρώθηκαν μόνο το πρώτο εξάμηνο του 2008 έξι χιλιάδες τριακόσιες πτήσεις και πληρώθηκαν εκατομμύρια αποζημιώσεις, όταν το πεντάμηνο Ιανουάριος-Μάιος ταξίδεψαν εκατόν σαράντα χιλιάδες εννιακόσιοι ογδόντα πέντε λιγότεροι επιβάτες, όταν χάθηκαν 2,3 εκατομμύρια επιβάτες το 2007, που θα πει 230.000.000, όταν χάσατε τα slots, όταν ενοικιάστηκαν αεροσκάφη υπερτιμολογημένα δυστυχώς τέτοια, παραδείγματα υπάρχουν πάρα πολλά. 
     Κύριε Υπουργέ, αλλά γνωρίζετε πως μπορεί να είναι κερδοφόρα μια εταιρεία όταν πουλάει τα δύο Α300, Α600 το 2005 έναντι 8.000.000; Νοικιάζει ένα ίδιο αεροπλάνο, το έχει εννιά μήνες και κάθεται στο υπόστεγο και στοιχίζει 15.000.000 ευρώ. Δηλαδή πάνω από το διπλάσιο απ’ ότι πουλήσατε το ένα.
     Είπατε, κύριε Υπουργέ, ότι η Ολυμπιακή έχει λέει ένα μερίδιο 10% στον τουρισμό. Είναι μεγάλο το νούμερο. Τις τελευταίες δύο δεκαετίες το 80% του τουριστικού ρεύματος στην Ελλάδα και σε όλες τις χώρες τις τουριστικές, γίνεται με πτήσεις τσάρτερ. Η Ολυμπιακή δεν ήταν μια εταιρεία των τσάρτερ. Και είναι σημαντικό το μερίδιο αυτό το οποίο είχε.
     Ισχυριστήκατε ότι δεν υπάρχουν κρατικές εταιρείες. Δεν είναι αλήθεια. Στην Πορτογαλία η πορτογαλική εταιρεία «PORTUGAL» με εθνικές και υπερατλαντικές πτήσεις είναι κρατική με πενήντα δύο αεροσκάφη στόλο και έχει εξυπηρετήσει 7,3 εκατομμύρια επιβάτες το 2007. Η σκανδιναβική «SAS» δημιουργήθηκε με πρωτοβουλία των κρατών και είπατε ότι πηγαίνει για αποκρατικοποίηση. Είναι κρατικές η φινλανδική εταιρεία, η «TAROM» της Ρουμανίας, η «CYPRUS AIRWAYS». Ξέρετε ότι στον κολοσσό «AIR FRANCE», «KLM», το 15,7% είναι το γαλλικό δημόσιο και ο δεύτερος μεγάλος μέτοχος είναι η «BARDAYSBANK»; 
     Κύριε Υπουργέ, σύμφωνα με το διεθνές ινστιτούτο τουρισμού, μέχρι το 2020 το τουριστικό ρεύμα στη Μεσόγειο θα διπλασιαστεί. Ποιοι θα κάνουν τις δουλειές; Θα μπορούσε, λοιπόν, αυτή η εταιρεία, η καινούργια, καθαρή –θα πληρώσουμε που θα πληρώσουμε- να κάνει αυτό το πράγμα; Δεν υπάρχει καμμία απάντηση από την πλευρά σας και δεν μπορεί να είναι. Να ξέρετε, όμως, ένα πράγμα. Η Κυβέρνηση απ’ ότι φαίνεται έκλεισε με το Κατάρ. 
     Εγώ δεν κατάλαβα γιατί δεν σας πήραν μαζί. Δεν κατάλαβα, ο κύριος Πρωθυπουργός και η κ. Μπακογιάννη κλείνουν τις συμφωνίες για την Ολυμπιακή; Έτσι φαίνεται.
     Το Κατάρ είναι ο τελευταίος σταθμός. Το ζήτημα είναι ότι θα είναι πολύ αργά δυστυχώς για μας και πολύ νωρίς για τον όποιο επενδυτή. Είναι πρωτοφανές να δίνονται τα 2.000.000.000, να δίνουμε στις τράπεζες αυτά τα χρήματα, ο αγοραστής να πάρει ένα παρθένο πράγμα και εμείς να σηκώνουμε τα χέρια και να λέμε δεν μπορούμε. Πείτε μου εσείς. Εγώ τι να πω ή ο πολίτης ο Έλληνας τι θα πει αύριο, όταν ξέρουμε πάρα πολύ καλά ότι στις περιοχές που υπάρχουν προβλήματα κανείς δεν θα πηγαίνει; Και μη μου πείτε ότι θα γίνει ο διαγωνισμός για τις άγονες γραμμές και εκεί είναι υποχρεωμένος εφόσον θα πάρει τις άγονες γραμμές να πάει.
     Εγώ θα σας πω ένα παράδειγμα: αυξήθηκε η μεταφορική αεροπορική κίνηση. Έβγαλε πριν από ένα μήνα η «AEGEAN» ανακοίνωση που λέει: από τις 25 Οκτώβρη έως τέλη Μάρτη 2009 εγώ δεν θα πετάω στη Λήμνο. Εσείς πώς θα επιδοτείτε για τη Λήμνο; Σήμερα η Λήμνος έχει τέσσερις γραμμές. Εσείς θα βγάλετε διαγωνισμό που θα λέει τι; Τέσσερα δρομολόγια στη Λήμνο και θα τα επιδοτείτε; Ένα θα επιδοτείτε. Άρα δεν είναι σωστό. Άρα εάν πιστεύετε στον υγιή ανταγωνισμό πρέπει να κρατήσετε αυτή την εταιρεία. Αφού δίνετε τα λεφτά και θα τη δώσετε τζάμπα θα το βρείτε μπροστά σας, θα το βρούμε μάλλον μπροστά μας και λυπούμαι που θα δικαιωθούμε.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο Βουλευτής του ΠΑ.ΣΟ.Κ. κ. Ιωάννης Μαγκριώτης.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Όλοι γνωρίζουμε ότι η Ολυμπιακή παρ’ ότι ξεκίνησε ως απόλυτο ιδιωτικό μονοπώλιο στην Ελλάδα με πολλά προνόμια από τη δεκαετία του ’50 ήταν διαρκώς ελλειμματική. Όταν την κρατικοποίησε ο αείμνηστος Κωνσταντίνος Καραμανλής κρατικοποίησε μαζί και το μεγάλο χρέος που της παρέδωσε η δυναστεία Ωνάση και από τότε κουβαλά αυτό το χρέος το οποίο κάθε φορά πολλαπλασιαζόταν και κάθε φορά ρυθμιζόταν. Κουβαλά δηλαδή αυτό το προπατορικό αμάρτημα. Και το τονίζω αυτό για να στείλουμε ένα μήνυμα πως δεν την κατέστησε προβληματική η κρατική διαχείριση την Ολυμπιακή Αεροπορία. Τουλάχιστον η Ολυμπιακή Αεροπορία κουβαλάει τα προβλήματα από τη στιγμή της δημιουργίας της. Αυτό όμως τώρα δεν είναι το σημαντικό και το κύριο απλώς έχει να κάνει με την προπαγάνδα της Νέας Δημοκρατίας. Κάθε τι που έχει σχέση με το δημόσιο, κάθε τι που έχει σχέση με το δημόσιο ενδιαφέρον, το ενδιαφέρον του συνόλου είναι προβληματικό, είναι κακό. Κάθε τι που έχει να κάνει με την κερδοσκοπία τον ιδιώτη και το άτομο είναι καλό. Είναι θέμα ιδεολογίας και πολιτικής μόνο που η εποχή ειδικά που διανύουμε δεν κολακεύει και πολύ αυτή την ιδεολογική προσέγγιση της Νέας Δημοκρατίας. 
     Βεβαίως και η διαχείριση που έκανε το δημόσιο τις επόμενες δεκαετίες δεν μπορούμε να πούμε ότι ήταν η καλύτερη και όλες οι πλευρές έχουν τις ευθύνες τους. Αυτό όμως δεν σημαίνει ότι πρέπει να αποδεχτούμε την απόλυτη και καθολική απαξίωση που έχει οδηγήσει την ίδια την Ολυμπιακή Αεροπορία το έργο της, την ιστορία της, τους συμβολισμούς της και φυσικά τους εργαζόμενους και την τεχνογνωσία που έχουν αυτοί. Αυτό το κεφάλαιο που παρ’ όλη τη διαχρονική  προβληματικότητα είναι για τη χώρα μας η Ολυμπιακή Αεροπορία.
     Η Κυβέρνηση έχει εντάξει εδώ και μια πενταετία και την ιδιωτικοποίηση της Ολυμπιακής Αεροπορίας στη γενική προπαγάνδα των μεταρρυθμίσεων. Μόνο που μεταρρυθμίσεις, κύριε Υπουργέ, είναι κάθε τομή, κάθε παρέμβαση, κάθε αλλαγή που δημιουργεί ένα αναπτυξιακό και ένα κοινωνικό πλεόνασμα. Δεν μπορεί να ονοματίζεται «μεταρρύθμιση» κάθε τι που απαξιώνει είτε είναι δημόσια η περιουσία είτε είναι κοινωνική είτε είναι ιδιωτική, που απαξιώνει κάθε φορά και κάθε θεσμό. Η δική σας πολιτική αυτό ακριβώς κάνει. Η εκποίηση δε του δημόσιου πλούτου η πώληση κάθε δημόσιας επιχείρησης δεν μπορεί να είναι και κατ’ ανάγκη μεταρρύθμιση. Θα είναι μεταρρύθμιση αν δημιουργεί αναπτυξιακό και κοινωνικό πλεόνασμα. Η πώληση της Εμπορικής για παράδειγμα την οποία αντίστοιχα την είχατε πλουτίσει και την είχατε περιτυλίξει με το περιτύλιγμα της μεταρρύθμισης θα λέγατε ότι θα έφερνε πτώση επιτοκίων και δημιουργία θέσεων απασχόλησης. 
     Ούτε πτώση βέβαια επιτοκίων είδαμε, ούτε θέσεις απασχόλησης δημιούργησε. Ειδικότερα συρρικνώθηκε η απασχόληση στην Εμπορική μετά την πώληση στους Γάλλους. Με αυτήν την έννοια μπορείτε να πείτε ότι δεν χρειαζόμασταν την Εμπορική κάτω από δημόσιο έλεγχο, θέλαμε να την πουλήσουμε, να πάρουμε κάτι, να καλύψουμε κάποια από τα ελλείμματα της οικονομικής μας πολιτικής. Θα ήσασταν πιο τίμιοι, πιο καθαροί και πιο ειλικρινείς. Δεν μπορεί, όμως, να είναι μεταρρύθμιση, δεν μπορεί να τη βαφτίζετε «μεταρρύθμιση», γιατί η πολιτική σας δεν οδήγησε στην ανάπτυξη της τράπεζας και του τραπεζικού συστήματος, δεν βοήθησε τον υγιή ανταγωνισμό, δεν βοήθησε τις μικρομεσαίες επιχειρήσεις, δεν δημιούργησε πλούτο για τη χώρα, δεν δημιούργησε θέσεις απασχόλησης. Αυτή είναι η έννοια της μεταρρύθμισης. Η άλλη είναι η έννοια της πώλησης, για να πάρω κάποια χρήματα να καλύψω τη μαύρη τρύπα των ελλειμμάτων. Τίμιο και αυτό, μπορώ να πω, καθαρό, αλλά δεν μπορεί αυτό να είναι μεταρρύθμιση. Τα πράγματα πλέον πρέπει να τα λέμε με το όνομά τους. Και τώρα δεν μπορείτε να καλύπτεστε πίσω ούτε από άλλοθι, είτε από την ανοχή της κοινωνίας και των πολιτών. Δεν σας πιστεύει κανείς με όποιο επικοινωνιακό πασπάλισμα και αν καλύπτετε την πολιτική σας. Γι’ αυτό και σας έχει γυρίσει την πλάτη η κοινωνία και οι πολίτες και αυτό που σας μένει είναι να αποχωρήσετε ομαλά πλέον από την κυβερνητική εξουσία, να μη δημιουργήσετε άλλα κοινωνικά, θεσμικά, ηθικά και πολιτικά ρήγματα, που θα είναι δύσκολο η επόμενη κυβέρνηση του ΠΑ.ΣΟ.Κ. να τα κλείσει. 
     Τη λύση, αυτή που σήμερα προωθείτε, μιλάω για τη δική σας πολιτική, θα μπορούσατε να την είχατε δώσει το 2004, μετά τους Ολυμπιακούς Αγώνες. Γιατί καθυστερήσατε τόσα χρόνια και φορτώσατε στον Έλληνα φορολογούμενο πολίτη 1,5 δισεκατομμύριο ευρώ χρέη; Αυτά, εσείς τα έχετε δημοσιοποιήσει, εσείς τα λέτε. Γιατί αυτό το 1,5 δισεκατομμύριο επιπλέον χρέος για τον Έλληνα φορολογούμενο πολίτη, για τον οποίο τόσο πολύ κόπτεστε και θέλετε να πουλήσετε την Ολυμπιακή; Για να κάνετε τα παιχνίδια σας, επικοινωνιακά και πολιτικά, και τα ρουσφέτια, πολύτροπα και πολύμορφα, είτε με τις παράτυπες ενοικιάσεις αεροσκαφών, είτε με τις προσλήψεις, είτε με οποιεσδήποτε άλλες χάρες που στολίζουν την κυβερνητική πολιτική. Γιατί επί πέντε χρόνια, αφού η Ολυμπιακή υποχωρεί κάτω από την πολιτική σας, αφήνατε να έχουμε αυτή την απώλεια ανάπτυξης, την απώλεια πόρων, την απώλεια θέσεων απασχόλησης, την απώλεια της στρατηγικής θέσης που είχε η Ολυμπιακή και για τις εσωτερικές αλλά και τις διεθνείς πτήσεις; Γιατί, λοιπόν, όλες αυτές οι απώλειες τα πέντε χρόνια της κυβερνητικής σας πολιτικής; Γιατί δεν υλοποιήσατε αυτή την πολιτική από το 2004 και χρειάστηκαν πέντε χρόνια για να φθάσετε σ’ αυτό το σημείο; Είχατε τις σκοπιμότητές σας ασφαλώς και τις ιδιοτέλειές σας. Γι’ αυτό το κάνατε όλο αυτό και φυσικά δεν σας ενδιάφερε ο φορολογούμενος Έλληνας πολίτης, τον οποίο φορτώσατε με όλα αυτά τα χρέη. 
     Γιατί παραχωρείτε στον ξένο, στον ιδιώτη επενδυτή, την Ολυμπιακή Αεροπορία έτσι όπως την παραχωρείτε; Γιατί τόσα προνόμια στον ιδιώτη επενδυτή; Γιατί δεν εκτιμάτε αυτό που πουλάτε, την Ολυμπιακή Αεροπορία, τους εργαζόμενους, την τεχνογνωσία τους; Γιατί δεν εκτιμάτε αυτό το κύρος, αυτόν το συμβολισμό και τον δίνετε αντί πινακίου φακής; Ούτε αυτό δεν εξυπηρετείτε, κύριε Υπουργέ. Τέλος, γιατί τους αφήνετε τόσο ακάλυπτους -δεν καταλαβαίνω τι πολιτικό μίσος, τι κοινωνικό μίσος είναι αυτό απέναντι στους εργαζόμενους της Ολυμπιακής- και μερίδα αυτών που έχουν συμβάσεις αορίστου χρόνου και πολλά χρόνια εργασίας μπροστά τους, αλλά πολύ περισσότερο τους συμβασιούχους που, είτε με τη μετονομασία «δοκίμων» τους αφήνετε τελείως ξεκρέμαστους, είτε ως συμβασιούχους; Γιατί αυτός ο ρατσισμός; Επειδή ήταν το βασικό επικοινωνιακό σας όχημα οι εργαζόμενοι στην Ολυμπιακή Αεροπορία, όπως και στις άλλες Δ.Ε.Κ.Ο. τα προηγούμενα χρόνια για το σπάταλο κράτος; Επιτέλους, σκύψτε πάνω στις προτάσεις των εργαζομένων, δώστε λύση στα προβλήματα των εργαζομένων και ειδικά των συμβασιούχων, αυτών που είναι παλιοί συμβασιούχοι, ουσιαστικά έχουν κλείσει και τον εργασιακό τους βίο ως συμβασιούχοι για δύο δεκαετίες στην Ολυμπιακή Αεροπορία και μένουν ξεκρέμαστοι τώρα στο έλεος της ιδιωτικής αγοράς και της ασυδοσίας της. Γιατί δεν θέλετε να υπάρχει μία ελάχιστη συμμετοχή του δημοσίου ως στρατηγικού εταίρου και μία ελάχιστη συμμετοχή στο μάνατζμεντ και στη διαχείριση της Ολυμπιακής, για να μπορεί σ’ αυτό το κλυδωνιζόμενο οικονομικό περιβάλλον, στον κρίσιμο τομέα των αερομεταφορών και για τους εθνικούς λόγους, για τα νησιά και τις ακριτικές περιοχές, αλλά και για τον τουρισμό μας, να έχει μία παρεμβατικότητα το δημόσιο, όταν οι κολοσσοί του τραπεζικού συστήματος σε όλο τον πλανήτη ζητούν αυτή την παρεμβατικότητα και αυτή τη στήριξη;
     Έλεος πια! Σταθείτε λίγο υπεύθυνα απέναντι στην Ολυμπιακή και στους εργαζόμενους, όχι απλώς στην ιστορία της, αλλά και στην προοπτική της. Τα αποκαΐδια αυτής της πολιτικής, αύριο ποιος θα τα μαζεύει;
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Αθηναίος Φλωρίνης.
     ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, άκουσα με μεγάλη προσοχή τους εισηγητές όλων των κομμάτων, αλλά και πολλούς συναδέλφους, κυρίως από την Αντιπολίτευση. Πραγματικά περίμενα άλλα να ακούσω. Καμμία εισήγηση. Μέχρι και δάκρυα κροκοδείλια έτρεχαν από τα μάτια μερικών. Για την Ολυμπιακή Αεροπορία εννοείται! 
     Εκείνο, όμως, που πραγματικά μου έκανε αλγεινή εντύπωση είναι οι προσωπικές επιθέσεις εναντίον του Υπουργού. Δηλαδή, κυρίες και κύριοι, ο παρών Υπουργός ευθύνεται για την κατάντια της Ολυμπιακής; 
     Ο Υπουργός βρήκε το πρόβλημα, το μελέτησε, εκπόνησε ένα σχέδιο και προσπαθεί να βρει λύση γι’ αυτό το φλέγον θέμα, που ταλανίζει τον τόπο μας εδώ και είκοσι χρόνια περίπου.
     Άκουσα μερικούς να μιλάνε για ασφάλεια πτήσεων και για κατάλληλα αεροσκάφη. Ηρεμήστε! Ησυχάστε! Και ασφάλεια πτήσεων υπήρχε, υπάρχει και θα υπάρχει και τα αεροσκάφη είναι ασφαλή για πτήσεις. Υπάρχουν νόμοι, υπάρχουν κανονισμοί και βάσει αυτών ίπτανται τα αεροσκάφη και τα πιλοτάρουν οι πιλότοι.
     ΘΕΟΧΑΡΗΣ ΤΣΙΟΚΑΣ: Στο «HELIOS» αυτό έγινε;
     ΑΘΗΝΑΙΟΣ ΦΛΩΡΙΝΗΣ: Αν μου δοθεί ευκαιρία, θα το αναφέρω κι εγώ. Να είστε βέβαιος.
     Κυρίες και κύριοι συνάδελφοι, ας μην κρυβόμαστε πίσω από το δάχτυλό μας. Η Ολυμπιακή Αεροπορία πτώχευσε εδώ και πολλά χρόνια. Πτώχευσε στο τέλος της δεκαετίας του ’80, τότε που ενώ το προσωπικό που απαιτούνταν για να πετάξουν τα αεροπλάνα και για να λειτουργήσει η Ολυμπιακή Αεροπορία ήταν περίπου επτάμισι χιλιάδες άνθρωποι, οι κυβερνήσεις –για σκοπούς που όλοι γνωρίζουμε- ανέβασαν αυτήν την οροφή του προσωπικού στα τριάντα χιλιάδες άτομα. Καταλαβαίνετε και δεν χρειάζεται να αναλύσω για ποιους λόγους.
     Έγιναν τέσσερα προγράμματα εξυγίανσης. Όλα απέτυχαν. Διερωτηθήκατε γιατί δεν προχώρησαν αυτά τα προγράμματα εξυγίανσης της Ολυμπιακής; Ποιοι φταίνε; Όλοι το ξέρουμε, μερικοί το ομολογούν. Φταίνε οι κυβερνήσεις διαχρονικά. Φταίνε οι διοικήσεις κυρίως και φταίνε -κατ’ εμέ- και οι συνδικαλιστές. Οι συνδικαλιστές γιατί; Διότι κάτω από την παραταξιακή τους τοποθέτηση οδηγούσαν πολλές φορές την Ολυμπιακή Αεροπορία στο χείλος του γκρεμού. Τότε έβρισκαν να κάνουν απεργίες.
     ΔΗΜΗΤΡΙΟΣ ΤΣΙΡΩΝΗΣ: Αυτά έκανε η Δ.Α.Κ.Ε. τώρα.
     ΑΘΗΝΑΙΟΣ ΦΛΩΡΙΝΗΣ: Σας παρακαλώ πάρα πολύ.
     ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, σας παρακαλώ να μη διακόπτετε τον ομιλητή. Αφήστε τον κ. Φλωρίνη να αναπτύξει τα επιχειρήματά του.
     ΑΘΗΝΑΙΟΣ ΦΛΩΡΙΝΗΣ: Τότε έβρισκαν να κάνουν απεργίες. Στη μέση της τουριστικής περιόδου. Και από την άλλη μεριά φώναζαν γιατί πάει στραβά η Ολυμπιακή.
     Κύριοι συνάδελφοι, γιατί οι κυβερνήσεις του ΠΑ.ΣΟ.Κ. ψήφισαν τέσσερις νόμους παρακαλώ για να απαλλάξουν τις διοικήσεις της Ολυμπιακής Αεροπορίας από κάθε κατηγορία; Δεν λέει τίποτα αυτό;
     Ερχόμαστε, λοιπόν, να κατηγορήσουμε τον παρόντα Υπουργό και μερικοί να του κάνουν και μαθήματα και μάλιστα και νέοι συνάδελφοι; Ε, νομίζω ότι λιγάκι έχουμε ξεπεράσει κάθε όριο ευπρέπειας μέσα σε αυτήν την Αίθουσα.
     Κυρίες και κύριοι συνάδελφοι, η Ολυμπιακή Αεροπορία λέμε ότι είναι ο εθνικός αερομεταφορέας. Εγώ προσωπικά πιστεύω ότι το πρόβλημα αυτό θα πρέπει να το αντιμετωπίσουμε σαν εθνικό. Θα περίμενα να σκύψουμε όλοι το κεφάλι, να κάνουμε εισηγήσεις αντί να κάνουμε μικροπολιτική.
     Η λύση θα έπρεπε να είχε δοθεί πολύ πιο μπροστά, να είχε δοθεί τη δεκαετία του ’90 και όχι τώρα. Κανείς δεν περιμένει να δοθεί τώρα λύση. Η λύση είναι αυτή που δίνει η παρούσα Κυβέρνηση.
     Ο λαός λέει: τέρμα στην αιμορραγία. Δεν μπορεί να πληρώνει ο ελληνικός λαός, ο Έλληνας φορολογούμενος 1.000.000 ευρώ –κατά τη μελέτη βέβαια- ημερησίως. Σταματήστε. Και ποιοι έχουν την ευθύνη να σταματήσουν αυτήν την αιμορραγία; Η εκάστοτε Κυβέρνηση. Και δυστυχώς -και λέω δυστυχώς, διότι δεν είναι καλό για μία Κυβέρνηση να λέει «στοπ» σε μία εταιρεία, σε έναν αερομεταφορέα, που εμείς θέλουμε να τον ονομάζουμε εθνικό, δεν νομίζω ότι υπάρχει άνθρωπος ή Υπουργός ή Βουλευτής που να λέει «ναι, πρέπει να καταργηθεί αυτός ο αερομεταφορέας»- εκεί μας οδήγησαν οι κακές κυβερνήσεις και οι κακές πολιτικές που χρησιμοποίησαν για πολλά χρόνια.
     Τι έκανε λοιπόν ο Υπουργός; Ο Υπουργός εκπόνησε ένα σχέδιο αποκρατικοποίησης της Ολυμπιακής Αεροπορίας, μέρος του οποίου είναι και το σχέδιο νόμου το οποίο συζητάμε. Τι κάνει το νομοσχέδιο; Με αυτό το νομοσχέδιο αποτρέπεται η περαιτέρω αιμορραγία των Ελλήνων φορολογουμένων και αφ’ ετέρου δίνονται οι ευκαιρίες στους εργαζομένους να περάσουν την επομένη  ημέρα με ασφάλεια. 
     Εδώ θα πρέπει να αναφέρω ότι το κόστος του κοινωνικού πακέτου για τους εργαζομένους, το οποίο αναπτύσσεται σε βάρος εικοσιπενταετίας,  ισοδυναμεί με ελλείμματα των εταιρειών της Ολυμπιακής για τρία περίπου χρόνια.
     Επιπλέον, από την επομένη ημέρα λειτουργίας της νέας εταιρείας που θα υποκαταστήσει την Ολυμπιακή Αεροπορία, σύμφωνα με το πλάνο που έχει εκπονηθεί, τα έσοδα του κράτους μόνο από την πληρωμή του Ι.Κ.Α. και του φόρου μισθωτών υπηρεσιών των εργαζομένων, αλλά και την καταβολή του τέλους εκσυγχρονισμού και ανάπτυξης των αεροδρομίων, εκτιμώνται σε 150.000.000 ευρώ ετησίως. Αυτό σημαίνει ότι η απόσβεση του κοινωνικού πακέτου μέτρων για τους εργαζομένους εκτιμάται ότι μπορεί να συντελεστεί μέσα σε εννέα χρόνια. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε.
     Διευκρινίζεται ότι οι ρυθμίσεις για τους εργαζομένους των τριών εταιρειών θα ισχύσουν από τη στιγμή που οι παραπάνω εταιρείες θα τεθούν σε ειδική εκκαθάριση και ότι οι ειδικές ρυθμίσεις προκύπτουν από τις πραγματικές ανάγκες των επιμέρους κλάδων ή των ομάδων εργαζομένων.
     Σας ευχαριστώ πολύ, περισσότερα στην κατ’ άρθρον συζήτηση.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο Βουλευτής του ΠΑ.ΣΟ.Κ. κ. Νικόλαος Ζωΐδης.
     ΘΕΟΧΑΡΗΣ ΤΣΙΟΚΑΣ: Κύριε Πρόεδρε, ο κ. Καραμάριος δεν θα μιλήσει; 
     ΠΡΟΕΔΡΕΥΩΝ (Φίλιππος Πετσάλνικος):  Και γιατί ανησυχείτε εσείς, κύριε Τσιόκα;
     ΘΕΟΧΑΡΗΣ ΤΣΙΟΚΑΣ: Γιατί ξέρω ότι υπερασπίζεται την Ολυμπιακή και θέλω να τον ακούσω. 
     ΠΡΟΕΔΡΕΥΩΝ (Φίλιππος Πετσάλνικος):  Βλέπω ότι παρακολουθείτε την εξέλιξη του καταλόγου με μεγάλο ενδιαφέρον, αλλά δεν χρειάζεται να ανησυχείτε. Είναι θέμα του κάθε συναδέλφου αν θα μιλήσει.
     Ορίστε, κύριε Ζωΐδη, έχετε το λόγο.
     ΝΙΚΟΛΑΟΣ ΖΩΙΔΗΣ: Ευχαριστώ πολύ, κύριε Πρόεδρε.
     Κυρίες και κύριοι συνάδελφοι, απόψε αποφασίζουμε για το ξεπούλημα της ασφαλέστερης αεροπορικής εταιρείας στον κόσμο, μιας εταιρείας συνυφασμένης με την εξέλιξη, τη διεθνή προβολή και την ανάπτυξη της πατρίδας μας και του ελληνικού τουρισμού, κυρίως, για τα μικρά νησιά, η οποία εταιρεία πέρα από την προσφορά των υπηρεσιών της σε εκατομμύρια επιβάτες διεθνώς, προσέφερε σε γενιές Ελλήνων εθνική υπερηφάνεια και συνέβαλε καθοριστικά στην ανύψωση του γοήτρου της χώρας μας. 
     Είμαι βέβαιος ότι όλοι σ’ αυτήν την Αίθουσα έχουμε νιώσει το αίσθημα πως βρισκόμαστε ήδη στην πατρίδα από τη στιγμή της εισόδου μας στα αεροπλάνα του εθνικού μας αερομεταφορέα στα αεροδρόμια της Ευρώπης, της Αυστραλίας και της Αμερικής. 
     Όμως, κύριε Υπουργέ, ήρθε η ώρα να κάνετε και εσείς τη δική σας μεταρρύθμιση, μετά τη μεταρρύθμιση στον Ο.Τ.Ε., μετά τη μεταρρύθμιση στα λιμάνια, μία μεταρρύθμιση που δίνει βασικές υποδομές της χώρας μας σε ξένα κρατικά μονοπώλια, γιατί εμείς παραδεχόμαστε ότι το ελληνικό κράτος δεν μπορεί να διαχειριστεί τις πλουτοπαραγωγικές του πηγές. Και αυτή η μεταρρύθμιση –τι τραγική ειρωνεία- γίνεται κατ’ εντολή του Πρωθυπουργού της χώρας. 
     Ο σημερινός Πρωθυπουργός Κώστας Καραμανλής καταλύει ένα όραμα του αείμνηστου Κωνσταντίνου Καραμανλή, που κάποτε κρατικοποίησε την εταιρεία αυτή και πίστεψε σε αυτή και του οποίου, παρά τη διάσταση των πολιτικών αντιλήψεων με το χώρο στον οποίο ανήκω, οφείλουμε να παραδεχθούμε ότι ορισμένα από τα οράματα και τις επιλογές του για τη διεθνή ανάδειξη της Ελλάδας τα δικαίωσε η ιστορία, αλλά δεν τα αποδέχεται η διαδοχή στο ίδιο του το κόμμα. 
     Κύριε Υπουργέ, έχει δύο σκέλη η αποψινή συζήτηση. Το πρώτο αναφέρεται στις τρεις εταιρείες της Ολυμπιακής Αεροπορίας όπως την ξέρουμε: Στις «Ολυμπιακές Αερογραμμές Α.Ε.», στην «Ολυμπιακή Αεροπορία Υπηρεσίες Α.Ε.» και στην «Ολυμπιακή Αεροπλοΐα Α.Ε.». Τι κάνετε; Με μέθοδο σαλαμοποίησης ξεπουλάτε και τις τρεις εταιρείες, ενώ παράλληλα την υπεραξία τους, που είναι το ανθρώπινο δυναμικό, τη θέτετε στο περιθώριο.
     Δεν θα επιχειρηματολογήσω. Άλλωστε και ο εισηγητής και οι συνάδελφοι τα είπαν όλα. 
     Σας παρακολούθησα με  πολύ μεγάλη προσοχή, κύριε Υπουργέ, και διαπίστωσα ότι δυστυχώς αυτοαναιρείστε. Παρά το ότι εμφανίζεστε ως βαθύς γνώστης του θέματος που συζητούμε, αυτοαναιρείστε όταν λέτε ότι προτείνεται στην Ευρωπαϊκή Ένωση το μοντέλο της Ολυμπιακής, το μοντέλο που επιλέξατε εσείς για την τύχη της Ολυμπιακής Αεροπορίας, από επιτρόπους και άλλους αξιωματούχους της Ένωσης, σε διάφορες περιπτώσεις σχεδόν παρόμοιες -επί παραδείγματι στην «ALITALIA», μας είπατε και για τα ναυπηγεία του Γκντάνσκ- και οι πολιτικοί ηγέτες που οφείλουν να πάρουν τις πολιτικές αποφάσεις απαντούν «ευχαριστώ, δεν θα πάρουμε». Γιατί προφανώς οι πολιτικοί ηγέτες εκπροσωπούν τα συμφέροντα των λαών, των πολιτών των χωρών τους. Οι επίτροποι κάνουν τη δουλειά τους. Ίσως φροντίζουν για τη δική τους καριέρα, για τη δική τους εμφάνιση. Και ξέρουμε όσα έγιναν με τον κ. Μπαρό και ό,τι άλλο έχει ακουστεί σε αυτήν εδώ την Αίθουσα. 
     Μιλάτε για ένα κόστος 1,2 δισεκατομμυρίου. Κατά τις δικές μας εκτιμήσεις από έγκριτους αναλυτές η δαπάνη είναι 1,8 έως 2.000.000.000 σε βάθος εικοσιπενταετίας. Και αναφέρατε, κύριε Υπουργέ, ότι αυτή είναι δαπάνη που απαιτείται για να ισοφαρίσει τις ζημιές για τα τρία έως τέσσερα χρόνια. Για μας για πέντε ή έξι χρόνια σύμφωνα με τους δικούς μας υπολογισμούς. Αυτό με την προϋπόθεση ότι η Ολυμπιακή Αεροπορία θα εξακολουθούσε να λειτουργεί όπως λειτουργεί μέχρι σήμερα, δηλαδή θα εξακολουθούσε να υπονομεύεται από την Κυβέρνηση, θα εξακολουθούσε να φορτώνεται με ζημιές, θα εξακολουθούσε να έχει αυτή την κακοδιαχείριση την οποία ζήσαμε, με δικά σας στοιχεία, όπως εσείς τα καταθέσατε σήμερα στη Βουλή. Τότε, ναι. Τότε γλιτώνουμε. 
     Εμείς, όμως, λέμε ότι με αυτά τα χρήματα και με κάποιες πολιτικές άλλες στις οποίες θέλουμε να πιστεύουμε ότι το κράτος μας πρέπει να έχει λόγο, γιατί πολλά πράγματα έχουμε επενδύσει στον εθνικό αερομεταφορέα, η κατάσταση θα αλλάξει. Επομένως μόνο ζημιά μπορεί να φέρει και το δικό σας επιχείρημα, το οποίο επίσης καταρρίπτεται. Αυτό είναι το ένα σκέλος. 
     Το δεύτερο σκέλος και το συγκεκριμένο νομοσχέδιο αναφέρεται στους εργαζομένους. Κύριε Υπουργέ, κατηγορήσατε το ΠΑ.ΣΟ.Κ. και τους ομιλητές του για διγλωσσία, ότι άλλοτε λέμε ότι δίνετε πολλά και ότι άλλοτε λέμε ότι δίνετε λίγα και μας καλέσατε να πάρουμε αποφάσεις, να πούμε επιτέλους τι πιστεύουμε. Ναι, αυτό πιστεύουμε, κύριε Υπουργέ. Σε ορισμένους δίνετε πάρα πολλά και σε ορισμένους δεν δίνετε τίποτα. Και αυτό ακριβώς καταγγέλλουμε. Και αυτό το κάνετε γιατί στην προσπάθεια να ωραιοποιήσετε την κατάσταση είναι γνωστό, όπως ακούστηκε στην επιτροπή, ότι από τα είκοσι πέντε σωματεία της Ο.Σ.Π.Α. μιλήσατε με τα τρία ή τέσσερα, επιλεκτικά. Και επειδή επί παραδείγματι δεν μπορούσατε να βρείτε εκπρόσωπο των συμβασιούχων, φέρατε έναν ευπρεπή κύριο, ο οποίος ήταν προηγουμένως πρόεδρος σε ένα από τα πέντε σωματεία των συμβασιούχων, για να πείτε ότι κάνατε διάλογο. 
     Κάνατε διάλογο με όποιους θέλατε εσείς και όπως τον θέλατε εσείς. Ίσως κάποιοι, αυτοί που και στην Ολυμπιακή φαίνεται είναι ή αποκαλούνται «ρετιρέ» να είναι ευχαριστημένοι, γιατί δεν μπορούσαν να έχουν τίποτα να περιμένουν, άρα απαίτησαν και πήραν αυτά που κατά τη γνώμη τους τους διασφαλίζουν, αλλά πείτε μου, κύριε Υπουργέ, τι θα γίνει με τους συμβασιούχους στο αεροδρόμιο της Ρόδου επί παραδείγματι, τις δεκάδες των συμβασιούχων που είναι πενήντα και εξήντα χρόνων και δουλεύουν επί οκτώ και δέκα και δώδεκα χρόνια με συμβάσεις ορισμένου χρόνου. Αυτοί θα μοριοδοτηθούν, λέτε στο νομοσχέδιο. Να κάνουν τι; Να δουλέψουν πού; Να προσληφθούν ως εργατοτεχνίτες πού; Βαλίτσες κουβαλάνε, κύριε  Υπουργέ, και ούτε στα λιμάνια δεν θα μπορούν να μπουν, γιατί και αυτά -και ξέρουμε τι γίνεται- τα δώσατε, τα ξεπουλήσατε.
     Κύριε Υπουργέ, είστε καλός στα μαθηματικά. Μόνο μαθηματικά μας είπατε εδώ. Η πολιτική όμως δεν είναι μαθηματικά, είναι κλίμα, είναι όραμα, είναι ελπίδα. Ε, αυτά δεν μπορείτε να τα δώσετε ούτε στον ελληνικό λαό ούτε στους πολίτες αυτής της χώρας. Γι’ αυτό και η κοινωνία σάς έχει δείξει ήδη ηρωική έξοδο. Εκμεταλλευθείτε το.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Μαριλίζα Ξενογιαννακοπούλου.
     ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κύριε  Πρόεδρε.
     Κυρίες και κύριοι συνάδελφοι, σήμερα συζητάμε για άλλο ένα προμελετημένο έγκλημα της Κυβέρνησης της Νέας Δημοκρατίας. Μετά το ξεπούλημα του Ο.Τ.Ε., τη συστηματική απαξίωση της Δ.Ε.Η., την προετοιμασία για το ξεπούλημα της Αγροτικής Ασφαλιστικής και της Εθνικής Ασφαλιστικής, αυτό που βιώνει η ελληνική οικονομία, ο ελληνικός λαός είναι το ξεπούλημα των υπηρεσιών, κάτω από δημοσίου συμφέροντος το μανδύα της δήθεν μεταρρυθμιστικής πολιτικής της Νέας Δημοκρατίας. Είναι ένα έγκλημα που το ανήγγειλε ο ίδιος ο Πρωθυπουργός στη Διεθνή Έκθεση της Θεσσαλονίκης, το Σεπτέμβρη του 2005, πράγμα πρωτάκουστο για Πρωθυπουργό κράτους-μέλους της Ευρωπαϊκής Ένωσης να βγαίνει ο ίδιος και να μιλάει για κλείσιμο και για εκκαθάριση σε λειτουργία του εθνικού αερομεταφορέα, την ώρα που άλλοι Πρωθυπουργοί δίνουν μάχη, πηγαίνουν οι ίδιοι στις Βρυξέλλες και διαπραγματεύονται την επιβίωση των αεροπορικών εταιρειών των χωρών τους.
     Και τι έκανε η Κυβέρνηση της Νέας Δημοκρατίας αυτά τα τέσσερα χρόνια που ακολούθησαν; Πρώτα απ' όλα, συστηματικά υπονόμευσε την προσπάθεια εξυγίανσης και ανασυγκρότησης της Ολυμπιακής που σχεδίασε η κυβέρνηση του ΠΑ.ΣΟ.Κ.. Και εδώ να είμαστε ξεκάθαροι, αγαπητοί συνάδελφοι της Συμπολίτευσης. Εμείς έχουμε πει ότι προσπαθήσαμε. Πολλές φορές υπήρχαν αδυναμίες στις προσπάθειές μας, μπορεί να υπήρξαν και λάθη. Όμως είχαμε βάλει σε μία ρότα αυτή την υπόθεση. Και ήρθε ο Γενικός Γραμματέας του Υπουργείου Μεταφορών της Κυβέρνησης της Νέας Δημοκρατίας, ο οποίος κάρφωσε με τη γνωστή μέθοδο, όπως με την απογραφή στην Ευρωπαϊκή Επιτροπή, τα περί συνέχειας της Ολυμπιακής, για να μπορέσει να ναυαγήσει αυτή η προσπάθεια. 
     Στη συνέχεια τι είδαμε αυτά τα χρόνια που ακολούθησαν; Συστηματική απαξίωση. Είδαμε να ακυρώνονται δρομολόγια, να χάνεται μερίδιο της αγοράς, να χάνεται ένα πολύ μεγάλο κομμάτι των ξένων πελατών, καθώς η απαξίωση κορυφωνόταν κάθε φορά, κύριε Υπουργέ Μεταφορών, όταν έκλειναν τα τουριστικά συμβόλαια της επόμενης περιόδου, όλως τυχαίως. Και βέβαια, με βάση σοβαρούς υπολογισμούς, που μας κατέθεσαν οι εργαζόμενοι της Ολυμπιακής στην επιτροπή, αποδεικνύεται ότι μόνο από τις μισθώσεις των επισφαλών αεροπλάνων- που ντρόπιαζαν κυριολεκτικά την Ολυμπιακή- θα μπορούσαν να είχαν αγοραστεί δέκα αεροσκάφη. 
     Και βέβαια, η μεγαλύτερη αν θέλετε απόδειξη αυτού του προμελετημένου εγκλήματος ήταν ότι η Κυβέρνηση της Νέας Δημοκρατίας δεν αξιοποίησε ποτέ την απόφαση της διαιτησίας, μία απόφαση που πραγματικά ήταν χρυσάφι για τα όπλα της διαπραγμάτευσης στις Βρυξέλλες, αλλά αντίθετα, όπως ομολόγησε με απόλυτη ειλικρίνεια ο κ. Χατζηδάκης πριν από μία εβδομάδα στην Επιτροπή Μεταφορών, η επιτροπή δέχθηκε ό,τι προτείνατε. Αυτό μας είπατε. Αλλά η Βουλή των Ελλήνων ακόμα δεν ξέρει ούτε ακριβώς τι προτείνατε, ούτε τι διαπραγματεύτηκε ο κύριος Πρωθυπουργός στο Κατάρ, ούτε ποια είναι τα περιουσιακά στοιχεία και σε τι αποτιμάται αυτήν τη στιγμή η Ολυμπιακή. 
     Και επειδή άκουσα το συνάδελφο της Νέας Δημοκρατίας, πριν να λέει ότι για όλα φταίνε οι εργαζόμενοι και οι συνδικαλιστές, εγώ θέλω να σας πω ότι το 2005, κύριε συνάδελφε, όταν ο κύριος Πρωθυπουργός ανήγγειλε το κλείσιμο της εταιρείας, οι εργαζόμενοι, με αίσθημα ευθύνης δεν έκαναν ούτε μια μέρα απεργία.
     Και αυτό γιατί, σε μια από κοινού προσπάθεια με τον ελληνικό λαό, θέλησαν να σώσουν την Ολυμπιακή –αυτό το αποδεικνύουν όλες οι μετρήσεις και πάνω απ’ όλα η εμπιστοσύνη των ελλήνων πολιτών προς την Ολυμπιακή- γιατί ήθελαν να συνεχίσει να πετάει η Ολυμπιακή. Δεν ήθελαν να δώσουν πρόφαση για να κλείσει η Ολυμπιακή. 
     Τη στιγμή αυτή οδηγούμαστε σε ένα ξεπούλημα που έχει δυο σενάρια, όπως μας είπε ο ίδιος ο Υπουργός. 
     Το ένα σενάριο είναι να βρεθεί ένας αγοραστής. Απ’ ότι φαίνεται είναι η «QATAR AIRWAYS» χωρίς όμως να υπάρχει καμμία διαφάνεια και χωρίς να είναι σαφές ποιες είναι οι προθέσεις αλλά και οι ασφαλιστικές δικλίδες. Γιατί δεν μπορεί να λέτε ότι κόπτονται για τους εργαζόμενους όταν στη συμφωνία και στο περίφημο σχέδιο που μας παρουσιάσατε δεν υπάρχει καμμία ασφαλιστική δικλίδα γι’ αυτούς. Τους απολύεται και δεν ξέρουν καν ποιοι θα προσληφθούν και κάτω από ποιες συνθήκες. 
     Επίσης ξέρετε πολύ καλά ότι υπάρχει και το θέμα της ασφάλειας. Για να πετάξει ένας πιλότος ή κάποιος από το ιπτάμενο προσωπικό, δεν αρκεί απλώς να είναι τυπικά σωστά εκπαιδευμένος. Θέλει χρόνια. Πρέπει να περάσουν από σχολές. Πρέπει να ειδικευτούν. Άρα, για την Ολυμπιακή, έχετε πλήρη αδιαφάνεια και όσον αφορά το περιουσιακό της δυναμικό αλλά και για το έμψυχο δυναμικό της, που είναι το μεγάλο κεφάλαιο της ασφάλειας και της ποιότητας της Ολυμπιακής. 
     Ποιο είναι το άλλο σενάριο; Γιατί ήδη για το σενάριο του ξεπουλήματος ξέρετε πολύ καλά ότι δεν υπάρχει καμμία ασφαλιστική δικλίδα για το τι θα γίνει στο μέλλον. Ο αγοραστής μπορεί μετά από μερικά χρόνια να την συρρικνώσει, να την χρησιμοποιήσει ως βάση εξόρμησης για την Ευρώπη ή να την ξεπουλήσει. Ξέρετε πολύ καλά ότι η μόνη δέσμευση που έχετε αναλάβει για τα νησιά μας και για την παραμεθόριο, που είναι μείζον εθνικό θέμα, θέμα συνοχής, θέμα ανάπτυξης, είναι μέχρι το 2012. Καμμιά άλλη δέσμευση δεν υπάρχει. Αυτή είναι η πραγματικότητα του πρώτου σεναρίου που αυτή τη στιγμή προχωρά. 
     Ποιο είναι το δεύτερο σενάριο, γιατί υπάρχει δυστυχώς και αυτό στο τραπέζι. Γιατί κανείς δεν ξέρει πως θα προχωρήσει και αν θα προχωρήσει το πρώτο. Το δεύτερο σενάριο σημαίνει λουκέτο κύριε Υπουργέ, όπως μας είπατε. Αυτή είναι η πραγματικότητα. Και είσαστε η τελευταία μοιραία νεοφιλελεύθερη Κυβέρνηση στην Ευρώπη, την ώρα που αλλάζουν όλα τα δεδομένα διεθνώς, την ώρα που βλέπουμε με πόση ευκολία βρίσκετε τα 28.000.000.000, λευκή επιταγή, για να χρηματοδοτήσετε τις τράπεζες, χωρίς καμμιά στήριξη στην πραγματική οικονομία, την ώρα που ακούμε τον κ. Μπερλουσκόνι και την κ. Μέρκελ να ζητούν εγγυήσεις και παρέκκλιση των κρατικών ενισχύσεων για ιδιωτικές εταιρείες όπως είναι οι αυτοκινητοβιομηχανίες, εσείς να μην έχετε καν την ευαισθησία αυτή τη στιγμή να πείτε ότι αλλάζουν τα δεδομένα, ότι υπάρχει μια περίοδος που πρέπει να ξανασκεφθείτε τα πράγματα και να πάτε να κάνετε μια νέα συζήτηση, μια νέα διαπραγμάτευση.
     Το ΠΑ.ΣΟ.Κ. έχει σαφή θέση. Για το ΠΑ.ΣΟ.Κ. η Ολυμπιακή είναι επιχείρηση δημοσίου συμφέροντος. Το δημόσιο πρέπει να συνεχίσει να είναι μέσα στην Ολυμπιακή, να παίζει καθοριστικό ρόλο για την προοπτική της εξασφαλίζοντας ταυτόχρονα στρατηγικές συμμαχίες και ιδιωτικά κεφάλαια. Αλλά πάντα με έναν έλεγχο με τον οποίο θα μπορεί να εγγυηθεί την προοπτική του εθνικού μας αερομεταφορέα.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος): Η κ. Ράγιου έχει το λόγο.
     ΝΑΤΑΣΑ ΡΑΓΙΟΥ-ΜΕΤΖΕΛΟΠΟΥΛΟΥ: Κύριε Πρόεδρε, ούτε πρόκειται να υπερασπιστώ, αλλά ούτε και να χρυσώσω το χάπι κανενός. Αναρωτιέμαι όμως από τη στιγμή που όλοι έχουμε πετάξει με την Ολυμπιακή, όλοι έχουμε ζήσει τις καθυστερήσεις της, όλοι αγωνιούμε για τους κατοίκους των ακριτικών νησιών και άλλων μακρινών περιοχών, που τα δρομολόγιά τους κόβονται ξαφνικά, τι πρέπει να γίνει; Να αφεθεί ξαφνικά στην τύχη της για άλλα είκοσι ή τριάντα χρόνια; Να την αφήσουμε να βυθίζεται παίρνοντας στο λαιμό της και τους εργαζόμενους και τον ελληνικό λαό; Οι μόνοι που δεν φταίνε είναι οι εργαζόμενοι, όπως και όλοι εμείς οι πολίτες, πελάτες της Ολυμπιακής η οποία τόσα χρόνια δυσφημίζεται και κατακρεουργείται.
     Άκουσα να μιλάτε για δολοφόνους, για πτώματα, για ευθύνες. Άκουσα επίσης ότι ο Υπουργός βρίσκεται σε αυτήν τη θέση γιατί μισεί τους εργαζόμενους της Ολυμπιακής! Δηλαδή, σκοπός του στο Υπουργείο είναι να τους εξοντώσει! Το να αναστηθεί η Ολυμπιακή δεν είναι το ζητούμενο; 
     Άκουσα επίσης, από τον Κοινοβουλευτικό Εκπρόσωπο του ΠΑ.ΣΟ.Κ. ότι οι πολιτικοί κρίνονται από την ικανότητά τους να απαντούν στα απλά. Απλές ερωτήσεις λοιπόν κάνω και εγώ. Άκουσα ότι το ΠΑ.ΣΟ.Κ. αγωνίζεται για τον εθνικό αερομεταφορέα. Τώρα αγωνίζεται, από τη θέση της Αντιπολίτευσης; Γιατί λοιπόν τόσα χρόνια δεν λύθηκε αυτό το πρόβλημα, μετά από τόσο αγώνα;
     Ξέρετε, μερικά «επιχειρήματα» δεν έχουν καμμία απάντηση. Πώς να απαντήσεις, όταν υποστηρίζουν ότι απολύονται όλοι οι εργαζόμενοι, την ώρα που οι εργαζόμενοι διασφαλίζονται; Δεν παλεύεται αυτό. 
     Δεν θα μείνω στο άλλο που άκουσα ότι το ΠΑ.ΣΟ.Κ. είναι ταυτισμένο με τη διαφάνεια. Θα το αφήσω ασχολίαστο, δεν είναι και της παρούσης. Θα σχολιάσω όμως τη γνωστή καραμέλα του «ξεπουλάτε». Η λύση, η εξυγίανση και η προοπτική ταυτίζονται με το ξεπούλημα στο λεξιλόγιο του ΠΑ.ΣΟ.Κ.. 
     Πρώτα ήταν η καραμέλα Ζαχόπουλου, θέμα για το οποίο ταράχτηκε όλο το πολιτικό σύστημα χωρίς ποτέ να υπάρξει κάτι μεμπτό και αξιόποινο. Τώρα είναι το Βατοπέδι, που ξέρετε ότι αν προκύψουν ευθύνες πολιτικών, αγγίζουν και τις δύο κυβερνήσεις και η εξεταστική επιτροπή και η δικαιοσύνη δεν πρόκειται να δώσουν συγχωροχάρτι σε κανέναν. Συνέχεια από το πρωί ακούω και για όλα τα θέματα, αλλά και γι’ αυτό να λένε «οι δικοί σας, οι δικοί μας, οι δικοί σας και οι δικοί μας». Ξεχνάμε ότι οι πολίτες της Ελλάδας είναι ή πρέπει να είναι όλοι δικοί μας. 
     Με γνώμονα λοιπόν την επιβίωση της Ολυμπιακής Αεροπορίας στον ανταγωνισμό, την κερδοφορία της και την ανάπτυξή της στο μέλλον, η Κυβέρνηση αποφάσισε την αποκρατικοποίησή της, με μοναδικό στόχο τη λειτουργία της υπέρ του Έλληνα πολίτη χωρίς εκείνος να χρειάζεται να επιβαρύνεται και αλλού.
     Ο Υπουργός Μεταφορών κ. Χατζηδάκης θα δώσει στη δημοσιότητα από τη Δευτέρα ή την Τρίτη τους υποψήφιους επενδυτές που έχουν εκδηλώσει ενδιαφέρον για τη νέα εταιρεία και τότε νέα σελίδα για την Ολυμπιακή θα αρχίσει να γράφεται, καθαρή. 
     Όπως είπε ο εισηγητής μας κ. Αυγενάκης, η Ολυμπιακή είναι μέχρι σήμερα η μόνη αεροπορική εταιρεία στην Ευρώπη που έχει έλλειμμα 1.000.000 ευρώ την ημέρα με τεράστιες ζημιές, την ώρα που άλλες αερογραμμές, όπως η «LUFTHANSA» και άλλες, έχουν τεράστια κέρδη. Όπως αντιλαμβάνεστε, αντί να πληρώνουμε τα χρέη, θα μπορούσαμε τόσα χρόνια να έχουμε εκμεταλλευτεί αυτά τα χρήματα και να έχουν αξιοποιηθεί προς όφελος της χώρας σε άλλους τομείς που τα έχουν τόσο ανάγκη. 
     Σε ό,τι αφορά τους εργαζόμενους της Ολυμπιακής, είδατε ότι το νομοσχέδιο του Υπουργείου Μεταφορών προβλέπει ένα πλάνο κοινωνικής ενίσχυσης και αποκατάστασης των εργαζομένων με μέτρα στήριξης που περιλαμβάνουν ρυθμίσεις, τόσο για το τακτικό όσο και για το εποχικό προσωπικό. Ο στόχος είναι ένας, να δοθεί η ευκαιρία να περάσουν οι εργαζόμενοι στην επόμενη μέρα με ασφάλεια.
     Το πακέτο των μέτρων για τους οκτώ χιλιάδες εργαζόμενους στην Ολυμπιακή χωρίζεται σε τέσσερις βασικούς άξονες και συγκεκριμένα στο εφάπαξ, ποσό της κοινωνικής ενίσχυσης, στη συνέχιση της απασχόλησης, την ενίσχυση του ασφαλιστικού και στο ειδικό επίδομα κοινωνικής μετάβασης. 
     Για τους τακτικούς υπαλλήλους προβλέπεται και η δυνατότητα μεταφοράς στο δημόσιο, σε επιχειρήσεις του δημοσίου και του ευρύτερου δημοσίου τομέα. Για τους εποχικούς το νομοσχέδιο περιλαμβάνει ειδικό ενισχυμένο επίδομα ανεργίας του Ο.Α.Ε.Δ. και μοριοδότηση της προϋπηρεσίας κατά 50%. 
     Κυρίες και κύριοι, κανείς δεν μπορεί να λέει ότι η συμπεριφορά της Κυβέρνησης δεν είναι ανθρώπινη ως προς τους εργαζόμενους. Σας ακούω να ζητάτε απόσυρση του νομοσχεδίου. Ποιο νομοσχέδιο να αποσυρθεί; Αυτό που διασφαλίζει το μέλλον της Ολυμπιακής; Δεν καταλαβαίνω την ουσία του αντιλόγου, από το ΠΑ.ΣΟ.Κ. ιδίως που και το ίδιο έχει μιλήσει στο παρελθόν για πώληση της Ολυμπιακής, μέσω των αρμόδιων Υπουργών του. Απ’ αυτό το ΠΑ.ΣΟ.Κ. εγώ περίμενα  μία πιο υπεύθυνη στάση, διότι το μέγεθος της πολιτικής ασυνέπειας  είναι η απόρριψη αυτής της πρότασης και η απουσία εναλλακτικής.
     Εμείς έχουμε ένα σχέδιο εξυγίανσης, αυτό. Πού είναι η δική σας ολοκληρωμένη πρόταση; Διαφωνείτε με την επιλογή που δίνεται στους εργαζόμενους, της εθελούσιας εξόδου; Διαφωνείτε με την επιλογή μετατάξεων σε άλλες θέσεις στο δημόσιο με τα ίδια χρήματα που παίρνουν και σήμερα; Διαφωνείτε με το δικαίωμά τους να παραμείνουν στην εταιρεία; 
     Αμφισβητείτε τη διαβεβαίωση του Υπουργού πως όπου χρειαστεί θα δοθούν περισσότερα χρήματα για να καλύψουν τη μισθολογική διαφορά; Ο βαθμός του ενδιαφέροντος της Κυβέρνησης στους εργαζόμενους είναι και αυταπόδεικτος και φανερός.
     	Γίνεται πράξη, με σαφή και συγκεκριμένο τρόπο, αυτό που όλοι οι Υπουργοί Μεταφορών εδώ και περισσότερο από δέκα χρόνια υπόσχονταν. Τόσο πολύ μάλιστα γίνεται πράξη που η κοινή γνώμη –και σας μιλάω για τη δική μου περιοχή, την Αχαΐα- ήδη αντιδρά για τις παροχές και τα χρήματα που δίνετε για τους εργαζομένους της Ολυμπιακής, εν μέσω παγκόσμιας χρηματοοικονομικής κρίσης. Όμως η Κυβέρνηση οφείλει να είναι συνεπής. Άλλωστε μόνο από τα έσοδα που θα έχουμε από την καινούρια εταιρεία θα ανακουφιστεί η οικονομία μας. Πρόκειται για μεγάλη διαρθρωτική παρέμβαση της Κυβέρνησης, η οποία λύνει οριστικά ένα ζήτημα που βασάνιζε την ελληνική κοινωνία και ολόκληρο το πολιτικό σύστημα για πολλά χρόνια. Θα είναι αποκρατικοποιημένη η νέα εταιρεία, θα υπάρχει απόλυτη κάλυψη των εργαζομένων. Γι’ αυτό και υπερψηφίζουμε αυτό το νομοσχέδιο κι όχι επειδή πρέπει σαν κυβερνητικοί Βουλευτές να λέμε «ναι» σε όλα, αλλά γιατί είμαστε πεπεισμένοι ότι θα βοηθήσει  για πάντα την Ολυμπιακή να μπορέσει να ξαναπετάξει με αυτοπεποίθηση. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
     Δώστε μου ένα λεπτό ακόμη, κύριε Πρόεδρε.
     Ήθελα να σας πω και κάτι για επίλογο, ως νέα Βουλευτής στο χώρο της πολιτικής τι γεύση έχω πάρει εγώ εδώ μέσα σήμερα. Έρχεται το ΠΑ.ΣΟ.Κ. να πει ότι «εμείς δεν φταίμε για την Ολυμπιακή και τα κάναμε όλα σωστά και ωραία». Έρχεται και η Νέα Δημοκρατία να πει ότι «ούτε εμείς φταίμε». Ε λοιπόν όλος ο κόσμος και η κοινή γνώμη, την οποία συνέχεια επικαλείστε, ξέρει πάρα πολύ καλά ότι λάθη έκαναν και φταίνε όλες οι κυβερνήσεις μέχρι τώρα και θα ήταν έντιμο να το παραδεχθούν. Έχουμε μια θεατρική εικόνα την ώρα που μια Κυβέρνηση πάει να λύσει οριστικά ένα εθνικό πρόβλημα και μια εθνική πληγή και θα έπρεπε να καθίσουμε όλοι μαζί σ’ ένα τραπέζι, με σοβαρή και θετική διάθεση, να το λύσουμε. Όμως αυτό χρειάζεται πολιτικό θάρρος και πολιτική γενναιότητα!
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Εμμανουήλ Στρατάκης. 
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
     Η μόλις κατελθούσα του Βήματος αγαπητή συνάδελφος μίλησε για «καραμέλες» και συγκεκριμένα τις «καραμέλες» του Ζαχόπουλου, της «Ζαχοπουλιάδας», των «κουμπάρων», του Βατοπεδίου. Και βέβαια εκείνο που δεν τόνισε με πολλή έμφαση και που δεν είπε,  είναι ότι «και γι’ αυτά φταίει το ΠΑ.ΣΟ.Κ.». Αλλά εάν αυτά που κάνετε εσείς ως Κυβέρνηση τα θεωρείτε «καραμέλες» ο ελληνικός λαός, αγαπητή κυρία συνάδελφε, δεν τα θεωρεί «καραμέλες» γιατί τον πληγώνουν, γιατί πληγώνουν το πολιτικό σύστημα όλα αυτά τα οποία κάνετε όλο αυτό το διάστημα και πιστεύω ότι την ώρα που πρέπει θα ενεργήσει ανάλογα. Είμαι σίγουρος  γι’ αυτό.
     Κύριε Υπουργέ, πρέπει να παρακολουθείτε την εξέλιξη της συζήτησης και θα διαπιστώνετε κι εσείς, όπως διαπιστώσαμε κι εμείς, ότι από τους τριάντα έξι ομιλητές σ’ αυτήν εδώ τη συνεδρίαση οι έντεκα περίπου ήταν της Νέας Δημοκρατίας και κάποιοι τώρα τελευταία ούτε καν βγαίνουν στο Βήμα να μιλήσουν. Αυτό σας απασχολεί, σας ενδιαφέρει; Μήπως δεν έχετε την πλειοψηφία στο Κοινοβούλιο για να περάσετε αυτό το σχέδιο νόμου; Μήπως οι άνθρωποι αντιλαμβάνονται ότι αυτά που λέγονται εδώ έχουν σχέση με το πραγματικό ξεπούλημα; 
     Και το λέω αυτό γιατί ως Υπουργός είστε σε μία άτυχη στιγμή. Παρότι είστε θιασώτης του νεοφιλελευθερισμού, προσπαθείτε εδώ να εφαρμόσετε κάποιες πρακτικές γνωστές από το παρελθόν και από την Κυβέρνησή σας όταν ο νεοφιλελευθερισμός ηττάται, όταν ένα μοντέλο το οποίο θέλετε να εφαρμόσετε καταρρέει και προκειμένου να διασωθεί, να περισωθεί ό,τι μπορεί να περισωθεί, καταφεύγει στο κράτος. Και θα έλεγε κανείς ότι αυτή η συγκυρία είναι πολύ αρνητική για σας, εάν πραγματικά μπορείτε να αντιληφθείτε τις εξελίξεις όπως ακριβώς διαμορφώνονται. Και μάλιστα, ιδιαίτερα για τον Υπουργό Μεταφορών, είναι πολύ πιο δύσκολο αυτό, όταν στο Υπουργείο στο οποίο θητεύετε τώρα υπάρχουν Δ.Ε.Κ.Ο., υπάρχουν εταιρείες που ήταν ζημιογόνες στο παρελθόν και όμως με σωστές πολιτικές και πρακτικές έγιναν κερδοφόρες, με συγκεκριμένο παράδειγμα τα ΕΛ.ΤΑ., τα Ελληνικά Ταχυδρομεία, για να μην μπω σε άλλες λεπτομέρειες. 
     Βέβαια θα μπορούσε κανείς να σας καταλογίσει ότι ενώ μιλάμε για αερομεταφορέα, ενώ μιλάμε για την «Ολυμπιακή», θα έπρεπε να λάβετε υπ’ όψιν σας ότι η Ελλάδα δεν είναι ούτε Βέλγιο ούτε Λουξεμβούργο ούτε κάποια χώρα περιορισμένης έκτασης της Κεντρικής Ευρώπης. Είναι μια πατρίδα, είναι μία χώρα που είναι νησιωτική, που βασίζεται εν πολλοίς στον τουρισμό, άρα θα έπρεπε να την ενδιαφέρουν οι μεταφορές. Και γι’ αυτό το λόγο η πολιτική σας στη συγκεκριμένη περίπτωση θα έπρεπε να είναι προς εντελώς διαφορετική κατεύθυνση. 
     Θα έπρεπε το κράτος να συμβάλει στο πώς θα μπορέσουν να γίνουν καλύτερες οι όποιες μεταφορές. Στην εποχή μας και στις μέρες μας έπρεπε να μιλάμε για συνδυασμένες μεταφορές και θα έπρεπε προς αυτή την κατεύθυνση να έχουν στραφεί όλες οι προσπάθειές σας, αν πραγματικά θέλατε να υπηρετήσετε όχι μόνο τον τομέα των μεταφορών και τους Έλληνες πολίτες, αλλά και την αναπτυξιακή διαδικασία που απορρέει από την τουριστική ανάπτυξη της χώρας μας που όλοι το λένε –δεν το λέμε μόνο εμείς- ότι είναι η βαριά βιομηχανία της χώρας μας αυτή την περίοδο. 
     Εσείς όμως αγνοείτε αυτή την πολύ σημαντική παράμετρο και εδώ προσπαθείτε δήθεν να δικαιωθείτε για τις πράξεις σας την περίοδο που ήσαστε Ευρωβουλευτής και κάνετε κινήσεις και ενέργειες που έχουν στόχο στο πώς θα σας δικαιώσουν για την αντιπολιτευτική σας τακτική εκείνης της περιόδου προς την κυβέρνηση του ΠΑ.ΣΟ.Κ. 
     Είστε σε λάθος κατεύθυνση και αυτό πρέπει να το αντιληφθείτε, διότι δημιουργείτε τεράστια ζημιά όχι μόνο στους εργαζόμενους που και γι’ αυτούς υπάρχει πρόβλημα, όχι μόνο σε μια εταιρεία του ελληνικού δημοσίου, αλλά δημιουργείτε τεράστια ζημιά στην αναπτυξιακή πορεία της χώρας. 
     Αυτό θα το αντιληφθείτε και θα το αντιληφθούμε όλοι μας δυστυχώς πολύ γρήγορα. Διότι μπορεί μεν η Ολυμπιακή να συμμετέχει μόνο με ένα 10% στον τουριστικό τομέα, όμως η παρέμβασή της και η παρουσία της στον ελληνικό χώρο έχει πολλαπλασιαστικές θετικές επιπτώσεις που δεν μπορούμε να τις συνυπολογίσουμε αυτή τη στιγμή.
     Παραλάβατε το 2004 ως κυβέρνηση της Νέας Δημοκρατίας –όχι εσείς ως Υπουργός- μια εταιρεία, τις «Ολυμπιακές Αερογραμμές», η οποία είχε μηδέν χρέη. Και αυτό το γνωρίζετε πάρα πολύ καλά. Και τώρα ερχόσαστε, πέντε χρόνια μετά, χωρίς να έχετε συντάξει έναν ισολογισμό, να μας πείτε ότι έχει χρέη 2,5 δισεκατομμύρια ή –εν πάση περιπτώσει- όποιο νούμερο θέλετε, δεν έχει πολύ μεγάλη σημασία. 
     Πώς όμως φθάσαμε σ’ αυτό το σημείο; Όταν γνωρίζουμε πάρα πολύ καλά ότι είχατε τη δυνατότητα να διαπραγματευτείτε με την Ευρωπαϊκή Ένωση, όπως το έκαναν άλλες χώρες της Ευρωπαϊκής Ένωσης, να δείτε τα όποια χρέη υπήρχαν στο παρελθόν και να ακολουθήσετε μια εντελώς διαφορετική πρακτική απ’ αυτή που ακολουθείτε σήμερα.
     Όμως, κάνατε το ακριβώς αντίθετο απ’ αυτό που έπρεπε να κάνετε στην πράξη. Ήλθατε με ένα συγκεκριμένο σχέδιο να απαξιώσετε την Ολυμπιακή και βέβαια με τις ενέργειές σας και όλες τις κινήσεις σας να δημιουργήσετε αυτά τα ελλείμματα, αυτά τα χρέη, για τα οποία μιλάτε σήμερα.
     Τι κάνατε; Νοικιάζετε αεροπλάνα, όταν δεν έπρεπε να νοικιάσετε. Πολλές φορές πληρώνετε ενοίκιο περισσότερο απ’ όσο θα πληρώνατε στη δόση του δανείου για να αγοράσετε τα αεροπλάνα. Το έχουμε καταγγείλει αυτό πολλές φορές εδώ μέσα στη Βουλή. Κάνετε ακυρώσεις πτήσεων. Μόνο το 2008 υπήρξαν έξι χιλιάδες τριακόσιες ακυρώσεις και βέβαια δήλωνε ο διοικητής της εταιρείας πριν από μερικά χρόνια –επί των ημερών σας- ότι η Ολυμπιακή δεν αξίζει ούτε 1 ευρώ.
     Αυτές τις μεθόδους επιλέξατε για να απαξιώσετε τον εθνικό αερομεταφορέα. Και σήμερα έρχεστε να τον ξεπουλήσετε στην κυριολεξία. Γιατί αυτό κάνετε! Και ξεπουλάτε –προσέξτε- την πιο ασφαλή αεροπορική εταιρεία του κόσμου. Και αυτό το αγνοείτε. Την ξεπουλάτε, ενώ με αυτό το στοιχείο πραγματικά θα μπορούσατε να οδηγηθείτε προς άλλες επιλογές.
     Και βέβαια δεν διασφαλίζετε, πέραν των τριών χρόνων, τις άγονες γραμμές –όλα αυτά τα οποία έχουν ειπωθεί- και εκποιείτε με την αποδοχή να πάτε στο 65% την όποια νέα εταιρεία δημιουργηθεί το 1/3 του πτητικού έργου χωρίς καμμία απολαβή. 
     Ερχόμαστε τώρα σ’ αυτό καθαυτό το νομοσχέδιο, να πω μια κουβέντα γιατί θεωρώ ότι είναι σημαντικό. Βάζετε την Ολυμπιακή στο καθεστώς ειδικής εκκαθάρισης με βάση το άρθρο 14α του ν. 3429/2005. Βέβαια, κάνετε κάποιες –ας τις πούμε- ρυθμίσεις, οι οποίες ευνοούν κάποιους, ενώ κάποιους άλλους τους αγνοούν. 
     Όμως, εδώ το θέμα είναι το εξής, ότι χρεώνεται το ελληνικό δημόσιο με ένα ποσό των 2.000.000.000 ευρώ, τη στιγμή που θα μπορούσατε και να απαλλαγείτε απ’ αυτό, αλλά να δώσετε και μια προοπτική στην εταιρεία με βάση το σχέδιο που εμείς σας λέμε, να βρείτε τους ανθρώπους εκείνους, να βρείτε τις επιχειρήσεις εκείνες που θα μπορούσαν να συμμετέχουν σε ένα νέο σχήμα, που θα ήταν μέσα και ιδιωτικά κεφάλαια και θα μπορούσαν πραγματικά να δημιουργήσουν τις προϋποθέσεις να υπάρχει μια εταιρεία στην Ελλάδα που θα είναι εθνικός αερομεταφορέας με τη συμμετοχή του κράτους και που θα μπορούσε πραγματικά να υπηρετήσει τους στόχους και τους σκοπούς που πρέπει να έχει η αναπτυξιακή διαδικασία της χώρας, κάτι το οποίο αγνοείτε εντελώς, για να υπηρετήσετε μια λανθασμένη –όπως αποδεικνύεται καθημερινά στην πράξη- πολιτική και ξεπουλάτε τα πάντα. 
     Το έχουμε δει το σενάριο και σε άλλες περιπτώσεις με τον Ο.Τ.Ε., με όλες αυτές τις επιχειρήσεις που έχετε ξεπουλήσει μέχρι σήμερα και που δυστυχώς οδηγούν τη χώρα σε μια απαξίωση, σε ό,τι αφορά τη δυνατότητα παρέμβασής της στην αναπτυξιακή της διαδικασία.
     Κύριε Υπουργέ, να ξέρετε ότι είστε υπόλογος. Και αν σας κρατούν στη θέση σας ή αν σας κρατήσουν στη θέση σας, σας κρατούν μόνο και μόνο για να δημιουργήσετε αυτή την κατάσταση, την οποία δυστυχώς θα πληρώσουμε όλοι μαζί. 
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΛΑ.Ο.Σ. κ. Δήμητρα Αράπογλου.
     ΔΗΜΗΤΡΑ ΑΡΑΠΟΓΛΟΥ: Ευχαριστώ πολύ, κύριε Πρόεδρε.
     Το θέμα της Ολυμπιακής Αεροπορίας, που συζητούμε σήμερα, είναι πάρα πολύ σημαντικό και ουσιαστικά, είναι το τέλος της Ολυμπιακής Αεροπορίας με τη μορφή που τη γνωρίζουμε έως σήμερα.
     Σύμφωνα με το σχέδιο νόμου, η Ολυμπιακή χάνει το δημόσιο χαρακτήρα της και δεν θα είναι πια ο εθνικός αερομεταφορέας. Δυστυχώς, βρισκόμαστε εδώ για να συζητήσουμε μία θλιβερή κατάσταση, για την οποία ευθύνονται κάποιοι οι οποίοι, όμως, ποτέ δεν θα πληρώσουν το τίμημα των πράξεών τους και δεν θα τιμωρηθούν για την ανεπανόρθωτη ζημιά την οποία προξένησαν.
     Το αδιέξοδο στο οποίο βρέθηκε ο όμιλος των εταιρειών της Ολυμπιακής είναι το αποτέλεσμα της κακοδιαχείρισης και της ρουσφετολογικής πολιτικής αυτών που κυβέρνησαν έως ότου ο όμιλος να καταστεί προβληματικός. Πώς είναι δυνατόν ένας φορέας με δυνατό εμπορικό όνομα, εξαιρετικά περιουσιακά στοιχεία, ικανότατο και εξειδικευμένο προσωπικό και απόλυτη ασφάλεια στις πτήσεις, να απαξιώνεται και να φτάνει ένα βήμα πριν τη χρεοκοπία; Η απάντηση μπορεί να δοθεί μόνο αν κάποιος χρησιμοποιήσει ως επιχειρήματα τα παράδοξα της ελληνικής τραγικής πραγματικότητας.
     Σκοπός της κρατικής πολιτικής θα έπρεπε να είναι η εξυγίανση της εταιρείας, της οποίας ο ενεργός κοινωνικός ρόλος προσδιορίζεται από το γεγονός ότι οι πτήσεις της συνδέουν, εκτός των άλλων, τις ακριτικές περιοχές και τα νησιά της χώρας με το κέντρο και τους Έλληνες της ομογένειας με την Ελλάδα. Με την πώληση του ομίλου, διακυβεύεται ο παραπάνω κοινωνικός ρόλος και τίθεται σε διαθεσιμότητα η αμυντική θωράκιση της χώρας.
     Το σχετικό σχέδιο νόμου δεν είναι σε θέση να απαντήσει στα ερωτηματικά που δημιουργούνται και αυτό σίγουρα προκαλεί ανησυχία σε εθνικό επίπεδο. Τι θα γίνει από τη στιγμή που οι εταιρείες θα χάσουν το δημόσιο χαρακτήρα τους; Θα συνδέεται η ακριτική Ελλάδα με το κέντρο ή μήπως, επειδή μπορεί να είναι ασύμφορο για τις ανώνυμες εταιρείες, θα βιώσουμε ένα αντίστοιχο καθεστώς άγονων γραμμών και πολυέξοδων επιδοτήσεων προς φιλικά και οικονομικά προσκείμενους, όπως συμβαίνει στην ακτοπλοΐα;
     Σε σχέση με την πώληση των εταιρειών, πώς είναι δυνατόν να μην έχει γίνει η αποτίμηση των προς πώληση εταιρειών του ομίλου και εσείς να έχετε προχωρήσει σε διαγωνισμό αποκρατικοποίησης; Δεν θα έπρεπε τόσο εμείς οι Βουλευτές όσο και ο ελληνικός λαός να γνωρίζουμε την αξία της εθνικής περιουσίας που βγάζετε στο σφυρί;
     Όσον αφορά στο πακέτο των μέτρων για τους οκτώ χιλιάδες εργαζόμενους και το κόστος για τη συνολική άμεση και έμμεση αποχώρησή τους, το οποίο απασχολεί τα άρθρα 1 έως 8 του σχεδίου νόμου, πληροφορούμαστε ότι είναι αυξημένο κατά 132.000.000 ευρώ σε σχέση με αυτό που παρουσιάστηκε το Σεπτέμβριο και οι βελτιωμένες παροχές αφορούν μόνο όσους εκ των εργαζομένων προσήλθαν στο διάλογο.
     Σε αυτό το σημείο, θα πρέπει να ξέρετε ότι υπάρχουν και άτομα με αναπηρία τα οποία εργάζονται στην Ολυμπιακή Αεροπορία. Σχετικά με το άρθρο 2, μόλις χθες έλαβα ένα έγγραφο από την Εθνική Συνομοσπονδία Ατόμων με Αναπηρία, η οποία παρακαλεί ως επείγον θέμα να προστεθούν κάποια σημεία τα οποία κατέθεσα ως τροπολογία, φυσικά εκπρόθεσμη, αλλά θα πρέπει να ληφθεί μέριμνα για αυτή καθώς είναι πολύ σοβαρό ζήτημα και πολύ επείγον και αφορά στα άτομα με αναπηρία που προσλήφθηκαν στην Ολυμπιακή Αεροπορία μέσα από το ν. 1648/1986, δηλαδή, πριν το 1990.
     Αυτοί οι εργαζόμενοι ανήκουν στην ευπαθή κοινωνική ομάδα των ατόμων με αναπηρία, οπότε πρέπει να ληφθεί ειδική μέριμνα γι’ αυτούς. Έτσι, λοιπόν, στην παράγραφο 1 του άρθρου 2 πρέπει να προστεθεί μια παράγραφος γ’, όπως αναφέρω και στην τροπολογία που προτείνω. 
     Αυτή τη στιγμή η ανεργία στην Ελλάδα είναι πάρα πολύ μεγάλη, αλλά είναι πολύ μεγαλύτερη στα άτομα με αναπηρία. Γι’ αυτό θα πρέπει να δούμε αυτή τη συγκεκριμένη ομάδα και το πώς θα στηριχθεί, που δεν αναφέρεται στο συγκεκριμένο σχέδιο νόμου. 
     Σε αυτές τις ρυθμίσεις δεν εντάσσονται οι εργαζόμενοι που προσλήφθηκαν πριν το 1992 μέσω του ν. 1648/1986. Δεν αναφέρονται σ' αυτό το σχέδιο νόμου και δεν υπάρχει πρόνοια γι’ αυτά τα άτομα. 
     Ακόμα, στην παράγραφο 10 του ίδιου άρθρου, θα πρέπει να προστεθεί επίσης μια επιπλέον παράγραφος, αυτό που ζητάω στην τροπολογία μου, για τα άτομα με αναπηρία. Για να μη χάνω χρόνο δεν θα επεκταθώ σε λεπτομέρειες τώρα. Υπάρχει στην τροπολογία μου. 
     Επίσης, στο  άρθρο 7 θα πρέπει να προστεθεί άλλη μια παράγραφος στην τροπολογία πάλι για τα άτομα με αναπηρία, για τους εργαζόμενους με αναπηρία στην Ολυμπιακή Αεροπορία. Θα πρέπει να τη λάβετε υπ' όψιν την τροπολογία, παρόλο που είναι εκπρόθεσμη,  γιατί αφορά ακριβώς αυτή την ομάδα. Δεν θα επεκταθώ παραπάνω, γιατί δεν με παίρνει ο χρόνος. 
     Αυτά τα άτομα, όμως, με αναπηρία που προσλήφθηκαν με το ν. 1648/1986 και με το ν. 2643/1998 έχουν ανάγκη και δεν πρέπει να παραμεριστούν, ούτε να μπουν στην άκρη. Θα πρέπει να βρούμε έναν τρόπο να τα στηρίξουμε. Δεν θα πρέπει να ξεχάσετε αυτά τα άτομα. 
     Θα καταθέσω στα Πρακτικά την επιστολή που πήρα από την Εθνική Συνομοσπονδία Ατόμων με Αναπηρία, ώστε να τη διαβάσετε, αν και νομίζω ότι τη γνωρίζετε ήδη. 
     (Στο σημείο αυτό η Βουλευτής κ. Δήμητρα Αράπογλου                         καταθέτει για τα Πρακτικά την προαναφερθείσα επιστολή, η  οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Είναι, λοιπόν, πολύ σημαντικό θέμα. Είναι σημαντικό να γίνουν κάποιες βελτιώσεις στο σχέδιο νόμου που δεν έχουν ενταχθεί έως τώρα. 
     Τέλος, στο άρθρο 11 για τις ρυθμίσεις της μεταβατικής περιόδου γίνεται αναφορά στην περίπτωση να τεθεί στο καθεστώς ειδικής εκκαθάρισης του άρθρου 14Α’ του ν. 3429/2005 κάποια από τις τρείς εταιρείες του ομίλου. Έχετε υπολογίσει στην περίπτωση αυτή το επιπρόσθετο κόστος με το οποίο θα επιβαρυνθεί το δημόσιο για την κάλυψη των πιστωτών της Ολυμπιακής Αεροπορίας, πέραν του 1,3 δισεκατομμύρια ευρώ για την αποκατάσταση των εργαζομένων και κατά πόσο αυτό θα επιβαρύνει τον προϋπολογισμό του 2009; Θα πρέπει να το δούμε, γιατί αυτό δεν είναι θέμα με το οποίο μπορούμε να παίζουμε. Είναι ένα πάρα πολύ σοβαρό θέμα. Πρέπει να δούμε τι θα γίνουν οι εργαζόμενοι. Πρέπει να δούμε την Ολυμπιακή Αεροπορία ως εταιρεία, αλλά πρέπει να δούμε και τι θα γίνει με τους εργαζόμενους. 
     Επιπλέον, πρέπει να εξετάσουμε αυτό το ζήτημα που σας είπα των εργαζομένων που είναι άτομα με αναπηρία και τα οποία δεν αναφέρονται στο σχέδιο νόμου. Ελπίζω, λοιπόν, η τροπολογία μου να γίνει δεκτή, αν και εκπρόθεσμη. 
     Σας ευχαριστώ πάρα πολύ.
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ κ. Δημήτριος Τσιρώνης. 
     ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, σήμερα εδώ στη Βουλή των Ελλήνων συντελείται το τέλειο έγκλημα στον τομέα των αερομεταφορών της χώρας. Μετά το έγκλημα του ξεπουλήματος του Ο.Τ.Ε. στη «DEUTSCHE TELECOM» σήμερα και στον τομέα των αερομεταφορών, κύριε Υπουργέ, συντελείται ένα άλλο έγκλημα. Η Ολυμπιακή κλείνει. 
     Αλήθεια πιστεύει κανείς, κυρίες και κύριοι συνάδελφοι, ότι θα ξαναδεί την Ολυμπιακή να πετάξει με τον τρόπο που πετάει σήμερα; Θα ξαναδεί την Ολυμπιακή στο μέλλον με τα ίδια ποσοστά ασφάλειας με τα οποία πετάει;
     Το πολύ-πολύ να υπάρχει το σήμα της Ολυμπιακής. Και είναι αμφίβολο αν και το σήμα θα το εκμεταλλευθούν. Πραγματικά πιστεύω, κύριε Υπουργέ, ότι ακόμα και το σήμα της Ολυμπιακής, αυτό το γνωστό σήμα στα μήκη και τα πλάτη της γης, σε όλον τον πλανήτη, που είναι γνωστό για την ασφάλεια, για τον τεράστιο στόλο, για τις υπηρεσίες, γα την καλή πορεία της εταιρείας παγκοσμίως. Σ’ αυτό το έγκλημα του κλεισίματος της Ολυμπιακής Αεροπορίας εμείς δεν μπορούμε να συνηγορήσουμε.
     Κυρίες και κύριοι συνάδελφοι, δεν μπορούμε να συντελέσουμε σε ένα ακόμα έγκλημα της Κυβέρνησής σας. Το ΠΑ.ΣΟ.Κ., όπως και τα άλλα κόμματα της Αντιπολίτευσης, δεν θα κλείσει την πόρτα στην Ολυμπιακή. Θα την κλείσετε μόνοι σας. Μόνοι σας θα πάρετε την πολιτική ευθύνη για να κλείσετε την Ολυμπιακή. Και αυτό το κάνετε σε μια περίοδο που η παγκόσμια κρίση ταλανίζει τις οικονομίες, η παγκόσμια κοινότητα ταλαιπωρείται και αναζητεί λύσεις. Είμαστε σε έναν κυκλώνα, σε έναν τυφώνα και δεν ξέρει κανείς με ασφάλεια πού θα μας οδηγήσει και τι συνέπειες θα επέλθουν στην παγκόσμια κοινωνία, σε όλους τους λαούς. 
     Και αναζητούμε λύσεις, οι οποίες θα μας βγάλουν από τα αδιέξοδα και δεν θα οδηγήσουν σε οικονομική ύφεση τις κοινωνίες, προκειμένου να ενισχυθεί το εισόδημα, να μην υπάρξουν απολύσεις, να μην κλείσουν επιχειρήσεις, να μη μείνουν πολλοί άνεργοι και να ενισχύονται αυτά τα λαϊκά στρώματα και να δίνονται ενισχύσεις, να δίνονται οι απαραίτητες ρευστότητες στο χρηματοπιστωτικό τομέα, όπως σε όλον τον κόσμο και στην Ελλάδα.
     Και χθες, στην κυβερνητική επιτροπή δεν δώσατε τίποτα ουσιαστικά για τα χαμηλά στρώματα. Μόνο για τις τράπεζες είχατε να δώσετε. Και πώς θα ξεφύγουμε από την ύφεση σήμερα, αν δεν δώσουμε σε όλους; Και όλος ο πλανήτης, όλος ο κόσμος, όλες οι αναπτυγμένες χώρες του δυτικού κόσμου, όλες πλέον προσανατολίζονται και κάνουν μερικές κρατικοποιήσεις, μερικές εθνικοποιήσεις και παίρνουν προνομιούχες μετοχές από τους χρηματοπιστωτικούς φορείς, έτσι ώστε να μπορέσουν να δώσουν λύσεις και διεξόδους στα οικονομικά τους προβλήματα. 
     Και σε μία τέτοια συγκυρία, εσείς έρχεστε και ξεπουλάτε επιχειρήσεις οι οποίες είναι στρατηγικής σημασίας για τη χώρα και για την ανάπτυξή της, προκειμένου να αντιμετωπίσει αυτήν την κρίση. Σε τέτοιου είδους κρίσεις, οι οικονομίες, οι κοινωνίες, οι κυβερνήσεις, χρησιμοποιούν αυτές τις επιχειρήσεις και τους κρατικούς οργανισμούς που είναι εθνικής σημασίας σε κρίσιμους τομείς –όπως είναι οι μεταφορές, η ενέργεια, οι τηλεπικοινωνίες- σαν κυματοθραύστες σε αυτό το παγκόσμιο κύμα και τις εξελίξεις που υπάρχουν, έτσι ώστε να είναι πιο ομαλές οι συνέπειες στις οικονομίες τους. 
     Και εσείς έρχεστε και πραγματικά ξεπουλάτε σήμερα την Ολυμπιακή. Τι άλλο να πούμε δηλαδή; Και ήρθε και ο κύριος Υπουργός, φορώντας το κουστούμι του ευρωπαϊστή και κάνει τριτοκοσμικές εφαρμογές στην Ελλάδα! Μη μου πείτε, κύριε Υπουργέ, ότι δεν είναι τριτοκοσμική μέθοδος τα ελλείμματα, η κακοδιαχείριση και η κακοδιοίκηση των πέντε τελευταίων ετών! Με ενάμισι δισεκατομμύριο ευρώ επιπλέον έχετε επιβαρύνει την Ολυμπιακή. Ποια πολιτική έχετε εφαρμόσει; 
     Θα μου πείτε ότι δεν φταίτε εσείς και ότι φταίει ο προκάτοχός σας, ίσως, σε μεγάλο βαθμό. Και βεβαίως φταίει ο κ. Λιάπης, ο προκάτοχός σας Υπουργός Μεταφορών και νυν Υπουργός Πολιτισμού, ο οποίος συνταξίδευε με τον κύριο μέτοχο της ανταγωνίστριας εταιρείας, της «AEGEAN», μ’ αυτήν που πετάξατε και εσείς χθες, γιατί ούτε και εσείς την εμπιστεύεστε πλέον την Ολυμπιακή. Εκεί την έχετε οδηγήσει. 
     Εμπιστεύεστε αλήθεια, κύριε Υπουργέ, την Ολυμπιακή σήμερα εσείς; Αν την εμπιστεύεστε, να το πείτε. Να το πείτε σ’ αυτούς στους οποίους θέλετε να την πουλήσετε. Γιατί αφού δεν το πιστεύετε εσείς, ούτε να βρείτε πωλητές δεν θα μπορέσετε αργότερα. Γι’ αυτό λέμε σήμερα ότι κλείνει η Ολυμπιακή. Και να μην έχουν αυταπάτες οι εργαζόμενοι ότι με τα 2.000.000.000 ευρώ που εσείς ξοδεύετε ενδεχομένως –και είναι αμφίβολο και αυτό- για να μπορέσουν οι εργαζόμενοι να τακτοποιηθούν, εάν τακτοποιηθούν! 
     Οι εργαζόμενοι θέλουν να συνεχίσει η εταιρεία τη λειτουργία της. Ελάτε, κύριε Υπουργέ, να φτιάξουμε ένα σχέδιο εξυγίανσης της επιχείρησης, ώστε να μπορέσουμε να την πάμε μπροστά και να την αναπτύξουμε. Με τα μισά λεφτά μπορεί να γίνει αυτό. Και έχουμε καταθέσει προτάσεις. Δεν υπάρχει χρόνος να τις επαναλάβουμε τώρα. 
     Και επειδή εσείς πιστεύετε, κύριε Υπουργέ, ότι κάνετε πράγματα, τα οποία είναι σύγχρονα για τη χώρα και ότι το κλείσιμο της Ολυμπιακής είναι ό,τι πιο σύγχρονο για τη χώρα, πείτε μου πραγματικά το σχέδιό σας, σαν Υπουργός Μεταφορών, συνολικά για τις μεταφορές της χώρας. 
     Πείτε μου τι σκέψεις έχετε για τις σιδηροδρομικές μεταφορές. Πείτε μου για τις οδικές μεταφορές. Να σας πω εγώ. Εγώ σας ρωτώ ευθέως το εξής: Θα έρθει σιδηρόδρομος επιτέλους στην Ήπειρο που είναι απομονωμένη; Και από πού θα έρθει; 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Από πού θα έρθει; 
     ΔΗΜΗΤΡΙΟΣ ΤΣΙΡΩΝΗΣ: Θα έρθει από Καλαμπάκα; Θα έρθει από κάτω από Αιτωλοακαρνανία; 
     ΔΗΜΗΤΡΙΟΣ ΣΑΜΠΑΖΙΩΤΗΣ: Από τη γέφυρα του Ρίου-Αντιρρίου που κάνατε την πρόβλεψη! Από εκεί θα έρθει! 
     ΔΗΜΗΤΡΙΟΣ ΤΣΙΡΩΝΗΣ: Ωραία. Λύνονται αυτά τα προβλήματα, κύριε Σαμπαζιώτη και το ξέρετε. Μπορεί να περάσει από το Ρίο-Αντίρριο με πλωτά μέσα. Ας το πει και ο κ. Υπουργός. 
     Κύριε Υπουργέ, έχετε σχέδιο για τη χώρα όσον αφορά τις οδικές μεταφορές; Το έχετε φέρει;
     ΘΕΟΧΑΡΗΣ ΤΣΙΟΚΑΣ: Δεν έχει λεφτά!
     ΔΗΜΗΤΡΙΟΣ ΤΣΙΡΩΝΗΣ: Ξέρετε ότι οι συμπατριώτες μου, οι αγρότες, για να χυμοποιήσουν τα εσπεριδοειδή τους στην Πελοπόννησο πληρώνουν 3,5 με 4 λεπτά επιπλέον το κιλό σε μεταφορικό κόστος; 
     Ξέρετε ότι οι συμπατριώτες μου στην Ήπειρο αγοράζουν τα καύσιμα 10 με 15 λεπτά περισσότερο και πετρέλαιο θέρμανσης από ό,τι στην υπόλοιπη Ελλάδα; 
     Ξέρετε ότι οι πρώτες ύλες, τα προϊόντα και όλα αυτά τα πληρώνουμε ακριβότερα; Αυτό είναι το κόστος ζωής. Αν δεν κάνετε πολιτικές σ’ αυτούς τους τομείς, «χαίρω πολύ»! Έρχεστε να κλείσετε αυτά που βρίσκετε έτοιμα, αυτά που βρίσκετε ως εθνική περιουσία, την οποία ξεπουλάτε και την κλείνετε; Φέρτε μας πολιτικές για να δούμε πραγματικά πόσο ευρωπαϊστής είστε, κύριε Υπουργέ. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τέλος πάντων, εμείς –δεν έχω άλλο χρόνο- θα θέλαμε να μας πείτε το σχέδιό σας για την Ολυμπιακή και για το κλείσιμό σας. Και είμαστε ανοιχτοί πραγματικά να συζητήσουμε σε μία άλλη βάση στην οποία θα παραμείνει η Ολυμπιακή ώστε να συνεχίσει να πετάει. Γιατί όπως θα την καταντήσετε, δεν θα μπορέσετε ούτε να την πουλήσετε. 
     Σας ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Δημήτριος Σαμπαζιώτης.     
     ΔΗΜΗΤΡΙΟΣ ΣΑΜΠΑΖΙΩΤΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, το πρόβλημα σε σχέση με την Ολυμπιακή Αεροπορία είναι πολύ μεγάλο και σήμερα συμπυκνώνεται σε τρία δεδομένα. 
     Πρώτον, στο ότι η Ολυμπιακή Αεροπορία είναι εξ ολοκλήρου κρατική ως η μόνη στην Ευρωπαϊκή Ένωση. Βεβαίως, μπορεί να υπάρχουν και σε άλλα κράτη εταιρείες όπου το κράτος είναι μέτοχος, αλλά πουθενά δεν παρατηρείται το κράτος να είναι στα 100% της εταιρείας μέτοχος. 
     (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
     Δεύτερον, η Ολυμπιακή είναι η μόνη εταιρεία η οποία έχει τόσα μεγάλα προβλήματα με την Ευρωπαϊκή Επιτροπή. Υπάρχουν τέσσερις αποφάσεις της Ευρωπαϊκής Επιτροπής η οποία ζητά στην Ολυμπιακή Αεροπορία να επιστρέψει 2.000.000.000 ευρώ στο κράτος και αυτά, βεβαίως, η Ολυμπιακή δεν τα έχει. 
     Και τρίτον, η Ολυμπιακή Αεροπορία –τηρουμένων των αναλογιών, βεβαίως- είναι η πιο ζημιογόνα αεροπορική εταιρεία της Ευρωπαϊκής Ένωσης. Είναι χαρακτηριστικό ότι από το 1994 έως και σήμερα οι ζημίες οι οποίες έχει συσσωρεύσει είναι της τάξεως του 1,6 δισεκατομμυρίων ευρώ. 
     Ε, λοιπόν, κύριοι συνάδελφοι, αυτό το θέμα της Ολυμπιακής που ταλανίζει το δημόσιο βίο τα τελευταία τριάντα χρόνια, η Κυβέρνηση του Κώστα Καραμανλή αποφάσισε να το αντιμετωπίσει χωρίς να λογαριάσει το πολιτικό κόστος. Να το αντιμετωπίσει, όμως, σε συμφωνία με την Ευρωπαϊκή Επιτροπή, έτσι ώστε να δημιουργηθεί μία νέα Ολυμπιακή, η οποία θα αποκρατικοποιηθεί, όπως όλες στην Ευρωπαϊκή Ένωση, μία νέα Ολυμπιακή η οποία θα έχει το όνομα της σημερινής, το σήμα της σημερινής και δεν θα μας επιβαρύνει άλλο με χρέη. 
     Η αποδοχή του ελληνικού σχεδίου από την Ευρωπαϊκή Επιτροπή αποτελεί ουσιαστική μετατόπιση της Ευρωπαϊκής Επιτροπής, σε σχέση μ’ αυτά που έλεγε για τις κρατικές επιχορηγήσεις και την Ολυμπιακή Αεροπορία. 
     Η Ευρωπαϊκή Επιτροπή έλεγε ότι η Ολυμπιακή πρέπει να επιστρέψει 2.000.000.000 ευρώ στο κράτος και αφού δεν τα έχει, θα πρέπει να κλείσει χωρίς καμμία, μα καμμία μέριμνα για τους εργαζόμενους. 
     Με τη συμφωνία, όμως, που εμείς κάναμε, διασφαλίζουμε το μέλλον της εταιρείας, ενώ παράλληλα διασφαλίζουμε πλήρως το εισόδημα των εργαζομένων καλύπτοντάς τους με ουσιαστικά μέτρα. 
     Το κόστος της λύσης, κύριε συνάδελφε -για το οποίο ακούστηκαν πολλά- είναι συγκεκριμένο. Είναι της τάξης του 1,3 δισεκατομμυρίων ευρώ και είναι πολύ-πολύ μικρότερο από το κόστος της μη λύσης. Και αυτά είναι απλά μαθηματικά. 
     Ξέρω, κύριοι συνάδελφοι του ΠΑ.ΣΟ.Κ., ότι δεν σας βολεύει πολιτικά. Όμως, να ξέρετε ότι αυτή είναι η πραγματικότητα, από την οποία πραγματικότητα δεν θα μπορέσετε να ξεφύγετε όση δημαγωγία κι αν κάνετε και όποιες λαϊκίστικες μεθόδους κι αν χρησιμοποιήσετε. Να ξέρετε ότι έχετε απέναντί σας την αλήθεια και μία Κυβέρνηση η οποία είναι αποφασισμένη να πει αυτή την αλήθεια όχι μόνο για να προστατεύσει την πολιτική της, αλλά για να προστατεύσει πάνω απ’ όλα το εθνικό συμφέρον. 
     	Εμείς από την αρχή είχαμε δεσμευτεί ότι θα συμπεριφερθούμε ανθρώπινα στους εργαζόμενους της Ολυμπιακής και αυτό ακριβώς κάνουμε. Μάλιστα τους αντιμετωπίζουμε τόσο γενναιόδωρα, ώστε από μια μερίδα του Τύπου να θεωρείται ότι η Κυβέρνηση δίνει υπερβολικά πολλά στους εργαζόμενους. Πράγματι έτσι είναι. Δίνουμε αρκετά στους εργαζόμενους, έχοντας ένα ανθρώπινο πακέτο μέτρων γι’ αυτούς, αλλά από την άλλη μεριά αντιμετωπίζουμε και το χρόνιο πρόβλημα της εταιρείας σε σχέση με τα ελλείμματα. 
     	Ακούμε κριτική, μια κριτική που καμμιά φορά γινόμενη ταυτόχρονα και με τον τρόπο που γίνεται είναι αντιφατική. Δηλαδή κάποιοι μας λένε από τη μια μεριά «δίνετε πολλά στους εργαζόμενους», αλλά οι ίδιοι ταυτόχρονα λένε ότι θα πρέπει να διατηρήσουμε την Ολυμπιακή Αεροπορία με το καθεστώς το σημερινό. Από τη μια δηλαδή μας κατακρίνουν ότι δίνουμε πολλά στους εργαζόμενους, αλλά από την άλλη μας εγκαλούν, ζητώντας να κρατάμε την Ολυμπιακή όπως ακριβώς είναι σήμερα και να φορτώνουμε στην πλάτη του Έλληνα φορολογούμενου πολλαπλάσια έξοδα και χρέη απ’ ό,τι θα στοίχιζε η πρώτη λύση. 
     	Ενδεικτικό του ότι η δέσμη των μέτρων που παίρνουμε βρίσκεται προς τη σωστή κατεύθυνση είναι ότι ο απλός εργαζόμενος δεν αντιδρά ιδιαίτερα. Ξέρει ότι έχει απόλυτη κάλυψη από εμάς. Μπορεί να αντιδράτε εσείς στο ΠΑ.ΣΟ.Κ., αλλά δεν καταλαβαίνω από ποια σκοπιά αντιδράτε. Από τη μια μας λέτε ότι τα μέτρα έχουν πολύ μεγάλο κόστος και από την άλλη λέτε ότι είναι δουλεμπόριο οι εργαζόμενοι να είναι στο δρόμο κ.λπ.. 
     Να ξέρετε ότι αυτή η πολιτική σπέκουλα σε αυτό το θέμα δεν πιάνει και δεν θα πιάσει, αγαπητοί συνάδελφοι. Να ξέρετε ότι εκτός από τους εργαζόμενους υπάρχει και ο απλός πολίτης. Σήμερα ο κόσμος βλέπει ότι το σχέδιο της Κυβέρνησης είναι συγκεκριμένο. Βλέπει τη συμφωνία της Ευρωπαϊκής Επιτροπής. Βλέπει το κοινωνικό πακέτο των μέτρων και νομίζω ότι την ώρα που εξασφαλίζουμε το όνομα, την ώρα που εξασφαλίζουμε το σήμα της Ολυμπιακής, την ώρα που εξασφαλίζουμε τους εργαζόμενους, την ώρα που εξασφαλίζουμε τη σύνδεση με τα νησιά και ταυτόχρονα απαλλάσσουμε τους φορολογούμενους από το άλγος αυτών των τεραστίων χρεών, κανείς δεν καταλαβαίνει γιατί θα πρέπει να παραμείνουμε στη σημερινή αρρωστημένη κατάσταση. 
     Στη συζήτηση αυτή, κύριοι συνάδελφοι, πέρα από την απόρριψη πρέπει να υπάρχει και η θέση. Η Κυβέρνηση η δική μας κατέθεσε τη δική μας άποψη, τη δική της θέση. Η δική σας ποια είναι; Ακούω με εμμονή «Μην ξεπουλάτε την Ολυμπιακή! Μην ξεπουλάτε την Ολυμπιακή!». Αυτή είναι η λύση για την Ολυμπιακή; 
     Κυρίες και κύριοι συνάδελφοι, τα μέτρα που παίρνουμε ισοδυναμούν με ελλείμματα τριών ετών. Τα χρήματα αυτά θα δοθούν σε βάθος εικοσιπέντε ετών και από την ανάλυση των δεδομένων και τους υπολογισμούς η νέα εταιρεία τα πρώτα εννέα έτη θα κάνει πλήρη απόσβεση αυτών των μέτρων. Η αγορά των αερομεταφορών θα ομαλοποιηθεί. Οι φορολογούμενοι θα πάψουν να πληρώνουν όπως πληρώνουν μέχρι σήμερα. Η καινούργια Ολυμπιακή θα συνεχίσει την πορεία της, χωρίς προβλήματα, και θα δοθεί οριστική λύση στο πρόβλημα. 
     Πιστεύω, κύριοι συνάδελφοι, ότι με τη δέσμη των μέτρων που παίρνουμε πετυχαίνουμε δύο στόχους:
     Ο πρώτος στόχος είναι η πλήρης κάλυψη των εργαζομένων. 
     Ο δεύτερος είναι να τεθεί ένα τέρμα στη διαρκή και διαχρονική παραγωγή ελλειμμάτων από την εταιρεία εις βάρος των Ελλήνων φορολογουμένων. 
     Θεωρώ ότι με το νομοσχέδιο αυτό, κυρίες και κύριοι συνάδελφοι, η Κυβέρνηση στέκεται απλόχερα στους υπαλλήλους της Ολυμπιακής μέσα στα πλαίσια της κοινωνικής δικαιοσύνης, έχοντας ως γνώμονα τη μη μείωση του εισοδήματός τους, αλλά ταυτόχρονα προστατεύει τα χρήματα των φορολογουμένων πολιτών. Γι’ αυτό και σας καλώ να ψηφίσετε το παρόν νομοσχέδιο. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο. 
     Το λόγο έχει ο κ. Παπαδημάτος για επτά λεπτά. 
     ΝΙΚΟΛΑΟΣ ΠΑΠΑΔΗΜΑΤΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, όλοι μας στο ελληνικό Κοινοβούλιο, Ευρωπαϊκή Ένωση και φορολογούμενοι πολίτες αυτής της χώρας πιστεύω ότι παραδεχόμαστε το αυτονόητο: Η Ολυμπιακή με τις τρεις σημερινές εταιρικές μορφές της που εδώ και δεκαετίες καρκινοβατεί οδηγήθηκε μέσα από λανθασμένες επιλογές, αναξιοκρατία και διοικητικές ακροβασίες σε μία κατάσταση που εδώ και καιρό δεν είναι πλέον αναστρέψιμη. 
     Με ισορροπημένες ζημιές πάνω από 2,6 δισεκατομμύρια ευρώ είναι η μόνη αεροπορική εταιρεία στην Ευρωπαϊκή Ένωση που ανήκει 100% στο κράτος. Η μόνη που αντιμετωπίζει τόσα πολλά προβλήματα με την Ευρωπαϊκή Ένωση για παράνομες κρατικές ενισχύσεις, γεγονός που έχει οδηγήσει από το 1994 μέχρι σήμερα την Ευρωπαϊκή Ένωση στην έκδοση τεσσάρων αρνητικών αποφάσεων εναντίον της. Η μόνη που είναι τόσο ζημιογόνα σε σχέση με το μέγεθός της. Την ίδια στιγμή μεγάλες αεροπορικές εταιρείες στην Ευρώπη που πολλαπλασιάζουν κάθε χρόνο τα κέρδη τους είναι ιδιωτικές, όπως για παράδειγμα η «LUFTHANSA» και η «BRITISH AIRWAYS» κατά 100%, ενώ η «IBERIA» κατά 95%. 
     Το γεγονός ότι η Ολυμπιακή παράγει έλλειμμα 1.000.000 ευρώ την ημέρα, χρήματα που σε τελική ανάλυση επιβαρύνουν τους φορολογούμενους, πείθει όλους τους Έλληνες ότι επιτέλους πρέπει να κλείσει ο φαύλος κύκλος των ελλειμμάτων και του υπάρχοντος μέχρι σήμερα αναχρονιστικού μοντέλου λειτουργίας της εταιρείας. 
     Είναι προφανές ότι η Ολυμπιακή Αεροπορία, με τη σημερινή της μορφή, δεν μπορεί να συνεχίσει να υπάρχει. Τα σταθερά λειτουργικά της έξοδα για μισθοδοσία, συντήρηση αεροσκαφών, υπηρεσίες επίγειας εξυπηρέτησης ξεπερνούν κατά πολύ τα έσοδά της. Δεν έχει πλέον τη δυνατότητα να αναζητήσει πόρους για νέες επενδύσεις. Περαιτέρω αύξηση των τιμών των εισιτηρίων προκειμένου να αυξήσει τα έσοδά της δεν είναι δυνατή λόγω του ανταγωνισμού άλλων εταιρειών. Κρατικές επιδοτήσεις δεν μπορούν πλέον να υπάρξουν, γιατί αντίκεινται στο ελληνικό και ευρωπαϊκό δίκαιο. Για τον παραπάνω λόγο δεν μπορεί να δοθεί εγγύηση του ελληνικού δημοσίου προκειμένου να εξασφαλίσει δανειοδότηση από τις τράπεζες. Επιπλέον, από τα σαράντα δρομολόγια εξωτερικού που εκτελούν οι Ολυμπιακές Αερογραμμές τα τριάντα έξι είναι ζημιογόνα. Και από τα δρομολόγια εσωτερικού, όσα δεν είναι επιδοτούμενα, τα περισσότερα απ’ αυτά είναι επίσης ζημιογόνα. Να σημειωθεί ακόμα ότι σήμερα το 90% των επιβατών που μετακινούνται προς και από την Ελλάδα, δεν μετακινούνται με την Ολυμπιακή, αλλά με άλλες εταιρείες.
     Είναι φανερή λοιπόν η επιτακτική ανάγκη εξεύρεσης επιτακτικής λύσης. Το κράτος δεν μπορεί πλέον να ανέχεται και οι φορολογούμενοι δεν μπορούν άλλο να στηρίζουν μια υπό κατάρρευση αεροπορική εταιρεία. 
     Είναι αλήθεια ότι πολλές προσπάθειες καταβλήθηκαν στο παρελθόν για την αποκρατικοποίηση της Ολυμπιακής. Είναι γνωστές σε όλους μας. Απέτυχαν όμως όλες γιατί κανείς δεν θέλησε να επενδύσει σε μια τόσο προβληματική εταιρεία, αναλαμβάνοντας και τα χρέη της. 
     Η Κυβέρνηση ύστερα από επίμονες διαπραγματεύσεις εξασφάλισε για πρώτη φορά την έγκριση της Ευρωπαϊκής Ένωσης για ένα ολοκληρωμένο σχέδιο αποκρατικοποίησης, που έρχεται σήμερα για συζήτηση στη Βουλή, ύστερα από εποικοδομητικό διάλογο και την εξασφάλιση της συναίνεσης του συνόλου σχεδόν των εργαζομένων στην εταιρεία. Πρόκειται για μια λύση μόνιμη, βιώσιμη, με ευαισθησία και λογική που υπηρετεί το συμφέρον όλων και των φορολογουμένων και των εργαζομένων. 
     Κυρίες και κύριοι συνάδελφοι, με το σχέδιο νόμου που συζητάμε σήμερα δύο είναι οι στόχοι που προσπαθεί να διασφαλίσει η Κυβέρνηση. Ο πρώτος είναι η πλήρης κάλυψη των εργαζομένων στην εταιρεία και ο δεύτερος είναι να σταματήσει οριστικά η αφαίμαξη των φορολογουμένων που δεκαετίες τώρα βάζουν το χέρι στην τσέπη για να καλύψουν τη διαρκή παραγωγή ελλειμμάτων της εταιρείας.
     Ας δούμε για λίγο τον πρώτο στόχο. Είναι σαφές ότι με το πλέγμα των διατάξεων του προς ψήφιση νομοσχεδίου η Κυβέρνηση θέλησε να προσφέρει στους εργαζομένους της Ολυμπιακής, μέσα στα πλαίσια της κοινωνικής δικαιοσύνης μια απόλυτη κάλυψη, με γνώμονα να μη μειωθεί το εισόδημά τους και που χωρίς καμμία αμφιβολία δεν παρέχεται σε άλλους εργαζομένους επιχειρήσεων του ιδιωτικού τομέα που θα τύχει να βρεθούν σε δύσκολη θέση.
     Το σχέδιο ενίσχυσης των εργαζομένων στην Ολυμπιακή έλαβε υπ’ όψιν τις προτάσεις των εκπροσώπων τους και φυσικά περιλαμβάνει όλους τους εργαζομένους, τακτικούς και εποχικούς. Το πακέτο μέτρων κόστους 1,3 δισεκατομμύρια ευρώ περίπου ισοδυναμεί με το έλλειμμα τριών χρόνων της Ολυμπιακής και από κει και μετά όλοι οι φορολογούμενοι θα ξέρουν ότι δεν πρόκειται ποτέ πια να βάλουν το χέρι στην τσέπη για να καλύψουν τα ελλείμματα της εταιρείας. 
     Κυρίες και κύριοι συνάδελφοι, τα μέτρα που προβλέπει το παρόν σχέδιο νόμου θα ενεργοποιηθούν μόλις οι τρεις υπάρχουσες αυτή τη στιγμή εταιρείες τεθούν υπό εκκαθάριση, δηλαδή τον Απρίλιο του 2009. Όμως για λόγους εργασιακής ασφάλειας θελήσαμε να ψηφιστούν από τώρα και να είναι γνωστά σε όλους τους εργαζόμενους, την κοινωνία και τους επενδυτές. 
     Ο εισηγητής της Νέας Δημοκρατίας και άλλοι συνάδελφοι αναφέρθηκαν ή θα αναφερθούν στη συνέχεια αναλυτικά και στα πέντε στάδια του σχεδίου αποκρατικοποίησης που αναμένεται ότι θα έχουν ολοκληρωθεί την Άνοιξη του 2009.
     Εγώ κλείνοντας θα ήθελα να επισημάνω ότι πέραν των πρωτοποριακών μέτρων ενίσχυσης των εργαζομένων στην Ολυμπιακή, προς τους οποίους η πολιτεία φέρθηκε πλουσιοπάροχα θα έλεγα, η ελληνική Κυβέρνηση κατόρθωσε μέσα από επίμονες και σκληρές διαπραγματεύσεις με την Ευρωπαϊκή Ένωση, να διατηρήσει το όνομα και το σήμα της Ολυμπιακής, να εξασφαλίσει την αδιάκοπη συνέχεια του πτητικού έργου μέχρι την ολοκλήρωση της αποκρατικοποίησης και επομένως, την αδιάκοπη εξυπηρέτηση των επιβατών και να εξασφαλίσει την απρόσκοπτη συνέχεια των πτήσεων στις άγονες γραμμές. 
     Η Κυβέρνηση κατόρθωσε τελικά να επουλώσει άλλη μια πληγή από τις πολλές που κληρονόμησε, από τους ανεύθυνους κακοδιαχειριστές και πρακτικούς λογιστές της διακυβέρνησης του χθες. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο.
     Το λόγο έχει ο κ. Κεγκέρογλου για επτά λεπτά.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η Κυβέρνηση της αθέτησης όλων των προεκλογικών υποσχέσεων και δεσμεύσεων, η Κυβέρνηση της «καρτελοποίησης» της αγοράς, των «κουμπάρων» και της απαξίωσης της Επιτροπής Ανταγωνισμού, η Κυβέρνηση των τοξικών ομολόγων και της καταλήστευσης των ασφαλιστικών ταμείων, η Κυβέρνηση που συνηγορεί συνειδητά στη ληστεία των πολιτών από τα διυλιστήρια και τις εταιρείες διανομής καυσίμων, η Κυβέρνηση των φοροαπαλλαγών για το κεφάλαιο και της επιβολής νέων φόρων για τα χαμηλά και μεσαία εισοδήματα, ακόμη και γι’ αυτά κάτω από το όριο της φτώχιας, η Κυβέρνηση της απώλειας πόρων από το Γ΄ Κοινοτικό Πλαίσιο Στήριξης που έχει καθυστερήσει δυο χρόνια τώρα την έναρξη υλοποίησης του τετάρτου, η Κυβέρνηση της διάλυσης της παραγωγικής βάσης της χώρας μας, η Κυβέρνηση της διευθέτησης συμφερόντων που χάρισε τα χρέη των τραπεζών στα ασφαλιστικά ταμεία και τα χρέωσε στον κρατικό προϋπολογισμό και στους πολίτες, η Κυβέρνηση της λαφυραγώγησης του δημόσιου πλούτου που παραδίδει τα ολυμπιακά ακίνητα και τα φιλέτα της δημόσιας γης σε συγκεκριμένους ιδιώτες, όλες αυτές οι επιλογές της Κυβέρνησης κυρίες και κύριοι συνάδελφοι, δημιούργησαν τους βασικούς μηχανισμούς αφαίμαξης του εισοδήματος των αγροτών, των εργαζομένων, των συνταξιούχων και των μικρομεσαίων και ταυτόχρονα της υπερσυγκέντρωσης του πλούτου στα χέρια των λίγων. 
     Η Κυβέρνηση, όμως, των τραπεζιτών θέλησε να δικαιολογήσει πλήρως κι αυτό τον τίτλο. Αφού ευνόησε προκλητικά πέντε χρόνια τώρα τα υπερκέρδη των τραπεζών, έρχεται να τους χαρίσει άλλα 28.000.000.000 εν λευκώ, χωρίς όρους και προϋποθέσεις, χωρίς δεσμεύσεις για τη χρηματοδότηση των μικρομεσαίων επιχειρήσεων και την προστασία δανειοληπτών, καταθετών και μικρομετόχων.
     Η Κυβέρνηση με τα πολλά παρωνύμια, τα παρατσούκλια, όπως λέμε στην Κρήτη, πιστεύει σταθερά και διαχρονικά σε ένα δόγμα. Ποιο είναι αυτό το δόγμα; Με λίγα λόγια, πλούτος για τους λίγους που εκπροσωπεί, λάφυρο το κράτος για τους ημέτερους, εξαθλίωση για τους πολλούς, ώστε να εξαγοράζονται με προεκλογικά ψίχουλα, όπως νομίζει και όπως σχεδιάζει.
     Και ενώ γίνεται, κυρίες και κύριοι συνάδελφοι, αυτό το πάρτι με τα πολλά δισεκατομμύρια ευρώ για τους λίγους και ημέτερους, η Κυβέρνηση θυσιάζει την Ολυμπιακή στο όνομα δήθεν του δημόσιου συμφέροντος και της εξοικονόμησης της σπατάλης. Η Κυβέρνηση πέντε χρόνια τώρα ακολούθησε μια συνειδητή πολιτική απαξίωσης του εθνικούς μας αερομεταφορέα. Οι συνεχείς αρνητικές αναφορές και του ίδιου του κ. Καραμανλή, αλλά και όλων των αρμόδιων Υπουργών, είναι μόνο δείγμα αυτής της πολιτικής. Όμως, δεν σταμάτησαν εκεί. Εφάρμοσαν ένα προμελετημένο και καταστροφικό σχέδιο για την τεχνητή κρίση και τη δόλια χρεοκοπία της Ολυμπιακής. Αυτός ήταν ο στόχος τους. Μόλις ανέλαβαν την κυβέρνηση το 2004 φρόντισαν να ακυρώσουν με μεθοδευμένο τρόπο τη δρομολογημένη συμφωνία του 2003 ανάμεσα στην Ελλάδα και την Ευρωπαϊκή Ένωση. Παρουσίασαν στις Βρυξέλλες τις «Ολυμπιακές Αερογραμμές», τη νέα εταιρεία, ως καθολικό διάδοχο της παλιάς και της φόρτωσαν όλα τα προϋπάρχοντα χρέη. Στα πέντε χρόνια της κακοδιοίκησης, που ακολούθησαν, προκλήθηκαν τεράστιες απώλειες εσόδων. Υπερτιμολογήθηκαν οι ενοικιάσεις αεροσκαφών, το λειτουργικό κόστος αυξήθηκε δεκάδες εκατομμύρια μόνο λόγο ακύρωσης πτήσεων. Ακυρώθηκαν και συγχωνεύθηκαν 9,5 χιλιάδες πτήσεις μόνο το τελευταίο εννιάμηνο του 2008.
     Όμως, ποια είναι η αλήθεια για τα χρέη που λένε και ξαναλένε, της Ολυμπιακής και μέσα σ’ αυτή την Αίθουσα, όταν δεν έχουν συνταχθεί και εκδοθεί ισολογισμοί από το 2004 μέχρι σήμερα; Ποιος νομιμοποιείται να μιλάει για το ύψος των χρεών και των ελλειμμάτων κατ’ εκτίμηση, κατ’ ευφημισμό, την ίδια ώρα που δεν λογαριάζονται οι οφειλές του κράτους προς την Ολυμπιακή, οι οποίες αποδεικνύουν και τη δυνατότητα κερδοφορίας αυτής της εταιρείας; Υπολογίζονται 10.000.000.000 οι οφειλές αυτές για μέρη των οποίων υπάρχουν τέσσερις δικαστικές αποφάσεις. 
     Και ερωτώ, κύριε Υπουργέ: Γιατί δεν λέτε κουβέντα ούτε εσείς ούτε ο επίτροπος για τις δικαστικές αυτές αποφάσεις;
     Αν ήταν άλλες αποφάσεις αρνητικές για την Ολυμπιακή θα τις είχατε εδώ ως αποδεικτικά στοιχεία. 
     Κυρίες και κύριοι συνάδελφοι, μ’ αυτόν τον τρόπο η Κυβέρνηση κατάφερε να ναυαγήσει το σχέδιο ανασυγκρότησης του ΠΑ.ΣΟ.Κ. για μια βιώσιμη και ανταγωνιστική εταιρεία για να λέμε την αλήθεια. Και στη συνέχεια τι έκανε; Υλοποίησε σταδιακά και αποτελεσματικά το δικό της σχέδιο που εξυπηρετούσε τα συμφέροντα των άλλων εταιρειών. 
     Μετά από πεντάχρονο συστηματικό ψαλίδισμα των φτερών της Ολυμπιακής από Υπουργούς και διορισμένες διοικήσεις, η Κυβέρνηση προχωρά όχι απλώς στην ιδιωτικοποίηση της εταιρείας αλλά στο επιδοτούμενο κλείσιμό της. Αυτός είναι ο μόνος χαρακτηρισμός που αρμόζει στην πολιτική της Κυβέρνησης. 
     Ο σημερινός Υπουργός Μεταφορών με τη γνωστή αρνητική τοποθέτησή του απέναντι στην Ολυμπιακή ως Ευρωβουλευτής επελέγη και ανέλαβε να εκτελέσει την τελευταία πράξη του σχεδίου, το τελικό προπαγανδιστικό σχέδιο δυσφήμισης και απαξίωσης της Ολυμπιακής που μάλιστα πληρώθηκε από τον ίδιο τον κρατικό προϋπολογισμό προκειμένου να πειστούν πολίτες και εργαζόμενοι ότι είναι προς το συμφέρον τους το κλείσιμο της Ολυμπιακής. Συκοφαντήθηκε ακόμη και η τεχνική βάση της Ολυμπιακής, το καμάρι της χώρας μας, που μαζί με τις άλλες υπηρεσίες και τα άλλα τμήματα κράτησαν για τριάντα τρία χρόνια τις πτήσεις της Ολυμπιακής με υπερασφάλεια.
     Κυρίες και κύριοι συνάδελφοι, σήμερα δεν έχουμε μια συνηθισμένη συζήτηση κάποιου νομοσχεδίου. Σήμερα μέσα στο αρνητικά φορτισμένο κλίμα γίνεται ο ενταφιασμός και ταυτόχρονα το πρώτο μνημόσυνο του εθνικού μας αερομεταφορέα. Και μετά το μνημόσυνο όπως γίνεται συνήθως σ’ αυτές τις περιπτώσεις ανοίγεται η διαθήκη! 
     Διαβάζω από το περιεχόμενό της: «Εγώ ο Κωνσταντίνος Χατζηδάκης Δικηγόρος Β΄ Αθηνών με έδρα το μέγαρο της Νέας Δημοκρατίας συνέταξα την παρακάτω διαθήκη ενεργώντας κατ’ εντολή του Κωνσταντίνου Καραμανλή ο οποίος μου δήλωσε ότι λειτουργεί με πλήρη πνευματική διαύγεια και αποφασίζει συνειδητά τα παρακάτω: 
     Πρώτον, ως πολιτικός εκπρόσωπος του ελληνικού δημοσίου που είναι μοναδικός μέτοχος της Ολυμπιακής επιθυμώ  και πριν να λήξει η κοινοβουλευτική μας θητεία να δοθεί τέλος στο βίο του εθνικού αερομεταφορέα με βάση το σχέδιο που εκπονήσαμε.
     Δεύτερον, την περιουσία της Ολυμπιακής, το σήμα με τα εθνικά χρώματα τα αφήνω στους πασάδες του Κατάρ για να μην πέσουν στα χέρια των κακών «πράσινων» που έρχονται.
     Τρίτον, τα δρομολόγια φιλέτα αφήνονται στους ανταγωνιστές της Ολυμπιακής. 
     Τέταρτον, στους εργαζόμενους και ιδιαίτερα στους συμβασιούχους αφήνουμε ό,τι πολυτιμότερο έχουμε, την ανασφάλεια και την αβεβαιότητα για το αύριο.
     Πέμπτον, στους επιβάτες αφήνουμε τα διαφημιστικά φυλλάδια της «AEGEAN» και της «LUFTHANSA».
     Έκτον, στους κατοίκους των νησιών αφήνουμε τα κουπόνια του Υπουργείου Εμπορικής Ναυτιλίας για να εξυπηρετηθούν από τα πλοία φαντάσματα των ακτοπλοϊκών πολιτικών του κ. Παυλίδη, του κ. Κεφαλογιάννη  και του κ. Βουλγαράκη με τη σημείωση ότι «τα κουπόνια δεν ισχύουν για τα πλοία του κ. Μανούση».»!
     Κυρίες και κύριοι συνάδελφοι, η Ολυμπιακή όχι μόνο μπορούσε να σωθεί αλλά και να έχει μια ανάπτυξη ανταγωνιστική στα πλαίσια του καινούργιου παγκόσμιου περιβάλλοντος που διαμορφώνεται. Αυτό, όμως, χρειαζόταν μια άλλη πολιτική, ένα άλλο σχέδιο, βούληση και ικανότητα. Και η Νέα Δημοκρατία δεν φαίνεται να διαθέτει τίποτα από αυτά. Γι’ αυτό οι πολίτες έχουν πειστεί πλέον ότι μ’ αυτήν την Κυβέρνηση τίποτα θετικό δεν πρόκειται να προκύψει για τον τόπο και τους πολίτες. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο. 
     Ο κ. Βερελής έχει το λόγο για επτά λεπτά.
     ΧΡΙΣΤΟΣ ΒΕΡΕΛΗΣ: Τώρα, κυρίες και κύριοι συνάδελφοι, πώς να αρχίσω; «Γαίαν έχει ελαφράν»; Τι μπορώ να πω; 
     Θέλω να εξηγήσω πρώτα από όλα γιατί υποστηρίζει η Νέα Δημοκρατία ότι πρέπει να διαλυθεί –όχι να πωληθεί- η Ολυμπιακή Αεροπορία. Υπάρχει διαφορά και θα εξηγήσω στη συνέχεια. Μας λέει ότι παράγει καθημερινώς 1.000.000 ζημιές. Από πότε παράγει αυτές τις ζημιές; Τις παράγει από τον Απρίλιο του 2004 διότι τότε παρελήφθη μία εταιρεία η οποία είχε μηδενικές οφειλές. Παρελήφθη μία εταιρεία η οποία είχε κανονισμούς εργασίας απολύτως ανταγωνιστικούς και είχε μειώσει και το προσωπικό της σε σημείο που να δημιουργούνται ζητήματα και διαμαρτυρίες. 
     Όμως -κι επειδή δεν τα ξέρετε, κύριοι συνάδελφοι, θα με υποστείτε λίγο- έγινε το παράδοξο. Και αυτό θέλει εξήγηση. Ήρθε η Νέα Δημοκρατία, η φιλελεύθερη παράταξη, η οποία είπε «όχι, θα αλλάξω αυτούς τους κανονισμούς εργασίας και θα πάω στο πολυτελές καθεστώς». Και σκέφτεται κανείς γιατί. Μα, μία εξήγηση υπάρχει. Διότι οι ανταγωνιστές της Ολυμπιακής δεν ήθελαν ανταγωνισμό, διότι η λύση που είχε επιλεγεί πολιτικά ήταν η λύση δια της σήψης. Αυτό συνέβη. 
     Έγινε μια μεγάλη προσπάθεια στο Υπουργείο Μεταφορών και είναι και η μοναδική αναδιάρθρωση στα σαράντα χρόνια βίου της εταιρείας. Αυτό αποτυπώνεται στους ισολογισμούς. Ποιους ισολογισμούς; Τους δικούς μας, διότι εσείς δεν κάνατε ισολογισμούς. Και επειδή δεν έχετε δικούς σας ισολογισμούς, να διαβάσετε καλά τους δικούς μας ισολογισμούς και θα διαπιστώσετε ότι το 2002 η ζημιά είχε περιοριστεί μόλις στα 8.000.000 με πολύ μεγάλο κόπο, με βελτίωση του yield, της απόδοσης, δηλαδή, ανά επιβάτη, το οποίο μετά κατακόρυφα μειώθηκε κατά την πορεία όπου οι δικές σας διοικήσεις είχαν την ευθύνη για την πορεία της εταιρείας. Αυτοί, λοιπόν, οι οποίοι δημιούργησαν τα χρέη, έρχονται σήμερα και λένε ότι «θα την κλείσουμε, διότι με τον τρόπο αυτό θα αποσβέσουμε τα χρέη αυτά». Παρακολουθήστε τον παραλογισμό,  ο οποίος έχει και μία ανηθικότητα, διότι δεν λέγεται η αλήθεια στον ελληνικό λαό, διότι η Κυβέρνηση αυτή έχει μάθει να αντιμετωπίζει όλα τα πράγματα επικοινωνιακά και μόνο. Έρχεται, λοιπόν, και λέει: «Θα δώσω την εταιρεία αυτή». Και πώς θα τη δώσει; Κάνει ένα διαγωνισμό. Και τι λέει αυτός ο διαγωνισμός; Λέει: «Ελάτε να πάρετε νομικά πρόσωπα τα οποία δεν υπάρχουν, ελάτε να σας δώσω κάτι το οποίο δεν έχει αποτιμηθεί, ελάτε να υπολογίσετε τι θα πληρώσετε με ισολογισμούς οι οποίοι δεν υπάρχουν». Και ερωτώ: Υπάρχει άραγε «κάποιος αφελής» ο οποίος να πιστεύει ότι ο διαγωνισμός αυτός θα προχωρήσει σε ένα ασφαλές νομικό έδαφος; Θεωρεί κάποιος ότι οι ανταγωνιστές, οι οποίοι θα ενοχληθούν από την εξέλιξη, δεν θα πουν κάποια στιγμή: «Μα, πώς έκανες διαγωνισμό, που έληγαν οι εκδηλώσεις ενδιαφέροντος στις 31 Οκτωβρίου, χωρίς να υπάρχουν νομικά πρόσωπα, χωρίς αποτιμήσεις, χωρίς ισολογισμούς»; Και θα τα βρείτε μπροστά σας αυτά. Ήδη τι έχετε βρει μπροστά σας; Ήδη ξεκινήσατε ένα διαγωνισμό για δέκα άγονες γραμμές και εννέα άγονες γραμμές, δύο διαγωνισμούς, και αναγκάζεστε χθες ή προχθές, δεν ξέρω πότε ακριβώς, να καταργήσετε αυτό το διαγωνισμό. Και αυτό, γιατί; Διότι διαπιστώνετε ότι με την υπάρχουσα νομική εξέλιξη δεν μπορείτε να αναθέσετε στην Ολυμπιακή ή στην «ΠΑΝΘΕΟΝ» να πραγματοποιεί τις άγονες γραμμές. Ήδη έχει μπλέξει η ιστορία. Και ποιος θα εκτελέσει πτήσεις σ’ αυτές τις άγονες γραμμές αύριο; Και μη μας πείτε ότι το κάνετε αυτό γιατί άλλαξε ο κοινοτικός κανονισμός 1008, γιατί δεν θα είναι σωστό, ή δεν θα σας έχουν πληροφορήσει σωστά. Διότι ήδη είχε ρωτήσει η Υπηρεσία Πολιτικής Αεροπορίας και της ειπώθηκε ότι δεν υπάρχει κανένα θέμα και συνεχίστε το διαγωνισμό σας. Και υπάρχουν τα αποδεικτικά στοιχεία γι’ αυτό. 
     Έρχεστε, λοιπόν, στη συνέχεια και λέτε ότι: «Θα πάμε να δώσουμε τι; Θέλουμε να κόψουμε το σήμα, να κόψουμε το όνομα» και μέχρι εκεί, γιατί τίποτε άλλο δεν έχετε πρόθεση να δώσετε, διότι τα σλοτς δεν ανήκουν στην Ολυμπιακή βεβαίως, είναι παραχώρηση των αεροπορικών αρχών των κρατών που  δίνουν τα σλοτς αυτά. Και αν μπορέσετε να τα πάρετε. Θέλετε, λοιπόν, να δώσετε αυτά τα δύο πράγματα και κάνετε ένα διαγωνισμό για τον οποίο ήδη ενδεχομένως έχετε προαποφασίσει. Γι’ αυτό βγαίνετε και λέτε ότι έχουμε ήδη εξασφαλίσει την πώληση. Μα, αν είναι έτσι, δεν κάνετε πώληση, κάνετε μία πώληση «μαϊμού». Έχετε ήδη τον «εμίρη» ο οποίος ενδιαφέρεται να πάρει τι; Να πάρει το όνομα, να πάρει το σήμα, αλλά δεν παίρνει την εταιρεία, διότι η εταιρεία, κυρίες και κύριοι συνάδελφοι, είναι ένα σύνολο, μία ενότητα, η οποία εμπεριέχει σαφώς μέσα το προσωπικό. Όταν δώσαμε, κύριε Υπουργέ, το «OLYMPIC CATERING», μία εταιρεία που είχε οκτακόσια άτομα -και η οποία θα βάραινε σήμερα πάρα πολύ- και αν κάναμε τον υπολογισμό με τα 320 χιλιάρικα ανά άτομο, των οποίων εσείς κάνατε την κίνηση σε μία προσπάθεια, πιστεύω, εκμαυλισμού των συνειδήσεων των συνδικαλιστών για να έχετε μία λύση, τότε 800Χ320, μας κάνουν 250.000.000 ευρώ. 
     Δόθηκε, λοιπόν, αυτή η εταιρεία χωρίς κανένα κόστος. Πήρε έσοδα η Ολυμπιακή και το Δημόσιο, διότι πλήρωσε κάποιες υποχρεώσεις με αυτό. Αυτή τη στιγμή η εταιρεία αυτή υπάρχει και εξακολουθεί να δουλεύει, το τότε «OLYMPIC CATERING». 
     Αυτή ήταν η πολιτική την οποία ακολουθήσαμε.
     Και όταν είχαμε έτοιμη την είσοδο ιδιωτικών κεφαλαίων, εσείς την πετάξατε. Δεν θέλατε να ακούσετε. Διότι κάποιοι είχαν ενοχληθεί από αυτό. 
     Την κάνατε, λοιπόν, φύλλο και φτερό. Δεν δίνετε προσωπικό. Επειδή δεν δίνετε προσωπικό, βεβαίως δεν μπορείτε να ισχυριστείτε ότι δίνετε μία εταιρεία η οποία έχει ενσωματωμένη μέσα στην καθημερινή ροή των εργασιών τα υψηλά standards ασφαλείας, τα οποία διαθέτει η Ολυμπιακή. 
     Καταργείτε, λοιπόν, μία εταιρεία, επειδή εσείς καταφέρατε να δημιουργήσετε αδιέξοδο μέσα σε πέντε χρόνια, γιατί δεν κάνατε απολύτως τίποτα.
     Θα ήθελα να σας ακούσω. Πραγματικά, εγώ αντιλαμβάνομαι τη θέση σας. Βρήκατε μία πολύ άσχημη κατάσταση. Γιατί, όμως, δημιουργήθηκε αυτή  η πολύ άσχημη κατάσταση, κύριε Υπουργέ; Διότι το δικό σας Κόμμα, η δική σας Κυβέρνηση αδράνησε κρίσιμα και επικίνδυνα. Στο πιο κρίσιμο διάστημα. Και σήμερα αυτό το οποίο έρχεστε εδώ να κάνετε, είναι να προσφέρετε διάλυση και εκποίηση δύο μικρών κομματιών. 
     Είναι βέβαιο, λοιπόν, ότι όλα αυτά δεν πρόκειται να οδηγήσουν πουθενά. Είναι βέβαιο ότι μετά από λίγο χρονικό διάστημα, μέσα από νομικές εμπλοκές, θα έχετε τα εξής πράγματα: 
     Θα έχετε πρώτα απ’ όλα να αντιμετωπίσετε ένα κόστος για τα 2.000.000.000 ευρώ, με τα οποία θα χρεώσετε το Ελληνικό Δημόσιο. Ξέρετε πόσο είναι το κόστος αυτού του κεφαλαίου; Περίπου 100.000.000 ευρώ το χρόνο. Αυτά τα 100.000.000 ευρώ το χρόνο μας λέτε ότι θα αποσβεστούν από τις ζημιές που εσείς παράγετε. Ε, δεν μπορεί να γίνει αυτό. Είναι πολύ μεγάλο το βάρος, το οποίο υφίσταται η χώρα. 
     Θα έχετε άγονες γραμμές, όπου δεν θα μπορεί να τις εξυπηρετήσει κανείς, διότι το θέμα θα είναι μπλεγμένο νομικά και γιατί –επίσης- μετά από τρία χρόνια κι αν ακόμα είχατε καταφέρει να το ξεμπλέξετε, ο επόμενος δεν έχει την υποχρέωση να συνεχίσει να κάνει αυτή την ιστορία.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τέλος, θα έχετε αυτή τη στιγμή, μέσα σε ένα περιβάλλον όπου οι πάντες προσπαθούν να περισώσουν ό,τι μπορούν, μία κίνηση υποτέλειας απέναντι στην Ευρωπαϊκή Ένωση. 
     Και το λέω αυτό, διότι εγώ έκανα τη μεγάλη προσπάθεια όταν το δικό σας το Κόμμα πήγαινε στις Βρυξέλλες να υπονομεύσει το οτιδήποτε για να φανεί ευχάριστο αλλού.
     Σήμερα, λοιπόν, θα ήθελα να σας ρωτήσω: Οι Βρυξέλλες τι έχουν να πουν…
     ΠΡΟΕΔΡΕΥΩΝ (Ιωάννης Δραγασάκης): Σας παρακαλώ, κύριε Βερελή, να ολοκληρώσετε.
     ΧΡΙΣΤΟΣ ΒΕΡΕΛΗΣ: Ολοκληρώνω, κύριε Πρόεδρε και με συγχωρείτε.
     Τι έχετε, λοιπόν, να πείτε σήμερα που οι Βρυξέλλες παραβιάζουν χονδροειδώς τους νόμους του ανταγωνισμού με τις επιδοτήσεις που δίνονται σε κάποιες από τις τράπεζες αυτές; Υπάρχει πιο χονδροειδής παραβίαση στην ιστορία της Ευρωπαϊκής Ένωσης από αυτό το οποίο γίνεται σήμερα; Κι εσείς δεν έχετε το θάρρος να πάτε να τους πείτε ότι θα πρέπει να σας αφήσουν μία ελευθερία, για να βρείτε μία λύση η οποία να συμφέρει την Ελλάδα και να δημιουργεί προϋποθέσεις προκειμένου να μπουν ιδιωτικά κεφάλαια; Να μπουν, όμως, σε μία εταιρεία, με το σύνολο του προσωπικού, με μία προσπάθεια προκειμένου να υπάρχει μία ανταπόδοση και να μην χρεωθεί ο Έλληνας φορολογούμενος αυτά τα οποία πηγαίνετε να του χρεώσετε.
     Αυτά νομίζω ότι θα πρέπει να τα σκεφτείτε.
     Εγώ το μόνο το οποίο έχω να προσθέσω, τελειώνοντας, είναι ότι η ιστορία αυτή θα εξελιχθεί σε έναν εφιάλτη για τη Νέα Δημοκρατία. Ελπίζω να μην είναι προσωπικός εφιάλτης για εσάς, κύριε Υπουργέ.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Βερελή.
     Το λόγο έχει ο Υπουργός Μεταφορών και Επικοινωνιών κ. Χατζηδάκης για εννέα λεπτά.
     ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, με συγχωρείτε. Πρέπει να γίνει πρώτα η ονομαστική ψηφοφορία –τελείωσε ο κατάλογος- και μετά να μιλήσει ο κύριος Υπουργός.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Για την Τρίτη έχει ορισθεί, κύριε Σηφουνάκη. Δεν το καταλάβατε;  
     ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, συγνώμη…
     ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, να γίνει ανάγνωση των ονομάτων.
     ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, η ανάγνωση γίνεται μετά το τέλος της συζήτησης. Να ακούσουμε τον Υπουργό για εννέα λεπτά…
     ΝΙΚΟΛΑΟΣ ΣΗΦΟΥΝΑΚΗΣ: Όχι, κύριε Πρόεδρε.
     ΠΡΟΕΔΡΕΥΩΝ (Ιωάννης Δραγασάκης): Αυτό λέει ο Κανονισμός. Να ακούσουμε πρώτα τον κύριο Υπουργό και αμέσως μετά θα έλθουμε σε αυτό το θέμα.
     Κύριε Υπουργέ, έχετε το λόγο.
     ΝΙΚΟΛΑΟΣ ΣΗΦΟΥΝΑΚΗΣ: Ο κύριος Υπουργός στην πρωτολογία του μίλησε οκτώ λεπτά παραπάνω.
     ΠΡΟΕΔΡΕΥΩΝ (Ιωάννης Δραγασάκης): Το Προεδρείο έδειξε ανοχή σε όποιον ομιλητή είχε κάτι να πει. Ακόμα και για διαθήκες ακούσαμε και άλλα. Επομένως… 
     ΝΙΚΟΛΑΟΣ ΣΗΦΟΥΝΑΚΗΣ: Το ζήτησε μόνος του. Πρέπει να του τον αφαιρέσετε.
     ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, έχετε το λόγο.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, είναι η πέμπτη συζήτηση που κάνουμε στη  Βουλή για την Ολυμπιακή μέσα σε σαράντα μέρες. Τρεις φορές στην Ολομέλεια και δύο φορές στην επιτροπή. Είναι φυσικό, αναπόφευκτο, θα συνέβαινε οπουδήποτε στον κόσμο, να έχουν ακουστεί πολλές φορές τα ίδια επιχειρήματα από όλες τις πλευρές. Δεκάδες φορές, μάλιστα, ορισμένα έχουν ακουστεί μονότονα, συνεχίζουν και θα συνεχίσουν να ακούγονται –ας είμαστε ειλικρινείς- και την επόμενη Τρίτη, όταν θα συνεχιστεί η συζήτηση επί των άρθρων.
     Πρόχειρα να αναφερθώ μόνο στον τελευταίο ομιλητή. Πολλές φορές έχει ακουστεί το επιχείρημα από την πλευρά του ΠΑ.ΣΟ.Κ. ότι η εταιρεία ήταν δήθεν δίχως χρέη από το 2003 και μετά και πολλές φορές από εμάς έχει ακουστεί το επιχείρημα ότι αυτό το έλεγε το ΠΑ.ΣΟ.Κ., αλλά δεν το δέχτηκε ποτέ η Ευρωπαϊκή Επιτροπή, η οποία θεωρούσε ότι οι Ολυμπιακές Αερογραμμές ήταν συνέχεια της παλαιάς εταιρείας. Μπορούμε να συνεχίσουμε στον ίδιο «καμβά». Δεν νομίζω ότι έχει κανένα νόημα, διότι είναι καταγεγραμμένα στα Πρακτικά, τα γνωρίζουν οι Έλληνες πολίτες που παρακολουθούν τη Βουλή, τα γνωρίζουν οι κοινοβουλευτικοί συντάκτες, τα γνωρίζετε εσείς, τα γνωρίζουμε εμείς, τα γνωρίζουν οι πάντες. 
     Αυτό που μου κάνει εντύπωση είναι πραγματικά η έλλειψη διάδρασης που υπάρχει σ’ αυτήν τη συζήτηση. Δηλαδή, για να σας πω μερικά παραδείγματα και να καταλάβετε τι εννοώ. Λεγόταν ότι δεν υπάρχει δήθεν αναλογιστική μελέτη. Κατατέθηκε η αναλογιστική μελέτη το πρωί. Το απόγευμα υπήρξαν συνάδελφοι που έλεγαν επανειλημμένα στις τοποθετήσεις τους: «Πού είναι η αναλογιστική μελέτη;». Μα, στα Πρακτικά, κύριοι συνάδελφοι. Πηγαίνετε να τη δείτε.
     Δεύτερον, εμείς λέμε -και αυτό λέει και η αναλογιστική μελέτη που καταθέσαμε και αυτό λέει και η έκθεση του Γενικού Λογιστηρίου του Κράτους- ότι το κόστος των μέτρων είναι 1,3 δισεκατομμύρια ευρώ. Εσείς λέτε ότι είναι 2.000.000.000 ευρώ. Σας είπα και το πρωί «Πάλι καλά που δε λέτε 5, 10 ή 20». Πού τα βρήκατε αυτά τα 2.000.000.000 ευρώ; Ποια είναι η δική σας μελέτη; Διότι εμείς έχουμε. Μπορεί να μην σας αρέσει, αλλά είναι επίσημη μελέτη του Γενικού Λογιστηρίου του Κράτους. Η δική σας μελέτη ποια είναι; Πώς σας ήρθε και λέτε 2 δισεκατομμύρια και το λέτε ο ένας μετά τον άλλον; 
     ΘΕΟΧΑΡΗΣ ΤΣΙΟΚΑΣ: Δεν είναι έτσι αυτό που λέτε.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Γίνεται η ίδια συζήτηση πάλι για τις άγονες γραμμές. Λέτε: «Εξασφαλίζετε τις άγονες γραμμές για τρία χρόνια ακόμα». Σας ειπώθηκε και στις προηγούμενες συζητήσεις και στη σημερινή συζήτηση ότι έτσι γίνεται. Σε όλη την Κοινότητα υπάρχουν διαγωνισμοί, οι οποίοι έχουν χρονική διάρκεια τρία χρόνια. Εσείς πάλι τα ίδια. Λέτε: «Μόνο για τρία χρόνια εξασφαλίζετε τις άγονες γραμμές και από το 2012 τι θα γίνει;» κ.ο.κ.. 
     Το ίδιο συμβαίνει και με το θέμα των διαιτησιών. Για τις διαιτησίες μίλησα και την προηγούμενη φορά, μίλησα και σήμερα. Αναφέρθηκα σε σχετικά στοιχεία και έδειξα ότι υπάρχει αποπληρωμή της Ολυμπιακής για τις διαιτησίες, 874.000.000 ευρώ. Το απόγευμα πάλι από πολλούς συναδέλφους ειπώθηκε ότι δεν έχουν καταβληθεί τα χρήματα των διαιτησιών. 
     Ε, δεν μπορεί να γίνει συζήτηση έτσι. Ειλικρινά δεν μπορεί να γίνει συζήτηση έτσι, διότι μπορούμε να έχουμε τις διαφορές μας, αλλά δεν μπορούμε να μιλάμε για άλλα πράγματα. Υπάρχουν πολύ συγκεκριμένα πράγματα, τα οποία συζητάμε. Μπορείτε να κάνετε κριτική εσείς σε εμάς, εμείς σε εσάς, αλλά δεν μπορούμε να μιλάμε με ανύπαρκτα στοιχεία, με στοιχεία της φαντασίας μας. Αυτό δεν γίνεται σε κανένα Κοινοβούλιο προηγμένης χώρας και πραγματικά με λυπεί αυτή η κατάσταση. Δεν μπορώ να την αλλάξω, αλλά αγανακτώ μέσα μου, αν θέλετε και ως απλός Βουλευτής. 
     Επίσης -και έρχομαι τώρα στα πολιτικά στοιχεία, πέραν των τεχνικών- από τη συζήτηση αυτή αναδεικνύονται πάρα πολλές αντιφάσεις. Πρέπει, κυρίως οι συνάδελφοι του ΠΑ.ΣΟ.Κ., να απαντήσετε σε αυτές τις αντιφάσεις και να ξεκαθαρίσετε τι λέτε. Από τη μία πλευρά, ας πούμε, λέτε ότι η Ολυμπιακή διαλύεται. Από την άλλη λέτε ότι η Ολυμπιακή ιδιωτικοποιείται, ξεπουλιούνται, τα φιλέτα της Ολυμπιακής κ.ο.κ.. Κύριοι συνάδελφοι, δεν μπορεί να συμβαίνουν και τα δύο. Ή διαλύεται ή αποκρατικοποιείται. Δεν μπορεί να γίνει αποκρατικοποίηση και διάλυση μαζί. Υπάρχει λογικό σφάλμα στους συλλογισμούς σας.
     Δεύτερον, μας είπατε από τη μια μεριά ότι οι εργαζόμενοι πετιούνται στο δρόμο και από την άλλη μεριά ότι παίρνουν παροχές 350.000 ευρώ. Πώς γίνεται, δηλαδή, με τις 350.000 ευρώ –αν ισχύει, θεωρητικά- να πετιούνται εργαζόμενοι στο δρόμο; Πού να απαντήσω; Ειλικρινά αισθάνομαι ότι είμαι σε εξαιρετικά περίεργη θέση. Σε ποια κριτική να απαντήσω επιτέλους; Σας είπα ότι δεν γίνεται να ισχύει και το ένα και το άλλο.
     Επίσης, μέχρι τώρα το moto από την πλευρά του ΠΑ.ΣΟ.Κ. -το ακούσαμε από τον κ. Πάγκαλο, θυμάμαι χαρακτηριστικά, την προηγούμενη φορά- είναι ότι ο διαγωνισμός δεν θα πετύχει. Σήμερα ακούσαμε ότι περίπου έχει βρεθεί ο αγοραστής και όλα είναι τελειωμένα. Ποια είναι η θέση σας; Θα πετύχει ο διαγωνισμός ή όχι; Και τα δύο πάλι δεν μπορεί να ισχύουν.
     ΘΕΟΧΑΡΗΣ ΤΣΙΟΚΑΣ: Σοβαρολογείτε; Σε άλλο Κοινοβούλιο μιλάμε; 
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός  Μεταφορών και Επικοινωνιών): Και κάτι ακόμα. Μέχρι τώρα υπηρετούσαμε την «AEGEAN». Σήμερα αλλάξαμε αφεντικό κατά τη δική σας θεωρία και υπηρετούμε την «QATAR». Πάλι πρέπει να συνεννοηθείτε μεταξύ σας. Γιατί ακόμα και σήμερα υπήρξαν συνάδελφοί σας από τους οποίους οι μισοί έλεγαν ότι υπηρετούμε την «QATAR» και οι άλλοι έλεγαν ότι υπηρετούμε την «AEGEAN». Δεν είναι σοβαρή αντιπολίτευση, δεν είναι σοβαρή θέση αυτό που έχετε. Είναι μη θέση. Έχετε μία διαρκή σύγχυση γύρω από το συγκεκριμένο θέμα. Δηλαδή, εδώ, ειλικρινά, προσπαθεί κάποιος να τοποθετηθεί απέναντι σ’ αυτά τα επιχειρήματα και δεν ξέρει από πού να ξεκινήσει και πού να τελειώσει.
     Κύριε  Πρόεδρε, για να κλείσω την τοποθέτησή μου, θέλω να αναφερθώ στις διαδικασίες του διαγωνισμού ο οποίος είναι σε εξέλιξη. Ο διαγωνισμός είναι ένας ανοικτός, δημόσιος, διεθνής, πλειοδοτικός διαγωνισμός, ο οποίος γίνεται με βάση το νόμο για τις αποκρατικοποιήσεις. Το αντικείμενο της αποκρατικοποίησης, της πώλησης, είναι στοιχεία του ενεργητικού τριών εταιρειών. Οι εταιρείες αυτές θα δημιουργηθούν μέχρι και να ολοκληρωθεί η πώληση σύμφωνα με την συμφωνία που κάναμε με την Ευρωπαϊκή Επιτροπή. Τηρούνται στο ακέραιο οι προβλέψεις του νόμου περί αποκρατικοποιήσεων και δυστυχώς για εσάς και για την επιχειρηματολογία που θα θελήσετε να αναπτύξετε, στο διαγωνισμό αυτό υπάρχει επίτροπος παρακολούθησης, ο οποίος έχει τοποθετηθεί σε συμφωνία και πάλι με την Ευρωπαϊκή Επιτροπή. Μπορείτε να λέτε αυτά τα οποία λέτε και τα οποία ούτε εσείς τα πιστεύετε, για δήθεν αδιαφάνειες κ.ο.κ., αλλά εδώ θα δυσκολευθείτε,  κύριοι συνάδελφοι, και σας το λέω για να το ξέρετε από τώρα, γιατί εδώ θα υπάρχει σε όλη τη διαδικασία από την αρχή μέχρι το τέλος ενεργός ρόλος του επιτρόπου παρακολούθησης και επομένως και της Ευρωπαϊκής Επιτροπής. Θα υπάρξει απόλυτη διαφάνεια, ανοικτός δημόσιος πλειοδοτικός διαγωνισμός στο φως της ημέρας και ό,τι συμβεί στο τέλος, όποιο και να είναι το αποτέλεσμα, θα έχει την απόλυτη συμφωνία της Ευρωπαϊκής Επιτροπής. Κάντε λοιπόν το λογαριασμό σας, διότι κινδυνεύετε να εκτεθείτε και να εκτεθείτε πάρα πολύ άσχημα με την κριτική και την αντιπολιτευτική στάση την οποία έχετε επιλέξει.
     Το ίδιο συμβαίνει και με την υπόθεση του διαγωνισμού για τις άγονες γραμμές. Πράγματι, άλλαξε ο κανονισμός της Ευρωπαϊκής Κοινότητας σε σχέση με τις άγονες γραμμές και προσαρμοζόμαστε ακριβώς σε αυτήν την αλλαγή. Θα προχωρήσουμε έχοντας εξασφαλίσει από τώρα ότι θα καλύπτονται τα νησιά μας. Μπορείτε να τα λέτε όλα αυτά, αλλά αυτά, που λέτε σήμερα καταγράφονται και στην κρίσιμη στιγμή θα σας τα θυμίσουμε. Δεν τα ξεχνάμε. Εσείς μπορείτε να τα λέτε, μπορείτε να τα ακούτε, αλλά κάποια στιγμή θα ακούτε και εμάς να σας τα υπενθυμίζουμε. Και να ξέρετε, κύριοι συνάδελφοι, ότι στο τέλος «ξυρίζουν το γαμπρό». 
     Λέτε εσείς αυτά τα οποία λέτε και μέχρι σήμερα έχετε πει πάρα πολλά, ότι δήθεν το Δεκέμβριο όταν ξεκινούσαμε δεν είχαμε σχέδιο, ότι δεν θα καταλήξουμε πουθενά με την Ευρωπαϊκή Επιτροπή, ότι δεν θα βρεθούν επενδυτές κ.λπ. Όλα έχουν καταρρεύσει το ένα μετά το άλλο. Συνεχίστε. Σας το είπα και άλλη φορά. Βάζετε χαμηλά τον πήχυ για την Κυβέρνηση και η Κυβέρνηση θα περάσει από πάνω. Η Κυβέρνηση θα προχωρήσει μπροστά προχωρώντας αυτή τη μεταρρύθμιση για την ΟΛΥΜΠΙΑΚΗ. Και σε εσάς να ξέρετε ότι «χαρίζουμε» αυτή τη μίζερη μικροψυχία.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό.
     Το λόγο έχει ζητήσει ο κ. Παπουτσής για έξι λεπτά. 
     Θέλω να παρακαλέσω από εδώ και πέρα να είμαστε στο χρόνο συνεπείς, γιατί και αρκετοί ομιλητές υπάρχουν για δευτερολογίες, αλλά και γιατί όπως γνωρίζετε αύριο το πρωί έχω μία ολοήμερη πολύ σοβαρή συνεδρίαση.
     Ορίστε, κύριε  Παπουτσή, έχετε το λόγο.
     ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε  Πρόεδρε. 
     Ο κύριος Υπουργός  απευθυνόμενος ξανά στους συναδέλφους του ΠΑ.ΣΟ.Κ. έθετε ερωτήματα για το ποια είναι η συμπεριφορά της Αντιπολίτευσης. Εγώ θα επιμείνω και θα θέσω ξανά τα ερωτήματα τα οποία θέσαμε από το πρωί σήμερα εμείς στην Κυβέρνηση και δυστυχώς δεν έχουμε πάρει καμμία απάντηση.
     Ερώτημα πρώτο. Έχετε γνωρίσει κάποιον άλλον, κύριε  Υπουργέ, στην ελεύθερη αγορά, εδώ στην Ελλάδα, στο εξωτερικό, παντού, ο οποίος να πουλά κάτι, οτιδήποτε, από περίπτερο, από σπίτι, από βάρκα, από πλοίο, από αεροπλάνο, από εταιρεία και ο ίδιος ο πωλητής από την αρχή μέχρι το τέλος όλης της διαδικασίας να απαξιώνει αυτό το οποίο πουλάει; Εκτός, αν έχετε δεμένο τον αγοραστή και με την απαξίωση το μόνο που κάνετε είναι να επιχειρείτε να μειώσετε το τίμημα. Μήπως συμβαίνει αυτό; Σ' αυτό δεν έχετε δώσει απάντηση, παρά το γεγονός ότι σας προκαλέσαμε από το πρωί όλοι οι συνάδελφοι του ΠΑ.ΣΟ.Κ., να μας εξηγήσετε για ποιο λόγο με σχέδιο, με επιμονή, με τακτική, με λεπτομέρειες επιχειρείτε να απαξιώστε την Ολυμπιακή. 
     Δεύτερο ερώτημα. Μας είπατε ότι υπάρχει συμφωνία με την Ευρωπαϊκή Ένωση, ότι υπάρχει ο επίτροπος που παρακολουθεί την εξέλιξη του διαγωνισμού. Και εγώ σας ρωτώ: Εάν για τον οποιονδήποτε λόγο δεν επιτύχει ο διαγωνισμός, ποιο είναι το μέλλον της Ολυμπιακής; Σας ρωτούμε συνέχεια, σας ρωτήσαμε όλοι οι συνάδελφοι, σας ρωτούν οι εργαζόμενοι. Απάντηση δεν έχει πάρει κανένας. Ποιο είναι το μέλλον της Ολυμπιακής Αεροπορίας; Ποιο είναι το μέλλον της εταιρείας ως εταιρείας; Ποιο είναι το μέλλον των εργαζομένων; Από πού ξεκινάει η πρώτη εφαρμογή του νομοσχεδίου, το οποίο εισηγείστε σήμερα στην Αίθουσα; Από την απόλυση όλων των εργαζομένων. Ποιο θα είναι το μέλλον, λοιπόν, όλων των εργαζομένων; Απάντηση δεν παίρνουμε. 
     Ερώτηση τρίτη, στην οποία επίσης δεν έχουμε πάρει απάντηση. Ποιος αποφάσισε τη συρρίκνωση του πτητικού έργου της εταιρείας; Ποιος; Ήταν αποτέλεσμα της πίεσης της Ευρωπαϊκής Επιτροπής ή ήταν επιλογή της διοίκησης βεβαίως, με την καθοδήγηση και την παρότρυνση της Κυβέρνησης; Κάποιος πάντως έχει επιλέξει να μειωθεί το πτητικό έργο στο 65%, δηλαδή μείωση κατά 35%. Ποιος είναι αυτός; Ποιος αναλαμβάνει αυτήν την ευθύνη; Αυτό είναι το κρίσιμο θέμα για το οποίο δεν κάνετε κουβέντα. Δεν μιλάτε. Δεν απαντάτε. Και στην προηγούμενη συνεδρίαση και στη συνεδρίαση επί των τροπολογιών της πρώτης φάσης του εγκλήματος, πάλι προκληθήκατε. Πάλι απάντηση δεν πήραμε. Σας ρωτώ, λοιπόν, συγκεκριμένα: Ποιος αποφάσισε και τι προβλέπει αυτό το σχέδιο, το 65%; Πού αναφέρεται η μείωση; Αναφέρεται στις διαθέσιμες θέσεις ή στις χιλιομετρικές θέσεις; 
     Απάντηση δεν υπάρχει, κυρίες και κύριοι συνάδελφοι. Και δεν υπάρχει, γιατί η Κυβέρνηση της Νέας Δημοκρατίας κρύβει πίσω απ’ αυτήν τη λεπτομέρεια μια πολύ βασική συνιστώσα αυτής της όλης ιστορίας. Γιατί η Ολυμπιακή Αεροπορία θα πρέπει να διαλέξει εάν θα πρέπει να διασώσει τα μεγάλα, τα μακρινά δρομολόγια που είναι χρυσοφόρα ή τα μεσαία απόστασης δρομολόγια για την Ευρώπη και τη Μέση Ανατολή και αυτό έχει σχέση με το ποιος πρόκειται να την πάρει. Και ερωτώ: Αυτός ο οποίος πρόκειται να την πάρει έχει κάποια δέσμευση από κάπου για το ποιες γραμμές πρόκειται να αξιοποιήσει; Η είναι αλήθεια αυτό το οποίο σας λέμε συνέχεια, ότι αυτός ο οποίος ενδιαφέρεται και αυτός με τον οποίο συναλλάσσεσθε το μόνο που τον ενδιαφέρει είναι να λειτουργεί ο κόμβος της Ολυμπιακής Αεροπορίας στο Ελευθέριος Βενιζέλος και τα slots που σήμερα έχει και που δύσκολα μπορεί να τα βρει άλλη εταιρεία στην υπόλοιπη Ευρώπη; Μήπως αυτός είναι ο λόγος για τον οποίο διαπραγματεύεστε «εν κρυπτώ και παραβύστω»; Στην Ολομέλεια, εδώ στη Βουλή σήμερα, δεν είπατε ούτε μία κουβέντα. Οι εφημερίδες, οι επικοινωνιακοί σύμβουλοι του κυρίου Πρωθυπουργού, οι άλλοι συνάδελφοί σας, διάφοροι «λαλίστατοι» συνάδελφοί σας στα Μέσα Μαζικής Ενημέρωσης αναφέρονται στην επικείμενη συμφωνία με το Κατάρ. Εσείς, γιατί, κύριε Υπουργέ, δεν είπατε καμμία κουβέντα επ’ αυτού; Γιατί, λοιπόν, μέμφεστε τους συναδέλφους του ΠΑ.ΣΟ.Κ. οι οποίοι αναφέρονται σε αυτά τα οποία διαβάζουμε και ακούμε από τους συναδέλφους σας στο δημόσιο διάλογο; Για ποιο λόγο; 
     Τέλος, εκείνο το οποίο θέλω να πω είναι ότι όλη αυτή η συζήτηση και ιδιαίτερα για το σημερινό νομοσχέδιο αφορά τελικά τους εργαζόμενους για τους οποίους –υποτίθεται- ότι ενδιαφερθήκατε πάρα πολύ και έχετε κάνει τα αδύνατα δυνατά για να εξασφαλίσετε το μέλλον τους. Εγώ θα σας θέσω ένα ερώτημα το οποίο δεν το έχετε απαντήσει ακόμα. Σας υποχρέωσε κάποιος, η Ευρωπαϊκή Επιτροπή μήπως, ή κάποιος άλλος; Γιατί; Για ποιο λόγο δεν προβλέπετε τη διαδοχή των εργασιακών δικαιωμάτων σαν συστατικό της έγκυρης λειτουργίας των νέων εταιρικών σχημάτων; Γιατί στην πραγματικότητα, τι κάνετε; Αλλάζετε τις συλλογικές συμβάσεις και τις κάνετε ατομικές συμβάσεις, για να μπορεί, ο όποιος καινούργιος επενδυτής να έχει καθυποταγμένους τους εργαζόμενους, μακριά και πέρα από τις απαιτήσεις της συλλογικής σύμβασης εργασίας, μακριά και πέρα από τη δύναμη του συνδικάτου. Εξατομικευμένη σχέση εργασίας. Αυτό, όμως, δεν είναι τίποτε άλλο από την επιβεβαίωση μιας πολιτικής. Μιας πολιτικής η οποία στηρίζεται σε μία ασύλληπτη ιδεοληψία της Νέας Δημοκρατίας περί της απελευθέρωσης των πάντων, μία βαθύτατα νεοφιλελεύθερη και συντηρητική προσέγγιση, αλλά ταυτόχρονα στο ελληνικό γίγνεσθαι ξέρετε πώς λέγεται αυτό; 
     Λέγεται κατάντια για τη χώρα. Γιατί οδηγείτε την Ελλάδα σε μία ασύλληπτη κακομοιριά, όπως ακριβώς την οδήγησε και η Κυβέρνηση του Κωνσταντίνου Μητσοτάκη. Γι’ αυτό επιμένουμε ότι για να σωθεί ο τόπος μία λύση υπάρχει, μια διέξοδος. Παραιτηθείτε. Φύγετε. Αποχωρήστε, από την πολιτική σκηνή αυτού του τόπου. Ο κόσμος δεν αντέχει άλλο. Να διασωθεί η Ολυμπιακή. Να διασωθεί η οικονομία. Να διασωθεί ο πολίτης.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Ο Κοινοβουλευτικός Εκπρόσωπος του ΣΥ.ΡΙΖ.Α. κ. Λαφαζάνης έχει το λόγο.
     ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός απαξιώνει τη συζήτηση. Επιλέγει δικά του επιχειρήματα για να απαντήσει. Τα ισχυρά επιχειρήματα που προβάλλονται από άλλες δυνάμεις τα αγνοεί, προκειμένου να θριαμβολογήσει μετά, βλέποντας τον εαυτό του στον καθρέφτη. Όμως αυτός δεν είναι διάλογος. Δεν έχει καμμιά σχέση με την ουσία του διαλόγου και με την ουσία των ερωτημάτων στα οποία οφείλατε να απαντήσετε όχι σε μας, αλλά πρώτα στον ελληνικό λαό ο οποίος παρακολουθεί τη υπόθεση της Ολυμπιακής.
     Εμείς δεν λέμε ότι υπάρχουν καλές και κακές ιδιωτικοποιήσεις, όπως ακούμε περίπου από την πλευρά της Αξιωματικής Αντιπολίτευσης, ή καλοί και κακοί ιδιώτες. Εμείς κρίνουμε τη δική σας πολιτική και τη συγκεκριμένη ιδιωτικοποίηση, όπως την αποκαλείτε και που αυτή οδηγεί. Μας μιλήσατε για διαγωνισμό. Κύριε Υπουργέ, μη μας κοροϊδεύετε σ’ αυτήν την Αίθουσα. Μην υποτιμάτε τη νοημοσύνη μας. Έχετε δει πολλούς διαγωνισμούς να εκτυλίσσονται και λίγες ημέρες πριν από τη κατάθεση των προσφορών να πηγαίνει ο Πρωθυπουργός της χώρας και να συναντάται με τον ιδιοκτήτη, γιατί περί αυτού πρόκειται, της εταιρείας του εμιράτου η οποία είναι κρατική εταιρεία; Και μιλάει με τον Εμίρη με μόνο θέμα την εκδήλωση ενδιαφέροντος για την Ολυμπιακή. Και αυτό το λέτε διαγωνισμό; Αν το έκανε ένας άλλος Πρωθυπουργός μιας άλλης χώρας ή από ένα άλλο κόμμα σε αυτήν την Αίθουσα πως θα το αντιμετωπίζατε; Σαν διαγωνισμό ή σαν παραχώρηση και στημένη διαδικασία, για έναν παίκτη; Δεν υπάρχει άλλος παίκτης. 
     Αν έχετε ενδιαφέρον από άλλη πλευρά να μας το πείτε εδώ στη Βουλή. Θα το δούμε στο επόμενο διάστημα. Και η άλλη θα είναι μαϊμού. Δίνετε στο Κατάρ την Ολυμπιακή. Στην ουσία δίνετε το σήμα και το όνομα. Ποιες άλλες εγγυήσεις υπάρχουν για τη λειτουργία της Ολυμπιακής ως αερομεταφορέα αυτής της χώρας που θα εξυπηρετεί πρώτα απ’ όλα τα συμφέροντά μας; Καμμία απολύτως εγγύηση για το μέλλον. Δεν απαντάτε στα ερωτήματα.
     Λέτε ότι η εταιρεία θα είναι μειωμένη κατά 65%. Και δεν υπάρχει πρόβλεψη πόσο περισσότερο μπορεί να μειωθεί στο επόμενο διάστημα. Το 65% θα είναι ad hoc. Δηλαδή στο επόμενο διάστημα μπορούμε να πάμε σε μία εταιρεία που έχει το 10% ή το 5% του πτητικού έργου της σημερινής Ολυμπιακής αεροπορίας; Υπάρχει κάποια δέσμευση; Καμμία απολύτως. Ελεύθερη αγορά. Μιλάτε για το 15% του προσωπικού της τεχνικής βάσης. Αυτό σημαίνει ότι διαλύεται την τεχνική βάση, ότι διαλύεται η τεχνογνωσία της. Γίνεται πλέον μία βάση τεχνικής επιθεώρησης. Χάνει την οντότητα που έχει σήμερα. Επομένως δεν διαφυλάσσεται τίποτα, έστω με αυτήν την ιδιωτικοποίηση για το μέλλον αυτών των δύο καίριων στρατηγικών τομέων του αεροπορικού έργου και της τεχνικής βάσης. 
     Όσον αφορά το προσωπικό υπάρχει κάποια δέσμευση; Καμμία απολύτως. Μπορεί η «QATAR AIRWAYS» να μην έχει ελληνικό προσωπικό πλέον; Βεβαίως μπορεί. Μπορεί εδώ να έχει ένα παράρτημα της θυγατρικής της εταιρείας, το οποίο να λειτουργεί ως εταιρεία -φάντασμα, ενώ αυτή που θα αποκαλείται «Ολυμπιακή» θα παίζει ρόλο εξυπηρέτησης στρατηγικών συμφερόντων της «QATAR AIRWAYS»; Μπορεί. Υπάρχει κάποια δέσμευση σ’ αυτά που κάνετε για το προσωπικό; Καμία απολύτως. 
     Υπάρχει κάποια δέσμευση για τα δρομολόγια; Ουδεμία δέσμευση. Βεβαίως και μετά την τριετία δεν υπάρχει καμμία δέσμευση της νέας αυτής εταιρείας, θυγατρικής της «QATAR AIRWAYS», ότι μπορεί να παρεμβαίνει στις άγονες γραμμές. Πού οδηγείτε επομένως τα πράγματα; Σε ολιγοπώλιο, διότι τα στρατηγικά συμφέροντα της «QATAR AIRWAYS» –και γι’ αυτό παίρνει την Ολυμπιακή- είναι το σήμα και το όνομα. Δεν την ενδιαφέρει να κάνει το δρομολόγιο Αθήνα-Σάμος. Αυτό δεν την ενδιαφέρει. 
     Άλλα πράγματα την ενδιαφέρουν, να μπει στον ευρωπαϊκό χώρο με μία θυγατρική της εταιρεία με ευρωπαϊκή πατέντα, με καλή φήμη, με καλό όνομα, με ασφάλεια και να μπορεί να εξυπηρετεί τα στρατηγικά συμφέροντα της μητρικής της, τα οποία δεν έχουν καμμία σχέση με τα εθνικά μας στρατηγικά συμφέροντα. 
     Αυτό είναι που επιχειρείτε αυτήν τη στιγμή μ’ αυτό που κάνετε με την «QATAR AIRWAYS». Απεμπολείτε δηλαδή θεμελιώδη συμφέροντα της χώρας, απεμπολείτε κάθε δυνατότητά της να έχει ένα δημόσιο αερομεταφορέα που να παρεμβαίνει στρατηγικά στην περιοχή μας, την Ευρώπη και όπου υπάρχει ελληνισμός, όπως και άλλες δυνατότητες που έχει. Ακυρώνετε όλους αυτούς τους σχεδιασμούς και παραδίδετε τα πάντα στο Εμιράτο, το οποίο τι θα εισάγει στην Ελλάδα, όπως σας είπα; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σας το είπα το πρωί, δεν απαντάτε όμως. Τι θα εισάγει στην Ελλάδα; Το εργασιακό μοντέλο που υπάρχει στο Κατάρ. Ξέρετε τι υπάρχει στο Κατάρ; Οι ίδιοι διαφημίζουν ότι είναι παράδεισος πολιτικής σταθερότητας. Γιατί είναι παράδεισος πολιτικής σταθερότητας, κύριοι συνάδελφοι; Γιατί –λέει- απαγορεύουμε τη λειτουργία των κομμάτων, τη λειτουργία των συνδικάτων, τη λειτουργία εμπορικών συλλόγων. Δεν είχαμε ποτέ απεργία στο Κατάρ και γι’ αυτό έχουμε πολιτική σταθερότητα. Ξέρετε πού…
     ΠΡΟΕΔΡΕΥΩΝ (Ιωάννης Δραγασάκης): Κύριε Λαφαζάνη, ολοκληρώστε, γιατί αν κάνω εξαίρεση, θα παρεξηγηθώ. 
     ΠΑΝΑΓΙΩΤΗΣ ΛΑΦΑΖΑΝΗΣ: Όχι, καθόλου, καθόλου. 
     Ξέρετε πού τα έχει αυτά, πού διαφημίζει αυτή την πολιτική σταθερότητα; Κάτω από τον τίτλο: «Πρωτοστατεί το Κατάρ στον αντιτρομοκρατικό αγώνα». Εκεί τα έχει. 
     Εισάγετε λοιπόν ένα μοντέλο διάλυσης των εργασιακών σχέσεων, πλήρους απίσχνασής τους, με στόχο να διαλύσετε συνολικά ό,τι υπάρχει από εργασιακές σχέσεις και στις υπόλοιπες αεροπορικές εταιρείες και στα αεροδρόμια της χώρας μας, αναφορικά με τα οποία προχωρείτε ταχύτατα σε παραχώρησή τους στους ιδιώτες. 
     Είναι εγκληματική αυτή η πολιτική. Αγνοεί, παραμερίζει και περιθωριοποιεί ζωτικά συμφέροντα αυτής της χώρας, ζωτικά συμφέροντα του ελληνικού λαού και της περιφέρειας. Θα αποτύχει μετά βεβαιότητος και μη χαμογελάτε. Αν θέλετε, απαντήστε στα ερωτήματα…
     ΠΡΟΕΔΡΕΥΩΝ (Ιωάννης Δραγασάκης): Δεν μπορούμε τώρα.  Δεν υπάρχει χρόνος για διάλογο με τον Υπουργό. Ολοκληρώστε.
     ΠΑΝΑΓΙΩΤΗΣ ΛΑΦΑΖΑΝΗΣ: Πιστεύω, όμως, ότι θα φύγετε τόσο γρήγορα, ώστε θα υπάρχει περιθώριο κάποια πράγματα να διορθωθούν. 
     (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε πολύ τον κ. Λαφαζάνη. 
     Το λόγο έχει ο κ. Μαυρίκος για τρία λεπτά.
     ΓΕΩΡΓΙΟΣ ΜΑΥΡΙΚΟΣ: Κύριε Υπουργέ, το τελευταίο διάστημα έχουν γίνει αρκετές συζητήσεις και στην μόνιμη Επιτροπή Κοινωνικών Υποθέσεων και στην Ολομέλεια και ξανά εδώ όλη την ημέρα. 
     Πιστεύουμε ότι σ’ όλη αυτήν την παράθεση και την αντιπαράθεση απόψεων, που δικαιολογημένα ακουμπά ιδεολογικά και πολιτικά ζητήματα και πλευρές, πρέπει να πούμε ότι κανένα ουσιαστικό επιχείρημα δεν έχουμε ακούσει από την πλευρά της Κυβέρνησης, ούτε λογικοφανείς αιτιάσεις για την επιλογή της να κλείσει την Ολυμπιακή και να οδηγήσει μία μεγάλη επιχείρηση σ΄ αυτήν την κατάσταση που επιχειρείτε να την οδηγήσετε. 
     Δεν πήραμε καμμία απάντηση για το ότι οδηγείτε οκτώ χιλιάδες εργαζόμενους σε σφαγή. Δεν πήραμε καμμία ουσιαστική απάντηση για το τι θα γίνει με την ασφάλεια των πτήσεων. 
     Αναφορές του στυλ, «μα, ποιος δεν θέλει ασφαλείς πτήσεις;», κανέναν δεν πείθουν, γιατί όλοι εδώ, σ’ αυτό τον κόσμο ζούμε και γνωρίζουμε ποια είναι η κατάσταση και πώς η λογική του κέρδους και η δίψα για κέρδος οδηγεί σε καταστάσεις πραγματικά τραγικές. 
     Δεν πήραμε καμμιά απάντηση για το τι θα γίνει με  τη νησιωτική Ελλάδα και καθόλου δεν μας πείθουν ούτε μας ικανοποιούν τα επιχειρήματα του στυλ «θα γίνει διαγωνισμός για τις άγονες γραμμές». 
     Δεν πήραμε καμμιά λογικοφανή απάντηση. ΄Ισα-ίσα ενισχύεται η πίστη μας ότι τα καρτέλ στην Ευρώπη και σ’ όλο τον κόσμο θα κυριαρχήσουν και άρα τα προβλήματα και στην τιμολόγηση και τα συνολικότερα προβλήματα των αερομεταφορών θα πολλαπλασιαστούν. 
     Επιμένετε σε μία σύλληψη που έχετε για την ιδιωτικοποίηση, που είναι ένα σύστημα αξιών και ιδεολογικών αντιλήψεων, σε μια περίοδο που για μας και για τους λαούς όλου του κόσμου βλέπουμε ότι το σύστημα αυτό των αξιών και η αντίληψη που προβάλλεται πραγματικά χρεοκοπεί. Και εμφανίζονται κυβερνήσεις, όπως η δική σας, να χρηματοδοτούν με 28.000.000.000, που προέρχονται από τον ελληνικό λαό, τους τραπεζίτες και τα μονοπώλια, αυτούς που εσείς θεωρείτε ότι «δια πάσαν νόσον» μπορούν να έχουν ως διέξοδο τους ιδιώτες.
     Για μας, είτε η «QATAR AIRWAYS» είναι, είτε η «GULF», είτε η «LUFTHANSA», είτε η «EMIRATES», είναι το ίδιο ζήτημα. Είναι έγκλημα από τη στιγμή που ακολουθείτε αυτή την πολιτική. Φαίνεται και φάνηκε αυτές τις τρεις μέρες, κατά την άποψή μας, εν πάση περιπτώσει το τελευταίο διάστημα που έχουμε μπει στην τελική ευθεία, ότι επιβεβαιώνεται η λαϊκή ρήση που λέει: «Στου κουφού την πόρτα, όσο θέλεις βρόντα». Για μας λοιπόν τη διέξοδο μονάχα οι εργαζόμενοι και οι αγώνες τους μπορούν να τη δώσουν και για το λόγο αυτό, σε ό,τι μας αφορά, σαν Κομμουνιστικό Κόμμα Ελλάδας στηρίξαμε, θα στηρίξουμε και θα στηρίζουμε τους αγώνες των εργαζομένων, προκειμένου να εμποδίσουν την εφαρμογή μιας τέτοιας πολιτικής. 
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Μαυρίκο.
     Το λόγο έχει ο κ. Αϊβαλιώτης για έξι λεπτά.
     ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. Δεν θα τα χρειαστώ. 
     Δεν θα παρενέβαινα, αλλά ο κύριος Υπουργός μας επέσειε την απειλή ότι όλα καταγράφονται. Και αυτά που λέτε εσείς, κύριε Υπουργέ, καταγράφονται και αυτά που λέμε εμείς. Τα πάντα καταγράφονται για όλους και μένουν. 
     Είπατε ότι απαντήσατε. Ρωτάω: ίδρυση νέων επιτροπών και ανωνύμων εταιριών στο Δημόσιο. Απάντηση: Το κάνετε; Γιατί δημιουργείτε νέες θέσεις «καρεκλοκενταύρων», γιατί επιβαρύνετε τον κόσμο, όταν στον προϋπολογισμό του 2009 7,5 δισεκατομμύρια ευρώ είναι οι νέοι φόροι και «γδέρνετε» τον κόσμο; 
     Δεύτερον, τρελά ποσά για την μετεγκατάσταση της «Ολυμπιακής» στα Σπάτα: Διακόσια εξήντα οκτώ εκατομμύρια για πέντε χρόνια, αναφέρει καταγγελία στην Ευρωπαϊκή Επιτροπή. Απάντηση: Ισχύει αυτό, ναι ή όχι; Δεν πήραμε απάντηση.
     Τρίτη ερώτηση: Οι εργαζόμενοι στους σταθμούς του εξωτερικού θα απολυθούν, ναι ή όχι; 
     Πριν ένα χρόνο είχα πει ότι υπήρχαν -πριν έναν χρόνο, κύριε Υπουργέ, το Δεκέμβριο του 2007- δύο επιστολές της «QATAR AIRWAYS». Αυτές οι δυο επιστολές εξέφραζαν ένα ενδιαφέρον για την αγορά της Ολυμπιακής. Το είχα πει μέσα σ’ αυτήn την Αίθουσα. Μας καταλογίσατε ότι είχαμε πει ότι δεν θα βρεθούν άλλοι επενδυτές. Ποιοι άλλοι επενδυτές βρέθηκαν; Εκτός της Katar Airways ποιοι άλλοι επενδυτές βρέθηκαν; Γιατί εδώ είδα την πρεμούρα την κυβερνητική, να πηγαίνει όλο το κυβερνητικό κολαούζο στο Κατάρ για να βρουν έναν επενδυτή, να γλύψουν τον εμίρη. Αυτή είναι η αλήθεια. Ποιοι είναι οι άλλοι επενδυτές; Γιατί δηλαδή απορείτε; Πού είναι η δικαίωσή σας; Ένας επενδυτής: H «QATAR AIRWAYS»! 
     Κόβεται σε τρία κομμάτια η Ολυμπιακή και ιδιωτικοποιείται; Γιατί απορείτε; Απάντηση: Γίνεται έτσι, ναι ή όχι;
     Ασφάλεια: Επίτροπος. Μα είναι δυνατόν να θεωρούμε ασφάλεια τον Επίτροπο της Ευρωπαϊκής Ένωσης, ο οποίος –λέει- θα παρακολουθεί την όλη διαδικασία; Εδώ με τον κ. Μπαρό τι έχει γίνει; Ήταν εντάξει ο κ. Μπαρό; Έδειξε προκατάληψη, ναι ή όχι, ο κ. Μπαρό; Δώστε μας απάντηση. Ποια ήταν η στάση του κ. Μπαρό όλα αυτά τα χρόνια; 
     Ισολογισμούς παρουσιάσατε; Δώστε μας απάντηση. Από το 2003 παρουσιάσατε ισολογισμούς; 
     Μιλάμε τώρα για τα νησιά. Υπάρχει δέσμευση, κύριε Υπουργέ, ότι μετά το 2012 θα έχουν οι Λημνιοί και οι Καστελορίζιοι πτήσεις προς τα νησιά τους; Οι ακρίτες μας θα έχουν πτήσεις; Δώστε μας απάντηση. Υπάρχει δέσμευση; Μην μας λέτε για τρία χρόνια. Θα υπάρχουν το 2012 αεροπλάνα ή μήπως η «QATAR AIRWAYS» θα μετατραπεί ίσως σ’ έναν άφραγκο Ωνάση, για να θυμηθώ έναν άλλο τίτλο μιας παλιάς ελληνικής ταινίας του ασπρόμαυρου κινηματογράφου, και τότε θα μείνουν οι νησιώτες μας χωρίς δρομολόγια;
     Με όλα αυτά λυπάμαι που θα πω ότι οδηγούνται σε συρρίκνωση οι «Ολυμπιακές Αερογραμμές» και δυστυχώς μετατρέπονται σε Ολυμπιακές Αραιογραμμές. 
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Αϊβαλιώτη. 
     Το λόγο έχει ο κ. Τσιόκας, Εισηγητής του ΠΑ.ΣΟ.Κ., για δύο λεπτά. 
     ΘΕΟΧΑΡΗΣ ΤΣΙΟΚΑΣ: Κύριε Υπουργέ, πίσω από τους λεκτικούς ακροβατισμούς που κάνετε, σήμερα κατάλαβα ότι βγάλατε και το «κοστούμι» του Ευρωπαίου και φορέσατε «κελεμπία». 
     Εσείς μπορείτε να φοράτε ό,τι θέλετε. Η Ελλάδα δεν μπορεί να φορά ό,τι θέλετε εσείς. Αυτή είναι η διαφορά και πολύ περισσότερο θα πρέπει να κατανοήσετε ότι σας εγκαλούμε για ένα πολύ απλό πράγμα, ότι ενώ όλη η Ευρώπη στον τομέα των αερομεταφορών διαμορφώνει, μέσα από σχήματα σύγχρονα, βιώσιμα επιχειρησιακά σχέδια, εσείς τον διαλύετε. 
     Κάνετε διαγωνισμούς αμφιβόλου ποιότητας και προοπτικής, προκειμένου να εκχωρήσετε το σήμα και το διαβατήριο, για να έλθει κάποια θυγατρική ξένη εταιρεία να εγκατασταθεί στην Ελλάδα για όσο καιρό θέλει και να φύγει. Και αυτό δημιουργεί προβλήματα τόσο για τη χώρα μας, αλλά πολύ περισσότερο δημιουργεί προβλήματα στην προοπτική της κοινωνικής συνοχής. 
     Αυτή είναι μία καθαρή κουβέντα. Δεν μας απαντάτε σ’ αυτά. Δεν μας απαντάτε για τη διασπάθιση που κάνατε στο δημόσιο πλούτο και στο δημόσιο χρήμα. Και όχι μόνο αυτό, αλλά λέτε και ανακρίβειες. 
     Και η μεγαλύτερη ανακρίβεια, κυρίες και κύριοι συνάδελφοι –το λέω για τα Πρακτικά- είναι αυτή που είπε για τους διαγωνισμούς, για τις άγονες γραμμές. Όντως, έχει e-mail από την Υ.Π.Α. ο κύριος Υπουργός που του λέει ότι από εμάς δεν υπάρχει πρόβλημα κανονισμού και ότι μπορείτε να προχωρήσετε, αλλά δεν μπορεί  να προχωρήσει, γιατί έθεσε την Ολυμπιακή σε πτώχευση! 
     Γι’ αυτό δεν μπορεί να προχωρήσει! Δεν μπορεί να τον βγάλει το διαγωνισμό. Και ήδη τις πρώτες επιπτώσεις τις δέχονται τα νησιά. Αυτή είναι όλη η αλήθεια! Ούτε η «PANTHEON» μπορεί να πετάξει με ένα αεροπλάνο, το οποίο βέβαια –όπως καταλαβαίνετε- δεν ξέρουμε αν θα πάρει και άδεια πτητικού έργου. Για να δούμε και αν θα πάρει και αυτό. 
     Για όλους αυτούς τους λόγους, λοιπόν, εσείς κάνετε «λεκτικούς ακροβατισμούς», προκειμένου να υπεκφύγετε την ουσία του διαλόγου και την αποφεύγετε εδώ και ώρα. 
     Όλη μέρα σήμερα η Κοινοβουλευτική Ομάδα του ΠΑ.ΣΟ.Κ., των άλλων Κομμάτων της Αντιπολίτευσης, σας σφυροκοπούν, σας ρωτάνε, κάνουν δημιουργικές προτάσεις. Εσείς κωφεύετε και η Κοινοβουλευτική σας Ομάδα, επειδή κατανοεί πόσο δίκιο έχουμε, αποσύρεται. Μίλησαν λίγοι και δεν έχουν καμμία διάθεση να συμμετέχουν σ΄ αυτήν την επιλογή που οδηγεί στον τάφο την Ολυμπιακή Αεροπορία. 
     Ο δρόμος είναι ένας και καθαρός: Να το πάρουν πίσω και να υπάρξει στη βάση των προτάσεων που έχουμε καταθέσει ένα νέο σχέδιο, μια νέα διαπραγμάτευση με την Ευρωπαϊκή Επιτροπή.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Τσιόκα. 
     Ο κ. Αυγενάκης έχει το λόγο για τρία λεπτά. 
     ΕΛΕΥΘΕΡΙΟΣ ΑΥΓΕΝΑΚΗΣ: Δεν θα μιλούσα, εάν δεν άκουγα τον κ. Βερελή να μιλά με έναν τρόπο που σ’ εμένα τουλάχιστον προξένησε μεγάλη εντύπωση. Πώς είναι δυνατόν και κατά πόσο δικαιούται το ΠΑ.ΣΟ.Κ. να ομιλεί, όταν ο ίδιος ο κ. Βερελής ως Υπουργός του ΠΑ.ΣΟ.Κ. έλεγε τότε –τα είπα και το πρωί, κύριε Βερελή, τα επαναλαμβάνω και τώρα, γιατί μάλλον δεν με ακούσατε- σε μία ομιλία του στο «CARAVEL» για το μέλλον της Ολυμπιακής, σε μία συνδιάσκεψη του ΠΑ.ΣΟ.Κ., 9-10 Μαρτίου 2001, τα εξής:
     «Αυτό είναι μία σχέση θανάτου. Δεν δικαιούμεθα να δώσουμε ούτε μία δραχμή, διότι από την Ευρωπαϊκή Ένωση πάρα πολύ απλά μας το έχουν απαγορεύσει, διότι έχουν γίνει όλες εκείνες οι επεμβάσεις, οι οποίες επρόκειτο να δώσουν στην εταιρεία τη δυνατότητα να κινηθεί. 
     Οι επεμβάσεις αυτές για διάφορους λόγους δεν πέτυχαν και σήμερα είμαστε σε πλήρη αδυναμία να δώσουμε χρήματα στην εταιρεία και να γίνει αυτό το οποίο ονομάζεται στην κοινοτική γλώσσα, κρατική ενίσχυση της εταιρείας και το οποίο, αν συλληφθούμε να το κάνουμε, θα επιφέρει βαρύτατες οικονομικές ποινές για τη χώρα.»
     Και συνεχίζει ο κ. Βερελής: «Πέραν αυτού, έχω την αίσθηση ότι δεν είναι διατεθειμένοι οι πολίτες» –πολύ σωστό και συμφωνώ απόλυτα, κύριε Βερελή- «να πληρώνουν χρήματα σε εταιρείες, οι οποίες έχουν τεράστια προβλήματα και αν γίνει μία και δύο φορές δημιουργεί μία αντίδραση και έναν έντονο σκεπτικισμό.»
     Και συνεχίζει:  «Ποια είναι η λύση; Η λύση είναι πολύ απλή και αναζητούνται ιδιωτικά κεφάλαια. Τα ιδιωτικά κεφάλαια πώς μπορείς να τα αναζητήσεις; Μόνο πουλώντας την εταιρεία ή ένα κομμάτι της εταιρείας. Τι κομμάτι της εταιρείας πρέπει να πουληθεί; Μόνο πλειοψηφικό, διότι ουδείς ενδιαφέρεται για τη μειοψηφία.»
     Αυτά είναι δικά σας λεγόμενα, κύριε πρώην Υπουργέ του ΠΑ.ΣΟ.Κ.. 
     Βέβαια, να συγχαρώ πολλούς εκ των συναδέλφων της Αντιπολίτευσης, οι οποίοι πραγματικά έχουν μία φοβερή εφευρετικότητα. Μπροστά στο να κάνουν αντιπολίτευση, μια και δεν έχουν στην ουσία να κάνουν προτάσεις –εγώ, κύριε Τσιόκα, δεν άκουσα προτάσεις- γίνεται το εξής: Τόσες ώρες που παρακολουθώ τη συνεδρίαση, πέρα από ένα γενικόλογο και μια εξαιρετική εφευρετικότητα διαφόρων θεμάτων, αναδείξεων ιδεών, κάτι άλλο δεν άκουσα. Προτάσεις δεν άκουσα. 
     Και είχα ζητήσει να αναζητήσουμε προτάσεις, διότι ο κόσμος, κύριε Τσιόκα και κύριοι συνάδελφοι, περιμένει να δει αποτέλεσμα και όχι συνθήματα ούτε εκθέσεις ιδεών. Ωστόσο, χαίρομαι, γιατί από τις εισηγήσεις και τις ομιλίες των συναδέλφων διαπιστώνει κάποιος ότι όλοι μας αναγνωρίζουμε ότι χρειάζεται να βρεθεί λύση στο πρόβλημα της Ολυμπιακής, να σταματήσουν επιτέλους να πληρώνουν οι Έλληνες φορολογούμενοι τα χρέη του εθνικού μας αερομεταφορέα. Σε αυτό συμφωνήσαμε όλοι.
     Ωστόσο, από εκεί και πέρα, άκουσα με πολύ λύπη μόνο καταγγελίες και κατηγορίες για την Κυβέρνηση, αλλά καμμία ουσιαστική πρόταση, καμμία αποδεδειγμένα υλοποιήσιμη πρόταση. Διότι προτάσεις εξαιρετικές και τρομερές ακούσαμε, αλλά το κατά πόσο μπορούν να εφαρμοστούν δεν μας είπατε, μιας και οι ίδιοι δύο φορές προσπαθήσατε και δύο φορές καήκατε, κύριοι του ΠΑ.ΣΟ.Κ.. Αν άκουγα ειδικά τους συναδέλφους του ΠΑ.ΣΟ.Κ. να μιλούν για την Ολυμπιακή ή αν άκουγα μόνο κάποιους από τους συνδικαλιστές των εργαζομένων της Ολυμπιακής, θα έλεγα -ναι, σας μιλώ ειλικρινά- ο ίδιος: Μα, τι πάει να κάνει αυτή η κακιά Κυβέρνηση της Νέας Δημοκρατίας; Πάει να βουλιάξει, να καταστρέψει, να αφανίσει την πιο λαμπρή, την πιο κερδοφόρα εταιρεία;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Να βάλουμε το χέρι στην καρδιά όλοι μας και να μιλήσουμε τη γλώσσα της αλήθειας και να απαντήσουμε σε δύο-τρία ερωτήματα.
     Κύριε Παπουτσή, μιας και εσείς συνηθίζετε τη διαδικασία των ερωτημάτων, σας ρωτώ, λοιπόν, εγώ ευθέως: Πρέπει ή όχι να πάρουμε πρωτοβουλίες επιτέλους για την Ολυμπιακή Αεροπορία; Πρέπει ή όχι να πληρώσει -και έχει πληρώσει ήδη μάλλον αρκετά έως σήμερα- τις ζημιές ο Έλληνας πολίτης αυτής, αλλά κάθε άλλης ζημιογόνας Δ.Ε.Κ.Ο.; Πρέπει ή όχι να λυθούν επιτέλους τα ζητήματα που λειτουργούν χρόνια εις βάρος του Έλληνα φορολογούμενου; Αναγνωρίζουμε ή όχι το μέγεθος της ζημιάς και των χρεών της εταιρείας; Μήπως η Κυβέρνηση της Νέας Δημοκρατίας είναι που υπονόμευσε την εταιρεία τόσα χρόνια;
     Επιτρέψτε μου σε αυτό το σημείο να αναφέρω μερικά νούμερα για να καταλάβουμε το μέγεθος της οικονομικής ζημιάς…
     ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, αν έχετε τη καλοσύνη μόνο, ολοκληρώστε.
     ΕΛΕΥΘΕΡΙΟΣ ΑΥΓΕΝΑΚΗΣ: Κύριε Πρόεδρε, μισό λεπτό ακόμα.
     Να καταλάβουμε, λοιπόν και το μέγεθος της επιβάρυνσης του Έλληνα φορολογούμενου. Το 1994, φτάσαμε στα 2.000.000.000. Το 2002, δώσαμε ενισχύσεις 160.000.000 ευρώ. Υπάρχει και μία σειρά αριθμών τους οποίους θα μου επιτρέψετε να αναφέρω στη συζήτηση επί των άρθρων, που θα πραγματοποιηθεί την Τρίτη και βέβαια, θα ήθελα να παρακαλέσω για άλλη μία φορά να είμαστε περισσότερο περιεκτικοί και κυρίως, να έχουμε περιεχόμενο σε προτάσεις. Αυτό περιμένει ο Έλληνας πολίτης να ακούσει από εμάς και όχι συνθήματα και φυσικά, επαναλήψεις σε προτάσεις άνευ περιεχομένου, όπως πολλά χρόνια έχετε κάνει, κύριοι συνάδελφοι.
     Σας ευχαριστώ.
     ΧΡΙΣΤΟΣ ΒΕΡΕΛΗΣ: Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Ιωάννης Δραγασάκης): Κύριε Βερελή, είχατε ζητήσει το λόγο;
     ΧΡΙΣΤΟΣ ΒΕΡΕΛΗΣ: Επί προσωπικού τον ζήτησα.
     ΠΡΟΕΔΡΕΥΩΝ (Ιωάννης Δραγασάκης): Ορίστε;
     ΧΡΙΣΤΟΣ ΒΕΡΕΛΗΣ: Επί προσωπικού τον ζήτησα.
     ΠΡΟΕΔΡΕΥΩΝ (Ιωάννης Δραγασάκης): Έχετε ένα λεπτό να μας πείτε σε τι συνίσταται το προσωπικό.
     ΧΡΙΣΤΟΣ ΒΕΡΕΛΗΣ: Φτάνει απολύτως, κύριε Πρόεδρε.
     Ευχαριστώ τον κύριο συνάδελφο ο οποίος θύμισε αυτά τα οποία έλεγα. Δεν τα έλεγα, όμως, μόνο, όπως κάνει η δική σας η Κυβέρνηση, αλλά έκανα και πράξη μια πολιτική η οποία απέδωσε και η οποία έδωσε τη δυνατότητα να επιζήσει αυτή η εταιρεία.
     Ενόχλησε, όμως, αυτή η πολιτική και πρέπει να εγκαλέσετε την Κυβέρνηση σας, διότι όχι μόνο την εγκατέλειψε, αλλά την εσφαγίασε την πολιτική αυτή, όταν είχε την ευκαιρία να βάλει ιδιωτικά κεφάλαια μέσα.
     Το δεύτερο το οποίο έχω να πω είναι ότι επαναλάβατε εδώ το κατηγορητήριο της Ευρωπαϊκής Ένωσης. Κάνετε λάθος. Ουδέποτε η Κυβέρνησή σας θεώρησε ότι πρέπει να υπερασπίσει νομικά την Ολυμπιακή. Αυτά τα οποία λέτε είναι η απόφαση του Διευθυντηρίου των Βρυξελλών, όπως λένε οι φίλοι μας από τα άλλα Κόμματα.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Το Προεδρείο εκτιμά ότι δεν υπάρχει προσωπικό. Ακούστηκαν οι εξηγήσεις.
     Κύριε Υπουργέ, έχει ζητήσει το λόγο ο κ. Ροντούλης και τελειώνουμε. Αν έχετε την καλοσύνη…
     ΑΣΤΕΡΙΟΣ ΡΟΝΤΟΥΛΗΣ: Περιμένω.
     ΠΡΟΕΔΡΕΥΩΝ (Ιωάννης Δραγασάκης): Μισό λεπτό.
     Ο κ. Ροντούλης δικαιούται να μιλήσει και μετά ο κ. Υπουργός, αν θέλει, μπορεί να κλείσει τη συζήτηση μέσα σε τρία λεπτά, όπως έχει και τη δυνατότητα.
     Κύριε Ροντούλη, έχετε το λόγο. Σας αρκούν τρία λεπτά;
     ΑΣΤΕΡΙΟΣ ΡΟΝΤΟΥΛΗΣ: Βεβαίως και σας ευχαριστώ πολύ, κύριε Πρόεδρε.
     Κύριε Υπουργέ, έχετε μάθει μία καραμέλα δύο επίθετα: «Ελλειμματική και προβληματική» η Ολυμπιακή Αεροπορία και την πιπιλίζετε συνέχεια τώρα.
     Κοιτάξτε να δείτε. Ούτε ελλειμματική ούτε προβληματική, αλλά κερδοφόρα είναι και πρέπει να το φωνάξουμε μέσα σε αυτήν την Αίθουσα. Είναι μία κερδοφόρα εταιρεία.
     (Χειροκροτήματα από την πτέρυγα του Λαϊκού Ορθόδοξου Συναγερμού)
     Είπατε ότι από το 1995 μέχρι σήμερα, τα λογιστικά ελλείμματα -εσείς ο ίδιος το λέτε- είναι 2,5 δισεκατομμύρια. Ωραία.
     Αν, αγαπητοί συνάδελφοι, από αυτά τα 2,5 δισεκατομμύρια αφαιρέσουμε τα 700.000.000 ευρώ, που είναι τεχνητές προσαυξήσεις, φτάνουμε στο 1,8 δισεκατομμύριο.
     Δεν  μας λέτε, όμως, στην ίδια περίοδο, πόσα είναι τα χρέη του ελληνικού δημοσίου έναντι της εταιρείας αυτής. Έχει κάνει, λοιπόν, μία μελέτη για να σας βγάλει από τη δύσκολη θέση η Ε.Π.Τ.Ο.Α. που έχει δείξει ότι από το 1995 μέχρι σήμερα, τα χρέη του ελληνικού δημοσίου έναντι της εταιρείας αυτής είναι 10.000.000.000, του κράτους δηλαδή προς την εταιρεία. Εάν αφαιρέσουμε, λοιπόν, από τα χρέη, 1,8 τα λογιστικά ελλείμματα που μένουν, μένει ένα κέρδος για την εταιρεία 8,2 δισεκατομμύρια. 
     Άρα, το πρόβλημα το έχετε εσείς και όχι η εταιρεία. Προβληματικοί είστε εσείς και όχι η εταιρεία. Ελλειμματικοί στην πολιτική σας είστε εσείς και όχι μια κερδοφόρος εταιρεία, υπό την προϋπόθεση βεβαίως ότι θα κάνατε το αυτονόητο. Θα δίνατε αυτά που τους χρωστάτε και επί των οποίων έχει αποφασίσει η ελληνική δικαιοσύνη. 
     Και ενώ τα λέτε αυτά, έχετε κάνει και μία δυσφημιστική προπαγάνδα δια του Τύπου με τρεις καταχωρήσεις τον Οκτώβριο. Δεν θυμάμαι ακριβώς ημερομηνίες. Τεράστια κονδύλια δόθηκαν για να δυσφημίσετε την εταιρεία αυτή. Ξέρετε τι θα μπορούσε να αγοράσει η εταιρεία με τα κονδύλια αυτά; Δύο αεροσκάφη δικής της ιδιοκτησίας πολύ καλύτερης ποιότητας από τα αεροσκάφη που νοίκιαζε από τη «HOLA AIRWAYS». Άρα, τι κάνατε; Μία τρύπα στο νερό. 
     Και βεβαίως, επιτρέψτε μου να πω και κάτι άλλο. Δεν άκουσα να πείτε κουβέντα για την κακοδιαχείριση που υπήρξε μέχρι στιγμής στην Ολυμπιακή Αεροπορία. Θα μας πείτε για τις βραχυχρόνιες συμβάσεις ενοικίασης αεροσκαφών με υπέρογκα ποσά άνω των 300%; Θα μας το πείτε αυτό για την κακοδιαχείριση; Δεν βλέπω να λέτε κάτι. Θα μας πείτε επίσης για την κακοδιαχείριση στη σύνθεση του στόλου που οδήγησε σε τεράστια απώλεια εσόδων το πρώτο εννεάμηνο του 2008, που οδήγησε σε απώλεια 1,5 εκατομμυρίου επιβατικών θέσεων το πρώτο εννεάμηνο του 2008; Θα μας πείτε για τις αποζημιώσεις που αναγκάστηκε η εταιρεία να δώσει σε επιβάτες, λόγω της τεράστιας συγχώνευσης ή μείωσης δρομολογίων που έγιναν; Γι’ αυτήν την κακοδιαχείριση θα μιλήσετε;
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Δεν μπορείτε όμως να μιλήσετε, κύριε Υπουργέ, γιατί τα διοικητικά συμβούλια των Ολυμπιακών Αερογραμμών που εσείς διορίσατε, εκτελούσαν δικές σας εντολές και προχωρούσαν σε αυτές τις βραχυχρόνιες συμβάσεις ενοικίασης αεροσκαφών που ανέφερα, γιατί εσείς απαγορεύατε να προχωρήσουν σε μακροχρόνιες συμβάσεις περισσότερο ωφέλιμες για την εταιρεία και το ελληνικό δημόσιο. Άρα, λοιπόν, δικές σας είναι οι ευθύνες και θα πληρώσετε γι’ αυτές τις ευθύνες. 
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Ροντούλη. 
     Ο κύριος Υπουργός έχει το λόγο για τρία λεπτά.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Θα χρειαστώ πολύ λιγότερο από τρία λεπτά. 
     Αστειευόμενος απλώς να πω στον κ. Ροντούλη ότι θα ήταν πολύ ενδιαφέρον …
     ΑΣΤΕΡΙΟΣ ΡΟΝΤΟΥΛΗΣ:  Μην αστειεύεστε. Δεν χρειάζονται αστειάκια. Είναι πολύ σοβαρό το θέμα. 
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  … να πει στις αεροπορικές εταιρείες, πού υπάρχουν αυτά τα πάμφθηνα αεροπλάνα για να τα προμηθεύονται, για να βελτιώσουν τα οικονομικά τους. 
     ΑΣΤΕΡΙΟΣ ΡΟΝΤΟΥΛΗΣ: Τα νοικιάζατε 300% πάνω και μιλάτε;
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Το λόγο δεν τον πήρα γι΄ αυτό. Πήρα το λόγο απλώς για μία διευκρίνιση. Έχω απαντήσει σε όλα όσα ετέθησαν, είτε στη μεσημεριανή τοποθέτηση που έκανα, είτε τώρα το βράδυ. 
     Σε ένα πράγμα δεν έχω απαντήσει, για τους σταθμούς του εξωτερικού. Οι υπάλληλοι της Ολυμπιακής καλύπτονται όλοι, είτε δουλεύουν εδώ, είτε δουλεύουν στο εξωτερικό. Βεβαίως, κάθε κατηγορία υπαλλήλων έχει τις ιδιαιτερότητές της και οι υπάλληλοι του εξωτερικού καλύπτονται, ανάλογα με τη σύμβαση εργασίας την οποία έχουν υπογράψει. Ευχαριστώ πολύ. 
     ΑΣΤΕΡΙΟΣ ΡΟΝΤΟΥΛΗΣ:  Καμμιά απάντηση θα μας δώσετε; 
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
     Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζόμενους στις εταιρείες Ολυμπιακές Αερογραμμές Α.Ε., Ολυμπιακή Αεροπορία-Υπηρεσίες Α.Ε. και Ολυμπιακή Αεροπλοΐα Α.Ε. και άλλες διατάξεις».
     Έχει υποβληθεί αίτηση διεξαγωγής ονομαστικής ψηφοφορίας Βουλευτών του ΠΑ.ΣΟ.Κ. επί της αρχής του νομοσχεδίου, της οποίας το κείμενο έχει ως εξής:
     «ΑΙΤΗΣΗ
     ΟΝΟΜΑΣΤΙΚΗΣ ΨΗΦΟΦΟΡΙΑΣ
     Προς: τον
     Πρόεδρο της Βουλής των Ελλήνων
     							        Αθήνα 30 Οκτωβρίου 2008
     Οι υπογράφοντες Βουλευτές ζητούμε να γίνει ονομαστική ψηφοφορία επί της αρχής του σχεδίου νόμου του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζομένους στις εταιρείες «Ολυμπιακές Αερογραμμές Α.Ε.», «Ολυμπιακή Αεροπορία-Υπηρεσίες Α.Ε.» και Ολυμπιακή Αεροπλοΐα Α.Ε.» και άλλες διατάξεις.
     Χρήστος Παπουτσής, Θεοχάρης Τσιόκας, Νικόλαος Σηφουνάκης, Σοφία Σακοράφα, Γεώργιος Νικητιάδης, Δημήτριος Τσιρώνης, Μιλτιάδης Βέρρας, Νικόλαος Ζωίδης, Ιωάννης Σκουλάς, Ιωάννης Αμοιρίδης, Μιχαήλ Κατρίνης, Παναγιώτης Ρήγας, Χρίστος Βερελής, Μαριλίζα Ξενογιαννακοπούλου, Λεωνίδας Γρηγοράκος, Μανόλης Στρατάκης, Ιωάννης Κουτσούκος, Ντίνος Βρεττός, Βασίλης Οικονόμου, Ιωάννης Μαγκριώτης, Ευστάθιος Κουτμερίδης, Δημήτριος Βαρβαρίγος, Χρυσή Αράπογλου, Εμμανουήλ Σκουλάκης, Φίλιππος Σαχινίδης, Ελπίδα Τσουρή, Βασίλειος Κεγκέγλου, Κωνσταντίνος Καρτάλης, Αλέξανδρος Αθανασιάδης, Βαγγέλης Παπαχρήστος, Έκτορας Νασιώκας» 
     Θα αναγνώσω και τον κατάλογο των υπογραφόντων την αίτηση ονομαστικής ψηφοφορίας για να διαπιστωθεί αν υπάρχει απαιτούμενος από τον Κανονισμό αριθμός για την υποβολή της.
     Ο κ. Χρήστος Παπουτσής. Παρών.
     Ο κ. Θεοχάρης Τσιόκας. Παρών.
     Ο κ. Νικόλαος Σηφουνάκης. Παρών.
     Η κ. Σακοράφα. Παρούσα.
     Ο κ. Γεώργιος Νικητιάδης. Παρών.
     Ο κ. Δημήτριος Τσιρώνης. Παρών.
     Ο κ. Μιλτιάδης Βέρρας. Παρών.
     Ο κ. Νικόλαος Ζωίδης. Παρών.
     Ο κ. Ιωάννης Σκουλάς. Παρών.
     Ο κ. Ιωάννης Αμοιρίδης. Παρών.
     Ο κ. Μιχαήλ Κατρίνης. Παρών.
     Ο κ. Παναγιώτης Ρήγας. Παρών.
     Ο κ. Χρίστος Βερελής. Παρών.
     Ο κ. Λεωνίδας Γρηγοράκος. Απών.
     Ο κ. Ιωάννης Κουτσούκος. Παρών.
     Ο κ. Εμμανουήλ Στρατάκης. Παρών.
     Ο κ. Εμμανουήλ Σκουλάκης. Παρών.
     Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
     Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
     (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Ιωάννης Δραγασάκης): Επαναλαμβάνεται η διακοπείσα συνεδρίαση.
     Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου σύμφωνα με τον Κανονισμό (άρθρο 72 παράγραφος 3) θα λύσει τη συνεδρίαση για αύριο ημέρα Παρασκευή 31 Οκτωβρίου 2008 και ώρα 10.00΄ με αντικείμενο εργασιών του Σώματος: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Πρωθυπουργού κ. Κώστα Καραμανλή σε επίπεδο Αρχηγών κομμάτων, με θέμα: «Οι επιπτώσεις της παγκόσμιας χρηματοοικονομικής κρίσης και η πολιτική της Κυβέρνησης», σύμφωνα με την ειδική ημερήσια διάταξη που έχει διανεμηθεί.
     Λύεται η συνεδρίαση.
     Ώρα λήξης: 22.15΄.
     
     Ο ΠΡΟΕΔΡΟΣ 				ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 30-10-08 ΑΠΟΓΕΥΜΑ	ΣΕΛ.-4-

Τελευταία Αποθήκευση:	5/11/2008 11:41:00 πμ	Από:	M.velioti
Εκτυπώθηκε:	5/11/2008 11:25:00 πμ

