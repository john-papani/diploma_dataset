
ΣΥΝΕΔΡΙΑΣΗ Α'
Δευτέρα 25 Ιουνίου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται: α) η συγκρότηση του Τμήματος Διακοπής Εργασιών της Βουλής, σελ.
β) η συγκρότηση Διαρκών Επιτροπών της Α' Σύνθεσης του Τμήματος Διακοπής των Εργασιών της Βουλής, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Εμπορικής Ναυτιλίας "Προσωπικό Λιμενικού Σώματος και άλλες διατάξεις", σελ.
2. Κατάθεση πρότασης νόμου: ο Πρόεδρος της Νέας Δημοκρατίας Κ. Καραμανλής και 119 Βουλευτές του Κόμματός του κατέθεσαν πρόταση νόμου: "Κίνητρα για την ενίσχυση της κεφαλαιαγοράς", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εμπορικής Ναυτιλίας
ΑΝΘΟΠΟΥΛΟΣ Ι, σελ.
ΒΑΡΒΙΤΣΙΩΤΗΣ Μ., σελ.
ΚΕΔΙΚΟΓΛΟΥ Β., σελ.
ΛΑΦΑΖΑΝΗΣ Π., σελ.
ΠΑΠΟΥΤΣΗΣ ΧΡ., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π., σελ.
ΣΚΟΠΕΛΙΤΗΣ Σ., σελ.
ΣΠΥΡΙΟΥΝΗΣ Κ., σελ.
ΣΠΥΡΟΥ Σ., σελ.
ΧΑΪΤΙΔΗΣ Ε., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ Α'
Δευτέρα 25 Ιουνίου 2001
Αθήνα, σήμερα στις 25 Ιουνίου 2001, ημέρα Δευτέρα και ώρα 18.50' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 15-6-2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Ρ Γ' συνεδριάσεώς του, της 15ης Ιουνίου 2001 σε ό,τι αφορά στην ψήφιση στο σύνολο του σχεδίου νόμου: "Ελεύθερη παροχή υπηρεσιών στις θαλάσσιες ενδομεταφορές -Σύσταση Γενικής Γραμματείας Λιμένων και Λιμενικής Πολιτικής- Μετατροπή Λιμενικών Ταμείων σε Ανώνυμες Εταιρείες και άλλες διατάξεις".
Σας εύχομαι καλό καλοκαίρι και καλή δουλειά στο Τμήμα Διακοπής.
Οι συνεδριάσεις του Τμήματος όπως γνωρίζετε θα είναι αυτήν την εβδομάδα μέχρι και την Πέμπτη. Αν οι ανάγκες του νομοθετικού έργου το επιβάλλουν τότε θα πραγματοποιούνται εμβόλιμες συνεδριάσεις. 
Σε ό,τι αφορά την ώρα ενάρξεως των συνεδριάσεων προτείνω να συμφωνήσουμε λόγω του θέρους να αρχίζουμε στις 18.30' το απόγευμα και στις 10.30' το πρωί.
Συμφωνεί το Τμήμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Συνεπώς το Τμήμα συνεφώνησε ομοφώνως.
Έχω την τιμή να ανακοινώσω στο Τμήμα ότι με την υπ' αριθμόν 3104/2535/19-6-2001 απόφαση του Προέδρου της Βουλής συγκροτήθηκε το προβλεπόμενο από τα άρθρα 71 του Συντάγματος και 29 του Κανονισμού της Βουλής Τμήμα Διακοπής Εργασιών της Βουλής. 
Η σχετική απόφαση θα καταχωρισθεί στα Πρακτικά της σημερινής συνεδρίασης. 
(Η προαναφερθείσα απόφαση έχει ως εξής:

ΒΟΥΛΗ ΤΩΝ ΕΛΛΗΝΩΝ
ΔΙΕΥΘΥΝΣΗ ΝΟΜΟΘΕΤΙΚΟΥ ΕΡΓΟΥ Αθήνα, 19-6-2001
Πληροφορίες: 3707341
Πρωτ. 3104
Αριθ.
Διεκ. 2535

Ο ΠΡΟΕΔΡΟΣ ΤΗΣ ΒΟΥΛΗΣ
'Εχοντας υπόψη:

α) Τις διατάξεις των άρθρων 71 και 72 του Συντάγματος και των άρθρων 25 και 29 του Κανονισμού της Βουλής.
β) Τις έγγραφες προτάσεις των Κοινοβουλευτικών Ομάδων και την προτίμηση των ανεξαρτήτων βουλευτών.
γ) Την ανάγκη της εναλλαγής των κ.κ. βουλευτών στο Τμήμα Διακοπής των Εργασιών της Βουλής κατά το Θέρος του διανυομένου έτους.
Α π ο φ α σ ί ζ ο υ μ ε
1. Συγκροτούμε, για την άσκηση του νομοθετικού έργου της Βουλής κατά τη διάρκεια της διακοπής των εργασιών αυτής, το προβλεπόμενο, από τα άρθρα 71 του Συντάγματος και 29 του Κανονισμού της Βουλής, νομοθετικό Τμήμα στις κατωτέρω αναγραφόμενες τρεις διαδοχικές αυτού συνθέσεις, ορίζουμε δε την πρώτη συνεδρίαση αυτού για την 25η Ιουνίου 2001, ημέρα Δευτέρα και ώρα 6.30' μ.μ..
Α' ΣΥΝΘΕΣΗ
(Από 25 Ιουνίου έως και 19 Ιουλίου 2001)
Από το Πανελλήνιο Σοσιαλιστικό Κίνημα

1. Aλαμπάνος Δημήτριος
2. Ανθόπουλος Ιωάννης
3. Αποστολίδης Λουκάς
4. Αρσένη Μαρία
5. Βρεττός Κωνσταντίνος
6. Γείτονας Κωνσταντίνος
7. Γερανίδης Βασίλειος
8. Γεωργακόπουλος Δημήτριος
9. Γιαννακόπουλος Ιωάννης
10. Γικόνογλου Μόσχος
11. Γκεσούλης Νικόλαος
12. Δαμιανάκης Ευτύχιος
13. Διαμαντίδης Ιωάννης
14. Ζαμπουνίδης Νικόλαος
15. Ζήση Ροδούλα
16. Θεοδώρου Χρήστος
17. Θωμόπουλος Ιωάννης
18. Κακλαμάνης Απόστολος
19. Κατσανέβας Θεόδωρος
20. Κατσιλιέρης Πέτρος
21. Κοντομάρης Ευτύχιος
22. Κουράκης Ιωάννης
23. Κρεμαστινός Δημήτριος
24. Κρητικός Παναγιώτης
25. Κωνσταντίνου Φλώρος
26. Λιντζέρης Δημήτριος
27. Λοβέρδος Ανδρέας
28. Λουκάκης Εμμανουήλ
29. Λωτίδης Λάζαρος
30. Μαγκριώτης Ιωάννης
31. Μαλέσιος Ευάγγελος
32. Μπεντενιώτης Εμμανουήλ
33. Παπαδέλλης Φραγκλίνος
34. Παπαδήμας Λάμπρος
35. Παπούλιας Κάρολος
36. Σαλαγιάννης Νικόλαος
37. Σγουρίδης Παναγιώτης
38. Σκανδαλίδης Κωνσταντίνος
39. Σκουλάκης Εμμανουήλ
40. Σμυρλής - Λιακατάς Χρήστος
41. Σουμάκης Σταύρος
42. Στολίδης Σωτήριος
43. Σπυριούνης Κυριάκος
44. Σφυρίου Κοσμάς
45. Τσακλίδης Ιωάννης
46. Τσερτικίδης Παντελής
47. Τσιόκας Θεοχάρης
48. Τσουκάτος Θεόδωρος
49. Φασούλας Παναγιώτης
50. Φλώρος Νικόλαος
51. Φούρας Ανδρέας
52. Χρυσανθακόπουλος Αλέξανδρος
Από τη Νέα Δημοκρατία
1. Aναγνωστόπουλος Θεόδωρος
2. Βαρβιτσιώτης Μιλτιάδης
3. Γιαννόπουλος Αθανάσιος
4. Δαϊλάκης Σταύρος
5. Δημοσχάκης Θεοφάνης
6. Κακλαμάνης Νικήτας
7. Καλαντζής Γεώργιος
8. Καλογιάννης Σταύρος
9. Καλός Γεώργιος
10. Καρασμάνης Γεώργιος
11. Καρράς Κώστας
12. Κασσίμης Θεόδωρος
13. Κατσαρός Νικόλαος
14. Κατσιγιάννης Αθανάσιος
15. Κούβελας Σωτήριος
16. Κωστόπουλος Δημήτριος
17. Λαμπρόπουλος Ιωάννης
18. Λέγκας Νικόλαος
19. Λεονταρίδης Θεόφιλος
20. Λιάπης Μιχαήλ
21. Λυμπερακίδης Λεωνίδας
22. Μπαρμπαγιάννης Βασίλειος
23. Μπέζας Αντώνιος
24. Παναγιωτόπουλος Γεώργιος
25. Παπαγεωργόπουλος Ελευθέριος
26. Παπαδημητρίου 'Ελσα
27. Παπαδόπουλος Σταύρος
28. Παπαληγούρας Αναστάσιος
29. Παπανικολάου Ελευθέριος
30. Πάππας Βασίλειος
31. Παυλίδης Αριστοτέλης
32. Παυλόπουλος Προκόπιος
33. Πετραλιά - Πάλλη Φάνη
34. Πολύζος Ευάγγελος
35. Σαλαγκούδης Γεώργιος
36. Σπηλιωτόπουλος Αριστόβουλος
37. Τατούλης Πέτρος
38. Τσιτουρίδης Σάββας
39. Χαϊτίδης Ευγένιος
40. Χωματάς Ιωάννης
41. Ψωμιάδης Παναγιώτης
Από το Κομμουνιστικό Κόμμα Ελλάδας
1. Σκοπελίτης Σταύρος
2. Σκυλλάκος Αντώνιος
3. Στριφτάρης Σπυρίδων
Από το Συνασπισμό της Αριστεράς και της Προόδου
1. Κουβέλης Φώτης
2. Ξηροτύρη - Αικατερινάρη Ασημίνα

Από τους Ανεξάρτητους
1. Καρατζαφέρης Γεώργιος
2. Κεδίκογλου Βασίλειος
Β' ΣΥΝΘΕΣΗ
(Από 23 Ιουλίου έως και 31 Αυγούστου 2001)
Από το Πανελλήνιο Σοσιαλιστικό Κίνημα
1. Αθανασιάδης Αλέξανδρος
2. Ανθόπουλος Ιωάννης
3. Αντωνακόπουλος Παναγιώτης
4. Αποστολίδης Λουκάς
5. Αρσένη Μαρία
6. Ασκητής Αθανάσιος
7. Αυγερινός Παρασκευάς
8. Βαϊνάς Ιωάννης
9. Βλασσόπουλος Ευάγγελος
10. Βοσνάκης Χρήστος
11. Βούγιας Σπυρίδων
12. Βρεττός Κωνσταντίνος
13. Γείτονας Κωνσταντίνος
14. Γεννηματά Φωτεινή
15. Γεωργακόπουλος Δημήτριος
16. Γιαννάκης Ιωάννης
17. Γκαλήπ Γκαλήπ
18. Γκούσκος Διονύσιος
19. Διαμαντής Κωνσταντίνος
20. Διαμαντίδης Ιωάννης
21. Ζαμπουνίδης Νικόλαος
22. Θωμά Μαρία
23. Θωμάς Γεώργιος
24. Κακλαμάνης Απόστολος
25. Καρχιμάκης Μιχαήλ
26. Καστανίδης Χαράλαμπος
27. Κατσέλη Ελεωνόρα
28. Κολιοπάνος Θεόδωρος
29. Κοτσώνης Θεόδωρος
30. Κοσσυβάκης Δημήτριος
31. Κουλούρης Κίμων
32. Λεβογιάννης Νικόλαος
33. Λουκάκης Εμμανουήλ
34. Μαγκριώτης Ιωάννης
35. Μακρυπίδης Ανδρέας
36. Ματζαπετάκης Στυλιανός
37. Μεχμέτ Αχμέτ
38. Μπένος Σταύρος
39. Νασιώκας 'Εκτορας
40. Πάγκαλος Θεόδωρος
41. Παπαγεωργίου Γεώργιος
42. Παπαθεμελής Στυλιανός
43. Παπανικόλας Βασίλειος
44. Σγουρίδης Παναγιώτης
45. Σπηλιόπουλος Κωνσταντίνος
46. Σπυρόπουλος Ροβέρτος
47. Στολίδης Σωτήριος
48. Σφυρίου Κοσμάς
49. Σχοιναράκη - Ηλιάκη Ευαγγελία
50. Τζιόλας Ελευθέριος
51. Τσίμας Κωνσταντίνος
52. Χρυσανθακόπουλος Αλέξανδρος
53. Χωρέμης Αναστάσιος
Από τη Νέα Δημοκρατία
1. Αγγελής Ανέστης
2. Αδρακτάς Παναγιώτης
3. Βασιλείου Θεόφιλος
4. Βλάχος Γεώργιος
5. Βύζας Βασίλειος
6. Δαβάκης Αθανάσιος
7. Δήμας Σταύρος
8. Ζώης Χρήστος
9. Καλαντζάκου Σοφία
10. Καλλιώρας Ηλίας
11. Καραμπίνας Κωνσταντίνος
12. Κόλλια - Τσαρουχά Μαρία
13. Κοντός Αλέξανδρος
14. Κορκολόπουλος Βασίλειος
15. Κωνσταντόπουλος Γεώργιος
16. Λιάσκος Αναστάσιος
17. Λυκουρέζος Αλέξανδρος
18. Μακρή Ζωή
19. Μαρκογιαννάκης Χρήστος
20. Μεϊμαράκης Ευάγγελος
21. Μπενάκη - Ψαρούδα 'Αννα
22. Νικολόπουλος Νικόλαος
23. Ορφανός Γεώργιος
24. Παπαδόπουλος Μιχαήλ
25. Παυλόπουλος Προκόπιος
26. Σαλμάς Μάριος
27. Σιούφας Δημήτριος
28. Σκρέκας Θεόδωρος
29. Σπηλιωτόπουλος Σπήλιος
30. Σπύρου Σπυρίδων
31. Στυλιανίδης Ευρυπίδης
32. Τζαμτζής Ιορδάνης
33. Τσιαρτσιώνης Νικόλαος
34. Τσιπλάκος Αριστείδης
35. Τσίπρας Βασίλης
36. Φλωρίνης Αθηναίος
37. Φουντουκίδου - Θεοδωρίδου Παρθένα
38. Φωτιάδης Ηλίας 
39. Χαλκίδης Μιχαήλ
40. Χειμάρας Αθανάσιος
Από το Κομμουνιστικό Κόμμα Ελλάδας
1. Κολοζώφ Ορέστης
2. Τζέκης 'Αγγελος
3. Τσιόγκας Δημήτριος
4. Χουρμουζιάδης Γεώργιος
Από το Συνασπισμό της Αριστεράς και της Προόδου
1. Αμπατζόγλου Γεώργιος
2. Δαμανάκη Μαρία
Από τους Ανεξάρτητους
Ψαχαρόπουλος Γεώργιος

Γ' ΣΥΝΘΕΣΗ
(Από 4 Σεπτεμβρίου έως και 27 Σεπτεμβρίου 2001)
Από το Πανελλήνιο Σοσιαλιστικό Κίνημα
1. Ακριβάκης Αλέξανδρος
2. Αντωνακόπουλος Παναγιώτης
3. Αρσένης Γεράσιμος
4. Βαθειάς Ιωάννης
5. Βαϊνάς Ιωάννης
6. Βαλυράκης Ιωσήφ
7. Βαρδίκος Πυθαγόρας
8. Βασιλακάκης Βασίλειος
9. Βοσνάκης Χρήστος
10. Βρέντζος Σταύρος
11. Βρεττός Κωνσταντίνος
12. Γείτονας Κωνσταντίνος
13. Γεννηματά Φωτεινή
14. Γιαννάκης Ιωάννης
15. Γιαννόπουλος Ευάγγελος
16. Γρηγοράκος Λεωνίδας
17. Δασκαλάκης Γεώργιος
18. Θωμά Μαρία
19. Θωμάς Γεώργιος
20. Ιωαννίδης Φοίβος
21. Κακλαμάνης Απόστολος
22. Καστανίδης Χαράλαμπος
23. Κατσέλη Ελεωνόρα
24. Κίρκος Γεώργιος
25. Κοντογιαννόπουλος Βασίλειος
26. Κουλούρης Κίμων
27. Κούρκουλα Ελένη
28. Κουρουμπλής Παναγιώτης
29. Λαΐου Αγγελική
30. Λιάνης Γεώργιος
31. Μαγκούφης Χρήστος
32. Μανίκας Στέφανος
33. Μαντέλης Αναστάσιος
34. Ματζαπετάκης Στυλιανός
35. Μάτης Αθανάσιος
36. Νασιώκας 'Εκτορας
37. Παπαγεωργίου Γεώργιος
38. Παπαηλίας Ηλίας
39. Παπανικόλας Βασίλειος
40. Πιπεργιάς Δημήτριος
41. Σγουρίδης Παναγιώτης
42. Σκουλαρίκης Ιωάννης
43. Σπηλιόπουλος Κωνσταντίνος
44. Στρατάκης Εμμανουήλ
45. Σχοιναράκη - Ηλιάκη Ευαγγελία
46. Τζιόλας Ελευθέριος
47. Τσεκούρας Ιωάννης
48. Τσιλίκας Βασίλειος
49. Τσίμας Κωνσταντίνος
50. Τσουρή Ελπίδα
51. Φωτιάδης Παναγιώτης
52. Χαραλαμπόπουλος Ιωάννης
Από τη Νέα Δημοκρατία
1. Αγγελόπουλος Νικόλαος
2. Αλογοσκούφης Γεώργιος
3. Ανδρεουλάκος Απόστολος
4. Βαρβιτσιώτης Ιωάννης
5. Βαρίνος Αθανάσιος
6. Βουλγαράκης Γεώργιος
7. Γαρουφαλιάς Γεώργιος
8. Γιακουμάτος Γεράσιμος
9. Γιαννάκου Μαριέττα
10. Γκελεστάθης Νικόλαος
11. Δεικτάκης Γεώργιος
12. 'Εβερτ Μιλτιάδης
13. Καμμένος Παναγιώτης
14. Καραμανλής Αχιλλέας
15. Κατσίκης Θεόδωρος
16. Κεφαλογιάννης Εμμανουήλ
17. Κεφαλογιάννης Ιωάννης
18. Κιλτίδης Κωνσταντίνος
19. Κορτσάρης Νικόλαος
20. Μελάς Παναγιώτης
21. Μητσοτάκης Κωνσταντίνος
22. Μιχαλολιάκος Βασίλειος
23. Μολυβιάτης Πέτρος
24. Μπακογιάννη Θεοδώρα
25. Μπασιάκος Ευάγγελος
26. Νάκος Αθανάσιος
27. Νεράντζης Αναστάσιος
28. Παναγιωτόπουλος Πάνος
29. Παπαθανασίου Ιωάννης
30. Παπακώστα - Σιδηροπούλου Αικατερίνη
31. Πολύδωρας Βύρων
32. Ρεγκούζας Αδάμ
33. Σκανδαλάκης Παναγιώτης
34. Σπηλιόπουλος Αναστάσιος
35. Ταλιαδούρος Σπυρίδων
36. Τασούλας Κωνσταντίνος
37.Τζαννετάκης Τζαννής
38. Τρυφωνίδης Γεώργιος
39. Τσιπλάκης Κωνσταντίνος
40. Τσούρνος Γεώργιος
41. Χατζηγάκης Σωτήριος
Από το Κομμουνιστικό Κόμμα Ελλάδας
1. Παπαρήγα Αλεξάνδρα
2. Γκατζής Νικόλαος
3. Κανέλλη Λιάνα
4. Κοσιώνης Παναγιώτης
Από το Συνασπισμό της Αριστεράς και της Προόδου
1. Κωνσταντόπουλος Νικόλαος
2. Λαφαζάνης Παναγιώτης
Από τους Ανεξάρτητους
Μάνος Στέφανος
2. Κατά τη διάρκεια λειτουργίας του Τμήματος, θα μπορεί, με απόφασή μου και για εξαιρετικούς λόγους, να γίνει εναλλαγή των μελών κάθε συνθέσεως, μετά από πρόταση των Κοινοβουλευτικών Ομάδων, χωρίς όμως να αλλάζει ο αριθμός των μετεχόντων από κάθε Κοινοβουλευτική Ομάδα Βουλευτών.
Το Τμήμα θα συνεδριάζει στην Αίθουσα της Ολομέλειας και σε ημέρες και ώρες για τις οποίες το ίδιο θα αποφασίσει.
Ο ΠΡΟΕΔΡΟΣ ΤΗΣ ΒΟΥΛΗΣ 
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ
Κοινοποίηση:
1.- Γραφείο Προέδρου Βουλής
2.- Ενδιαφερόμενους κ.κ. Βουλευτές
3.- Διεύθυνση Νομοθετικού 'Εργου
Τμήμα Γραμματείας
ΠΡΟΕΔΡΟΣ (Απόστολος Κακλαμάνης): Επίσης με την υπ' αριθμόν 3231/25.6.2001 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές της Α' Σύνθεσης του Τμήματος Διακοπής των Εργασιών της Βουλής.
Εγκρίνει το Τμήμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Τμήμα ενέκρινε.
Η σχετική απόφαση θα καταχωρισθεί στα Πρακτικά της σημερινής συνεδριάσεως και θα κοινοποιηθεί στους ενδιαφερομένους συναδέλφους.
(Η προαναφερθείσα απόφαση έχει ως εξής:
"ΒΟΥΛΗ ΤΩΝ ΕΛΛΗΝΩΝ
ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
Αθήνα, 25 Ιουνίου 2001
Πρωτ.: 3231
Αριθμ.
Διεκπ.: 2636 
ΑΠΟΦΑΣΗ
ΘΕΜΑ: Σύσταση και συγκρότηση των Διαρκών Επιτροπών του Τμήματος Διακοπής των Εργασιών της Βουλής
Ο ΠΡΟΕΔΡΟΣ ΤΗΣ ΒΟΥΛΗΣ
Έχοντας υπόψη:
1. Τις διατάξεις των άρθρων 71 και 72 του Συντάγματος και των άρθρων 31, 32 και 33 σε συνδυασμό με τα άρθρα 25 παρ. 9 και 15 παρ. 5 του Κανονισμού της Βουλής (μέρος Κοινοβουλευτικό),
2. Την υπ'αριθμ. 3104/2535/19-6-2001 απόφαση συγκρότησης του προβλεπομένου από τα άρθρα 71 του Συντάγματος και 29 του Κανονισμού της Βουλής Τμήματος Διακοπής των Εργασιών της Βουλής (A' Σύνθεση) για την άσκηση του νομοθετικού έργου της Βουλής, 
3. Τις έγγραφες υποδείξεις των Κοινοβουλευτικών Ομάδων και τις δηλώσεις των ανεξάρτητων βουλευτών,

α π ο φ α σ ί ζ ο υ μ ε,
συνιστούμε, από τα μέλη του Τμήματος Διακοπής των Εργασιών της Βουλής της Α' Σύνθεσης (25 Ιουνίου έως και 19 Ιουλίου 2001), τις προβλεπόμενες από το άρθρο 31 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής, οι οποίες συγκροτούνται ως ακολούθως:
Διαρκής Επιτροπή Μορφωτικών Υποθέσεων
Αρμόδια για τα Υπουργεία:
α) Εθνικής Παιδείας και Θρησκευμάτων & β) Πολιτισμού
1. Ανθόπουλος Ιωάννης
2. Αρσένη Μαρία
3. Γιαννακόπουλος Ιωάννης 
4. Γκεσούλης Νικόλαος 
5. Διαμαντίδης Ιωάννης
6. Κατσανέβας Θεόδωρος 
7. Κρεμαστινός Δημήτριος 
8. Λιντζέρης Δημήτριος
9. Λοβέρδος Ανδρέας
10. Μαλέσιος Ευάγγελος
11. Μπεντενιώτης Εμμανουήλ 
12. Σμυρλής - Λιακατάς Χρήστος
13. Φασούλας Παναγιώτης
14. Φούρας Ανδρέας
15. Γιαννόπουλος Αθανάσιος
16. Δημοσχάκης Θεοφάνης
17. Καλός Γεώργιος 
18. Καρράς Κων/νος
19. Κατσιγιάννης Αθανάσιος
20. Κούβελας Σωτήριος 
21. Παπανικολάου Ελευθέριος
22. Πάππας Βασίλειος 
23. Πετραλιά - Πάλλη Φάνη 
24. Τατούλης Πέτρος
25. Στριφτάρης Σπύρος
26. Ξηροτύρη - Αικατερινάρη Ασημίνα 
Διαρκής Επιτροπή Εθνικής Άμυνας και Εξωτερικών Υποθέσεων
Αρμόδια για τα Υπουργεία:
α) Εθνικής Άμυνας, β) Εξωτερικών, γ) Μακεδονίας - Θράκης & δ) Αιγαίου
1. Αποστολίδης Λουκάς 
2. Γερανίδης Βασίλειος 
3. Γεωργακόπουλος Δημήτριος
4. Γικόνογλου Μόσχος 
5. Θεοδώρου Χρήστος 
6. Κατσανέβας Θεόδωρος 
7. Κοντομάρης Ευτύχιος
8. Κρητικός Παναγιώτης 
9. Κωνσταντίνου Φλώρος
10. Παπαδέλλης Φραγκλίνος
11. Παπούλιας Κάρολος 
12. Σκανδαλίδης Κωνσταντίνος
13. Σουμάκης Σταύρος 
14. Σπυριούνης Κυριάκος 
15. Σφυρίου Κοσμάς
16. Φλώρος Νικόλαος
17. Καλαντζής Γεώργιος 
18. Κατσαρός Νικόλαος
19. Κωστόπουλος Δημήτριος 
20. Λιάπης Μιχάλης
21. Λυμπερακίδης Λεωνίδας
22. Παναγιωτόπουλος Γεώργιος 
23. Παπαγεωργόπουλος Ελευθέριος 
24. Παπαδόπουλος Σταύρος
25. Πάππας Βασίλειος 
26. Παυλίδης Αριστοτέλης 
27. Χαϊτίδης Ευγένιος 
28. Χωματάς Ιωάννης
29. Σκυλλάκος Αντώνιος
30. Κουβέλης Φώτης
31. Καρατζαφέρης Γεώργιος

Διαρκής Επιτροπή Οικονομικών Υποθέσεων
Αρμόδια για τα Υπουργεία:
α) Εθνικής Οικονομίας, β) Οικονομικών & γ) Περιβάλλοντος, Χωροταξίας και Δημόσιων Έργων
1. Αλαμπάνος Δημήτριος
2. Αρσένη Μαρία
3. Γεωργακόπουλος Δημήτριος
4. Γιαννακόπουλος Ιωάννης
5. Διαμαντίδης Ιωάννης 
6. Ζαμπουνίδης Νικόλαος 
7. Ζήση Ροδούλα
8. Θωμόπουλος Ιωάννης
9. Κατσιλιέρης Πέτρος
10. Κουράκης Ιωάννης
11. Λουκάκης Εμμανουήλ 
12. Λωτίδης Λάζαρος
13. Μαγκριώτης Ιωάννης
14. Μπεντενιώτης Εμμανουήλ
15. Σφυρίου Κοσμάς
16. Τσακλίδης Ιωάννης
17. Δαϊλάκης Σταύρος
18. Κωστόπουλος Δημήτριος
19. Λέγκας Νικόλαος
20. Λιάπης Μιχάλης 
21. Μπέζας Αντώνιος 
22. Παναγιωτόπουλος Γεώργιος
23. Παπαγεωργόπουλος Ελευθέριος 
24. Παπαδητρίου Έλσα
25. Παυλίδης Αριστοτέλης 
26. Σαλαγκούδης Γεώργιος 
27. Τσιτουρίδης Σάββας
28. Χαϊτίδης Ευγένιος
29. Στριφτάρης Σπύρος 
30. Ξηροτύρη - Αικατερινάρη Ασημίνα 
31. Κεδίκογλου Βασίλειος
Διαρκής Επιτροπή Κοινωνικών Υποθέσεων
Αρμόδια για τα Υπουργεία:
α) Υγείας και Πρόνοιας, β) Εργασίας και Κοινωνικών Ασφαλίσεων & γ) Μεταφορών και Επικοινωνιών
1. Αποστολίδης Λουκάς 
2. Γκεσούλης Νικόλαος 
3. Θωμόπουλος Ιωάννης 
4. Κουράκης Ιωάννης
5. Κρεμαστινός Δημήτριος 
6. Μαλέσιος Ευάγγελος
7. Παπαδέλλης Φραγκλίνος
8. Παπαδήμας Λάμπρος
9. Σαλαγιάννης Νικόλαος 
10. Σκουλάκης Εμμανουήλ 
11. Σμυρλής - Λιακατάς Χρήστος
12. Σουμάκης Σταύρος 
13. Τσουκάτος Θεόδωρος 
14. Φλώρος Νικόλαος 
15. Γιαννόπουλος Αθανάσιος 
16. Κακλαμάνης Νικήτας
17. Καλογιάννης Σταύρος 
18. Λυμπερακίδης Λεωνίδας
19. Μπαρμπαγιάννης Βασίλειος 
20. Παπαληγούρας Αναστάσης
21. Παπανικολάου Ελευθέριος 
22. Τατούλης Πέτρος
23. Χωματάς Ιωάννης
24. Ψωμιάδης Παναγιώτης
25. Σκοπελίτης Σταύρος
26. Κουβέλης Φώτης
Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης
Αρμόδια για τα Υπουργεία:
α) Εσωτερικών, Δημόσιας Διοίκησης και Αποκέντρωσης, β) Δικαιοσύνης,
γ) Δημόσιας Τάξης & δ) Τύπου και Μέσων Μαζικής Ενημέρωσης
1. Αλαμπάνος Δημήτριος 
2. Δαμιανάκης Ευτύχιος 
3. Ζαμπουνίδης Νικόλαος
4. Θεοδώρου Χρήστος 
5. Κοντομάρης Ευτύχιος
6. Κρητικός Παναγιώτης
7. Λοβέρδος Ανδρέας
8. Λουκάκης Εμμανουήλ 
9. Λωτίδης Λάζαρος
10. Παπαδήμας Λάμπρος 
11. Σκανδαλίδης Κωνσταντίνος
12. Τσερτικίδης Παντελής 
13. Τσιόκας Θεοχάρης 
14. Φούρας Ανδρέας
15. Αναγνωστόπουλος Θεόδωρος 
16. Καρασμάνης Γεώργιος 
17. Κατσαρός Νικόλαος
18. Κούβελας Σωτήριος 
19. Λαμπρόπουλος Ιωάννης
20. Λεονταρίδης Θεόφιλος 
21. Παπαδημητρίου Έλσα 
22. Παυλόπουλος Προκόπης
23. Πολύζος Ευάγγελος
24. Σπηλιωτόπουλος Αριστόβουλος ('Αρης)
25. Σκυλλάκος Αντώνιος
26. Κουβέλης Φώτης 
Διαρκής Επιτροπή Παραγωγής και Εμπορίου
Αρμόδια για τα Υπουργεία: 
α) Ανάπτυξης, β) Γεωργίας & γ) Εμπορικής Ναυτιλίας
1. Ανθόπουλος Ιωάννης
2. Γερανίδης Βασίλειος
3. Γικόνογλου Μόσχος 
4. Ζήση Ροδούλα 
5. Κατσιλιέρης Πέτρος
6. Κωνσταντίνου Φλώρος
7. Μαγκριώτης Ιωάννης
8. Σαλαγιάννης Νικόλαος 
9. Σκουλάκης Εμμανουήλ 
10. Στολίδης Σωτήρης 
11. Τσακλίδης Ιωάννης
12. Τσερτικίδης Παντελής
13. Τσιόκας Θεοχάρης 
14. Χρυσανθακόπουλος Αλέξανδρος
15. Βαρβιτσιώτης Μιλτιάδης 
16. Δημοσχάκης Θεοφάνης
17. Καρασμάνης Γεώργιος 
18. Κασσίμης Θεόδωρος
19. Λαμπρόπουλος Ιωάννης
20. Λεονταρίδης Θεόφιλος
21. Παπαδόπουλος Σταύρος
22. Πολύζος Ευάγγελος 
23. Σαλαγκούδης Γεώργιος 
24. Ψωμιάδης Παναγιώτης 
25. Σκοπελίτης Σταύρος 
26. Ξηροτύρη - Αικατερινάρη Ασημίνα
Ο ΠΡΟΕΔΡΟΣ ΤΗΣ ΒΟΥΛΗΣ
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Εμπορικής Ναυτιλίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Προσωπικό Λιμενικού Σώματος και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Εθνικής Άμυνας.
Μόνη συζήτηση επί της αρχής, των άρθρων και του συνόλου του σχεδίου νόμου: "Επαγγελματίες Οπλίτες και άλλες διατάξεις".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Περιβάλλοντος, Χωροταξίας και Δημοσίων Έργων.
Μόνη συζήτηση επί της αρχής, των άρθρων και του συνόλου του σχεδίου νόμου: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε.".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Του ιδίου Υπουργείου. 
Μόνη συζήτηση επί της αρχής, των άρθρων και του συνόλου του σχεδίου νόμου: "Αναπτυξιακά, φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμεθα στο νομοσχέδιο του Υπουργείου Εμπορικής Ναυτιλίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Προσωπικό Λιμενικού Σώματος και άλλες διατάξεις".
Για το νομοσχέδιο αυτό, εφόσον παραστεί ανάγκη, θα διατεθούν τρεις συνεδριάσεις και θα συζητηθεί κατά τη συνήθη διαδικασία.
Σήμερα θα συζητήσουμε την αρχή του νομοσχεδίου και στις επόμενες συνεδριάσεις τα άρθρα.
Ο εισηγητής της Πλειοψηφίας κ. Ιωάννης Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ: Κυρίες και κύριοι συνάδελφοι, καλό καλοκαίρι.
Το πρώτο Τμήμα Διακοπής ξεκινά με ένα θαλασσινό νομοσχέδιο. Έχω την τιμή να εισηγούμαι ένα νομοσχέδιο που αφορά στο προσωπικό του Λιμενικού Σώματος, ενός ιστορικού σώματος με τεράστια συμβολή στην εθνική υπόθεση της εμπορικής ναυτιλίας και όχι μόνο.
Έχουν περάσει εκατόν εβδομήντα τέσσερα χρόνια από τότε που ο Ιωάννης Καποδίστριας ίδρυσε τα Λιμεναρχεία του Νέου Ελληνικού Κράτους και έθεσε το σπόρο για τη δημιουργία των λιμενικών αρχών. Έχουν περάσει ογδόντα δύο χρόνια από τότε που ο Ελευθέριος Βενιζέλος εξέδωσε τη "ληξιαρχική πράξη γέννησης" του Λιμενικού Σώματος με το νόμο 1753/1919, ύστερα από την αρχική εισήγηση του Αρχιφροντιστή του Πολεμικού Ναυτικού Γεωργίου Σακαλή το 1915.
Έτσι ιδρύθηκε και διαμορφώθηκε το μυοσκελετικό σύστημα με το οποίο λειτουργεί το Υπουργείο Εμπορικής Ναυτιλίας. Αυτό ιδρύθηκε αργότερα, το 1944 από την Κυβέρνηση της Μέσης Ανατολής, εγκαταστάθηκε στον Πειραιά το 1945 και έκτοτε υπάρχει και λειτουργεί -με ένα διετές διάλειμμα επί χούντας, που καταργήθηκε και επανασυστάθηκε- χάριν στον κατ' εξοχήν φορέα του που εξελισσόταν διαρκώς, το Λιμενικό Σώμα.
Το Yπουργείο Εμπορικής Ναυτιλίας είναι ο εγκέφαλος που σχεδιάζει και ασκεί εθνική ναυτιλιακή πολιτική. Οι νομοπαρασκευαστικές και εκτελεστικές του αρμοδιότητες ασκούνται από την κεντρική του υπηρεσία και τις περιφερειακές του υπηρεσίες. 
Ποιος τις στελεχώνει; Το Λιμενικό Σώμα, που είναι οργανωμένο με βάση τα πιο προηγμένα πρότυπα του κόσμου, όπως τα σώματα ακτοφυλακής των Ηνωμένων Πολιτειών και της Γαλλίας. Είναι σώμα στρατιωτικά συντεταγμένο και διοικητικά υπάγεται στο Υπουργείο Εμπορικής Ναυτιλίας.
Οι δεκαεπτά περίπου αρμοδιότητες και αποστολές του Υπουργείου Εμπορικής Ναυτιλίας είναι ρόλοι, αποστολές και καθήκοντα του Λιμενικού Σώματος. 
Ξεκινούν από την αστυνόμευση των πλοίων, των παντός είδους θαλασσίων ναυπηγημάτων, των λιμένων και των χωρικών υδάτων, την αστυνόμευση και φύλαξη των θαλασσίων συνόρων. Περνούν από τον έλεγχο της αλιείας, την οργάνωση, προστασία, ανάπτυξη και ενίσχυση της ανταγωνιστικότητας της εμπορικής ναυτιλίας, την οργάνωση και βελτίωση των θαλασσίων συγκοινωνιών, την ασφάλεια των πλοίων και της ναυσιπλοΐας, την έρευνα και διάσωση πλοίων και ατόμων, τη ρύθμιση θεμάτων ναυτικής εργασίας, κοινωνικής πρόνοιας και ασφάλισης ναυτικών, την οργάνωση, λειτουργία και ανταποδοτική χρησιμοποίηση των λιμανιών της χώρας, τον προγραμματισμό και οργάνωση της ναυτικής εκπαίδευσης, τη διοικητική διερεύνηση ναυτικών ατυχημάτων, τη διενέργεια προανακρίσεων γι' αυτά, την πειθαρχική δίωξη των ναυτικών. 
Και φθάνουν αυτές οι αρμοδιότητες και οι αποστολές στην προστασία του θαλασσίου περιβάλλοντος από κάθε είδους ρύπανση και οικολογική καταστροφή και τέλος στην πολιτική σχεδίαση εν καιρώ ειρήνης, έτσι ώστε να εξασφαλιστεί εν καιρώ πολέμου η λειτουργία των λιμένων και η αποτελεσματική χρήση των πλοίων για τις ανάγκες των Ενόπλων Δυνάμεων. Όπως είδατε, είναι εξαντλητική η αναφορά όλων αυτών των αρμοδιοτήτων και αποστολών, που καλείται να υπηρετήσει και υπηρετεί διαρκώς το Λιμενικό Σώμα της χώρας. 
Είναι προφανής, λοιπόν, η αλληλένδεση ανάμεσα στη σημασία του Υπουργείου Εμπορικής Ναυτιλίας σήμερα όσο ποτέ άλλοτε και στη σημαντικότητα του ρόλου, που καλείται να παίξει το Λιμενικό Σώμα στο χώρο της ναυτιλίας σε εθνικό και σε διεθνές επίπεδο, με ταυτόχρονο στόχο αφ' ενός τη διατήρηση των συγκριτικών πλεονεκτημάτων της ελληνικής ναυτιλίας και αφ' ετέρου τη βελτίωσή της στον παγκόσμιο πίνακα κατάταξης.
Συνεπώς είναι προφανέστερη, μετά από όσα ήδη ανέφερα, η ανάγκη της αριθμητικής ενίσχυσης και ταυτόχρονα της ποιοτικής αναβάθμισης του έμψυχου δυναμικού του Λιμενικού Σώματος.
Για τον πρώτο στόχο, της αριθμητικής ενίσχυσης του Λιμενικού Σώματος, χρειάζεται παράλληλα με την αύξηση των οργανικών θέσεων και τη δημιουργία νέων λειτουργικών θέσεων, να δώσουμε κίνητρα στους νέους, ώστε να το δουν ως ένα ελκυστικό επάγγελμα προσφοράς σύγχρονων υπηρεσιών στον τόπο και στο κοινωνικό σύνολο. Το πετυχαίνει αυτό το πράγμα αυτό το νομοσχέδιο; Ναι. 
Κατ' αρχήν υπενθυμίζω ότι η σχετική ρύθμιση για την αύξηση των οργανικών θέσεων του προσωπικού του Λιμενικού Σώματος συμπεριλήφθηκε για λόγους ταχύτερης αντιμετώπισης στο νομοσχέδιο για την απελευθέρωση των θαλασσίων ενδομεταφορών, που ήδη ψηφίστηκε τις προάλλες και ήδη έχει πάρει την άγουσα προς το Εθνικό Τυπογραφείο για δημοσίευση.
Αυτό το νομοσχέδιο πετυχαίνει το υπόλοιπο του στόχου της αριθμητικής ενίσχυσης του προσωπικού του Λιμενικού Σώματος; Ναι, πρώτον, με τη θέσπιση νέων θέσεων για τους αξιωματικούς ειδικότητας τεχνικού και για τους αξιωματικούς ειδικής μονιμότητας, δυο τελείως νέες, καινότομες λειτουργικές θέσεις. 
Δεύτερον, με την κατάργηση των περιορισμών που ίσχυαν για την κατάταξη των γυναικών μέχρι σήμερα. Τώρα μπορούν να κατατάσσονται ακόμη και οι έγγαμες γυναίκες στο Λιμενικό Σώμα.
Τρίτον, με την εισαγωγή χωρίς διαγωνισμό σε οποιαδήποτε σχολή του Λιμενικού Σώματος ανεξαρτήτως βαθμολογίας, τίτλου σπουδών και μέχρις ηλικίας τριάντα ετών ενός τέκνου αποβιώσαντος στρατιωτικού του Λιμενικού Σώματος κατά την εκτέλεση διατεταγμένης υπηρεσίας.
Τέταρτον, με την κατάταξη Ολυμπιονικών ως εφέδρων αξιωματικών του Λιμενικού Σώματος.
Και βέβαια θα αδικούσαμε το νομοσχέδιο, αν δεν υπογραμμίζαμε ότι μέσα από τέτοιου είδους διατάξεις αναδεικνύεται η κοινωνική του ευαισθησία σε θέματα, όπως η ισότητα των δύο φύλων, η ενίσχυση του θεσμού της οικογένειας, ο πολιτισμός με την ολυμπιακή του διάσταση, το αίσθημα ασφάλειας των εργαζομένων. 
Για το δεύτερο στόχο, το στόχο της ποιοτικής αναβάθμισης του έμψυχου δυναμικού του Λιμενικού Σώματος, το νομοσχέδιο υιοθετεί τις ακόλουθες ρυθμίσεις: Πρώτον, μεταβάλλει επί τα βελτίω το καθεστώς κατάταξης των δοκίμων σημαιοφόρων του Λιμενικού Σώματος.
Ορίζει μεγαλύτερα ποσοστά εισαγωγής για τους κατέχοντες τίτλο ανώτατης εκπαίδευσης, προερχομένους είτε από τα πανεπιστήμια είτε από τις πολυτεχνικές σχολές.
Δεύτερον, καθιερώνει για πρώτη φορά την ψυχοτεχνική δοκιμασία, η οποία εφαρμόζεται στις ΄Ενοπλες Δυνάμεις και μάλιστα για όλους και για αξιωματικούς και για υπαξιωματικούς και για λιμενοφύλακες.
Τρίτον, θεσπίζει νέο καθεστώς κατάταξης πτυχιούχων πολυτεχνικών σχολών με το βαθμό του ανθυποπλοιάρχου ως αξιωματικού ειδικότητας τεχνικού.
Τέταρτον, αλλάζει ριζικά το σύστημα αξιολόγησης αξιωματικών Λιμενικού Σώματος και βελτιώνει το σύστημα προαγωγών και κρίσεων για όλα τα στελέχη του Λιμενικού Σώματος.
Πέμπτον, εισάγεται με σύγχρονο τρόπο η διά βίου εκπαίδευση, η μετεκπαίδευση, η επιμόρφωση και η εξειδίκευση του προσωπικού του Λιμενικού Σώματος.
΄Εκτον, προβλέπεται η ίδρυση με προεδρικό διάταγμα Ακαδημίας Λιμενικού Σώματος στην Αλεξανδρούπολη και 
΄Εβδομον, ιδρύεται για να λειτουργήσει Γραφείο Εσωτερικών Υποθέσεων και καθιερώνεται, παράλληλα, η δήλωση του "πόθεν έσχες" για τα περιουσιακά στοιχεία του προσωπικού του Λιμενικού Σώματος.
Είναι γεγονός -και αξίζει παρεμπιπτόντως να σημειωθεί- ότι τα κρούσματα διαφθοράς στο Λιμενικό Σώμα είναι περιορισμένα. Συνεπώς οι ρυθμίσεις αυτές έχουν περισσότερο προληπτικό παρά κατασταλτικό χαρακτήρα για το προσωπικό του Λιμενικού Σώματος.
Εκτός όμως από την αριθμητική ενίσχυση και την ποιοτική αναβάθμιση του έμψυχου δυναμικού, το νομοσχέδιο αυτό επιχειρεί έναν γενικευμένο εκσυγχρονισμό σε τρία επίπεδα: Στο θεσμικό, στο δομολειτουργικό, και στο εξοπλιστικό. 
Ας τα πάρουμε ένα ένα. Στο θεσμικό επίπεδο έχουμε κυρίως μια πρώτη συγκέντρωση διάσπαρτων διατάξεων, που εφαρμόζονταν είτε κατ' αναλογία είτε κατ' επέκταση με δάνεια από τη νομοθεσία του Πολεμικού Ναυτικού και των Ενόπλων Δυνάμεων γενικότερα. ΄Ετσι προέκυψε αυτό το νομοσχέδιο των εξήντα περίπου άρθρων, που αποτελεί νομοθετική συμπύκνωση ενός αρχικού σχεδίου εκατόν εβδομήντα τριών άρθρων. 
Στο δομολειτουργικό επίπεδο η εκσυγχρονιστική διάθεση διαπερνά όλες τις διατάξεις που αναφέρονται στην κατάταξη και εκπαίδευση των στελεχών και του προσωπικού εν γένει, στην ιεραρχική διάταξη, την εξέλιξη, τις κρίσεις, την αποστρατεία, την επιλογή ηγεσίας και φθάνει μέχρι τις νέες δομές των ειδικών δυνάμεων και την ίδρυση του Γραφείου Εσωτερικών Υποθέσεων, με τα οποία θα ασχοληθούμε εκτενέστερα όταν περάσουμε στη συζήτηση των άρθρων.
Στο εξοπλιστικό επίπεδο έχουμε τη διασφάλιση του αναγκαίου και κατάλληλου προσωπικού για τη χρησιμοποίηση νέων μέσων, πλωτών, χερσαίων και εναερίων, για την πλήρη και αποτελεσματική ανταπόκριση του Υπουργείου Εμπορικής Ναυτιλίας, και της χώρας γενικότερα, στις ιδιαίτερες απαιτήσεις της διεξαγωγής των Ολυμπιακών Αγώνων και της εφαρμογής ευρωπαϊκών προγραμμάτων.
Είναι αυτονόητο, κυρίες και κύριοι συνάδελφοι, ότι οι προγραμματισμένες προμήθειες εξοπλιστικού υλικού ελικοπτέρων αεροσκαφών, περιπολικών οχημάτων, οπλισμού σύγχρονης τεχνολογίας αφ' ενός και αφ' ετέρου η βελτίωση του συστήματος πληροφορικής και μηχανοργάνωσης, η βελτίωση και η επέκταση του τηλεπικοινωνιακού συστήματος, καθώς και η αναγκαία ανάπτυξη σύγχρονου συστήματος ελέγχου θαλάσσιας κυκλοφορίας, απαιτούν Λιμενικό Σώμα με προσωπικό νέων δυνατοτήτων και νέων δεξιοτήτων. Σύγχρονα μέσα και σύγχρονα συστήματα είναι άχρηστα χωρίς κατάλληλα εκπαιδευμένο προσωπικό ικανό να τα χρησιμοποιήσει.
Τα ειδικά τυπικά προσόντα που προαπαιτεί το άρθρο 13 του νομοσχεδίου σηματοδοτούν όλη αυτήν την προσπάθεια του Υπουργείου Εμπορικής Ναυτιλίας και της Κυβέρνησης για να προκύψει αυτό το νέο προσωπικό των νέων δυνατοτήτων και των νέων δεξιοτήτων.
Θα ήταν σοβαρή παράλειψή μου αν δεν ανέφερα ακόμα ένα επίπεδο εκσυγχρονισμού με το οποίο καταπιάνεται αυτό το νομοσχέδιο: Τη νέα νοοτροπία. Στο επίπεδο της νέας νοοτροπίας έχουμε έκδηλους, φανερούς νεωτερισμούς. Παραδείγματος χάρη στην περίπτωση της πρόσθετης παραμονής στο Σώμα όλων εκείνων που τυγχάνουν του προνομίου της μετεκπαίδευσης, επιμόρφωσης και εξειδίκευσης, είτε στη χώρα μας είτε στο εξωτερικό, αφ' ενός φαίνεται καθαρά ποια είναι η πολιτική βούληση για εφαρμογή σύγχρονης στελεχιακής πολιτικής στο Λιμενικό Σώμα και αφ' ετέρου επιβάλλεται ανταποδοτικά η υποχρέωση στο ωφελούμενο στέλεχος που οφείλει την προστιθέμενη διανοητική του ωφέλεια να τη διαθέσει στο ελληνικό δημόσιο που τη χρηματοδοτεί και όχι στον ιδιωτικό τομέα που αδρά πληρώνει για να ιδιοποιηθεί την επιμορφωτική επένδυση σε ανθρώπινο δυναμικό που κάνει η ελληνική πολιτεία.
Και πάλι στο επίπεδο της νέας νοοτροπίας αυτού του νομοσχεδίου θα είχα να παρατηρήσω ότι ορθότατα εφαρμόζει την αρχή της ανταποδοτικότητας στην καταβολή ανταλλάγματος κάθε φορά που το Λιμενικό Σώμα θα διαθέτει μέσα και θα παρέχει υπηρεσίες προς τρίτους. Και δεν ακολουθεί σε αυτές τις περιπτώσεις τη λογική του "εν τη παλάμη και ούτω βοήσομεν" αλλά, αφού διαθέσει μέσα και παράσχει υπηρεσίες, είτε αυτεπάγγελτα είτε μετά από αίτηση τρίτων προσώπων, φυσικών ή νομικών, δημοσίων ή ιδιωτικών για διευκόλυνσή τους είτε για την προστασία της ζωής τους είτε για την προστασία των αγαθών τους, απαιτεί στη συνέχεια το αντάλλαγμα για ενίσχυση ή ανακούφιση των ασφαλιστικών ταμείων του Λιμενικού Σώματος.
Αγαπητοί συνάδελφοι, το παρόν νομοσχέδιο συγκεντρώνει, ενώνει, βάζει σε τάξη και σειρά ισχύουσες διατάξεις για το προσωπικό του Λιμενικού Σώματος. Παράλληλα εισάγει βελτιωμένες και τροποποιημένες διατάξεις και τέλος θεσπίζει τελείως νέες διατάξεις βελτιωτικού ή καινοτομικού χαρακτήρα. Αυτό το νομοσχέδιο θεωρεί τον εαυτό του ως ένα πρώτο βήμα νομοθετικής επιστέγασης των όσων μέχρι σήμερα έχουν κατακτηθεί από το Λιμενικό Σώμα. Παράλληλα, όμως, φιλοδοξεί να αποτελέσει και ένα νομοθετικό εφαλτήριο για την πορεία του Σώματος προς το μέλλον. Ήδη και επί τούτου προβλέπει στο άρθρο 58 τη σύσταση ειδικής νομοπαρασκευαστικής επιτροπής για τη σύνταξη κώδικα διατάξεων του προσωπικού του Λιμενικού Σώματος.
Εκεί θα έχουμε τη μεγάλη κωδικοποίηση όλων των διατάξεων σχετικά με το Λιμενικό Σώμα. Και αυτό το νομοσχέδιο θα αποτελέσει κομμάτι που θα ενσωματωθεί αυτούσιο στην επερχόμενη κωδικοποίηση.
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, κωδικοποίηση υφισταμένων νόμων ή και νέων νόμων;
ΙΩΑΝΝΗΣ ΑΝΘΟΠΟΥΛΟΣ: Κωδικοποίηση υφισταμένων και νέων και αυτών που θα προκύψουν κατά τη διαδικασία της κωδικοποίησης.
Αγαπητοί συνάδελφοι, το νομοσχέδιο αυτό λέω ότι συμβολικά θα αποτελέσει εφεξής τη νομοθετική τρίαινα για τους Τρίτωνες του Λιμενικού Σώματος, ώστε να ανταποκριθούν στην τρισδιάστατη αποστολή τους στα λιμάνια, στις ακτές και στη ναυτιλία.
Γι' αυτό σας καλώ όλους να το πατάξετε μεν με εποικοδομητικές προτάσεις που ελπίζω ότι θα έχετε όλοι, αλλά και να το ψηφίσετε δε, για το καλό του Λιμενικού Σώματος και του τόπου. Σας ευχαριστώ.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, στο νομοσχέδιο αυτό ορίζεται από το Κομμουνιστικό Κόμμα Ελλάδος ως Κοινοβουλευτικός Εκπρόσωπος ο Βουλευτής κ. Σταύρος Σκοπελίτης και από το Συνασπισμό της Αριστεράς και της Προόδου ο Βουλευτής κ. Παναγιώτης Λαφαζάνης.
Ο Πρόεδρος της Νέας Δημοκρατίας κ. Κώστας Καραμανλής και εκατόν δέκα εννέα Βουλευτές του Κόμματός του κατέθεσαν πρόταση νόμου "Κίνητρα για την ενίσχυση της κεφαλαιαγοράς".
Παραπέμπεται στην αρμόδια Διαρκή Επιτροπή.
Ο εισηγητής της Μειοψηφίας κ. Σπύρος Σπύρου έχει το λόγο.
ΣΠΥΡΟΣ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, συζητάμε σήμερα ένα νομοσχέδιο του Υπουργείου Εμπορικής Ναυτιλίας που αφορά το προσωπικό του Λιμενικού Σώματος και αναφέρεται και σε άλλες διατάξεις. Ένα νομοσχέδιο που χρειαζόταν να έλθει, προκειμένου να αντιμετωπίσει προβλήματα που έχει το Λιμενικό Σώμα, κατόπιν αιτήσεως των ίδιων των λιμενικών αλλά και μετά από μια πρόσφατη επερώτηση της Νέας Δημοκρατίας το Φεβρουάριο του 2001 μετά τα τραγικά γεγονότα της προηγούμενης χρονιάς, που καθιστούσαν έντονη την ανάγκη να στελεχωθεί το Λιμενικό Σώμα με εξειδικευμένο προσωπικό και να στελεχωθεί με άτομα που μέσα από μια εκπαίδευση θα μπορούσαν πραγματικά να ανταποκριθούν στις σύγχρονες ανάγκες που έχει σήμερα η ελληνική κοινωνία, η ναυτιλία μας, που το Λιμενικό παίζει σημαντικό ρόλο.
Κυρίες και κύριοι συνάδελφοι πέρασαν εκατόν εβδομήντα τέσσερα χρόνια από τότε που ο πρώτος κυβερνήτης της Ελλάδος, του νεοσύστατου τότε ελληνικού κράτους, ο Ιωάννης Καποδίστριας, Κερκυραίος την καταγωγή, είχε προβλέψει τη σημασία που θα διαδραματίσει για τη χώρα μας η εμπορική μας ναυτιλία και ίδρυσε τα πρώτα Λιμεναρχεία, στελεχωμένα από άνδρες του Πολεμικού μας Ναυτικού. Πέρασαν άλλα ογδόντα δύο χρόνια από την ίδρυση του Λιμενικού Σώματος από το μεγάλο πολιτικό του προηγούμενου αιώνα, τον Ελευθέριο Βενιζέλο που και αυτός με διορατικότητα είχε προβλέψει τη σημασία της ναυτιλίας μας στην πορεία του έθνους μας. 
Το θεσμικό πλαίσιο που διέπει το Λιμενικό Σώμα, ήταν απαρχαιωμένο και όχι τυχαία το Λιμενικό Σώμα παρέμενε μέχρι σήμερα το πιο εγκαταλελειμμένο ένστολο τμήμα της ελληνικής πολιτείας.
Παρά ταύτα, η αυτοθυσία και το φιλότιμο των λιμενικών βοήθησε ώστε το Λιμενικό Σώμα να καταξιωθεί στη συνείδηση των πολιτών αλλά και η ναυτιλία μας τόσο η ποντοπόρος όσο και η ακτοπλοΐα μας να βρίσκεται στην κορυφαία θέση των μεγαλύτερων ναυτικών δυνάμεων του κόσμου. Και δεν θα μπορούσε, κυρίες και κύριοι συνάδελφοι, να είναι διαφορετικά, αφού η πατρίδα μας και οι Έλληνες είναι στενά συνδεδεμένοι από αρχαιοτάτων χρόνων με τη θάλασσα αλλά και η επιχειρηματική δεινότητα και ναυτοσύνη των Ελλήνων είναι ξακουστή στα πέρατα της οικουμένης.
Η ιδιαιτερότητα του ελληνικού χώρου με τις τετρακόσιες χιλιάδες τετραγωνικά χιλιόμετρα θαλάσσιας επιφάνειας, με τις τρεις χιλιάδες μικρά ή μεγάλα νησιά και τις δεκαέξι χιλιάδες χιλιόμετρα ακτών, πολλές των οποίων είναι από τις ωραιότερες του κόσμου, δημιουργούν την ανάγκη να έχουμε ένα σύγχρονο Λιμενικό Σώμα. Παράλληλα τα εκατοντάδες μικρά ή μεγάλα λιμάνια, σε συνδυασμό με την αύξηση της κίνησης στις θαλάσσιες περιοχές των μικρών αλλά και μεγάλων σκαφών, με την παράλληλη αύξηση της επιβατικής κίνησης, χρειάζεται το Λιμενικό Σώμα να είναι στελεχωμένο, ευέλικτο, καλά εκπαιδευμένο, με εξειδικευμένες γνώσεις και δεξιότητες και εξοπλισμένο με σύγχρονα μέσα, που θα το κάνουν ικανό και αποτελεσματικό στην αποστολή του. 
Η αποστολή του Λιμενικού Σώματος πράγματι είναι μια σύνθετη υπόθεση και εν πολλοίς επικίνδυνη για τη ζωή των ίδιων των λιμενικών. Είναι αλήθεια ότι ο λιμενικός είναι κατ' αρχάς στρατιώτης, είναι πολεμιστής στην άσκηση του καθήκοντός του, που είναι η θωράκιση των θαλασσίων συνόρων μας. Άλλοτε είναι αστυνομικός που εποπτεύει τα λιμάνια και τις χερσαίες ζώνες των λιμένων, ελέγχει τα πλοία και γενικά κάθε φύσεως πλωτά ναυπηγήματα. Ελέγχει την παράνομη αλιεία και αστυνομεύει τα θέματα που έχουν σχέση με την ασφάλεια των πλοίων και της ναυσιπλοΐας. Ελέγχει ακόμη την ασφάλεια των λουομένων και την τήρηση των κανόνων που διέπουν τις θαλάσσιες μετακινήσεις, ιδιαίτερα τους θερινούς μήνες που η χώρα μας, οι ακτές μας και οι θάλασσές μας κατακλύζονται από εκατομμύρια τουρίστες. 
Επίσης το Λιμενικό ελέγχει τη ρύπανση του θαλασσίου περιβάλλοντος, θέμα για το οποίο υπάρχει ιδιαίτερη ευαισθησία και αγωνίζεται για την αντιμετώπιση της λαθρομετανάστευσης, του δουλεμπορίου, της διακίνησης των ναρκωτικών, που αποτελεί ένα τεράστιο παγκόσμιο, αλλά και ελληνικό πρόβλημα, δίνοντας πολλές φορές την εικόνα ότι η χώρα μας είναι ένα ξέφραγο αμπέλι και σ' αυτόν τον τομέα και γενικά την καταπολέμηση του οργανωμένου εγκλήματος που τα τελευταία χρόνια -όπως τόνισα- έχει πάρει μεγάλες διαστάσεις.
Το Λιμενικό Σώμα ασκεί ακόμη πολιτική ναυτιλίας, αφού το Υπουργείο Εμπορικής Ναυτιλίας είναι στελεχωμένο στο μεγαλύτερο μέρος του από λιμενικούς όλων των βαθμίδων. Είναι, λοιπόν, μεγάλη η προσφορά και η αποστολή του Λιμενικού Σώματος και σωστά στο αίτημα των λιμενικών, αλλά και στο αίτημα της Νέας Δημοκρατίας, όπως τόνισα πριν από λίγο, μετά από τη σχετική επερώτηση και από τα δυσάρεστα γεγονότα στο Αιγαίο την προηγούμενη χρονιά, το Υπουργείο ευαισθητοποιήθηκε να φέρει νομοθετική ρύθμιση που να λύνει ενδεχομένως αυτά τα προβλήματα, σε ό,τι αφορά βέβαια το προσωπικό του Λιμενικού Σώματος. Αυτή η παρέμβαση γίνεται με μεγάλη καθυστέρηση και τεράστιες ελλείψεις σε ό,τι αφορά την οργάνωση αυτού του Σώματος του οποίου ο ρόλος, όπως τονίστηκε, είναι πάρα πολύ σημαντικός.
Πρέπει να πω στον κύριο Υπουργό -και το έχω ξαναπεί από το Βήμα αυτό- ότι η ευθύνη είναι της Κυβέρνησης και οι ευθύνες είναι συλλογικές γιατί δεν κυβερνάτε τον τόπο από τότε που αναλάβατε εσείς το Υπουργείο Εμπορικής Ναυτιλίας πριν από δεκατέσσερις μήνες. Είναι βέβαιο, είναι γνωστό, ότι κληρονομήσατε μεγάλα προβλήματα που εν πολλοίς παραμένουν άλυτα και είναι αυτά τα οποία βιώνει σήμερα η ελληνική κοινωνία και οι λιμενικοί, όχι απλώς στην καθημερινή τους λειτουργία, από την κακή διοικητική μέριμνα, αλλά και τις πολύ κακές υποδομές που έχουν τα Λιμεναρχεία της χώρας μας σε όλη την επικράτεια. 
Παράλληλα ο πολίτης ταλαιπωρείται στις προβλήτες των λιμανιών χωρίς καμία εξυπηρέτηση με πολύ χαμηλές, μέχρι ανύπαρκτες υπηρεσίες. Και όχι μόνο ο 'Ελληνας πολίτης αλλά και τα εκατομμύρια των επισκεπτών μας και ιδιαίτερα τους θερινούς μήνες.
Στο σημείο αυτό θα ήθελα να αναφέρω και μία άλλη παράμετρο που αφορά τους πολίτες που κάνουν χρήση του θαλάσσιου χώρου με μικρά πλωτά μέσα.
Έχω ακούσει πολλές φορές και λέτε, κύριε Υπουργέ, ότι στόχος σας είναι η εξυπηρέτηση των πολιτών και δεν θα διαφωνήσω με αυτό γιατί πιστεύω ότι το εννοείτε. Και όμως ο πολίτης έχει αυτό το αίσθημα τελευταίως περνώντας από το στάδιο -που δεν το έχουν ξεπεράσει- της ανασφάλειας και μπαίνοντας σε ένα άλλο στάδιο, σε ένα άλλο κλίμα έντονου αυταρχισμού που αγγίζει τα όρια της αντιδημοκρατικής συμπεριφοράς. Δεν χρειάζεται να επιχειρηματολογήσω επ' αυτού, αρκεί να ανοίξει κανείς το βράδυ τους δέκτες της τηλεόρασης για να διαπιστώσει αυτό που τονίζω. Αυτό δε το βιώνει ο κάθε πολίτης σε κάθε του επαφή, σε κάθε του επικοινωνία σε κάθε του σχέση με την εξουσία. 
Το θέμα αυτό, κύριε Υπουργέ, δυστυχώς αφορά και το Λιμενικό Σώμα, ευτυχώς όχι σε μεγάλη έκταση γιατί η αυστηρότητά τους, ο υπερβάλλων ζήλος και ενίοτε η κατάχρηση της εξουσίας φτάνει τα όρια της αγανάκτησης. Και αυτό δείχνει ότι εξαντλούν όλη την αυστηρότητά τους σε φτωχούς ερασιτέχνες ψαράδες ή οικογενειάρχες που με το μικρό πλωτό τους σκάφος βρίσκονται στη θάλασσα.
Τα περιστατικά, κύριε Υπουργέ, δεν είναι μεμονωμένα. Κάποια μάλιστα αναγκάζονται να εγκαταλείψουν την θάλασσα. Και ας μην ξεχνάμε ότι σε δύσκολες ώρες Έλληνες ψαράδες, επαγγελματίες ή ερασιτέχνες ή απλοί ναυτικοί βρέθηκαν συμπαραστάτες όταν το κράτος ήταν απόν.
Χρειάζονται, λοιπόν, πιο σαφείς οδηγίες σε ό,τι αφορά την άσκηση των καθηκόντων τους. Εν πάση περιπτώσει αυτός ο πολίτης σήμερα δεν ξέρει από πού να πρωτοφυλαχθεί. Οι πάντες τον καταδιώκουν. Εγκαταλείψατε την πρόληψη που όφειλε να αποτελεί κυρίαρχο στοιχείο σε κάθε δράση μας ιδιαίτερα του κράτους και διογκώσατε την καταστολή που έχει πάρει διαστάσεις περισσότερο πρακτικού χαρακτήρα. Αυτό δεν αφορά μόνο εσάς, αλλά αφορά όλη την Κυβέρνησή σας.
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Κυρίες και κύριοι συνάδελφοι, με το παρόν νομοσχέδιο αναμορφώνεται η ισχύουσα νομοθεσία η οποία ρυθμίζει τα θέματα του προσωπικού του Λιμενικού Σώματος σε ό,τι αφορά την αύξηση των οργανικών θέσεων κατά πέντε χιλιάδες περίπου και εξειδικεύει την κατάταξη, εξέλιξη, κρίσεις και μεταθέσεις των μελών του Λιμενικού Σώματος, το οποίο διατηρεί τη στρατιωτική του δομή, χωρίς όμως τη δημιουργία αρχηγείου ή ο υπάρχων αρχηγός δεν έχει τη δυνατότητα λειτουργίας με τα στοιχεία Αρχηγείου Λιμενικού Σώματος. 
Είναι περίεργο πως το νομοσχέδιο που φέρατε, κύριε Υπουργέ, που αφορά κατ' εξοχήν το προσωπικό του Λιμενικού Σώματος -ένα σώμα με στρατιωτική δομή-δεν έχει την υπογραφή του Υπουργείου Εθνικής Άμυνας, όταν είναι βέβαιο ότι το Λιμενικό Σώμα σε περίπτωση κρίσεων εντάσσεται στο Υπουργείο Εθνικής Άμυνας και λειτουργεί παράλληλα με τις Ένοπλες Δυνάμεις μας. 
Ιδρύεται Ακαδημία Λιμενικού Σώματος για την καλύτερη εκπαίδευση. Είναι ένα αίτημα πολλών ετών που η ιστορία του μας αναγκάζει να κρατάμε επιφυλάξεις μέχρι να υλοποιηθεί. Έχει μια μακρά ιστορία πίσω του που ξεκινά από υποσχέσεις, εξαγγελίες, αλλαγή τοποθεσιών που η Ακαδημία του Λιμενικού Σώματος θα μπορούσε να λειτουργήσει. Έτσι η υπόθεση της εκπαίδευσης και μετεκπαίδευσης του Λιμενικού Σώματος είναι πάρα πολύ χαμηλή και δεν μπορείτε να υπερηφανεύεστε γι' αυτό.
Το νομοσχέδιο προβλέπει την πρόσληψη προσωπικού ειδικής μονιμότητας, χειριστών εναερίων μέσων ή άλλων σύγχρονων οργάνων χωρίς βέβαια να μπορούμε να γνωρίζουμε τις λεπτομέρειες και τα μέσα που έχουν παραγγελθεί.
Σε μια αναφορά σας στο σημείο αυτό λέτε ότι έχουν παραγγελθεί προμήθειες για το Λιμενικό Σώμα σε κατασκευάστρια εταιρεία και αναμένονται τα δύο πρώτα αεροσκάφη να παραληφθούν στις 15.2.2001 -έτσι λέτε στο σημερινό νομοσχέδιό σας- και το τρίτο στις 15.5.2001.
Οι παραγγελίες αυτές θα έπρεπε πιστεύω να συζητηθούν στη Βουλή αναλυτικά όταν a priori ζητάτε την αύξηση των πέντε χιλιάδων μελών του Λιμενικού Σώματος για τα οποία δεν διαφωνούμε. Επί της αρχής, λοιπόν, πιστεύουμε ότι είναι αναγκαίο να αυξηθεί η δύναμη του Λιμενικού Σώματος γιατί η αποστολή του όπως τόνισα σήμερα είναι σύνθετη, είναι τρισυπόστατη, από τη μια πλευρά εκτελεί καθήκοντα στρατιωτικού σώματος περιπολώντας και προστατεύοντας και θωρακίζοντας τα σύνορα και από την άλλη αστυνομεύει τους χώρους των λιμένων και των πλωτών μέσων, αλλά ασκεί και λιμενική και ναυτική πολιτική. 
Χρειάζεται λοιπόν, πραγματικά εξειδικευμένο προσωπικό για να στελεχώσει τις υπηρεσίες. Θα έπρεπε όμως να γνωρίζουμε το οργανόγραμμα, την περιφερειακή όπως τονίσατε παρουσίαση του Λιμενικού Σώματος σε έξι περιφέρειες για να μπορέσει να στελεχωθεί σωστά κυρίως η περιφέρεια η οποία αγωνιά και έχει τεράστια προβλήματα. Ιδίως στο βόρειο Ιόνιο που συνεχίζουν να υπάρχουν προβλήματα και δεν φαίνεται πουθενά από το νομοσχέδιό σας, πώς το Λιμενικό Σώμα μπορεί να συνεργαστεί και με τις άλλες υπηρεσίες είτε αυτές είναι αστυνομικές είτε συνοριοφυλάκων είτε με τις υπηρεσίες του Πολεμικού Ναυτικού το οποίο μπορεί να ενισχύσει περιπτώσεις δύσκολες που εμφανίζονται ιδιαίτερα στο βόρειο Ιόνιο στην περιοχή της Αλβανίας όταν τα προβλήματα από την αλβανική μαφία και τη διακίνηση των ναρκωτικών θέτουν σε κίνδυνο και τους ίδιους τους λιμενικούς. Μάλιστα είχαμε και θύματα στην περιοχή. 
Το νομοσχέδιο προβλέπει την πρόσληψη προσωπικού ειδικής μονιμότητας όπως τονίσαμε και ακόμα αναφέρεται στον τρόπο επιλογής της ηγεσίας, όπου διαφωνούμε με τον τρόπο ο οποίος προβλέπεται στο νομοσχέδιο καθ' ό,τι μέχρι τώρα οι αρχηγοί επιλέγονταν από τον αμέσως κατώτερο βαθμό του υποναυάρχου, όπως προβλέπεται και στα άλλα όπλα των Ενόπλων Δυνάμεων. 
Σε ό,τι αφορά το Γραφείο Εσωτερικών Υποθέσεων του Υπουργείου Εμπορικής Ναυτιλίας για το οποίο έχουμε σοβαρές επιφυλάξεις που δεν ήρθησαν στην Διαρκή Επιτροπή κατά τη συζήτηση του σχετικού άρθρου, ίσως ο κύριος Υπουργός μπορέσει να μας πείσει κατά τη συζήτηση στο Τμήμα γιατί είναι αλήθεια, κύριε Υπουργέ, ότι ακόμα και στην εισηγητική σας έκθεση μιλάτε ότι είναι ανάγκη να αντιμετωπιστεί το φαινόμενο της διαφθοράς το οποίο δυστυχώς έχει πάρει μεγάλες διαστάσεις σε όλα τα επίπεδα της δημόσιας ζωής και ιδιαίτερα του κρατικού μηχανισμού. Μιλάτε όμως και λέτε ότι στο Λιμενικό Σώμα λόγω του μικρού αριθμού των υπαλλήλων είναι πάρα πολύ μικρό το πρόβλημα. Υπήρχε σχετική διεύθυνση που θα μπορούσε εσωτερικά να κάνει και την αυτοκάθαρση και τον έλεγχο. Θεωρούμε ότι είναι υπερβολή το να δημιουργήσετε ένα όργανο το οποίο λειτουργεί πολλές φορές τρομοκρατικά προς τους υπαλλήλους. Έχει ως προϊστάμενο το Γενικό Γραμματέα. Επομένως, διατηρείτε τον ομφάλιο λώρο μεταξύ πολιτικής ηγεσίας και άσκησης της δικαιοσύνης ή ανακριτικής διαδικασίας, πράγμα για το οποίο έχουμε σοβαρές επιφυλάξεις κατά πόσο θα μπορέσει να κρατήσει τη διαφάνεια. 
Λειτουργεί, όπως λέτε, κυρίως ως προληπτικό όργανο. Γι' αυτό λέγω ότι ασκεί τρομοκρατία δοθέντος ότι τα φαινόμενα, ιδιαίτερα στο Λιμενικό Σώμα που έχει μια στρατιωτική δομή, είναι πάρα πολύ περιορισμένα. Και όπου το Λιμενικό Σώμα εξετέθη ή διεσύρθη πιστεύω ότι υπήρξαν παρεμβάσεις από υψηλά ισταμένους, ενδεχομένως και πολιτικές και όχι μόνο των ίδιων των λιμενικών. Επομένως, το θεωρώ υπερβολή και με αυτόν τον τρόπο προσπαθείτε να ελέγξετε το Λιμενικό Σώμα.
Το νομοσχέδιο, όπως τόνισα, έρχεται με μεγάλη καθυστέρηση. Δεν κάνει τη γενναία τομή που χρειαζόταν το Λιμενικό Σώμα και διατηρεί τον υπουργοκεντρικό χαρακτήρα. Έχει ασάφεια στην αντικειμενικότητα των κρίσεων και αφήνει περιθώρια παρεμβάσεων. 
Σ' αυτό το σημείο θα ήθελα να γίνω πιο συγκεκριμένος και να αναφερθώ στον τρόπο που αξιολογείτε τους αξιωματικούς. Αλλάζετε ριζικά το σύστημα αξιολόγησης των αξιωματικών. Ενώ παλαιότερα υπήρχαν πέντε κατηγορίες αξιολόγησης των αξιωματικών που να μπορεί να προσφεύγει κανείς και να ενίσταται σε τέτοιες κριτικές, σήμερα με τις τρεις αξιολογήσεις ως "επαρκής", "ανεπαρκής" και "απαράδεκτος" χωρίς να λέτε ποια δυνατότητα έχει για να εξελιχθεί ή να προαχθεί, δείχνει την αδυναμία του συστήματος. Ήταν προτιμότερο το παλαιό το σύστημα που είχε μεγαλύτερες διαβαθμίσεις για το χαρακτηρισμό και την αξιολόγηση των αξιωματικών, παρά με το σύστημα των τριών κατηγοριών Α', Β', Γ', που αφήνει πολλά περιθώρια ασάφειας δημιουργώντας ενδεχομένως και καταστρατηγήσεις που μας αφήνει έντονα προβληματισμένους και επιβεβαιώνει ότι το νομοσχέδιο αυτό παρ' ό,τι εμφανίζεται τόσο αθώο στην εμφάνισή του, υποκρύπτει και άλλες σκοπιμότητες ελέγχου του προσωπικού του Λιμενικού Σώματος για το οποίο και διαφωνούμε. 
Στις διατάξεις που έχουν σχέση με τα προσόντα των υποψηφίων για κατάταξη υπάρχουν στοιχεία αντισυνταγματικότητος, όπως το γράφει και η έκθεση του Γενικού Λογιστηρίου, ιδιαίτερα στο άρθρο 2, στην παράγραφο 1. Στο δε άρθρο 23 και στο άρθρο 52 σχετικά με το απαραβίαστο των επιστολών και της επικοινωνίας, όπως το άρθρο 19 του Συντάγματος προβλέπει για λόγους εθνικής ασφάλειας ή για διακρίβωση ιδιαίτερα των βαρέων εγκλημάτων, πιστεύουμε ότι εκεί υπάρχει μία αντισυνταγματική διάταξη που επιβεβαιώνει ότι το όργανο αυτό των εσωτερικών υποθέσεων του Υπουργείου το οποίο επιχειρείτε να φτιάξετε, είναι περιττό. Η παρουσία του Γενικού Γραμματέα διατηρεί τον ομφάλιο λώρο μεταξύ πολιτικής ηγεσίας και ανακριτικής ή δικαστικής και δεν θα οδηγήσει στο σωστό αποτέλεσμα. 
Το νομοσχέδιο που συζητάμε, παρ' ότι συμφωνούμε για την αύξηση των οργανικών θέσεων του Λιμενικού Σώματος, προκειμένου να στελεχωθεί και να ενισχυθούν οι Λιμενικές Αρχές της περιφέρειας, ειδικότερα των παραμεθορίων περιοχών, αλλά και οι κεντρικές υπηρεσίες λόγω των Ολυμπιακών Αγώνων, εν τούτοις περιλαμβάνει ασάφειες, τόσο στη διάκριση της προέλευσης των αξιωματικών, όσο και στα κριτήρια επιλογής. Η χώρα πράγματι βρίσκεται σε μία κατάσταση ανάγκης και οικονομικών προβλημάτων, αλλά και σωρείας προβλημάτων που δημιουργούν οι οικονομικοί μετανάστες και η διακίνηση των ναρκωτικών. Το Λιμενικό Σώμα χρειάζεται μία σωστότερη οργάνωση και δεν αρκεί η αύξηση των οργανικών θέσεων για να λειτουργήσει σωστά με δομή στρατιωτική αλλά και με τον πολιτικό χαρακτήρα που πρέπει να έχει. 
Διαφωνούμε για το γραφείο εσωτερικών υποθέσεων, όπως τόνισα και τα κριτήρια αξιολόγησης των αξιωματικών θεωρούμε ότι δεν είναι αποτελεσματικά, ώστε αξιωματικοί να χαρακτηρίζονται με το στοιχείο "επαρκής", "ανεπαρκής" και "απαράδεκτος". Είναι αδιανόητο αξιωματικός καριέρας για κάποιο λόγο να χαρακτηριστεί απαράδεκτος. Υπάρχουν άλλες διαβαθμίσεις και παλαιότερα με μεγαλύτερο εύρος που θα μπορούσαν να λειτουργήσουν καλύτερα. 
Τόνισα προηγουμένως, ότι απουσιάζει η υπογραφή του Υπουργού Εθνικής Άμυνας. Η έλλειψη και η αδυναμία απόκτησης ανεξαρτησίας του Λιμενικού Σώματος με τη δημιουργία αρχηγείου δεν προβλέπεται στο νομοσχέδιο και θεωρούμε ότι το νομοσχέδιο, παρ' ότι φαίνεται αθώο στην εμφάνισή του, βρίθει ασαφειών και δεν κάνει καμία ολοκληρωμένη τομή στο Λιμενικό Σώμα.
Δεν θα το ψηφίσουμε επί της αρχής. Επιφυλασσόμεθα στα άρθρα, σε άρθρα που θα συμφωνήσουμε, θα τα ψηφίσουμε. Σε σημεία όμως στα οποία υπάρχουν διαφωνίες, θα τις αναπτύξουμε και θα επιχειρηματολογήσουμε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Κυρίες και κύριοι συνάδελφοι, αντιμετωπίζοντας την κατάσταση που επικρατεί σήμερα στο Λιμενικό Σώμα κάτω από το πρίσμα των εξελίξεων που σημειώθηκαν και των απαιτήσεων που αυτές δημιουργούν, σίγουρα ο εκσυγχρονισμός του Λιμενικού Σώματος και ο επαναπροσανατολισμός της δράσης του είναι ζωτικής σημασίας θέματα για το Σώμα, μαζί με εκείνο βέβαια του εκδημοκρατισμού του. 
Το Λιμενικό Σώμα όπως είναι γνωστό, δημιουργήθηκε στις συγκεκριμένες συγκυρίες-συνθήκες και με συγκεκριμένους στόχους να επιτελέσει.
Ο πρώτος και σημαντικότερος απ' αυτούς τους στόχους, ο κυρίαρχος θα λέγαμε εμείς, ήταν η υπεράσπιση των συμφερόντων του εφοπλιστικού κεφαλαίου και των προσπαθειών που αυτό κατέβαλε τη συγκεκριμένη χρονική περίοδο για την ανάπτυξή του. Αυτός ο στόχος για να υλοποιηθεί απαιτούσε τον πλήρη έλεγχο του Σώματος από τις κυβερνήσεις και το εφοπλιστικό βέβαια κεφάλαιο, γι' αυτό και από την ίδρυση του Σώματος του δόθηκε στρατιωτικός χαρακτήρας και η διοίκησή του και η λειτουργία του να διέπεται κατά κύριο λόγο από τις διατάξεις περί αξιωματικών, υπαξιωματικών και ναυτών του Πολεμικού μας Ναυτικού. Και αυτός ο χαρακτήρας που έχει τις ιστορικές του αναφορές στα τέλη της δεύτερης δεκαετίας του περασμένου αιώνα, όταν αυτό στελεχώθηκε από αξιωματικούς του Πολεμικού Ναυτικού, διατηρείται μέχρι σήμερα, παρ' όλο ότι πέρασαν πάνω από ογδόντα χρόνια από τότε, με μερικές μόνο και επιμέρους τροποποιήσεις. 
Και όχι μονάχα αυτό, κύριοι συνάδελφοι. Δεν άλλαξε το βασικό πλαίσιο λειτουργίας του Λιμενικού Σώματος, αλλά αναπτύχθηκε και ένα πλέγμα επιμέρους διατάξεων που διαμόρφωσε ένα κλίμα αντιδημοκρατικό και καταπιεστικό, που απέκλειε και αποκλείει ακόμα και μέχρι σήμερα την κάθε αντίθετη άποψη που θα μπορούσε να συμβάλει δημιουργικά στην ανάπτυξη της δράσης του και στην εκπλήρωση της αποστολής του.
Χαρακτηριστικό στοιχείο αυτού του κλίματος που επικρατεί στο Λιμενικό Σώμα είναι και το γεγονός ότι ο συνδικαλισμός σ' αυτό κυνηγήθηκε και από τις κυβερνήσεις του ΠΑΣΟΚ και από την κυβέρνηση της Νέας Δημοκρατίας και κατοχυρώθηκε μόνο, όπως κατοχυρώθηκε βέβαια, τελευταίο σε σχέση με τα υπόλοιπα Σώματα Ασφαλείας. 
Επίσης ενισχύθηκαν οι μηχανισμοί εξυπηρέτησης του εφοπλιστικού κεφαλαίου και δημιουργήθηκαν στην κατεύθυνση αυτή υπηρεσίες παρακολούθησης και καταστολής του ναυτεργατικού κινήματος. Προχώρησε επίσης η ένταξη του Λιμενικού Σώματος στους ΝΑΤΟϊκούς σχεδιασμούς. Μέσα στα πλαίσια αυτά του ανατέθηκε η επιτήρηση των θαλασσών σαν εξωτερικών συνόρων της χώρας μας κατά την έννοια και το χαρακτήρα της συμφωνίας του Σένγκεν. 
Αυτή είναι σε γενικές γραμμές η κατάσταση που επικρατεί σήμερα στο Λιμενικό Σώμα, που μαζί με τις ελλείψεις σε προσωπικό το έχουν οδηγήσει σε ένα οριακό σημείο, όπως οι ίδιοι οι λιμενικοί, οι συνδικαλιστές του κλάδου το χαρακτηρίζουν. Εύλογο, λοιπόν, θα ήταν το να περιμένει κανείς να έρθει στη Βουλή για συζήτηση ένα νομοσχέδιο που θα έβαζε βαθιά το νυστέρι στην κατάσταση αυτή και θα έδινε λύσεις τέτοιες που θα έδιναν τη δυνατότητα στο Λιμενικό Σώμα να ανταποκριθεί στην αποστολή του. 
Όμως με το υπό συζήτηση νομοσχέδιο, κύριοι συνάδελφοι, η Κυβέρνηση, το Υπουργείο Εμπορικής Ναυτιλίας, εκείνο που προσπαθεί να κάνει είναι να συγχρονίσει το Λιμενικό Σώμα στις σύγχρονες απαιτήσεις του εφοπλιστικού κεφαλαίου και των διεθνών υποχρεώσεων της χώρας μας στους ιμπεριαλιστικούς βέβαια μηχανισμούς και όχι να εκσυγχρονίσει τις λειτουργίες του με στόχο να ανεβάσει την προσφορά του στο κοινωνικό σύνολο. Και το λέμε αυτό γιατί με το υπό συζήτηση νομοσχέδιο δεν θίγεται πρώτα και κύρια ο στρατιωτικός χαρακτήρας του Σώματος, όπως φαίνεται καθαρά με τα άρθρα 8, 46 κλπ. 
Συνεχίζει, λοιπόν, έτσι να εφαρμόζεται ο Στρατιωτικός Ποινικός Κώδικας και δεν θα αποδίδονται στοιχειώδεις συνταγματικές ελευθερίες και δικαιώματα στο προσωπικό του. Θα συνεχίσουν να υπάρχουν τα στεγανά, η αδιαφάνεια στο Σώμα και το Σώμα θα μένει έξω από τον κοινοβουλευτικό έλεγχο. Η διαδικασία και οι προϋποθέσεις προσλήψεων και η διοίκηση του προσωπικού παραμένουν στα στρατιωτικά πρότυπα, η δε εκπαίδευση του προσωπικού γίνεται μέσα στο Πολεμικό Ναυτικό. Ακόμα και στις κρίσεις ανωτάτων αξιωματικών εμπλέκονται στρατιωτικοί, οι δε κρινόμενοι αξιωματικοί και υπαξιωματικοί συνεχίζουν από τα συμβούλια κρίσεων να μην έχουν το δικαίωμα γνώσης των εκθέσεων αξιολόγησής τους παρά μόνο για όσους η κρίση είναι δυσμενής. 
Πρέπει δε να σημειώσουμε ότι αγνοούνται από το νομοσχέδιο οι εκπρόσωποι των εργαζομένων, αφού ούτε στα συμβούλια κρίσεων δεν συμμετέχουν ούτε σε άλλες επιτροπές και η διοίκηση διαχειρίζεται αυθαίρετα τα ζητήματά τους ακόμα κι εκείνα που αφορούν στις εργασιακές τους σχέσεις και στα εργατικά τους δικαιώματα. 
Ακόμα το υπό συζήτηση νομοσχέδιο στρέφει το Σώμα σε πιο αντιδραστική κατεύθυνση καθιερώνοντας μετά την ΕΛ.ΑΣ. Ειδική Διεύθυνση Εσωτερικών Υποθέσεων. Στόχος αυτής της Διεύθυνσης, όπως αυτός καθορίζεται με τα άρθρα 49 έως 54, για μας είναι ο έλεγχος και η τρομοκράτηση του προσωπικού στο όνομα δήθεν της αντιμετώπισης της διαφθοράς παρ' όλο που -το ομολογεί και η ίδια η εισηγητική έκθεση και ο κύριος Υπουργός και ο Κοινοβουλευτικός Εκπρόσωπος- δεν υπάρχει σε έκταση τέτοιο θέμα στο Λιμενικό Σώμα.
Είναι βέβαιο δε ότι με τον υπάρχοντα αντιδημοκρατικό χαρακτήρα και προσανατολισμό του Λιμενικού Σώματος η Διεύθυνση αυτή που θα δημιουργηθεί θα αξιοποιηθεί με στόχο ώστε να πνίγει κάθε δημοκρατική φωνή, κάθε μορφή αντίστασης στις αντιλαϊκές επιλογές. Θα ανακτηθεί έτσι ο χαφιεδισμός, η παρακολούθηση, η διείσδυση, η προστασία μαρτύρων, θα προχωρήσει η παρακολούθηση των τηλεφωνικών επικοινωνιών, η άρση του απορρήτου των επιστολών κλπ. Και θα έχουμε με απλά λόγια ένα νέο τρομονόμο χειρότερο και απ' αυτόν που ψηφίσατε πρόσφατα και τα δύο κόμματα στη Βουλή. 
Συμπερασματικά το νομοσχέδιο προσαρμόζει επί το αντιδραστικότερο για εμάς το Λιμενικό Σώμα στις σημερινές ανάγκες του κεφαλαίου -εξυπηρετεί δηλαδή τις ανάγκες του κεφαλαίου- και των ιμπεριαλιστικών οργανισμών. Διατηρεί σε ισχύ την ουσία του αντιλαϊκού προσανατολισμού του για τη στήριξη του εφοπλιστικού κεφαλαίου και την καταστολή του ναυτεργατικού κινήματος.
Εμείς σε ένα τέτοιο νομοσχέδιο δεν μπορούμε να δώσουμε θετική ψήφο.
Κύριοι συνάδελφοι, για εμάς, για το Κομμουνιστικό Κόμμα Ελλάδας, το Λιμενικό Σώμα δεν λειτουργεί σε στρατώνα, αλλά λειτουργεί μέσα στην κοινωνία. Έτσι, σε καμία περίπτωση δεν πρέπει να έχει τα χαρακτηριστικά στρατιωτικού σώματος και να διέπεται από τις διατάξεις του Στρατιωτικού Ποινικού Κώδικα. Το Λιμενικό Σώμα πρέπει να γίνει πολιτική υπηρεσία με χαρακτηριστικά σώματος ασφαλείας που κύρια αποστολή του θα έχει την πρόληψη και την καταστολή του εγκλήματος στις παραλίες και τις ακτές και τη γενικότερη προστασία του κοινωνικού συμφέροντος.
Παράλληλα και ταυτόχρονα με την αποστρατικοποίησή του πρέπει να κοπεί ο ομφάλιος λώρος του εφοπλιστικού κεφαλαίου με το Λιμενικό Σώμα και να σταματήσει να χρησιμοποιείται το Σώμα αυτό για τη διαφύλαξη και την προώθηση των συμφερόντων του. 
Χωρίς την υλοποίηση των παραπάνω κεντρικών για εμάς στοιχείων, δεν μπορούμε να μιλάμε ούτε για εκσυγχρονισμό ούτε για επαναπροσανατολισμό της δράσης του Λιμενικού Σώματος. Και όταν λέμε "προσανατολισμό" εννοούμε ότι η δράση του Λιμενικού Σώματος πρέπει να στραφεί στις παρακάτω κατευθύνσεις και στους παρακάτω τομείς. 
Πρώτον, της δίωξης της διακίνησης των ναρκωτικών που, όπως είναι γνωστό, πάνω από το 84% αυτών των ναρκωτικών ουσιών διακινείται μέσω θαλάσσης. Της δίωξης της αρχαιοκαπηλίας και άλλων παρόμοιων εγκλημάτων. Της προστασίας των πλουτοπαραγωγικών πηγών και της προστασίας του θαλάσσιου περιβάλλοντος. Επίσης, στους τομείς που έχουν σχέση με την ασφάλεια και τον έλεγχο της ναυσιπλοΐας, την έρευνα και τη διάσωση, τη δίωξη της παράνομης αλιείας.
Αυτό, για εμάς, πρέπει να είναι το περιεχόμενο - δράση του Λιμενικού Σώματος. Ένα περιεχόμενο και μία δράση που δίνει την κοινωνική διάσταση στην προσφορά του Σώματος που σήμερα, εάν δεν εξέλειπε, είναι πάρα πολύ υποβαθμισμένη. Και βεβαίως αυτό δεν γίνεται με ευθύνη του προσωπικού του Λιμενικού Σώματος. 
Σε σχέση τώρα με την αύξηση της δύναμης που προτείνεται στο νομοσχέδιο, εμείς δεν θα λέγαμε όχι, γιατί πράγματι υπάρχουν μεγάλα κενά, που σήμερα καλύπτονται με την υπερφόρτωση του υπάρχοντος προσωπικού με τις αντίστοιχες βέβαια αρνητικές συνέπειες. Επίσης, δεν λέμε όχι στην εκπαίδευσή του, στον εξοπλισμό του με τα ανάλογα μέσα.
Εκείνο, όμως, που θέλουμε να τονίσουμε είναι ότι η αύξηση του προσωπικού που προγραμματίζεται με το παρόν νομοσχέδιο συντελείται υφισταμένων των δημοκρατικών πλαισίων και προσανατολισμών του Λιμενικού Σώματος. Έτσι διατηρούμε βάσιμους φόβους ότι η αύξηση αυτή δεν θα γίνει για να μπορέσει το Λιμενικό Σώμα να ανταποκριθεί στην κοινωνική του αποστολή, αλλά στο να στελεχωθούν, να αυξηθεί η δύναμη εκείνων των υπηρεσιών που έχουν σχέση με την παρακολούθηση και την καταστολή του ναυτεργατικού κινήματος και την υλοποίηση των κατευθύνσεων και των δεσμεύσεων που έχει η χώρα μας στα πλαίσια των ιμπεριαλιστικών οργανισμών τύπου Σένγκεν κλπ., που ανέφερα προηγουμένως.
Λέει, κύριε Υπουργέ, το άρθρο 8 του νομοσχεδίου ότι η δύναμη του Λιμενικού Σώματος πρέπει να φτάσει σταδιακά μέχρι το 2006 στους δέκα χιλιάδες εκατόν πενήντα έξι (10.156) άνδρες από τους έξι χιλιάδες (6.000) περίπου που είναι σήμερα. Εμείς δεν λέμε ότι ο αριθμός αυτός είναι μικρός, είναι μεγάλος, ικανός ή όχι για να καλύψει τις ανάγκες. Εκείνο που λέμε είναι ότι η αύξηση αυτή δεν γίνεται στη βάση ενός οργανογράμματος που θα μας δείχνει ποιες είναι οι αναγκαίες υπηρεσίες που πρέπει να λειτουργούν στο Σώμα, αλλά και με την παράλληλη δράση όλων εκείνων των υπηρεσιών που δεν έχουν καμία σχέση με τον προσανατολισμό που πρέπει να έχει το Λιμενικό Σώμα. Και είπα ποιες είναι αυτές προηγούμενα. Οι υπηρεσίες που έχουν σχέση με την παρακολούθηση και την καταστολή, οι υπηρεσίες που έχουν σχέση με τη Σένγκεν.
Αυτές, λοιπόν, πρέπει να διαλυθούν, το δε προσωπικό τους να αποσπασθεί και να αξιοποιηθεί σε άλλες υπηρεσίες που είναι αναγκαίες και χρήσιμες για την αποστολή του Λιμενικού Σώματος. Μόνο με την ύπαρξη ενός τέτοιου οργανογράμματος θα μας δοθεί η δυνατότητα να γνωρίζουμε επακριβώς τις ανάγκες σε έμψυχο υλικό του Σώματος και τις υπηρεσίες με τις οποίες θα ασχοληθεί αυτό.
Έτσι, λοιπόν, και σε αυτό το άρθρο παρ' ότι αναγνωρίζουμε την αναγκαιότητα πρόσληψης λόγω αυτού του μεγάλου κενού που υπάρχει δεν μπορούμε να δώσουμε και εδώ θετική ψήφο. 
Παράλληλα με την ύπαρξη του οργανογράμματος αυτού που αναφέραμε πρέπει να γίνει και ένας σύγχρονος εσωτερικός κανονισμός του θέματος για τη λειτουργία του και ένα αντικειμενικό πλαίσιο μεταθέσεων που η μη ύπαρξή του οδηγεί στο να διαμορφώνεται μια απαράδεκτη κατάσταση στο Σώμα όπου βασιλεύει η αυθαιρεσία, ο αυταρχισμός οι έξωθεν παρεμβάσεις κλπ. 
Είναι γνωστό και πολλές φορές έχει καταγγελθεί ότι εάν όχι σχεδόν πάντα η εξέλιξη των αξιωματικών μέχρι τώρα και η τοποθέτησή τους σε καίριες θέσεις εξαρτάται από τις φιλικές σχέσεις που έχουν με τους εφοπλιστές. Απόδειξη αυτού είναι ότι πολλοί από αυτούς μετά την αποστρατεία τους, ειπώθηκε και στην επιτροπή, προσλαμβάνονται στα γραφεία και στις διευθύνσεις, σε θέσεις σημαντικές των εφοπλιστικών εταιρειών. 
Η κατάσταση αυτή μπορεί να αντιστραφεί με μια σειρά μέτρων στην κατεύθυνση του εκδημοκρατισμού, όπως: Απόδοση στο προσωπικό όλων των δικαιωμάτων που κατοχυρώνονται από το Σύνταγμα. Πλήρεις συνδικαλιστικές ελευθερίες. Διαμόρφωση αντικειμενικού συστήματος μεταθέσεων με τη συμμετοχή των εκπροσώπων των εργαζομένων. Εκδημοκρατισμός του συστήματος κρίσεων προαγωγών. Συμμετοχή των κρινομένων στη διαμόρφωση των φύλλων ποιότητας. Συμμετοχή των εκπροσώπων των εργαζομένων στις επιτροπές που ρυθμίζουν θέματα που αφορούν το προσωπικό.
Όσον αφορά τα εργασιακά και οικονομικά ζητήματα του προσωπικού του Λιμενικού Σώματος που είναι ένα άλλο σοβαρό θέμα θέλουμε να επισημάνουμε ότι στρατικοποίηση του Σώματος έχει σαν αποτέλεσμα να αφαιρούνται ή να καταστρατηγούνται ακόμα και στοιχειώδεις κατακτήσεις αλλά και δικαιώματα των εργαζομένων.
Είναι γνωστό ότι ένα μεγάλο μέρος του προσωπικού υπεραπασχολείται όμως δεν παίρνει αποζημίωση γιατί κάτι τέτοιο δεν προβλέπεται. Η απόψή μας είναι ότι χρειάζεται αποδέσμευση από το στρατιωτικό μισθολόγιο και σύνταξη ειδικού μισθολογίου προσαρμοσμένο στο χώρο με στοιχειώδη βασικό μισθό 250.000 στην λίμακα του σημαιοφόρου και εφαρμογή όσων προβλέπει η δημοσιοϋπαλληλική νομοθεσία για υπερωρίες, Κυριακές, αργίες νυχτερινά και εκτός έδρας. 
Τώρα σε σχέση με την εκπαίδευση και τον εξοπλισμό του Σώματος που αναφέρεται στο νομοσχέδιο, σίγουρα η εκπαίδευση του προσωπικού είναι αναγκαία όμως για να γίνει και αποτελεσματική σε σχέση με τους στόχους και τα καθήκοντα που εμείς προδιαγράψαμε προηγούμενα, πρέπει αυτή να απεγκλωβιστεί από το Πολεμικό μας Ναυτικό.
Το πρόγραμμα εκπαίδευσης να συναποφασίζεται με κοινές αποφάσεις του Υπουργείου Παιδείας και του Υπουργείου Ναυτιλίας. Να γίνει αναβάθμιση των Σχολών και σε αυτά τα πλαίσια να ειδωθεί το θέμα της δημιουργίας Λιμενικής Ακαδημίας.
Τέλος, απαιτείται να μελετηθεί ένα πρόγραμμα για τη συνεχή εκπαίδευση του προσωπικού του Σώματος.
Για τον εξοπλισμό του Λιμενικού Σώματος εμείς στηρίζουμε αυτήν την ανάγκη αφού σήμερα αυτός είναι ουσιαστικά στοιχειώδης ή ανύπαρκτος. Επισημαίνουμε όμως ότι αυτός πρέπει να γίνει στην κατεύθυνση βελτίωσης του κοινωνικού έργου του Σώματος ενώ είμαστε κάθετα αντίθετοι με τις δαπάνες που γίνονται και που δεν αναφέρονται μέσα στο νομοσχέδιο για τον εξοπλισμό μηχανισμών παρακολούθησης τύπου Σένγκεν.
Κυρίες και κύριοι συνάδελφοι, έχοντας αυτές τις θέσεις γύρω από το ρόλο και την προσφορά του Λιμενικού Σώματος, το χαρακτήρα και την αποστολή του, εμείς δεν μπορούμε να δώσουμε θετική ψήφο στο υπό συζήτηση νομοσχέδιο. Γιατί; Συμπερασματικά το νομοσχέδιο είναι απόρροια και αποτελεί συνέχεια της κυβερνητικής πολιτικής της ιδιωτικοποίησης και του ξεπουλήματος της δημόσιας περιουσίας, της ανταπόκρισης στις απαιτήσεις της νέας τάξης πραγμάτων, της νέας τάξης του ΝΑΤΟ, νέα δομή και προσανατολισμός των Ενόπλων Δυνάμεων και αυτό αφορά τη συμμετοχή και χρήση του εμπορικού μας στόλου στις ανάγκες του ΝΑΤΟ, της Ευρωπαϊκής Ένωσης κυρίως με την εξυπηρέτηση του συστήματος Σένγκεν και γενικότερα της έντασης της καταστολής του λαϊκού κινήματος που περιλαμβάνει και η ενίσχυση της ερευνητικής δύναμης του Σώματος.
Αυτός ο αντιλαϊκός χαρακτήρας και προσανατολισμός που η Κυβέρνηση συνεχίζει να δίνει στο Λιμενικό Σώμα και με αυτό το σχέδιο νόμου ακυρώνει σχεδόν κάθε θετικό στοιχείο νομοσχεδίου που σε μια άλλη κατεύθυνση εκδημοκρατισμού και επαναπροσανατολισμού στο κοινωνικό έργο του που μπορεί να επιτελέσει το νομοσχέδιο θα είχε και θετικές επιδράσεις. Ένα είναι αυτό που αφορά την αύξηση της δύναμής του. Όμως, επαναλαμβάνω, τα κενά που έχει και που ανέφερα προηγουμένως, δεν μας επιτρέπουν να δώσουμε θετική ψήφο και καταψηφίζουμε επί της αρχής το νομοσχέδιο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κύριοι συνάδελφοι -δυστυχώς δεν υπάρχει κυρία συνάδελφος στην Αίθουσα- είναι περιττό να υπογραμμίσω την ιδιαίτερη σημασία του νομοσχεδίου που συζητάμε σήμερα και που αφορά τη συγκρότηση και το προσωπικό του Λιμενικού Σώματος κατά κύριο λόγο.
Η χώρα μας είναι μία κατ' εξοχήν ναυτική και θαλάσσια χώρα. Δυστυχώς, εδώ που φθάσαμε, λόγω της σταθερής και συνεχούς παραγωγικής υποβάθμισης της χώρας μας, η θάλασσα και κατ' επέκταση ο θαλάσσιος τουρισμός, έχει γίνει η κύρια πηγή εσόδων για τη χώρα μας. Μέσα σε αυτό το τοπίο, όλοι καταλαβαίνουμε νομίζω και αντιλαμβανόμεθα πλήρως τη σημασία του Λιμενικού Σώματος για την περαιτέρω ανάπτυξη της χώρας μας, τη στήριξη των θαλάσσιων οδών και των λιμένων της και θα πρόσθετα ακόμα και τη συνολική προοπτική της. Από αυτήν την άποψη το Λιμενικό Σώμα παίζει έναν τεράστιο ρόλο, ιδιαίτερα στις σύγχρονες συνθήκες, που έχει ιδιαίτερο μέλλον και συνεχώς θα αναβαθμίζεται. 
Το Λιμενικό Σώμα επιφορτισμένο με τα καθήκοντα της ασφάλειας και της τάξης στα λιμάνια μας, της προστασίας του θαλάσσιου περιβάλλοντος και των ακτών μας, της έρευνας και της διάσωσης, του ελέγχου των πλοίων και των εφοπλιστών, της ασφάλειας των ακτοπλοϊκών μας συγκοινωνιών, καταλαβαίνετε ότι αποτελεί από μία άποψη τον καθρέφτη της χώρας μας, πάνω στον οποίο βλέπει κανείς την Ελλάδα και κυρίως τη βλέπουν όχι μόνο οι Έλληνες πολίτες αλλά εκατομμύρια ξένοι που επισκέπτονται τη χώρα μας, ιδιαίτερα τη θερινή περίοδο.
Από αυτήν την άποψη, λοιπόν, θα έπρεπε να δούμε εντελώς διαφορετικά στις νέες συνθήκες και τις νέες πραγματικότητες το ρόλο και την προοπτική του Λιμενικού Σώματος. Κατά τη γνώμη μας, που την εκθέσαμε και στην επιτροπή, στις σημερινές συνθήκες ήταν αναγκαία, επείγουσα μια απαραίτητη, μία μεγάλη τομή στον προσανατολισμό του Λιμενικού Σώματος, μια μεγάλη και γενναία τομή εκδημοκρατισμού, εκσυγχρονισμού και αναβάθμισης του Λιμενικού Σώματος, ώστε να μπορέσει να παίξει στις νέες συνθήκες ένα σύγχρονο και κυρίως κοινωνικό ρόλο στην ανάπτυξη της χώρας μας.
Ένα πρώτο βήμα προς αυτήν την κατεύθυνση, προς αυτήν τη μεγάλη και γενναία τομή, θα ήταν κατά τη γνώμη μας -και αυτό επίσης το τονίσαμε με μεγάλη έμφαση στην επιτροπή- η αποστρατικοποίηση του Λιμενικού Σώματος.
ΚΥΡΙΑΚΟΣ ΣΠΥΡΙΟΥΝΗΣ: Γιατί;
ΠΑΝΑΓΙΩΤΗΣ ΛΑΦΑΖΑΝΗΣ: Θα το εξηγήσω γιατί. Καταλαβαίνω την ευαισθησία σας, γιατί ήσασταν στρατιωτικός. Δεν νομίζω όμως ότι πρέπει να μπλέκουμε ορισμένα πράγματα. 
Χρειάζεται η αποστρατικοποίηση του Λιμενικού Σώματος για να μπορέσει να παίξει το Λιμενικό Σώμα αυτό που σας είπα προηγουμένως, ένα σύγχρονο δημοκρατικό και κοινωνικό ρόλο για την ασφάλεια, την τάξη και τον έλεγχο όλων αυτών των δραστηριοτήτων που επιβάλλεται να ελέγχει το Λιμενικό Σώμα.
Το Λιμενικό Σώμα δεν είναι ένα Σώμα που πρέπει να ζει σε γκέτο και ούτε ζει σε γκέτο. Δεν είναι ένα Σώμα που διάγει το βίο του στους στρατώνες. Το Λιμενικό Σώμα ζει και αναπνέει μέσα στην κοινωνία, μέσα στους πολίτες, μέσα σε χώρους και δραστηριότητες όπου αναπτύσσονται εμπορικές και διαμετακομιστικές πράξεις.
Το Λιμενικό Σώμα πρέπει να εκτελεί καθήκοντα όπως αυτά που είπα προηγουμένως, για την προάσπιση του θαλάσσιου περιβάλλοντος και των ακτών μας, για τη φύλαξη των θαλασσίων συνόρων. Και για να παίξει αυτόν το ρόλο ο αξιωματικός, ο υπαξιωματικός και ο λιμενοφύλακας δεν χρειάζεται το στρατιωτικό ποινικό κώδικα, τη στρατιωτική δομή, τη στρατιωτική πειθαρχία. Δεν κάνει πόλεμο ο λιμενικός, ο αξιωματικός, ο υπαξιωματικός. Παίζει έναν κοινωνικό ρόλο ασφάλειας και τάξης με ευρύτατες κοινωνικές διαστάσεις. Επομένως αυτό που χρειάζεται είναι να έχει οντότητα, φωνή, ανάστημα, πρωτοβουλία, αυτενέργεια. Και αυτά η στρατιωτική δομή του σώματος δεν επιτρέπει στους λιμενικούς, ιδιαίτερα στις σημερινές συνθήκες, να τα αναπτύξουν. Και όμως από μία αναχρονιστική, συντηρητική λογική κρατιέται ακόμη και στο 2001 στρατιωτικοποιημένο το Λιμενικό Σώμα και μάλιστα ερμαφρόδιτα στρατιωτικοποιημένο. Γιατί δεν το εντάσσουμε γενικά στα υπόλοιπα όπλα εάν το θέλουμε στρατιωτικοποιημένο; Εάν ήθελα να περιγράψω την κατάσταση, θα έλεγα ότι το Λιμενικό Σώμα μοιάζει, όπως σήμερα εμφανίζεται στο νομοσχέδιο ως δομή τουλάχιστον, με την παλιά χωροφυλακή. Δεν ήταν ούτε ακριβώς στρατιωτικό σώμα, παρ' όλο που είχε στρατιωτική δομή, ούτε πολιτικό σώμα. 
Έπρεπε, λοιπόν, να υπάρξει πολιτικοποίηση του Λιμενικού Σώματος, να υπάρξει αναβάθμισή του και να αποκτήσει νέο ρόλο, νέες κατανομές, νέα καθήκοντα, νέες αρμοδιότητες, άλλου είδους εκπαίδευση, άλλου είδους αντίληψη, άλλη νοοτροπία, για να μπορέσει να παίξει το σύγχρονο ρόλο που σας είπα προηγουμένως.
Πού είδαμε σε όλη την Ευρώπη το λιμενικό σώμα να είναι στρατιωτικό σώμα; Σε καμία ευρωπαϊκή χώρα το λιμενικό σώμα δεν είναι στρατιωτικό σώμα. Θα συνεργαζόμαστε υποτίθεται όσον αφορά τη Συνθήκης Σένγκεν παρά τις διαφωνίες μας, που όσον αφορά το αντιδραστικό μέρος το διατηρούμε, όσον αφορά όμως την ελεύθερη διακίνηση των πολιτών τη θέλουν μονομερώς, όπως η Σουηδία, και την κατακρεουργούν προκειμένου να συλλαμβάνουν τους διαδηλωτές στο Γκέτεμπουργκ. Ιδού τα θαυμάσια έργα σας! 
Το αφήνω, όμως, αυτό. Στα πλαίσια της Συνθήκης Σένγκεν θα συνεργάζεται το Λιμενικό Σώμα με άλλα λιμενικά σώματα. Επομένως θα είναι το μόνο στρατιωτικό σώμα σε αυτήν τη συνεργασία. Όλα τα άλλα είναι πολιτικά, αστυνομικά σώματα στην Ευρωπαϊκή Ένωση. Γιατί διατηρούμε αυτήν την πρωτοτυπία;
Ο κύριος Υπουργός στη Διαρκή Επιτροπή επικαλέσθηκε ότι έχουμε ειδικά προβλήματα άμυνας και ασφάλειας. Αυτά έπρεπε, όμως, να τα θυμηθούμε όταν συζητάγαμε και το νομοσχέδιο των ακτοπλοϊκών συγκοινωνιών, που τις απελευθερώνουμε όψιμα και πρόωρα. Αλλά το αφήνω αυτό. 
Επειδή ακριβώς θα έλεγα ότι έχουμε ειδικά προβλήματα και άμυνας και ασφάλειας, θα έπρεπε να είναι πολιτικό και αστυνομικό σώμα και με κοινωνικό ρόλο. Έτσι θα βοηθούσε και την άμυνα σε τελευταία ανάλυση της χώρας μας σε ειρηνική περίοδο, διότι έτσι θα επιτελούσε το ρόλο του στην ασφάλεια των θαλασσίων συνόρων, ιδιαίτερα όταν έχουμε τόσο εκτεταμένα, πλατιά και ανοιχτά θαλάσσια σύνορα.
Δεν είναι ότι το Λιμενικό ονομάζεται απλώς στρατιωτικό σώμα με στρατιωτική δομή και έχει στρατιωτικό ποινικό κώδικα για το προσωπικό του. Αυτό το γεγονός έχει οδυνηρές συνέπειες και προεκτάσεις σε όλη τη δομή, τη λειτουργία και το ρόλο του Λιμενικού Σώματος. Επίσης έχει οδυνηρές προεκτάσεις και στην ίδια τη λειτουργία του Λιμενικού Σώματος, όσον αφορά και στους αξιωματικούς και στους υπαξιωματικούς και στους λιμενοφύλακες.
Θα έλεγα μάλιστα ότι οι κρίσεις, οι αξιολογήσεις, οι προαγωγές που γίνονται με ένα στρατιωτικό τρόπο δεν έχουν καθόλου αντικειμενικό χαρακτήρα ή τουλάχιστον δεν έχουν ένα χαρακτήρα δημοκρατικού και κοινωνικού ελέγχου. Αυτό ξεκινάει από την κορυφή, διότι όπως γνωρίζετε και αναφέρει ρητά το νομοσχέδιο, ο αρχηγός του Λιμενικού Σώματος ορίζεται από το ΚΥΣΕΑ με εισήγηση του Υπουργού Εμπορικής Ναυτιλίας, δηλαδή από τον Υπουργό Εμπορικής Ναυτιλίας. Κατόπιν στην ουσία με τα συμβούλια κρίσης ο αρχηγός του Λιμενικού Σώματος καθορίζει την ανώτατη ιεραρχία, η ανώτατη ιεραρχία τους παρακάτω, οι παρακάτω τους υπαξιωματικούς κ.ο.κ. σε μια άκρως και απόλυτη διαδικασία ασφυκτικού ελέγχου του Λιμενικού Σώματος με στρατιωτικό τρόπο, που ξεκινά από τον Υπουργό Εμπορικής Ναυτιλίας μέσω του αρχηγού και σε όλη την ιεραρχική κλίμακα.
Αυτό το σύστημα δεν αφήνει το Λιμενικό να αναπνεύσει. Δεν του αφήνει αυτήν την πρωτοβουλία που ανέφερα και την αυτενέργεια που χρειάζεται σήμερα το προσωπικό του, την οντότητα που πρέπει να έχει. Εξαρτάται από ένα κατεστημένο του Λιμενικού Σώματος ιεραρχικά τοποθετημένο από τις εκάστοτε κυβερνήσεις.
Πνίγεται ο λιμενικός ως αξιωματικός, ως υπαξιωματικός και ως λιμενοφύλακας σήμερα για να επιτελέσει το ρόλο του. Πολλές φορές αναγκάζεται παρά τη θέλησή του, γιατί υπακούσει σε διαταγές ανωτέρων του, να μην πράττει, όπως θα έπρεπε να πράττει, το καθήκον του.
Αναφέρθηκα αναλυτικά στην επιτροπή σε πάρα πολλά σημεία στα οποία υπάρχει άκρατη διαφωνία δική μας και τα οποία συνιστούν κατάλοιπα άλλων εποχών, αλήστου μνήμης εποχών. Προανέφερα -χαίρομαι που και άλλες πλευρές σήμερα το θίγουν- το χαρακτηρισμό στις αξιολογήσεις ως "απαράδεκτων" των αξιωματικών. Τι σημαίνει ότι ένας αξιωματικός του Λιμενικού Σώματος είναι απαράδεκτος; Πώς κρίνεται απαράδεκτος; Διατάξεις παλαιολιθικές, διατάξεις που θεσπίστηκαν σε άλλες, καταραμένες εποχές, παραμένουν και σήμερα; Τι πάει να πει απαράδεκτος αξιωματικός; Όταν έναν αξιωματικό τον κρίνουν τα συμβούλια ως ανεπαρκή, υπάρχει βαρύτερος χαρακτηρισμός εναντίον του; Υπάρχει πιο υποτιμητικό πράγμα για έναν αξιωματικό από το να τον κρίνουν ανεπαρκή; Τι πάει να πει "απαράδεκτος", όταν έχει τελειώσει σχολές, έχει μία ολόκληρη υπηρεσία από πίσω του, όταν έχει δοκιμαστεί; Πώς θα τον βγάλουμε απαράδεκτο; 
Αυτές ήταν ασφαλιστικές δικλείδες παλαιότερων εποχών για να πετούν αξιωματικούς έξω από το Σώμα, οι οποίοι διαφωνούσαν, οι οποίοι είχαν φωνή, οι οποίοι είχαν διαφορετική γνώμη, οι οποίοι, οι οποίοι...., γιατί αν σε χαρακτηρίσουν απαράδεκτο ανοίγει ο δρόμος για να σε πετάξουν από το Λιμενικό Σώμα.
Το ίδιο ισχύει και για το χαρακτηρισμό "παραμένοντα στον ίδιο βαθμό". Το "διατηρητέος" το καταλαβαίνω, το "παραμένουν στον ίδιο βαθμό" τι δικλείδα είναι και αυτή; Παραμένουν στον ίδιο βαθμό δεύτερη φορά και μετά φεύγουν πάλι από το Λιμενικό Σώμα.
Τι ασφαλιστικές δικλείδες είναι αυτές; Τι εξυπηρετούν στη σημερινή εποχή, στις σύγχρονες συνθήκες, όπου θέλουμε να αναβαθμίσουμε τη δημοκρατία, να αναβαθμίσουμε τον κοινωνικό ρόλο και τη συμμετοχή; 
Συνδικαλισμός: Μέγα θέμα. Είχα τονίσει και επανέρχομαι στην ανάγκη της κατοχύρωσης του συνδικαλισμού στο πλαίσιο του Λιμενικού Σώματος. Υπάρχει ανεπτυγμένος, ζωντανός, δημοκρατικός συνδικαλισμός σήμερα στο Λιμενικό Σώμα. Πρέπει να εφαρμοστεί και γι' αυτόν το συνδικαλισμό ο ν. 1264. Δεν ξέρω γιατί δεν εφαρμόζεται εδώ νόμος. Προφανώς η επίκληση θα είναι του στρατιωτικού καθεστώτος που υπάρχει στο Λιμενικό Σώμα. Κακώς! Κάκιστα! 
Ο συνδικαλισμός, όπως και στα Σώματα Ασφαλείας, έτσι και στο Λιμενικό Σώμα, ο ελεύθερος, ακηδεμόνευτος συνδικαλισμός, ο κατοχυρωμένος με το ν. 1264 συνδικαλισμός, θα μπορούσε να υπηρετήσει την αναβάθμιση του Λιμενικού Σώματος και να παίξει ένα θετικό προωθητικό ρόλο συνολικά για το Λιμενικό Σώμα.
Δεν κατοχυρώνεται με το νομοσχέδιο. Αντίθετα βλέπουμε ότι με το άρθρο 45 που αφορά στις οργανικές συνθέσεις προσωπικού και στην κατανομή του και με το άρθρο 46 που αφορά στη ρύθμιση των εργασιακών σχέσεων και των ωραρίων, ακόμα και εκεί δεν προβλέπεται θεσμοθετημένα συμμετοχή του συνδικαλιστικού κινήματος στη διαμόρφωση αυτών των κανονισμών και ιδιαίτερα αυτών που αφορούν στις εργασιακές σχέσεις και τα ωράρια των λιμενικών, όταν γνωρίζουμε ότι σήμερα οι λιμενικοί αναγκάζονται συχνά να δουλεύουν από το πρωί μέχρι το βράδυ, να κάνουν απλήρωτες υπερωρίες, να..., να...
Και αυτά τα κάνουν κάτω από διαταγές σε εξαντλητικές συνθήκες εργασίας πάρα πολύ συχνά. Δεν πρέπει λοιπόν, όταν γίνεται κανονισμός που αφορά τις εργασιακές σχέσεις και τα ωράριά τους να έχουν λόγο οι συνδικαλιστές, δηλαδή οι ίδιοι οι αξιωματικοί και οι υπαξιωματικοί αλλά και οι λιμενοφύλακες; Γιατί δεν το θεσμοθετείτε αυτό; Γιατί πρέπει να δουλεύουν απλήρωτοι απέραντες εργατοώρες εβδομάδες, μήνες, χρόνια; Γιατί δεν πρέπει να μπει μια τάξη στις εργασιακές σχέσεις;
Σχετικά με την αύξηση του προσωπικού εμείς συμφωνούμε και θα ψηφίσουμε τη σχετική διάταξη. Πιστεύουμε όμως ότι για να είναι αποτελεσματική αυτή η αύξηση θα πρέπει να συνοδευτεί με την απαλλαγή του Λιμενικού Σώματος, από μια σειρά γραφειοκρατικών δουλειών με τις οποίες είναι επιφορτισμένο σήμερα, δουλείες οι οποίες είναι άσχετες με το ρόλο του.
Η Λιμενική Ακαδημία ήταν από παλιά και δική μας θέση. Θα ψηφίσουμε τη σχετική διάταξη, διότι τη θεωρούμε θετική. Ωστόσο λέμε ότι η Λιμενική Ακαδημία δεν είναι να βαφτίσουμε απλώς τις παλιές σχολές Λιμενική Ακαδημία. Πρέπει να αναβαθμίσουμε συνολικά την εκπαίδευση του Λιμενικού στους αξιωματικούς, υπαξιωματικούς και λιμενοφύλακες. Για να γίνει αποτελεσματική η ίδρυση της Λιμενικής Ακαδημίας, πρέπει να καθοριστεί τριετής και τετραετής διάρκεια σπουδών που θα είναι εφάμιλλες των Ανωτάτων Εκπαιδευτικών Ιδρυμάτων. Οι σχολές για τους υπαξιωματικούς θα πρέπει να είναι εφάμιλλες της Ανώτατης Τεχνικής Επαγγελματικής Εκπαίδευσης και οι σχολές των λιμενοφυλάκων εφάμιλλες των αντίστοιχων ΙΕΚ. Αυτήν την αναβάθμιση, έστω και ως προοπτική, δεν την προωθεί το νομοσχέδιο.
Θέλω να σταθώ ιδιαίτερα τώρα στο τμήμα του νομοσχεδίου που αφορά τη σύσταση του Γραφείου Εσωτερικών Υποθέσεων, διότι σ' αυτό το θέμα είμαστε ριζικά αντίθετοι. Διαμορφώνεται ένα Γραφείο Εσωτερικών Υποθέσεων που υπάγεται στο Γενικό Γραμματέα του Υπουργείου Εμπορικής Ναυτιλίας. Αυτό σημαίνει ότι το γραφείο αυτό βρίσκεται υπό τον πολιτικό έλεγχο της εκάστοτε κυβέρνησης. Πέραν αυτού υπήρχε η δυνατότητα μέσα από την ιεραρχία του Λιμενικού Σώματος να ελεγχθεί και να παταχθεί η διαφθορά, το οργανωμένο έγκλημα και άλλα τινά μέσα στο Λιμενικό Σώμα. 
Γιατί γίνεται αυτό το Γραφείο Εσωτερικών Υποθέσεων και μάλιστα μέσα σε ένα στρατιωτικό σώμα; Δεν αντιλαμβάνεσθε πόσο επικίνδυνο είναι αυτό το γραφείο μέσα σε ένα στρατιωτικό σώμα, όπου ο ανώτερος δίνει εντολή στον κατώτερο για οτιδήποτε; Ο κατώτερος δεν μπορεί να καταγγείλει εύκολα τον ανώτερο για ορισμένα πράγματα, διότι φοβάται ότι δεν θα έχει μέλλον και προοπτική στο Σώμα. Δεν είναι το ίδιο, παρ'όλο που και εκεί διαφωνούμε, να συστήνετε Γραφείο Εσωτερικών Υποθέσεων σε πολιτικά αστυνομικά σώματα με το να συστήνετε Γραφείο Εσωτερικών Υποθέσεων σε σώματα δομημένα με στρατιωτικό τρόπο. Αντιγράφετε το Γραφείο Εσωτερικών Υποθέσεων της Αστυνομίας με χειρότερο τρόπο και διατηρείτε το Λιμενικό ως στρατιωτικό Σώμα. Η Αστυνομία δεν είναι στρατιωτικό Σώμα. Γιατί, εφόσον θέλετε το Γραφείο Εσωτερικών Υποθέσεων, δεν κάνετε και το Λιμενικό πολιτικό αστυνομικό σώμα; 
Από κει και πέρα οι αρμοδιότητες που δίνετε στο Γραφείο Εσωτερικών Υποθέσεων κάνουν τον τρομονόμο να ωχριά. Οι διατάξεις είναι απαράδεκτες από κάθε άποψη και άκρως αντισυνταγματικές. Δεν καταλαβαίνω με ποια λογική στο όνομα της πάταξης της διαφθοράς -εδώ εμπίπτει όχι μόνο η διαφθορά, αλλά και όλα τα σχετικά άρθρα του Ποινικού Κώδικα, δηλαδή τρομοκρατικές πράξεις με πολιτικές προεκτάσεις, διότι αναφερόμαστε σε όπλα και σε εκρηκτικά- με το άρθρο 51 ο ανώτερος μετά από μετά από γνώμη του εισαγγελέα θα δίδει εντολή στον κατώτερό του να κάνει εγκληματικές πράξεις ή να συμμετέχει σ' αυτές έχοντας εξασφαλίσει εκ των προτέρων την ατιμωρησία. 
Πώς είναι δυνατό να δίνει κάποιος εντολή σε κάποιον άλλον να παρανομήσει προκειμένου να αποκαλυφθούν συμμέτοχοι του εγκλήματος; Πώς είναι δυνατόν να του λέει, κάνε τα πιο απεχθή εγκλήματα και θα μείνεις και ατιμώρητος και θα συμμετάσχεις σε αυτά τα εγκλήματα ατιμωρητί και θα σε απαλλάξει το δικαστήριο; Ποιος θα του εξασφαλίσει την απαλλαγή στο δικαστήριο; Ο νόμος αυτός; Δεν είναι δυνατό να τον εξασφαλίσει. Και πώς είναι δυνατόν ένοχος να ποιεί ένοχο; Πώς είναι δυνατό να γίνει αυτό το πράγμα; Και πώς είναι δυνατόν επίσης να λέμε, πήγαινε και εγκλημάτησε για να προασπίσεις, υποτίθεται, ένα ανώτερο αγαθό; Πώς θα αποφύγουμε τις προβοκάτσιες με αυτήν τη διαδικασία και με αυτήν τη λογική; Πώς θα ξέρουμε ότι αυτός τον οποίο θα στέλνετε και θα πηγαίνει να εκτελεί εγκληματικές πράξεις, δεν θα υπερβαίνει τα όρια και τα εσκαμμένα σε κάθε περίπτωση και θα έχει εξασφαλίσει από πριν την αθώωση του στο δικαστήριο; Και όταν λέτε εντολή, πώς θα είναι αυτή η εντολή; Θα είναι γραπτή εντολή; Θα δίνετε γραπτώς εντολή από τον εισαγγελέα και από τον προϊστάμενο; Εδώ έχουμε στρατιωτικό Σώμα και η εντολή σημαίνει διαταγή. 
Με το άρθρο 52 δίνεται η δυνατότητα στο Γραφείο Εσωτερικών Υποθέσεων να κάνει παρακολουθήσεις κάθε μορφής. Να καταργεί το απόρρητο των επικοινωνιών, το απόρρητο των επιστολών, το απόρρητο κάθε μορφής ανταπόκρισης. Ακούστε γενικότητα! Να μπορεί να παρακολουθεί με ήχο και εικόνα τα πάντα και με όλα τα σύγχρονα τεχνικά μέσα, ακόμα και να καταργήσει με παρακολουθήσεις, το άσυλο της κατοικίας. Ο τρομονόμος που ψήφισε το Υπουργείο Δικαιοσύνης -και τον ψηφίσατε κι εσείς- τουλάχιστον περιφρουρεί το άσυλο της κατοικίας, δεν επιτρέπει να μπαίνει στην κατοικία κάποιος, οποιαδήποτε αστυνομική αρχή και να παρακολουθεί. Εσείς εδώ υπερβαίνετε και αυτά τα εσκαμμένα. Και στο τέλος, αν κάποιος αποδειχθεί αθώος απ' όλη αυτήν τη διαδικασία καταταλαιπώρησης, μετά από αίτημά του μπορεί να βγαίνουν ανακοινώσεις σε δύο εφημερίδες. 
Αυτές όλες οι διατάξεις, κατά τη γνώμη μας, είναι αντισυνταγματικές, αντιδημοκρατικές, είναι άκρως επικίνδυνες, δεν θα οδηγήσουν στην καταπολέμηση καμίας διαφθοράς, αντίθετα θα οξύνουν την ανασφάλεια, το φόβο, την καχυποψία μέσα στο Λιμενικό Σώμα και κινδυνεύει να καταπατείται κάθε ατομικό και δημοκρατικό δικαίωμα του προσωπικού του Λιμενικού Σώματος στο όνομα της διαφύλαξης, υποτίθεται, του υπέρτατου αγαθού, που είναι η διαφθορά και η πάταξη τρομοκρατικών ενεργειών που μπορεί να εμφανιστούν. Το υπέρτατο αγαθό είναι οι ατομικές και οι δημοκρατικές ελευθερίες. Δεν μπορεί να υπονομεύουμε τις ατομικές και δημοκρατικές ελευθερίες, τη δικονομική τάξη, το νομικό μας πολιτισμό, για να προσεγγίσουμε και να καταπολεμήσουμε τη διαφθορά. Το ίδιο το κράτος συντηρεί τη διαφθορά, την καλλιεργεί με τις πολιτικές της εξατομίκευσης και του κέρδους που κάνει, γιατί εκεί οδηγούν αυτές οι πολιτικές και μετά όταν βγαίνουν εκτός ελέγχου αυτές οι πολιτικές και υπονομεύουν την ίδια τη λειτουργία του κράτους, έρχεται στο όνομα της διαφθοράς, της πάταξης του οργανωμένου εγκλήματος, της πάταξης της τρομοκρατίας να οργανώνει μηχανισμούς καταπάτησης ατομικών δικαιωμάτων και ελευθεριών, που καμία σχέση δεν έχουν με τον αυτοτελή στόχο που υποτίθεται ότι δημιούργησαν, αλλά δημιουργούν άλλες οδυνηρές παρενέργειες. 
Για όλους αυτούς τους λόγους που εξήγησα είμαστε αντίθετοι με το νομοσχέδιο που έχει κατατεθεί και θα το καταψηφίσουμε. Επιφυλασσόμαστε να κάνουμε πιο συγκεκριμένες παρατηρήσεις στην κατ' άρθρον συζήτηση.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εμπορικής Ναυτιλίας κ. Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, κυρίες και κύριοι συνάδελφοι, σήμερα είναι μια ιστορική μέρα για το Λιμενικό Σώμα. Είναι μια μέρα που η Βουλή των Ελλήνων για πρώτη φορά μετά από πολλές δεκαετίες συζητά το νομοθετικό πλαίσιο με το οποίο θα διέπεται η λειτουργία του Σώματος στα επόμενα χρόνια.
Στη Διαρκή Επιτροπή Παραγωγής και Εμπορίου είχαμε την ευκαιρία να συζητήσουμε για όλες τις πτυχές του σχεδίου νόμου. Και θέλω ευθύς εξαρχής να ευχαριστήσω τους εισηγητές και όλους τους συναδέλφους που έλαβαν το λόγο και συνέβαλαν με τις δημιουργικές παρατηρήσεις τους στη συζήτηση κατά τη διάρκεια των συνεδριάσεων της επιτροπής. Εύχομαι δε και οι παρεμβάσεις εδώ στο Τμήμα να είναι στην ίδια κατεύθυνση προκειμένου να συζητήσουμε και να πραγματοποιήσουμε τις απαιτούμενες βελτιώσεις και στις επί μέρους διατάξεις. Αύριο στην κατ' άρθρο συζήτηση πρόκειται να αναφερθώ σε ορισμένες επιπλέον νομοτεχνικές βελτιώσεις, όπως επίσης και στις τροπολογίες που είχαμε ανακοινώσει στην επιτροπή. 
Κυρίες και κύριοι συνάδελφοι, βρισκόμαστε μπροστά σε ένα νέο γεωπολιτικό, οικονομικό και ναυτιλιακό περιβάλλον και μέσα σ' αυτό το νέο περιβάλλον που διαμορφώνεται, τις νέες συνθήκες που αναπτύσσονται στην ευρύτερη περιοχή μας, είναι φυσικό να δημιουργούνται και νέες ανάγκες ασφάλειας των θαλασσίων συνόρων μας, νέες ανάγκες αστυνόμευσης και λειτουργίας των λιμανιών μας, αυξημένες απαιτήσεις ελέγχου της ασφάλειας της ναυσιπλοΐας, όπως επίσης και μεγάλη απαίτηση των λαών μας για την προστασία του θαλασσίου περιβάλλοντος.
Ταυτόχρονα με το νόμο για την απελευθέρωση της ακτοπλοΐας που ψήφισε η Εθνική Αντιπροσωπεία πριν από δέκα μέρες δημιουργείται ένα νέο πλαίσιο για την ανάπτυξη και τη λειτουργία των ακτοπλοϊκών συγκοινωνιών. Το Λιμενικό Σώμα είναι επιφορτισμένο από την αποστολή του να ανταποκρίνεται σε αυτό το ευρύ φάσμα των αναγκών. Γι' αυτό και χρειάζεται να εξελίσσεται συνεχώς, να αναβαθμίζει τη λειτουργία του, να εκσυγχρονίζει τις δομές του, έτσι ώστε να ανταποκρίνεται στις ανάγκες της εποχής.
Κατά τη συζήτηση που είχαμε στην επιτροπή αναδείχθηκε ιδιαίτερα το θέμα του στρατιωτικού χαρακτήρα του Λιμενικού Σώματος και ήδη προηγουμένως ακούσατε ορισμένους από τους κυρίους συναδέλφους, που έλαβαν το λόγο, να εμμένουν σ' αυτό το θέμα. Όπως είχα την ευκαιρία να τονίσω πολλές φορές, και κατά την εξαντλητική συζήτηση την οποία πραγματοποιήσαμε στην επιτροπή -και την οποία δεν νομίζω ότι χρειάζεται να την επαναλάβουμε- πιστεύω ότι χρειάζεται να διατηρηθεί ο στρατιωτικός χαρακτήρας του Σώματος. Σε αυτό συνηγορεί ο ευρύς χαρακτήρας της αποστολής του, ιδιαίτερα όσον αφορά τη φύλαξη των θαλασσίων συνόρων, λαμβανομένης μάλιστα υπόψη της εθνικής διάστασης που λαμβάνει αυτό το καθήκον. Συνηγορεί επίσης το μέγεθος των συμφερόντων στον ευρύτερο ναυτιλιακό τομέα που καλείται καθημερινά να ρυθμίσει και να αντιμετωπίσει το Λιμενικό Σώμα. Θέματα που αφορούν μεν την καθημερινότητα, αλλά ανταποκρίνονται σε εκατομμύρια, πολλές φορές και σε δισεκατομμύρια δραχμές ή και άλλα ποσά τα οποία αυτήν τη στιγμή μπορεί να μας διαφεύγουν, ρυθμίσεις και θέματα, τα οποία να αφορούν στρατηγικές επιδιώξεις οικονομικών συμφερόντων, όχι μόνο στα μεγάλα λιμάνια, αλλά ευρύτερα στη θάλασσα του Αιγαίου, στην ευρύτερη περιοχή μας. 
Διατηρώντας το στρατιωτικό χαρακτήρα, με το παρόν σχέδιο νόμου, βελτιώνουμε τα θέματα εξέλιξης, διαφάνειας και οργάνωσης του Σώματος. Και επιπλέον δίνουμε τη δυνατότητα και την ευελιξία να συνεργάζεται με το Πολεμικό Ναυτικό, εάν και όποτε χρειαστεί. Ευχόμαστε να μη χρειαστεί ποτέ, αλλά εάν και όποτε χρειαστεί έχει αυτή την εκ της νομοθεσίας δυνατότητα προκειμένου να ανταποκριθεί σ' αυτήν την αποστολή.
Σήμερα το Λιμενικό Σώμα βρίσκεται σε μια κρίσιμη καμπή για την ιστορία του και για την εξέλιξή του. Ο εισηγητής της Πλειοψηφίας, ο κ. Ανθόπουλος, στη λαμπρή παρουσίαση την οποία έκανε, αναφέρθηκε στη γενέθλια πράξη, στη γενέθλια νομοθετική πράξη του Σώματος. Ένα Σώμα που γεννήθηκε το 1919 από τον Ελευθέριο Βενιζέλο για να καλύψει τις τότε ανάγκες της Εμπορικής Ναυτιλίας, τις τότε ανάγκες της κοινωνίας μας και τις οποίες κάλυψε επάξια μέχρι σήμερα. 
Αυτό το Σώμα όμως σήμερα έχει μετεξελιχθεί και έχει μετεξελιχθεί σε ένα Σώμα με πολύπλευρες δραστηριότητες και με πολλά νέα και σημαντικά καθήκοντα. Και αυτή η αποστολή του συνεχώς διευρύνεται, ενώ αφορά ολοένα και περισσότερα τμήματα της ελληνικής κοινωνίας. 
Σήμερα θα μπορούσα να πω ότι το Λιμενικό Σώμα έχει μια τριπλή αποστολή. Πρώτα απ' όλα τη φύλαξη των θαλασσίων συνόρων μας και την αστυνόμευση των πλοίων, των λιμένων και των χωρικών υδάτων. Καμιά φορά πολλοί θεωρούν ότι άλλοι φυλάσσουν τα χωρικά ύδατα. Η καθημερινότητα απαιτεί το Λιμενικό Σώμα να είναι παρόν στη γραμμή η οποία ορίζει τα χωρικά ύδατα. Και επιπλέον η φύλαξη αυτών των χωρικών υδάτων, όπου είναι πλέον και τα χωρικά ύδατα της Ευρωπαϊκής Ένωσης, σύμφωνα με τη Συνθήκη του Σένγκεν, είναι η κύρια αποστολή του Λιμενικού Σώματος.
Δεύτερον, έχει ως αποστολή την ασφάλεια των πλοίων και της ναυσιπλοΐας, την έρευνα και τη διάσωση πλοίων και ατόμων που βρίσκονται σε κίνδυνο μέσα στον ελληνικό θαλάσσιο χώρο.
Και, τρίτον, την προστασία του θαλάσσιου περιβάλλοντος. 
Ταυτόχρονα όμως οι άντρες και οι γυναίκες του Λιμενικού Σώματος σε όλα τα επίπεδα στελεχώνουν σχεδόν αποκλειστικά τις Υπηρεσίας του Υπουργείου Εμπορικής Ναυτιλίας που παρακολουθούν την οργάνωση την προστασία και την ενίσχυση της ανταγωνιστικότητας της ελληνικής ναυτιλίας, την οργάνωση της ναυτικής εκπαίδευσης, τη ρύθμιση των θεμάτων της ναυτικής εργασίας, όπως επίσης την οργάνωση και την εποπτεία των θαλάσσιων συγκοινωνιών. Και πέραν αυτών μια άλλη διάσταση της δουλειάς του προσωπικού του Σώματος, μια διάσταση ιδιαίτερα κρίσιμη για τη χώρα μας, αυτής της μεγάλης παγκόσμιας υπερδύναμης στον τομέα της ναυτιλίας, αφορά την παρακολούθηση των διεθνών εξελίξεων και τη συμμετοχή στους διεθνείς οργανισμούς στους οποίους συζητούνται θέματα της εμπορικής ναυτιλίας. 
Το εύρος της αποστολής του Λιμενικού Σώματος διευρύνεται ολοένα και περισσότερο τα τελευταία χρόνια λόγω της Συνθήκης του Σένγκεν, και από την άλλη πλευρά αναλαμβάνει ολοένα και περισσότερα καθήκοντα λόγω της προετοιμασίας στον τομέα της ασφάλειας και της οργάνωσης τριών αθλημάτων στο πλαίσιο των Ολυμπιακών Αγώνων του 2004. Αυτή η νέα διάσταση στο ρόλο και τη λειτουργία του Λιμενικού Σώματος επιβάλλει γρήγορα και αποφασιστικά βήματα όχι μόνο για την ενίσχυση αλλά και για τον εκσυγχρονισμό των δομών. Όχι μόνο για την ενίσχυση αλλά και για την αναβάθμιση του ανθρώπινου δυναμικού. Όχι μόνο για την ενίσχυση αλλά και την εξέλιξη όσον αφορά τον τομέα της τεχνολογίας των επιχειρησιακών του μέσων. 
Γι' αυτούς ακριβώς τους λόγους η Κυβέρνηση ανταποκρίθηκε σ' αυτήν τη μεγάλη ανάγκη με αποφασιστικότητα. Και αυτήν την περίοδο αισθανόμαστε ιδιαίτερα υπερήφανοι, γιατί κάνουμε μια πραγματική τομή στη λειτουργία του Λιμενικού Σώματος. Και μ' αυτό το σχέδιο νόμου που συζητάμε σήμερα θέτουμε πραγματικά τις βάσεις για ένα ισχυρό και σύγχρονο Λιμενικό Σώμα. Και για να χρησιμοποιήσω και μια έκφραση του κ. Ανθόπουλου, για ένα Λιμενικό Σώμα που έχει μια νέα αντίληψη, μια νέα κουλτούρα όσον αφορά τη λειτουργία του και τη σχέση του με τον πολίτη και τις προκλήσεις της εποχής μας. Δημιουργούμε λοιπόν το Λιμενικό Σώμα του 21ου αιώνα, ένα Σώμα αντάξιο μιας ισχυρής ευρωπαϊκής χώρας, μιας χώρας ναυτικής, μιας χώρας νησιωτικής. Και το δημιουργούμε με γνώμονα την ασφάλεια του πολίτη και της ναυσιπλοΐας, και μ' αυτόν το γνώμονα προχωρούμε σε τρεις μεγάλες κατευθύνσεις.
Η πρώτη μας κατεύθυνση, η πρώτη μας προτεραιότητα είναι η ενίσχυση του προσωπικού και των επιχειρησιακών μέσων του Λιμενικού Σώματος. Τα τελευταία χρόνια η Κυβέρνηση του ΠΑΣΟΚ είναι αλήθεια ότι κατέβαλε μια συστηματική προσπάθεια για την ενίσχυση του Σώματος με έμψυχο δυναμικό και με σύγχρονα μέσα. Με την αύξηση των οργανικών θέσεων που ήδη ψήφισε η Βουλή στο νόμο της ακτοπλοΐας, το προσωπικό του Λιμενικού Σώματος θα διπλασιαστεί και θα φτάσει σταδιακά μέχρι το 2006 στα δέκα χιλιάδες στελέχη από τα τέσσερις χιλιάδες επτακόσια πενήντα επτά που είναι σήμερα.
Και χαίρομαι διότι η Νέα Δημοκρατία προφανώς στο δεκαήμερο που μεσολάβησε μετάνιωσε για τη θέση την οποία κράτησε κατά τη διάρκεια της ψηφοφορίας στο νομοσχέδιο για την απελευθέρωση της ακτοπλοΐας και σήμερα μας δήλωσε ότι συμφωνεί με την αύξηση των οργανικών θέσεων του Λιμενικού Σώματος, ενώ ήταν απολύτως σαφές κατά τη διάρκεια της ψηφοφορίας του συγκεκριμένου άρθρου στο προηγούμενο νομοσχέδιο ότι είχε διαφωνήσει.
Το τρέχον έτος μάλιστα η αύξηση αυτή παίρνει σάρκα και οστά καθώς έχουμε προγραμματίσει ήδη και βρίσκεται σε εξέλιξη η κατάταξη σαράντα πέντε δόκιμων σημαιοφόρων, διακοσίων εξήντα πέντε δοκίμων υπαξιωματικών και χιλίων εκατό δοκίμων λιμενοφυλάκων. Αυτά τα στοιχεία είναι καταλυτικά και είναι στοιχεία που αποδεικνύουν περίτρανα την προτεραιότητα που αποδίδει η Κυβέρνηση του ΠΑ.ΣΟ.Κ. στην ενίσχυση του προσωπικού του Λιμενικού Σώματος.
Δεν στεκόμαστε όμως εκεί. Ταυτόχρονα καταβάλλουμε σημαντική προσπάθεια όλα αυτά τα χρόνια για την ενίσχυση του Σώματος με πλωτά μέσα, με χερσαία μέσα και με εναέρια μέσα. Και συνεχίζουμε μάλιστα με μεγαλύτερη ένταση αυτήν την προσπάθεια για τα επόμενα χρόνια. Στον προϋπολογισμό του 2001 προβλέπεται η άμεση εκταμίευση 51,5 δισεκατομμυρίων δραχμών για την απόκτηση επιπλέον περιπολικών σκαφών, ταχύπλοων, χερσαίων μέσων και δικινητήριων ελικοπτέρων για αστυνόμευση.
Η δεύτερη κατεύθυνση είναι η διαμόρφωση ενός νέου θεσμικού πλαισίου σύγχρονης λειτουργίας του Σώματος. Με το σχέδιο νόμου που συζητάμε σήμερα εκσυγχρονίζουμε τη νομοθεσία που διέπει το προσωπικό. Ειδικότερα αναμορφώνονται οι ρυθμίσεις που αναφέρονται στην κατάταξη, στην εκπαίδευση, στη σταδιοδρομία και στη λειτουργία του Λιμενικού Σώματος.
Ο στόχος μας είναι η βελτίωση και η προσαρμογή του Σώματος στις σημερινές συνθήκες σύμφωνα με τα πρότυπα, τις εμπειρίες άλλων κρατών και υπηρεσιών, οι οποίες όμως δεν είναι πάντοτε καλύτερες από τις δικές μας υπηρεσίες, δεδομένου ότι έτσι και αλλιώς το ελληνικό Λιμενικό Σώμα θεωρείται ως ένα από τα καλύτερα Σώματα Ακτοφυλακής σε ολόκληρο τον κόσμο.
Στην Ολομέλεια του Σώματος το φθινόπωρο, θα επανέλθουμε με την εξουσιοδότηση που μας δίνει το σημερινό σχέδιο νόμου για την κωδικοποίηση του συνόλου της νομοθεσίας που διέπει το Λιμενικό Σώμα. Και με αυτό τον τρόπο το Λιμενικό Σώμα θα αποκτήσει ένα ενιαίο σύγχρονο νομοθετικό πλαίσιο μέσα στο οποίο φυσικά θα έχει ενσωματωθεί και το παρόν σχέδιο νόμου, το οποίο συζητούμε σήμερα.
Με το σχέδιο νόμου όμως προχωράμε περισσότερο, και αυτό στο πλαίσιο της νέας αντίληψης, όσον αφορά τη λειτουργία του Σώματος. Αίρονται οι περιορισμοί που υπήρχαν μέχρι σήμερα στην κατάταξη γυναικών και εγγάμων γενικώς ανδρών και γυναικών στο Λιμενικό Σώμα, καθώς συνιστούσαν άνιση μεταχείριση, και αυτές οι διατάξεις που ίσχυαν μέχρι σήμερα ήταν αντίθετες με τη συνταγματική αρχή της ισότητας.
Επίσης αναβαθμίζεται ο ρόλος της Γενικής Επιθεώρησης του Σώματος με την τοποθέτηση ως επικεφαλής Υποναυάρχου. Και ιδρύονται έξι περιφερειακές διοικήσεις του Σώματος που θα εποπτεύουν και θα συντονίζουν το έργο των περιφερειακών υπηρεσιών. Στόχος μας είναι η αποκέντρωση, η καλύτερη και η πιο αποτελεσματική οργάνωση, ο καλύτερος συντονισμός και η άσκηση ελέγχου των κατά τόπους λιμενικών αρχών, για να επιτελούν κατά τον ορθό τρόπο το καθήκον τους.
Ειδικότερα ιδρύονται οι εξής περιφερειακές διοικήσεις: Πρώτα απ' όλα η πρώτη περιφερειακή διοίκηση με έδρα την Καβάλα και με περιοχή δικαιοδοσίας τους Νομούς Έβρου, Ροδόπης, Ξάνθης, Καβάλας, Λέσβου, Χίου. Η δεύτερη περιφερειακή διοίκηση με έδρα το Βόλο και περιοχή δικαιοδοσίας τους Νομούς Χαλκιδικής, Θεσσαλονίκης, Ημαθίας, Πιερίας, Λάρισας, Μαγνησίας, Φθιώτιδας, βόρειας Βοιωτίας και Εύβοιας.
Η τρίτη περιφερειακή διοίκηση με έδρα την Τήνο και περιοχή δικαιοδοσίας τους Νομούς Κυκλάδων και Σάμου. Η τέταρτη περιφερειακή διοίκηση με έδρα το Ηράκλειο και περιοχή δικαιοδοσίας τους Νομούς Χανίων, Ρεθύμνου, Ηρακλείου, Λασιθίου και Δωδεκανήσου. Η πέμπτη περιφερειακή διοίκηση με έδρα την Πάτρα και περιοχή δικαιοδοσίας τους Νομούς Αχαΐας, Μεσσηνίας, Ηλείας, Κορίνθου, Αργολίδας, Αρκαδίας, Λακωνίας, Αιτωλοακαρνανίας, Φωκίδας και νότιας Βοιωτίας. Η έκτη περιφερειακή διοίκηση με έδρα την Κέρκυρα και περιοχή δικαιοδοσίας τους Νομούς Ζακύνθου, Κεφαλληνίας, Λευκάδας, Πρεβέζης, Θεσπρωτίας και Κερκύρας.
Πρέπει να σας πω ότι το σύστημα αυτό, η ανάγκη για την περιφερειακή διοίκηση, δεν ήταν απλώς μια ιδέα την οποία επεξεργαστήκαμε στα πλαίσια του Υπουργείου Εμπορικής Ναυτιλίας. Προέκυψε μέσα από την ίδια την ανάγκη της λειτουργίας των περιφερειακών αρχών, των λιμενικών αρχών και μέσα από την απαίτηση των ίδιων των τοπικών κοινωνιών, που θέλουν καλύτερο συντονισμό και καλύτερη διοικητική οργάνωση ενός Σώματος, το οποίο δρα μαζί με τον πολίτη μέσα στην τοπική κοινωνία και έχει στην ευθύνη του, στην περιοχή δικαιοδοσίας του σημαντικές και κρίσιμες λειτουργίες της τοπικής κοινωνίας.
Αλλάζει ταυτόχρονα και ριζικά το σύστημα αξιολόγησης των στελεχών του Σώματος, έτσι ώστε να εξασφαλιστεί η αντικειμενική και ορθολογική αξιολόγηση του προσωπικού. Ταυτόχρονα στις υπηρεσίες του εξωτερικού θα τοποθετούνται στελέχη όλων των βαθμίδων του Σώματος με διαδικασία και αντικειμενικά κριτήρια επιλογής.
Όπως είχαμε δεσμευτεί ενώπιον της Εθνικής Αντιπροσωπείας, κατόπιν αιτήματος πολλών Βουλευτών, ιδρύουμε Γραφείο Εσωτερικών Υποθέσεων του Υπουργείου Εμπορικής Ναυτιλίας για την ενίσχυση του κύρους του Λιμενικού Σώματος και τη θωράκιση του Υπουργείου από ενδεχόμενα φαινόμενα διαφθοράς. Αντιμετωπίζουμε επίσης νομοθετικά το θέμα της δήλωσης της περιουσιακής κατάστασης του προσωπικού του Υπουργείου Εμπορικής Ναυτιλίας, μια ρύθμιση που είναι απολύτως απαραίτητη και συναφής με τη λειτουργία του Γραφείου Εσωτερικών Υποθέσεων.
Στη Διαρκή Επιτροπή συζητήσαμε επί μακρόν αυτό το θέμα, δηλαδή της ίδρυσης του Γραφείου Εσωτερικών Υποθέσεων. Θέλω να επαναλάβω εδώ ότι η δημιουργία του έχει περισσότερο προληπτικό παρά κατασταλτικό χαρακτήρα. Η λειτουργία ενός τέτοιου Γραφείου δίνει επιπλέον εχέγγυα αποτροπής τέτοιων φαινομένων.
Σε κάθε περίπτωση είναι σαφές στο σχέδιο νόμου ότι οι όποιες έρευνες του Γραφείου αυτού διεξάγονται κατ' εντολήν και υπό την παρακολούθηση των αρμοδίων εισαγγελικών και δικαστικών αρχών. Ταυτόχρονα διασφαλίζεται ο έλεγχος της Εθνικής Αντιπροσωπείας, καθώς ο διευθυντής του Γραφείου ορίζεται από τον Υπουργό Εμπορικής Ναυτιλίας, αλλά μετά από γνώμη της Επιτροπής Θεσμών και Διαφάνειας της Βουλής. Και ο Υπουργός υποβάλλει στην Επιτροπή αυτή της Βουλής κάθε έτος μια έκθεση με τον απολογισμό του έργου και των δραστηριοτήτων του Γραφείου Εσωτερικών Υποθέσεων. 
Επομένως και η δημοκρατική νομιμότητα υπάρχει και ο έλεγχος και η διαφάνεια, και σε κάθε περίπτωση η πολιτική ευθύνη στον υψηλότερο βαθμό ελέγχεται.
Η τρίτη προτεραιότητα είναι η αναβάθμιση της εκπαίδευσης και της κατάρτισης του προσωπικού μας. Αποδίδουμε ιδιαίτερη σημασία στην αναβάθμιση της εκπαίδευσης. Αποδίδουμε ιδιαίτερη σημασία στην ενίσχυση της κατάρτισης των ανδρών και των γυναικών του Λιμενικού Σώματος.
Το σχέδιο νόμου προβλέπει την ίδρυση της Ακαδημίας του Λιμενικού Σώματος, μια Ακαδημία την οποία -όπως έχω ήδη ανακοινώσει- πρόκειται να ιδρυθεί στην Αλεξανδρούπολη μετά την παραχώρηση μιας μεγάλης έκτασης εκατόν πενήντα στρεμμάτων την οποία έκανε ο Δήμος της Αλεξανδρούπολης και στην οποία πρόκειται να ιδρυθεί η Ακαδημία του Σώματος σύμφωνα με τα σύγχρονα πρότυπα. Η Ακαδημία θα καλύψει τις εκπαιδευτικές ανάγκες με ό,τι πιο σύγχρονο υπάρχει όσον αφορά την εκπαιδευτική διαδικασία. Στην Ακαδημία θα υπαχθούν οι Σχολές των Αξιωματικών του Λιμενικού Σώματος, των Υπαξιωματικών, των Λιμενοφυλάκων καθώς κι όλες οι σχολές μετεκπαίδευσης του Σώματος. 
Πρέπει να σας πω, κύριοι συνάδελφοι, ότι με την Ακαδημία επιτυγχάνεται ένας στόχος πολλών ετών, ένα αίτημα ολόκληρου του Σώματος εδώ και πάρα πολλά χρόνια.
Η απόκτηση της εκπαιδευτικής στέγης του Λιμενικού Σώματος θα επιτρέψει την ανάπτυξη ενός σύγχρονου προγράμματος σπουδών, όπως επίσης και την εκπαίδευση των στελεχών του, που θα ανταποκρίνονται στη σύγχρονη αποστολή τους.
Το κύριο μέλημα της Κυβέρνησης είναι η μετεκπαίδευση, είναι η διαρκής εκπαίδευση, η διαρκής κατάρτιση, η επιμόρφωση των στελεχών που υπηρετούν και σήμερα στο Σώμα. Και αυτή η διαδικασία δεν είναι μια καινούρια διαδικασία. Έχει ξεκινήσει τα προηγούμενα χρόνια και ενισχύεται ολοένα και περισσότερο.
Το 1997 επιμορφώθηκαν πεντακόσια τριάντα πέντε άτομα, ενώ το 1998 αυξήθηκε ο αριθμός στα εξακόσια σαράντα επτά. Το 1999 φθάσαμε στα χίλια τριάντα οκτώ και τον προηγούμενο χρόνο, το έτος 2000, ο αριθμός αυτός κυριολεκτικά διπλασιάστηκε και πάνω από δύο χιλιάδες στελέχη του Σώματος παρακολούθησαν προγράμματα κατάρτισης στο εσωτερικό και στο εξωτερικό.
Επιπλέον προβλέπουμε στο σχέδιο νόμου ουσιαστικά κίνητρα επιμόρφωσης, εκπαίδευσης όλων, των λιμενοφυλάκων, των υπαξιωματικών, των αξιωματικών, όπως επίσης προβλέπουμε την ενίσχυση για την εκμάθηση ξένων γλωσσών, στοιχείο απαραίτητο για να μπορεί το Σώμα και τα στελέχη του να ανταποκριθούν στις σύγχρονες απαιτήσεις. Και αυτό γιατί πιστεύουμε ακράδαντα ότι η εκπαίδευση και η κατάρτιση είναι το κλειδί για τον εκσυγχρονισμό και την αναβάθμιση του Σώματος.
Κυρίες και κύριοι συνάδελφοι, είναι η πρώτη φορά μετά από δεκαετίες που πραγματοποιείται τέτοιας έκτασης εκσυγχρονισμός και ενίσχυση του Λιμενικού Σώματος. Και αυτό σε πείσμα πολλών, οι οποίοι για πολλά χρόνια και μάλιστα και τον τελευταίο καιρό επέμεναν στη διάλυση του Σώματος, στην ενσωμάτωσή του σε άλλες υπηρεσίες, στη διάλυση του Υπουργείου Εμπορικής Ναυτιλίας και την ενσωμάτωσή του σε άλλα Υπουργεία και πάει λέγοντας. Αυτή η προσπάθεια η οποία γίνεται, είμαι σίγουρος ότι ανταποκρίνεται στις απαιτήσεις ή τουλάχιστον αυτό εμείς προσπαθήσαμε, αυτό φιλοδοξήσαμε, να ανταποκριθεί δηλαδή στις απαιτήσεις των τοπικών κοινωνιών και του κράτους και της χώρας μας, όπως η χώρα μας και το κράτος μας έχει αναλάβει συγκεκριμένες δεσμεύσεις από τις διεθνείς συνθήκες και βεβαίως από τη μεγάλη ανάγκη μας να υπηρετήσουμε την ελληνική μας ναυτιλία.
Όμως ο ακρογωνιαίος λίθος της αντίληψής μας, του νομοθετήματος και της λειτουργίας του Σώματος είναι και παραμένει πάντοτε το συμφέρον του πολίτη. Ο ακρογωνιαίος λίθος της λειτουργίας του Λιμενικού Σώματος στο παρόν και στο μέλλον θα είναι πάντοτε η εφαρμογή των νόμων για το συμφέρον του πολίτη. Και σ' αυτήν την κατεύθυνση πιστεύω ότι αξίζει η δημιουργική συμμετοχή όλων των συναδέλφων κατά τη διαδικασία συζήτησης των άρθρων, που θα επακολουθήσει.
Ωστόσο, κύριε Πρόεδρε, θα ήθελα να εκφράσω τη λύπη μου, γιατί δυστυχώς όλα τα κόμματα της Αντιπολίτευσης στάθηκαν στο ρόλο τους ως Αντιπολίτευση και δεν διαπίστωσαν ότι σ' αυτό το νομοθέτημα υπάρχουν πολλά θετικά στοιχεία, πολλές νέες διατάξεις, που ανταποκρίνονται στις απαιτήσεις της νέας εποχής και που θα μπορούσαν, αν ξέφευγαν από τα χαρακώματα της Αντιπολίτευσης, να τα υποστηρίξουν. Ωστόσο είμαι βέβαιος ότι κατά τη διάρκεια της κατ' άρθρον συζήτησης θα υπάρξουν και άλλες εποικοδομητικές προτάσεις, όπως εκείνες οι οποίες παρουσιάστηκαν και κατά τη διάρκεια της επιτροπής. Και φυσικά πάντοτε με το ίδιο πνεύμα, όπως και στην επιτροπή, θα εξετάσουμε και αυτές τις προτάσεις.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Ο στόχος όμως είναι, στο τέλος αυτής της διαδικασίας, στο τέλος της νομοθετικής λειτουργίας, να περιβληθεί αυτός ο νόμος με την εμπιστοσύνη και τη στήριξη όλων των Βουλευτών και βεβαίως με την εμπιστοσύνη και τη στήριξη των πολιτών.
Το Λιμενικό Σώμα έτσι κι αλλιώς, ανεξάρτητα αν εμείς διαφωνήσουμε ή συμφωνήσουμε στο ένα ή στο άλλο άρθρο, στη μία ή στην άλλη διάταξη, τη μεθεπόμενη της συζήτησής μας θα συνεχίσει να λειτουργεί για το συμφέρον του Έλληνα πολίτη, για την τοπική κοινωνία, για την Εμπορική Ναυτιλία, για την ακτοπλοΐα μας, για τον τουρισμό μας, για όλες δηλαδή αυτές τις διαδικασίες για τις οποίες η σύγχρονη Ελλάδα έχει πολλά πράγματα να δώσει και πρέπει να δώσει. 
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κύριοι συνάδελφοι, το προκείμενο νομοσχέδιο αποτελεί κλασικό δείγμα γραφής του πώς η Κυβέρνηση εννοεί την πρόοδο και τον εκσυγχρονισμό σε ένα καίριας σημασίας Σώμα, όπως είναι το Λιμενικό. 
Κατηγορήθηκε σύμπασα η Αντιπολίτευση και, φυσικά, η Μείζων Αντιπολίτευση, η Νέα Δημοκρατία, από τον κύριο Υπουργό, ότι ακολούθησε μια στείρα, αρνητική θέση απέναντι στο νομοσχέδιο αυτό. 
Η απάντησή μας είναι απλή και ευθεία. Όπως αποδείχθηκε σε αυτήν τη Βουλή, όταν χρειάστηκε η Νέα Δημοκρατία να στηρίξει μέτρα που πήγαιναν προς την ορθή κατεύθυνση, το έπραξε μη υπολογίζοντας κανένα, απολύτως, πολιτικό κόστος. Φτάσαμε στο σημείο εμείς να είμαστε εκείνοι οι οποίοι βοηθήσαμε την ψήφιση νομοσχεδίων που η ίδια η κυβερνητική πλειοψηφία δεν είχε το θάρρος να το κάνει. Και προκαλούμε τη σημερινή Πλειοψηφία να θυμηθεί ποια ήταν η στάση της στην τριετία 1990-1993, όταν δεν έκρινε σκόπιμο να ψηφίσει έστω και ένα νομοσχέδιο της εποχής εκείνης στο πλαίσιο της δικής της στείρας αντιπολίτευσης.
ΒΑΣΙΛΗΣ ΚΕΔΙΚΟΓΛΟΥ: Αυτό είναι το μεγάλο λάθος σας!
ΠΡΟΚΟΠΗΣ ΠΑΥΛΟΠΟΥΛΟΣ: Εξ ιδίων κρίνει τα αλλότρια, λοιπόν, ο κύριος Υπουργός...
ΒΑΣΙΛΗΣ ΚΕΔΙΚΟΓΛΟΥ: Κύριε Παυλόπουλε, δεν είναι θέμα καραβιού πρωτίστως είναι και καπετάνιου.
ΠΡΟΚΟΠΗΣ ΠΑΥΛΟΠΟΥΛΟΣ: Εξ ιδίων, λοιπόν, κρίνει τα αλλότρια ο κύριος Υπουργός αυτήν τη στιγμή, όταν μιλάει για τη Νέα Δημοκρατία. 
Ο λόγος που δεν ψηφίζουμε αυτό το νομοσχέδιο, έγκειται στο ότι είναι ψευδεπίγραφα εκσυγχρονιστικό. Στην πραγματικότητα αυτό το νομοσχέδιο είναι κλασικό και τυπικό δείγμα του πώς, υπό το μανδύα του δήθεν εκσυγχρονισμού, θεσμοθετείται ο κομματικός νεποτισμός και η κομματική αναξιοκρατία στο πλαίσιο του Λιμενικού Σώματος. 
Θα το αποδείξουμε κατά τη διάρκεια της συζήτησης επί των άρθρων. Θα μου επιτρέψετε να το πράξω και τώρα, επί της αρχής.
Ας ξεκινήσουμε να δούμε ποιος είναι εκείνος που έχει πολιτική και όραμα για το χώρο των Σωμάτων Ασφαλείας, άρα και για το Λιμενικό και ποιος είναι εκείνος που δεν έχει. 
Έχουμε εξαγγείλει εδώ και χρόνια, από το 1998, την πολιτική μας πάνω στο σύνολο των Σωμάτων Ασφαλείας. Και είπαμε πώς την εννοούμε, αρχής γενομένης από την ΕΛ.ΑΣ., ως το Πυροσβεστικό Σώμα, ως το Λιμενικό Σώμα. 
Εμείς είπαμε ότι τα Σώματα αυτά υποχρεωτικά, εξαιτίας της αποστολής τους, έχουν κατ' αρχήν στρατιωτική υποδομή. Και θεωρήσαμε ότι πρότυπο είναι το Αρχηγείο των Ενόπλων Δυνάμεων, το οποίο έχει το εξής πλεονέκτημα: Είναι απεξαρτημένο, τουλάχιστον κατ' αρχήν, από τον απροκάλυπτο κομματισμό εξ αιτίας του ότι δεν υπάρχει Γενικός Γραμματέας Άλλο βεβαίως η αναξιοκρατία στις κρίσεις που γίνονται στις Ένοπλες Δυνάμεις. Ουσιαστικά το θεσμικό πλαίσιο επιτρέπει στις Ένοπλες Δυνάμεις να έχουν μια στοιχειώδη ανεξαρτησία. Όχι σ' επίπεδο πολιτικής, γιατί κάθε Σώμα Ασφαλείας και οι Ένοπλες Δυνάμεις φυσικά εκτελούν την πολιτική της εκάστοτε νόμιμα εκλεγμένης κυβέρνησης. Αλλά, τουλάχιστον, σ' επίπεδο εσωτερικής οργάνωσης, έχουν τη δυνατότητα να μην υπόκεινται στον κομματισμό, ο οποίος διαβρώνει και τις Ένοπλες Δυνάμεις και τα Σώματα Ασφαλείας. 
Είπαμε, λοιπόν: Θέλουμε ανεξάρτητο Αρχηγείο Ελληνικής Αστυνομίας, ανεξάρτητο Αρχηγείο Πυροσβεστικού Σώματος, ανεξάρτητο Αρχηγείο Λιμενικού Σώματος. Στην ΕΛ.ΑΣ. κάτι πήγε να γίνει μετά από δική μας πρόταση. Και ήλθε εδώ σχετικό νομοσχέδιο το οποίο, όμως, ήταν κι αυτό ελλειπτικό και ελλιπέστατο, διότι δεν έθιγε τον πυρήνα του κομματικού Γενικού Γραμματέα. Κι είχαμε πει τότε ότι, εν πάση περιπτώσει, αυτό ήταν ένα βήμα πάρα πολύ δειλό.
Εδώ τι γίνεται; Για ποια ανεξαρτησία του Λιμενικού Σώματος μιλάμε; Και προσέξτε, για να μην παρεξηγηθώ ξανά από τον κύριο Υπουργό, γιατί συνήθως στο ΠΑΣΟΚ θέλουν να πηγαίνουν αλλού από εκεί που λέμε.
Δεν μιλάμε για ανεξαρτησία απέναντι στην κυβερνητική πολιτική. Κυβερνητική πολιτική εφαρμόζει και πρέπει να εφαρμόζει κάθε σώμα ασφαλείας. Αλλά μιλάμε για την ανεξαρτησία, ώστε να μην υπόκειται σε κομματικό έλεγχο που, το τονίζω, είναι το διαβρωτικό οξύ το οποίο επηρεάζει άμεσα την ίδια την επιχειρησιακή ικανότητα των σωμάτων ασφαλείας. 
Ποια είναι ακριβώς η εικόνα την οποία έχουμε μπροστά μας; Πρώτα-πρώτα υπάρχει ο πλήρης κομματικός έλεγχος, ο οποίος πώς αποδεικνύεται; Στην υπηρεσία εσωτερικών υποθέσεων που κάνατε, κύριε Υπουργέ, σε αυτό το πολύπαθο Λιμενικό Σώμα, δεν βρήκατε κάποιον άλλον να βάλετε επικεφαλής; Το Γενικό Γραμματέα του Υπουργείου βάλατε; Το ενεργούμενο κομματικό όργανο; Έτσι την εννοείτε την ανεξαρτησία; Τι είδους υπηρεσία εσωτερικών υποθέσεων θα είναι αυτή η οποία οργανώνεται ως απολύτως κομματικώς ελεγχόμενη; Και δεν είναι μόνον αυτό. Τουλάχιστον όταν μας έφερε εδώ το Υπουργείο Δημόσιας Τάξης την αντίστοιχη διάταξη, είχε συγκεκριμένες ρυθμίσεις. Εσείς μας ζητάτε να σας δώσουμε εξουσιοδότηση εν λευκώ για να φτιάξετε μία υπηρεσία εσωτερικών υποθέσεων με κανονιστική πράξη. Μα, καλά δεν παίρνατε τουλάχιστον εκείνες τις διατάξεις να τις δείτε; Ούτε επικοινωνία δεν έχετε μεταξύ σας;
Κάτι άλλο. Δεν σας κάνει εντύπωση ότι αυτό το νομοσχέδιο το υπογράφετε εσείς, το υπογράφει ο Υπουργός Εθνικής Οικονομίας, το υπογράφει ο Υπουργός Δικαιοσύνης, αλλά δεν το υπογράφει ο Υπουργός Εθνικής Άμυνας; Γιατί; Δεν γνωρίζετε ότι το Λιμενικό, εξαιτίας της αποστολής του, εξαιτίας των λεπτών αποστολών που έχει, ιδίως σε ό,τι αφορά τη φύλαξη θαλάσσιων συνόρων, πρέπει να έχει άμεση επαφή και συνεργασία με τις Ένοπλες Δυνάμεις και, ιδίως, με το Ναυτικό; Και δεν σκεφθήκατε ότι θα έπρεπε να το δει ο Υπουργός Εθνικής Άμυνας και να συμφωνήσει με αυτό το οποίο λέτε, αν είσθε μία Κυβέρνηση η οποία έχει ενιαία πολιτική; Σας ξέφυγε ή δεν το στείλατε; Αν σας ξέφυγε, αυτό δείχνει την "επιμέλεια" με την οποία φέρνετε εδώ τα νομοσχέδια. Εάν σκεφθήκατε και είπατε "δεν το στέλνω" είναι γιατί δεν έχετε συμφωνήσει στην πολιτική αυτή. Ό,τι και να συμβαίνει είτε είσθε ανίκανοι να συμφωνήσατε είτε δεν σκεφθήκατε ότι ένα τόσο σημαντικό νομοσχέδιο που αφορά και την Εθνική Άμυνα δεν πέρασε καν από το Υπουργείο Εθνικής Άμυνας.
Έχετε λοιπόν ένα νομοσχέδιο το οποίο οργανώνει ένα Λιμενικό Σώμα απολύτως ελεγχόμενο από τον Υπουργό, φυσικό, αλλά και από τον κομματικό Γενικό Γραμματέα. Ο κομματικός κλοιός είναι ασφυκτικός. Και αυτό αποδεικνύεται από δύο άλλα πράγματα.
Ξεκινάμε από το θέμα της κατάταξης, δηλαδή από τις προσλήψεις. Κύριε Υπουργέ, μας λέτε να ψηφίσουμε ένα νομοσχέδιο, το οποίο, σε ό,τι αφορά την κατάταξη, ορίζει τα εξής: Στην ουσία πρέπει να σας δώσουμε εξουσιοδότηση εν λευκώ, να καθορίζετε με υπουργικές αποφάσεις τα κριτήρια της κατάταξης. Δηλαδή να σας αφήσουμε να ορίσετε ό,τι κριτήρια θέλετε, χωρίς κανέναν, απολύτως, έλεγχο. Πείτε μου σοβαρά, εσείς, ως πολιτικός, όχι ως Υπουργός, αν ήσασταν απέναντι Βουλευτής ο οποίος έπρεπε να κάνει τη δουλειά του και να ελέγξει την Κυβέρνηση, θα δίνατε σε οποιαδήποτε κυβέρνηση εν λευκώ εξουσιοδότηση να καθορίσει κριτήρια, όταν φέρνετε ένα πολυτελέστατο νομοσχέδιο; Δεν σκεφθήκατε ότι θα μπορούσαν να υπάρχουν ορισμένες διατάξεις; Και δεν σκεφθήκατε, αν μη τι άλλο -και θα σας πω γιατί στη συνέχεια- ότι δεν αρκεί η υπουργική απόφαση, αλλά τουλάχιστον θα μπορούσε να υπάρχει προεδρικό διάταγμα; Να μια πρόταση που θα σας την προτείνουμε στη συνέχεια. Γιατί το κάνετε αυτό; Θέλετε να ψηφίσουμε ένα νομοσχέδιο, με το οποίο επιχειρείτε να υπαγάγετε στον απόλυτο κομματικό σας έλεγχο όλες τις προσλήψεις στο χώρο του Λιμενικού Σώματος; 
Δεύτερον, υπάρχει το περίφημο θέμα των κρίσεων. Στα Σώματα Ασφαλείας, κυρίες και κύριοι συνάδελφοι, το θέμα των κρίσεων έχει τεράστια σημασία, γιατί οι αξιωματικοί στα Σώματα Ασφαλείας, όπως και στις Ένοπλες Δυνάμεις, για να μπορούν να ασκήσουν τα καθήκοντά τους, πρέπει να αισθάνονται ότι θα κριθούν ανάλογα με τη δουλειά τους, την αφοσίωσή τους στην αποστολή τους.
Χρόνια ολόκληρα ζούμε αυτό το δράμα, επί των κυβερνήσεων του ΠΑΣΟΚ ιδίως. Οι αξιωματικοί δεν κρίνονται ανάλογα με τις ικανότητές τους. Κρίνονται ανάλογα με το αν μπορούν να προβλέπουν, ποια κυβέρνηση θα είναι τον καιρό που πρόκειται να κριθούν και, ιδίως, ποιος Υπουργός θα είναι αυτός. Γι' αυτό φθάσαμε στο σημείο να αποψιλωθούν οι Ένοπλες Δυνάμεις και όλα τα Σώματα Ασφαλείας από οτιδήποτε άξιο υπήρχε για να μείνουν μονάχα οι κομματικώς αρεστοί. 
Τι θεραπεύεται άραγε από αυτό το οποίο μας φέρνετε εδώ; Ποια είναι τα εχέγγυα των κρίσεων τα οποία βάζετε σε αυτό το νομοσχέδιο; πέραν του ότι τα κριτήρια αξιολόγησης και πάλι τα παραπέμπετε σε υπουργικές αποφάσεις. Ένα πολυτελέστατο τονίζω νομοσχέδιο που τα κριτήρια τα παραπέμπει σε υπουργικές αποφάσεις. Άρα θα πρέπει να σας εμπιστευτούμε για το πώς θα θεσμοθετήσετε ως Υπουργός αύριο τα κριτήρια αυτά. Πρέπει να σας πω και το εξής: Ως σήμερα ήταν γνωστό ότι υπήρχε η κλίμακα ένα προς δέκα, η οποία οργανωνόταν από το εξαίρετος στο λίαν καλός, στο καλός στο σχεδόν καλός και στο απαράδεκτος. Έρχεστε αυτήν τη στιγμή και εισάγετε ουσιαστικά τρεις βαθμίδες, δηλαδή εισάγετε το βαθμό του εξαίρετου, του ανεπαρκούς και του απαραδέκτου. Τρεις βαθμίδες. Δεν ξέρω εάν ήταν δική σας ιδέα ή των συνεργατών σας στο Υπουργείο. Αλλά υποθέτω ότι μια στοιχειώδη νομική κατάρτιση την έχετε. Ξέρετε τι σημαίνει αυτό που κάνετε; Εγώ να μη σας αποδώσω πρόθεση γι' αυτό που κάνατε, αλλά ρωτήστε αυτούς που έχετε πίσω σας, κύριε Υπουργέ, τους συμβούλους σας. Ξέρετε ότι με τον τρόπο αυτό το μόνο που κάνετε είναι ότι καθιερώνετε την αδυναμία ελέγχου από την πλευρά των διοικητικών δικαστηρίων των κρίσεων οι οποίες γίνονται; Γιατί όσο πιο ευρείες είναι οι κατηγορίες τόσο πιο ευρεία είναι η διακριτική ευχέρεια. Και γνωρίζετε πολύ καλά πως έχει η νομολογία των Διοικητικών Δικαστηρίων και του Συμβουλίου της Επικρατείας. Όταν υπάρχει διακριτική ευχέρεια ελέγχεται μόνο η υπέρβαση των ακραίων ορίων της. Και ότι τα ακραία αυτά όρια είναι τόσο πιο ευρέα όσο πιο λίγες είναι οι κατηγορίες οι οποίες θεσμοθετούνται; 
Έρχεστε από τη μία πλευρά και μας λέτε ως Υπουργός ότι επιβάλλετε την εφαρμογή των αποφάσεων του Συμβουλίου της Επικρατείας. Και από την άλλη θεσμοθετείτε τρεις κατηγορίες διευρύνοντας στο έπακρο τη διακριτική ευχέρεια στην ουσία αφήνοντας απολύτως ανέλεγκτες τις κρίσεις. Και μας λέτε ότι πρέπει αν ψηφίσουμε αυτό το νομοσχέδιο; Να δέσουμε τα χέρια της δικαιοσύνης ακόμα και στα θέματα των κρίσεων; Δεν εφαρμόζετε που δεν εφαρμόζετε τις αποφάσεις του Συμβουλίου της Επικρατείας, μας λέτε ότι πρέπει να δέσουμε και τα χέρια των Διοικητικών Δικαστηρίων; Είναι σοβαρά πράγματα αυτά; Σας λέω, κοιτάξτε το καλά, δείτε τι γράφετε μέσα και ελάτε να μας πείτε στη συνέχεια. 
Έρχεστε παραπέρα και αυξάνετε τον αριθμό των αρχιπλοιάρχων και των υποναυάρχων. Και λέτε ότι ο Αρχηγός του Λιμενικού μπορεί να επιλέγεται από το σύνολο των υποναυάρχων και των αρχιπλοιάρχων. Δηλαδή μπορεί να επιλέγεται ο τελευταίος στην ιεραρχία αρχιπλοίαρχος για αρχηγός του Λιμενικού. Ξέρετε τι σημαίνει αυτό; Ότι έχετε μία τεράστια γκάμα για να κάνετε τις κομματικές σας επιλογές. Αυτά που κάνετε στη δικαιοσύνη, βουτιές ολόκληρες ως Κυβέρνηση, παραλείποντας δεκάδες άξιων δικαστών για να φθάσετε στους κομματικώς αρεστούς. Αυτό κάνετε και στο Λιμενικό Σώμα. Όπως διαβρώνετε τη δικαιοσύνη κομματικά αυτό πάτε να κάνετε και τώρα με μεγαλύτερη άνεση. Το τονίζω. Ούτως ή άλλως δεν εφαρμόζετε τις αποφάσεις των δικαστηρίων. Έρχεστε εδώ και μας λέτε ότι πρέπει να δώσουμε ένα είδος ψήφου εμπιστοσύνης σε διατάξεις που θεσμοθετούν την αναξιοκρατία και τον κομματισμό; Και αν δεν πιστεύετε εμένα και εάν θεωρείτε αυτά που σας λέω ότι είναι υπερβολικά, άραγε κάποιος από τους συνεργάτες σας σας έβαλε να διαβάσετε την έκθεση της Επιστημονικής Υπηρεσίας της Βουλής για να δείτε τις σας λέει; Την κοιτάξατε, κύριε Υπουργέ; Και μη μου πείτε ότι η Επιστημονική Υπηρεσία της Βουλής ελέγχεται κομματικά από τη Νέα Δημοκρατία. Κοιτάξτε και τις υπογραφές που υπάρχουν κάτω. Καλά, κανείς δεν κοίταξε από τους συναδέλφους του ΠΑΣΟΚ και από τον εισηγητή τι λέει αυτή η έκθεση της Επιστημονικής Υπηρεσίας. Λέει δύο σημαντικά πράγματα τα οποία στην πραγματικότητα είναι πολιτική καταγγελία σε βάρος σας. 
Πρώτον, σε ό, τι αφορά τις προσλήψεις, τις κατατάξεις, σας λέει, είναι αδιανόητο με βάση το άρθρο 43 παράγραφος 2 εδάφιο β' του Συντάγματος και με βάση το άρθρο 5 παράγραφος 1, -το πρώτο αφορά τις εξουσιοδοτήσεις, το δεύτερο την ελεύθερη ανάπτυξη της προσωπικότητας- τα κριτήρια των προσλήψεων, των κατατάξεων να γίνονται με απλές υπουργικές αποφάσεις. Θα έπρεπε ο νόμος να τα προσδιορίζει. Στην καλύτερη περίπτωση, κατ' οικονομία, διάταγμα. Γιατί;
Γιατί το κανονιστικό διάταγμα περνά από επεξεργασία τουλάχιστον από το Συμβούλιο της Επικρατείας πριν υπογραφεί από τον Πρόεδρο της Δημοκρατίας. Για να υπάρχει αυτός ο στοιχειώδης έλεγχος. Γιατί δεν το κάνετε; Μια λέξη να αλλάξετε στο νομοσχέδιό σας. Αν είστε αξιόπιστος και αν είστε καλόπιστος μια λέξη αλλάζετε, όπως σας λέει η Επιστημονική Υπηρεσία. Βάλετε εκεί που μιλάει για κατατάξεις και εκεί που μιλάει για κριτήρια κρίσεων "Προεδρικό Διάταγμα". Αυτό τουλάχιστον θα απαλύνει κάποιες από τις ανησυχίες μας.
Και για να αντιληφθείτε τι ακριβώς σας εισηγήθηκαν οι τεχνοκράτες του Υπουργείου σας -και είναι το δεύτερο στοιχείο από την έκθεση της Επιστημονικής Υπηρεσίας της Βουλής- στο άρθρο 23 παράγραφος 4 του σχεδίου νόμου ορίζεται ρητά το εξής πρωτοφανές, πέρα από κάθε λογική όχι μόνο του ελληνικού Συντάγματος, δηλαδή το άρθρο 20 του Συντάγματος, αλλά και πέρα από κάθε λογική του άρθρου 6 της Ευρωπαϊκής Σύμβασης των Δικαιωμάτων του Ανθρώπου. Λέτε, αν κάποιος από τους αξιωματικούς του Λιμενικού, ο οποίος παραλείπεται πάει στο διοικητικό εφετείο και κριθεί και δικαιωθεί, η έφεση που ασκείται από το δημόσιο, δηλαδή από εσάς, ενώπιον του Συμβουλίου της Επικρατείας έχει αυτομάτως ανασταλτικό αποτέλεσμα. Δηλαδή κερδίζεις στο Εφετείο, πας στο Συμβούλιο Επικρατείας και έχεις αυτομάτως ανασταλτικό αποτέλεσμα; Αν ασκήσει το δημόσιο έφεση, δεν υποχρεούται να εκτελέσει την απόφαση του διοικητικού εφετείου; 
Το Επιστημονικό Συμβούλιο της Βουλής σας λέει ότι είναι κατάφωρα αντισυνταγματικό βάσει του άρθρου 20 και του άρθρου 95 παράγραφος 1 και 5 του Συντάγματος. Δεν σας είπε κανείς ότι αυτό είναι πρόκληση;
Αυτά δεν τα είδατε, κύριε Υπουργέ, όταν μας καλείτε να το ψηφίσετε και μας εγκαλείτε γιατί δεν το ψηφίζουμε; Αν τα είχατε δει, θα βλέπατε ότι είναι εξ οικείων τα βέλη. Η Επιστημονική Υπηρεσία αυτού του Σώματος σας τα καταγγέλλει. Και δεν είναι απλές καταγγελίες. Γιατί το ένα που αφορά τις κατατάξεις είναι σαν να σας λέει "δεν σας εμπιστευόμαστε, χρειάζεται διάταγμα για να γίνει αυτό". Και το άλλο σας λέει ότι παραβιάζετε βασικές αρχές δικαστικής προστασίας και με βάση το Σύνταγμα και με βάση τις διεθνείς μας υποχρεώσεις στο πλαίσιο της Ευρωπαϊκής Σύμβασης των Δικαιωμάτων του Ανθρώπου. 
Έχετε δηλαδή μια καταδίκη διπλή σε καίριας σημασίας ζητήματα από το Επιστημονικό Συμβούλιο της Βουλής. Και απευθύνεσθε στο σύνολο της Αντιπολίτευσης να μας πείτε γιατί δεν ψηφίζουμε το νομοσχέδιο. Νομίζω ότι μάλλον δεν σκέφτεστε σοβαρά για να μας λέτε αυτό το πράγμα. 
Επίσης μας κατηγορήσατε ότι δεν ψηφίσαμε όταν το φέρατε σε προηγούμενο νομοσχέδιο το θέμα της αύξησης των οργανικών θέσεων των αρχιπλοιάρχων. Πώς θέλατε να το ψηφίσουμε; Το φέρατε με φωτογραφικές διατάξεις σε άσχετο νομοσχέδιο και επιπλέον κάνατε και το εξής. Αυξάνοντας τις οργανικές θέσεις μπορείτε να κρίνετε όποιους θέλετε. Αλλά, βεβαίως, στο μεταξύ δεν προτίθεσθε να εφαρμόσετε τις διατάξεις του Διοικητικού Εφετείου και του Συμβουλίου της Επικρατείας, οι οποίες έχουν δικαιώσει εκείνους που παραλείψατε. Δηλαδή μας ζητάτε να εγκρίνουμε την αύξηση των οργανικών θέσεων, απλώς για να μπορέσετε να προαγάγετε υμετέρους. Είναι λογική αυτή; 
Σας ανέφερα μερικά χαρακτηριστικά παραδείγματα. Βρίθουν τα παραδείγματα όταν έρθουμε στα άρθρα. Δώστε μου απαντήσεις απλές. Με τόσα κενά, με τέτοιου είδους αδιαφάνεια και αναξιοκρατία, με τέτοιου είδους κομματικά δεσμά, θα δεχόσαστε ποτέ, όσο καλόπιστος και αν είναι κανείς, να ψηφίσετε ένα τέτοιο νομοσχέδιο; Θεωρείτε ότι αυτό συνιστά αναβάθμιση του ρόλου και της οργάνωσης του Λιμενικού Σώματος; Αποτελεί και το τονίζω κατά καταβαράθρωση του Λιμενικού Σώματος. Χάλκευση των κομματικών δεσμών του Λιμενικού Σώματος.
Και για να τελειώσω σας φέρνω ένα παράδειγμα για το οποίο, κύριε Υπουργέ, θα διεκδικείτε πρωτοτυπία στην ιστορία του Κοινοβουλίου. 
Δεν έχει ξανασυμβεί, κύριοι συνάδελφοι, της Πλειοψηφίας, γιατί προφανώς δεν το έχετε δει, αυτό που γίνεται με το σημερινό νομοσχέδιο. Κατάπληκτος την ώρα που άκουγα τον εισηγητή σας είδα να μοιράζεται μια τροπολογία του Υπουργού, μια από τις πολλές. Έχετε δει όμως ποτέ τροπολογία επί του σχεδίου νόμου; Τροποποιείται διάταξη του σχεδίου νόμου με τροπολογία. Είμαστε σοβαροί; Έχουν έρθει σε αυτήν την Αίθουσα τροπολογίες άσχετες, αλλά τουλάχιστον αφορούσαν κάποιες υφιστάμενες ρυθμίσεις. Αλλά τροπολογία η οποία αφορά το ίδιο το νομοσχέδιο, δηλαδή να τροποποιείται διάταξη που δεν έχει ψηφισθεί, δεν έχει ξαναπαρουσιασθεί. Πού ακούστηκε αυτό το πράγμα;
Αυτό πραγματικά είναι η αποθέωση της προχειρότητας που δείχνει ακριβώς πώς νομοθετείτε. Όχι απλώς στο γόνατο, αλλά στα δάχτυλα και μάλιστα στα δάχτυλα των ποδιών.
Θέλω, λοιπόν, να τονίσω στο σημείο αυτό ότι αν θεωρείτε ότι με αυτά τα παραδείγματα τα οποία σας έφερα μπορεί κανείς να πιστέψει σοβαρά ότι αυτό το νομοσχέδιο μπορεί να ψηφιστεί, τότε από εκεί και πέρα ή δεν γνωρίζετε τι σημαίνει Λιμενικό Σώμα ή απλώς και μόνο σκέφτεσθε με την κομματική λογική ότι όσο περισσότερο ωραιοποιούμε την πραγματικότητα τόσο μπορούμε να τυφλώσουμε εκείνους οι οποίοι καλούνται να ψηφίσουν. Ευτυχώς, όμως -θέλω να πιστεύω και από την πλευρά της κοινοβουλευτικής Πλειοψηφίας- οι Βουλευτές σε αυτήν την Αίθουσα έχουν πραγματικά και κρίση και συνείδηση. Και ελπίζω τουλάχιστον -γιατί εμείς θα προσπαθήσουμε να συμβάλουμε- όταν θα συζητάμε επί των άρθρων, αυτά που τονίσαμε και αυτά που κυρίως καταγγέλλει η Επιστημονική Υπηρεσία της Βουλής να τα διορθώσετε. Εγώ πιστεύω -δεν ξέρω αν το κάνατε κάποια στιγμή από την αρχή και εγώ δεν το αντελήφθην- ότι θα έπρεπε να το κάνετε από την αρχή. Θα περιμένω και τώρα και αύριο να μας πείτε ότι αποδέχεστε αυτές τις παρατηρήσεις. Τουλάχιστον αυτές για να μπορέσουμε να συζητήσουμε επί των άρθρων, συμβάλλοντας όσο γίνεται στη βελτίωση αυτών των απαράδεκτων διατάξεων που περιέχει το νομοσχέδιο. Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Έχει ζητήσει το λόγο ο κύριος Υπουργός. Όχι για δευτερολογία, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όχι, θέλω να έχω το λόγο για μια μικρή παρέμβαση. 
ΠΡΟΕΔΡΕΥΩΝ (Κωνσταντίνος Βρεττός): Καλώς, έχετε το λόγο για πέντε λεπτά.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, εγώ δεν θα αξιοποιήσω είκοσι λεπτά χρόνου, όπως αξιοποίησε ο κ. Παυλόπουλος ...
ΒΑΣΙΛΗΣ ΚΕΔΙΚΟΓΛΟΥ: Πάντως διαπράξατε την απρέπεια, διότι ήταν να ομιλήσουν ακόμα πέντε Βουλευτές και εσείς πήρατε το λόγο. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Κεδίκογλου. Κάνει χρήση δικαιώματος ο κύριος Υπουργός.
Συνεχίστε, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εγώ θα κάνω χρήση του χρόνου τον οποίο μου επιτρέπει ο Κανονισμός της Βουλής για πέντε λεπτά, προκειμένου να κάνω ορισμένα σχόλια στη χειμαρρώδη παρέμβαση του κ. Παυλόπουλου, ο οποίος μας κατηγόρησε ότι δεν είμαστε καθόλου επιμελείς όταν φέρνουμε νομοσχέδια απροετοίμαστα, ο επιμελής κ. Παυλόπουλος, ο οποίος προφανώς ήλθε στην Αίθουσα αυτή αδιάβαστος.
Κύριε Παυλόπουλε και κυρίες και κύριοι συνάδελφοι, όσον αφορά το ανασταλτικό αποτέλεσμα, θα ήθελα να σας πω ότι επειδή αυτός ο νόμος είναι ένας νόμος ο οποίος κάνει εναρμόνιση με τις Ένοπλες Δυνάμεις, το ανασταλτικό αποτέλεσμα ισχύει και στις Ένοπλες Δυνάμεις με ένα νόμο του 1996 ...
ΠΡΟΚΟΠΗΣ ΠΑΥΛΟΠΟΥΛΟΣ: Τον καταψηφίσαμε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Σημασία έχει ότι ισχύει. Εναρμόνιση κάνουμε εμείς.
ΠΡΟΚΟΠΗΣ ΠΑΥΛΟΠΟΥΛΟΣ: Επεκτείνετε δηλαδή την παρανομία.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Παυλόπουλε, σας παρακαλώ. Όπως γνωρίζετε θα μπορούσα και εγώ να υψώσω τους τόνους της φωνής. Δεν το κάνω, όμως, γιατί έχω μία επιλογή. Θέλω να συζητήσω ειλικρινά, ουσιαστικά για ένα νομοσχέδιο που έχει πολύ μεγάλη σημασία για μας.
Θα προσπαθήσω, λοιπόν, στο λίγο χρόνο που έχω στη διάθεσή μου να σχολιάσω αυτά τα οποία είπατε. 
Επαναλαμβάνω, λοιπόν, ότι το ανασταλτικό αποτέλεσμα ισχύει και στις Ένοπλες Δυνάμεις. Και προφανώς κάνουμε εναρμόνιση στο άρθρο 19 του ν. 2439/96.
Δεύτερον, όσον αφορά τις βαθμίδες διάκρισης και αξιολόγησης των αξιωματικών. Προφανώς είσαστε αδιάβαστος, διότι αν διαβάζατε το νόμο θα διαπιστώνατε ότι οι κατηγορίες είναι τέσσερις.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τι φράσεις είναι αυτές, κύριε Πρόεδρε;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, θα παρακαλέσω πάρα πολύ τους κυρίους συναδέλφους να μη διακόπτουν την ομιλία μου, δεδομένου ότι ανταποδίδω τις εκφράσεις που μου απηύθυνε προηγουμένως ο Κοινοβουλευτικός σας Εκπρόσωπος, κύριε συνάδελφε.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Αυτές να τις πείτε στο συνέδριο.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε συνάδελφε, μη διακόπτετε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε συνάδελφε, όσο και να φωνάζετε, είναι απολύτως βέβαιο ότι θα καταγραφεί στα Πρακτικά ότι ο Κοινοβουλευτικός σας Εκπρόσωπος ήταν αδιάβαστος όσον αφορά τη συγκεκριμένη παράγραφο στο συγκεκριμένο άρθρο, όπου υπάρχουν τέσσερις διακρίσεις μετά από πρόταση την οποία έκανα αποδεκτή στα πλαίσια της κοινοβουλευτικής επιτροπής και προσέθεσα μία ακόμα κατηγορία, προκειμένου ακριβώς να υπάρχει εύρος στη διάκριση και να μην υπάρχει δυσκολία στα διοικητικά δικαστήρια να επέμβουν όταν και εάν και εφόσον χρειαστεί. Υπάρχουν, λοιπόν, οι διακρίσεις "εξαίρετος", "επαρκής", "ανεπαρκής", "απαράδεκτος".
Όσον αφορά στην επιλογή του αρχηγού του Σώματος. Θα διαβάσω εδώ: "Ο αρχηγός του Λιμενικού Σώματος επιλέγεται μεταξύ υποναυάρχων και αρχιπλοιάρχων του Λιμενικού Σώματος, ο δε υπαρχηγός του Σώματος μεταξύ των αρχιπλοιάρχων του Λιμενικού Σώματος". Νόμος 773 του 1980. Κυβέρνηση της Νέας Δημοκρατίας. Για να μην ξεχνιόμαστε. Δεν υπάρχει κάτι καινούριο. 
Επιπλέον, όσον αφορά στο αρχηγείο του Λιμενικού Σώματος: Γνωρίζω τις θέσεις της Νέας Δημοκρατίας όσον αφορά στο Λιμενικό Σώμα. Τις ακούσαμε και σε άλλες περιπτώσεις: "Τα Σώματα Ασφαλείας". Μα το Λιμενικό Σώμα έχει μία ιδιομορφία. Στηρίζει καθ' ολοκληρία -θα έλεγα στο 96% περίπου- το Υπουργείο Εμπορικής Ναυτιλίας. Οι πολιτικές του Υπουργείου παράγονται κατά κύριο λόγο από διευθύνσεις, οι οποίες στελεχώνονται από αξιωματικούς του Λιμενικού Σώματος. 
Το αρχηγείο του Λιμενικού Σώματος θα είχε νόημα εάν περιοριζόταν μόνο στα αστυνομικά του καθήκοντα. Εδώ όμως μιλάμε για ένα σύνολο ενός Σώματος, το οποίο είναι πλήρως ενσωματωμένο στις λειτουργίες ενός Υπουργείου, το οποίο επιπροσθέτως δεν είναι καθ' ολοκληρίαν στρατιωτικό. Είναι μεικτό Υπουργείο. Υπάρχουν δηλαδή υπηρεσίες στις οποίες υπηρετούν πολιτικοί υπάλληλοι. Γι' αυτό και το Γραφείο Εσωτερικών Υποθέσεων -το οποίο, κύριοι συνάδελφοι, σας υπενθυμίζω ότι σε αντίστοιχη συζήτηση που έγινε εδώ στη Βουλή ήταν μία πρόταση η οποία ήρθε από συναδέλφους από όλα τα κόμματα και η οποία έγινε αποδεκτή από την Κυβέρνηση- δεν περιλαμβάνει μόνο το Λιμενικό Σώμα, όπως ανέφερε ο κ. Παυλόπουλος, αλλά αφορά στο Υπουργείο Εμπορικής Ναυτιλίας. Και γι' αυτό το λόγο αναφέρεται στο Γενικό Γραμματέα.
Επιπλέον ο διευθυντής αυτού του γραφείου ορίζεται μεν από τον Υπουργό, αλλά μετά από τη γνώμη την οποίαν εκφέρει η Επιτροπή Θεσμών και Διαφάνειας της Βουλής. Και επιπλέον η ετήσια έκθεση αυτού του γραφείου έρχεται εδώ, στη Βουλή. Συζητιέται, κρίνεται ο Υπουργός, η επιτροπή, οι πάντες. 
Επαναλαμβάνω λοιπόν ότι εδώ είναι εύκολο να κάνουμε αντιπολίτευση για την αντιπολίτευση και να κατηγορούμε για τον κομματικό έλεγχο, για όλες τις επιδιώξεις, οι οποίες φαίνονται μέσα από τις διατάξεις που εισάγουμε. Και επιπλέον, όταν θα φτάσουμε στα συγκεκριμένα άρθρα, θα αναφερθώ συγκεκριμένα και στα θέματα που θίγει η έκθεση της Επιστημονικής Επιτροπής της Βουλής. Θα αναφερθώ συγκεκριμένα. Μέχρι τότε όμως θα ήθελα να συστήσω, κύριε Πρόεδρε, στον κ. Παυλόπουλο και σε όσους άλλους θέλουν να σταθούν σ' αυτό το θέμα να εντρυφήσουν λίγο περισσότερο στο σχέδιο νόμου, το οποίο έχουν ενώπιόν τους και βεβαίως και στην προηγούμενη νομοθεσία, η οποία ισχύει μέχρι σήμερα.
Θέλω επίσης να πω όσον αφορά στην κατάταξη για την οποία τόσος λόγος έγινε εδώ ότι αυτή η κατάταξη ισχύει και σήμερα και μάλιστα ισχύει πριν από το 1960. Δεν θυμάμαι ακριβώς ποιος είναι ο γενέθλιος νόμος αυτής της πράξης, αλλά νομίζω ότι είναι ακόμη επί κυβερνήσεως Καραμανλή. Και βεβαίως και μετά τη Μεταπολίτευση, όταν ξανά η Νέα Δημοκρατία ήταν για τόσα χρόνια στην κυβέρνηση, πάλι λοιπόν δεν άλλαξε τη νομοθεσία αυτή και είχε πάντοτε τη δυνατότητα ο κάθε Υπουργός να επιλέγει με βάση τα κριτήρια προσλήψεων, με βάση τις συγκεκριμένες ανάγκες της εποχής. 
Ξέρετε γιατί γίνεται αυτό; Γιατί δεν υπάρχει σαφής αριθμός κάθε χρόνο των αξιωματικών, των υπαξιωματικών, των λιμενοφυλάκων που εισάγονται στο Σώμα. Και επιπλέον κάθε χρόνο υπάρχουν διαφορετικές ανάγκες, διαφορετικές ειδικότητες. Πότε χρειάζονται κυβερνήτες των πλωτών, πότε χρειάζονται ηλεκτρονικοί, πότε χρειάζεται η ειδικότητα της πληροφορικής, αφού εισάγονται οι νέες τεχνολογίες στο σύνολο του Σώματος και χρειάζονται στελέχη μεεξειδικευμένα προσόντα, πότε χρειάζονται για παράδειγμα ειδικότητες οι οποίες αποκτήθηκαν στις Ένοπλες Δυνάμεις, κάτι το οποίο αξιοποιούμε τα τελευταία χρόνια και μια σειρά άλλες δυνατότητες. Μια σειρά άλλες ειδικότητες, τις οποίες πρέπει να έχει τη δυνατότητα κάθε φορά ο Υπουργός αυτές να τις ορίζει. 
Το κύριο όμως, το καθοριστικό προσόν, του υποψήφιου για το Σώμα ορίζεται από το νόμο. Μα ο νόμος τους στο άρθρο 2, παράγραφος 1 ορίζει ως βασικό προσόν ότι πρέπει να είναι απόφοιτος των Ανωτάτων Εκπαιδευτικών Ιδρυμάτων. Αυτό είναι το κύριο προσόν. Από κει και πέρα τα υπόλοιπα είναι λεπτομέρειες όσον αφορά στις ειδικότητες. Και πρέπει να υπάρχει αυτή η δυνατότητα στον κάθε Υπουργό προκειμένου να μπορέσει να πάρει μία απόφαση, η οποία πράγματι θα δίνει τη δυνατότητα στις συγκεκριμένες προσλήψεις του κάθε χρόνου να ανταποκρίνονται στις απαιτήσεις του συγκεκριμένου έτους.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, μου ζητάτε το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε...
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό. Δεν έχει πρωτολογήσει κανένας Βουλευτής.
(Θόρυβος στην Αίθουσα)
Θα σας δώσω πέντε λεπτά και θα τα αφαιρέσουμε από την τριτολογία. 
ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως.
Πρώτα-πρώτα, πριν χρησιμοποιεί βαρύτατες εκφράσεις ο κύριος Υπουργός, οφείλει να γνωρίζει γιατί μιλάμε. Αν κάποιος είναι αδιάβαστος σ' αυτήν την Αίθουσα, είναι εκείνος και θα το αποδείξω με πέντε παρατηρήσεις. 
Παρατήρηση πρώτη. Είπα ότι η διάταξη του άρθρου 23 παράγραφος 4, η οποία καθορίζει ότι επέρχεται αυτόματο ανασταλτικό αποτέλεσμα, σε περίπτωση άσκησης εφέσεως ενώπιον του Συμβουλίου Επικρατείας, είναι αντισυνταγματική. Και αυτό το καθορίζει ρητά η Επιστημονική Υπηρεσία της Βουλής. Και τι μου απαντάει για να μου αποδείξει, δήθεν, ότι είμαι αδιάβαστος; "Μα αυτό το έχουμε και στις Ένοπλες Δυνάμεις". Δηλαδή την παρανομία που υπάρχει ή την αντισυνταγματικότητα, την παράβαση της Ευρωπαϊκής Σύμβασης των Δικαιωμάτων του Ανθρώπου που υπάρχει για τις Ένοπλες Δυνάμεις που του καταγγέλλει η Επιστημονική Υπηρεσία της Βουλής, την επεκτείνει και εδώ. Είναι εκσυγχρονισμός αυτός, έτσι; Δηλαδή ό,τι κάνατε εκεί το κάνετε και εδώ. Καλά, το "ουκ ισότης εν τη παρανομία", τι σας λέει; Είναι αδιάβατος ο Κοινοβουλευτικός Εκπρόσωπος ενός κόμματος, κύριε Υπουργέ, που σας τονίζει ότι η Επιστημονική Υπηρεσία της Βουλής σας λέει κάτι;
Επεκτείνοντας τις αντισυνταγματικότητες, εσείς θεωρείτε ότι εκσυγχρονίζετε το κράτος; Λοιπόν μην τα λέτε αυτά. Απαντήστε μου ευθέως: Τι απαντάτε στην Επιστημονική Υπηρεσία της Βουλής. Μη μου λέτε ότι το έχετε και αλλού, γιατί απλώς θίγετε και τον εαυτό σας και την Κυβέρνησή σας.
Δεύτερον, σε ό,τι αφορά το θέμα των τεσσάρων κατηγοριών κρίσεων. Αν κοιτάξετε αυτό το κείμενο το οποίο μας μοιράστηκε -γιατί όπως ξέρετε εγώ δεν είμαι μέλος της επιτροπής όταν συνεζητείτο- η Υπηρεσία της Βουλής το μοίρασε, δεν αναφέρει τίποτε απ' όλα αυτά. Είπατε ότι το κάνετε δεκτό στην επιτροπή. Στα κείμενα που μας μοιράστηκαν δεν υπάρχει. 
Θα σας πω και το εξής. Τα πέντε τα κάνατε τέσσερα. Την πεντάβαθμη κλίμακα την κάνετε τετράβαθμη. Εδώ είναι το ζήτημα. Το ερώτημά μου ήταν απλό. Όσο μειώνονται οι κατηγορίες κρίσεων, δεν αυξάνεται η διακριτική ευχέρεια της διοίκησης κατά τη νομολογία του Συμβουλίου της Επικρατείας;
Παρακαλώ, δώστε, αυτό που μου φέρατε, στον κύριο Υπουργό.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μην κάνετε θέατρο, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Δεν κάνω κανένα θέατρο, κύριε Υπουργέ. Αν δεν λειτουργούν οι υπηρεσίες της Βουλής όπως πρέπει, είναι δικό τους θέμα.
Το δεύτερο, λοιπόν, είναι ότι από τη στιγμή που καθιερώνετε την τετράβαθμη αντί για την πεντάβαθμη κατηγοριοποίηση και πάλι αυξάνεται η διακριτική ευχέρεια. Τι απαντάτε σ' αυτό; Γιατί αυξάνετε τη διακριτική ευχέρεια της διοίκησης τη στιγμή που πάσχει το σύστημα; Υπήρχε η πεντάβαθμη και την κάνατε τετράβαθμη. Σ' αυτό δεν απαντάτε παρά μου λέτε ότι "έβαλα κάποιο βαθμό παραπάνω". Το ερώτημά μου είναι: Και με τέσσερις κατηγορίες στην ουσία αυξάνετε τη διακριτική ευχέρεια.
Σε ό,τι αφορά το θέμα της επιλογής του αρχηγού, εγώ δεν σας είπα ότι δεν γινόταν έτσι πριν. Σας ρώτησα όμως κάτι άλλο. Γιατί αυξάνετε τον αριθμό και των υποναυάρχων και των αρχιπλοιάρχων για να κάνετε μεγαλύτερη τη διακριτική σας ευχέρεια; Για να μπορούν οι βουτιές σας να γίνονται πιο μεγάλες; Γιατί θέλετε να πάτε στον πάτο. Γι' αυτό αυτή είναι η ουσία. Και σ' αυτό δεν μου απαντάτε. 
Σε ό,τι αφορά την κατάταξη, πάλι δεν μου απαντήσατε αυτό που σας ρώτησα. Σας λέει η Επιστημονική Υπηρεσία της Βουλής, τουλάχιστον κάντε το με διάταγμα για να περνάει από το Συμβούλιο της Επικρατείας, να υπάρχει μία στοιχειώδης κρίση. Δεν μου απαντάτε σ' αυτό. Μου λέτε ότι ξέρετε τι γίνεται; Τα κριτήρια πρέπει να γίνονται με υπουργικές αποφάσεις, διότι τα κριτήρια αυτά δεν μπορεί να καθοριστούν εκ των προτέρων. 
Η απάντηση που μου δίνετε φανερώνει ότι είσαστε αδιάβαστος. Σας λέει η Επιστημονική Υπηρεσία της Βουλής ότι χρειάζεται διάταγμα γιατί παραβιάζεται το άρθρο 43 παράγραφος 2 εδάφιο β' του Συντάγματος και το άρθρο 5. Εάν νομίζετε ότι τα ξέρετε όλα, διαβάστε τι λέει. Αν υπάρχει, επαναλαμβάνω, κάποιος αδιάβαστος, είστε εσείς που δεν κοιτάξατε ούτε τι λέει η Επιστημονική Υπηρεσία της Βουλής. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Γιατί εάν το ξέρατε, εκεί που ανεβήκατε θα προσπαθούσατε να τα αντικρούσετε. Δεν το κάνατε. Ή το αγνοούσατε ή το αποκρύπτατε.
Και το τελευταίο. Μου είπατε για την ιδιομορφία του Υπουργείου Εμπορικής Ναυτιλίας. Κατά τη γνώμη σας δηλαδή είναι τέτοια η ιδιομορφία, ώστε επιτρέπεται να έχετε έναν κομματικό γενικό γραμματέα για να έχει υπό το κομματικό μάτι το Λιμενικό Σώμα. Φυσικά και υπάρχει ιδιομορφία του Υπουργείου Εμπορικής Ναυτιλίας. Το Λιμενικό, όμως, Σώμα δεν παύει να είναι ένα Σώμα το οποίο έχει και ως αρμοδιότητα φύλαξη θαλάσσιων συνόρων -το ξέρετε πάρα πολύ καλά αυτό- εμμέσως πλην σαφώς.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε...
ΠΡΟΚΟΠΗΣ ΠΑΥΛΟΠΟΥΛΟΣ: Και αυτό επιβάλλει να υπάρχει εξομοίωση με το Αρχηγείο των Ενόπλων Δυνάμεων, εάν θέλουμε να έχουμε ανεξάρτητο, από την πλευρά αυτή, την οργανωτική, Λιμενικό Σώμα. 
Σε αυτό δεν μου δίνετε καμία απολύτως απάντηση. Μου αναφέρετε αυτού του είδους την ιδιομορφία και τίποτε άλλο.
Και δεν μου δώσατε και σε κάτι άλλο απάντηση. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, όμως, κύριε Παυλόπουλε, να ολοκληρώσετε.
ΠΡΟΚΟΠΗΣ ΠΑΥΛΟΠΟΥΛΟΣ: Τελείωσα.
Ο Υπουργός Εθνικής Οικονομίας και ο Υπουργός Δικαιοσύνης υπογράφουν.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, έληξε ο χρόνος σας.
Ο κ. Σπυριούνης έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Γιατί όχι ο Υπουργός Εθνικής Άμυνας όταν πρέπει να υπάρχει συνεργασία άμεση του Λιμενικού Σώματος με τις Ένοπλες Δυνάμεις και ιδίως με το Ναυτικό; Κατόπιν...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, ο κύριος Υπουργός....
ΠΡΟΕΔΡΕΥΩΝ (Παναγιώτης Σγουρίδης): Κύριε Παπανικολάου, αφήστε το Προεδρείο να κάνει τη δουλειά του.
Ο κ. Σπυριούνης έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: ...και τότε θα συζητήσουμε ποιος διαβάζει και ποιος δεν διαβάζει σ' αυτήν την Αίθουσα. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπυριούνη, έχετε το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, να απαντήσω;
ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Υπουργέ, δεν χρειάζεται. Θα έρθει η ώρα να απαντήσετε όταν πάρετε το λόγο για να δευτερολογήσετε.
Ορίστε, κύριε Σπυριούνη, έχετε το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, συζητούμε ένα νομοσχέδιο που αναφέρεται κατά κύριο λόγο στο Λιμενικό Σώμα, ένα στρατιωτικά οργανωμένο Σώμα με πολύ σοβαρή αποστολή. Εάν αυτό προβληθεί στις υφιστάμενες και με ταχύτητα ιλίγγου εναλλασσόμενες καταστάσεις ή προβληθεί μέσα στο πλαίσιο των εθνικών μας θεμάτων, που κυρίως εγείρονται μέσα στο Αιγαίο, τότε αντιλαμβάνεται κανένας ότι προσλαμβάνει και ειδική διάσταση το πρόβλημα.
Πιστεύω, λοιπόν, ότι το νομοσχέδιο έχει υψηλή σπουδαιότητα και επιβάλλει κύριε Υπουργέ -και υποβάλλω τη σχετική παράκληση- κατά το δυνατόν μέσα από το διάλογο και τη συζήτηση στο Κοινοβούλιο να προσπαθήσουμε όλοι -επιβάλλει σε όλους την ευθύνη- να ολοκληρωθεί μέσα σ' ένα κλίμα συναίνεσης, γιατί αυτό θα προσδώσει ειδικό κύρος στο νομοσχέδιο και επιπλέον θα επισφραγίσει και τη διαλεκτική σας συμπεριφορά και αντίληψη που είναι σε όλους και στο Κοινοβούλιο γνωστή. 
Θα ξεκινήσω από τις παρατηρήσεις. Είμαι και εγώ υπέρ της μεγαλύτερης κλίμακας, γιατί δίδει στους διοικητές, στους προϊσταμένους την ευχέρεια να κλιμακώνουν την ποιότητα. Εάν δηλαδή θα ανταποκρίνονταν στους τέσσερις χαρακτηρισμούς, να κάνατε και σχετική ομαδοποίηση αριθμών. Για παράδειγμα, εξαίρετος είναι αυτός που καλύπτει το εννέα και δέκα. Είναι δικό σας θέμα πώς θα το δείτε.
Πιστεύω ότι εάν κάνετε αυτήν την προσαρμογή, έχετε και τη στήριξη από την πλευρά της Νέας Δημοκρατίας και ίσως και των άλλων κομμάτων.
Το δεύτερο στοιχείο που έχω να παρατηρήσω, κύριε Υπουργέ είναι το εξής: Έχω την άποψη, πέρα από την ουσία του πράγματος, ότι, εάν ίσχυε μία νομοθετική ρύθμιση το 1980, δεν μας δεσμεύει σήμερα να την αλλάξουμε. Σαν στρατιωτικός, λοιπόν, λέω, όχι ότι δεν μπορεί η πολιτεία, αλλά κατά κάποιο τρόπο αποδεικνύει η ίδια η πολιτεία ότι οι επιλογές που έκανε σ' ένα επίπεδο βαθμών δεν ήταν τέτοιες που να εξασφαλίζουν την προοπτική από το επίπεδο αυτό να πάμε στο αμέσως ανώτερο. Δηλαδή εάν οι προαχθέντες υποναύαρχοι, υποστράτηγοι δεν μπορούν να εξασφαλίσουν βαθμό αντιστράτηγου, σημαίνει ότι δεν έγινε καλή επιλογή στο επίπεδο των υποναυάρχων.
Να παρακαλέσω, λοιπόν, να αλλάξουμε τη διάταξη του νόμου 1980 -αν το κρίνετε λογικό και σκόπιμο- και να περιοριστούμε για την επιλογή -αυτή είναι και η πρακτική δηλαδή στο κάτω-κάτω- του Αρχηγού -έχουμε το πλαίσιο των πέντε, των τριών, των έξι, των δέκα, των είκοσι πέντε στο στρατό, των είκοσι πέντε υποστρατήγων, των πέντε υποναυάρχων- και να απαλείψουμε την ευχέρεια να πηγαίνει κανείς και στον τελευταίο αρχιπλοίαρχο για να κάνει τον Αρχηγό, που σημαίνει ότι όλες αυτές οι επιλογές δεν ήταν κανονικές. 
Σαφώς και συμφωνώ με το γενικό πνεύμα του νομοσχεδίου που ανταποκρίνεται στην αποστολή την κυρώνει, τη στηρίζει και της δίδει την προοπτική ότι το Λιμενικό Σώμα έχει στρατιωτικό χαρακτήρα που επιβάλλεται -το ανέπτυξε με διαύγεια ο Υπουργός- από την ίδια την αποστολή του. Όλοι γνωρίζουμε τουλάχιστον στην τελευταία δεκαετία ότι το Λιμενικό αγωνίστηκε στρατιωτικά για να επιβάλει την κυριαρχία της πολιτείας στον αμφισβητούμενο θαλάσσιο χώρο μας. Και αναφέρομαι σε πλείστα όσα επεισόδια, που είχε και νεκρούς το Λιμενικό Σώμα. Πώς αυτές τις αποστολές θα μπορέσει ένα πολιτικό σώμα να τις φέρει σε πέρας;
Άρα, κύριε Υπουργέ, νομίζω ότι αξίζουν και συγχαρητήρια ότι, παρά εάν θέλετε την εξέλιξη των πραγμάτων, εμμένετε στο στρατιωτικό χαρακτήρα του Λιμενικού Σώματος. Και επιπλέον θα ήταν και μια μεγάλη αντίφαση εάν όλος αυτός ο εξοπλισμός, όλες αυτές οι πολυδάπανες εξοπλιστικές προοπτικές θα έμεναν χωρίς περιεχόμενο αν τις εμπιστευόμασταν σ' ένα Σώμα που δεν θα είχε στρατιωτική οργάνωση, στρατιωτική πειθαρχία, στρατιωτική δυναμική για δυναμικές αποστολές όπως είναι οι μάχιμες αποστολές. 
Δεν θέλω να αναφερθώ και να αναλύσω τις επιμέρους αποστολές υπαινισσόμενος τις ειδικές κατηγορίες, όταν πράγματι συμβάλλει. Από την προσωπική μου εμπειρία θα μου επιτρέψετε να πω ότι από το Λιμενικό Σώμα παίρναμε τις πρώτες θαλάσσιες πληροφορίες σε κρίσιμες για την πατρίδα περιοχές που είχα την τιμή να υπηρετήσω. Δεν επιτρέπει το Κοινοβούλιο και ο χρόνος να σας αναφέρω περιστατικό, που σηκώθηκε η τρίχα και στηριχτήκαμε στο Λιμενικό Σώμα κύριοι συνάδελφοι. 
Καλώς, λοιπόν, του δίνετε, του διατηρείτε, του εμπεδώνετε και του ενισχύετε και με συγκεκριμένα μέτρα κυρώνετε το στρατιωτικό χαρακτήρα του Λιμενικού Σώματος. 
Θα συμφωνήσω απολύτως με το πνεύμα του νομοσχεδίου που με σαφήνεια κατά το γράμμα και κατά το πνεύμα, το νομοσχέδιο αγκαλιάζει την ευρύτερη προοπτική του αμυντικού μας συστήματος, ανάγοντας και ανοίγοντας τους ορίζοντες της συνεργασίας, της πολεμικής αποστολής άμα θέλετε να το πω έτσι ωμά και ευθύνης που έχει το Λιμενικό Σώμα. Και χρειάζεται, κύριε Υπουργέ, όλη αυτή η σύγχρονη θεσμική πλαισίωση, όπως απηχείται από το νομοσχέδιο. Χρειάζεται τα εξοπλιστικά προγράμματα, όπως έχουν γίνει νομίζω κυρία την τελευταία δεκαετία και παραπέρα άμα θέλετε -δεν μιλώ κομματικά για έναν ιερό χώρο. Δεν μπορείς να μιλήσεις κομματικά για τις Ένοπλες Δυνάμεις, για το αμυντικό μας σύστημα. Έχουμε όλοι την ίδια ευθύνη, την ίδια αγάπη και τον ίδιο πόνο γι' αυτά τα πράγματα και μπορούμε να συνεννοηθούμε γιατί το μείζον μας ενώνει.
Μπορούμε, λοιπόν, αυτούς τους ιερούς, τους ειδικούς χώρους να τους κρατήσουμε μ' ένα πολυμερές συναινετικό κλίμα, που θα αγκαλιάζει το σύνολο της αποστολής τους, της διάρθρωσής τους και της ύφανσης, της δυνατότητάς τους να εκπληρώσουν την αποστολή τους αυτή.
Λέγω, λοιπόν, ότι εκτός από το θεσμικό, εκτός από τα εξοπλιστικά και εκτός από την εκπαίδευση, που σαφώς εδώ αναφέρεται, αυτός ο τρίποδας στηρίξεως του Λιμενικού Σώματος, επομένως της αποστολής του εν ειρήνη και εν πολέμω -και είναι σημαντικό αυτό να λέγεται- χρειάζεται, κύριοι συνάδελφοι, αναμφισβητήτως και αξιοκρατία. Χρειάζεται, κύριοι συνάδελφοι -που είναι και το μέγιστο- να δεχόμαστε ότι και η σταδιοδρομία των στελεχών να γίνεται με βάση το ήθος τους, την επαγγελματική τους κατάρτιση και την εργατικότητά τους, τη συνέπειά τους, δηλαδή στο καθημερινό τους έργο.
Πιστεύω ότι έχουμε χρέος όλοι μας αυτήν την αξιοκρατία να τη στηρίζουμε, να την προωθούμε, να την καταστήσουμε κάποτε ιερό ευαγγέλιο. Καθώς τα χρόνια περνάνε και διευρύνεται η δημοκρατία μας και συνειδητοποιούμε όλοι την αξία της, απομακρυνόμαστε από προκαταλήψεις, που οι κακές εποχές και η πορεία της πατρίδας μας άφησε στο εθνικό Σώμα, πιστεύω ότι καθημερινά η έννοια της αξιοκρατίας σε όλο το μήκος της Δημόσιας Διοίκησης, αλλά και ειδικότερα στις 'Ενοπλες Δυνάμεις και στα Σώματα Ασφαλείας θα γίνεται ιερό δόγμα και απαραβίαστο. 
Θα μου επιτρέψετε, συνάδελφοι των άλλων κομμάτων, να σας πω ότι αυτό το πνεύμα το ΠΑΣΟΚ το εμπέδωσε, προσπάθησε να το επιβάλει στις Ένοπλες Δυνάμεις. Το 1982, αν θυμάμαι καλά, εισήγαγε τη διαδικασία επιλογής προσωπικού στις στρατιωτικές σχολές, μέσω πανελληνίων εξετάσεων. Ήταν ένα άλμα για την κύρωση ακριβώς αυτής της ανάγκης για αξιοκρατία στις Ένοπλες Δυνάμεις. Το ίδιο έκανε για τα Σώματα Ασφαλείας. 
Μελετήστε τις τελευταίες επιλογές στις Ένοπλες Δυνάμεις και θα δείτε το αξιοκρατικό πνεύμα...
ΑΘΑΝΑΣΙΟΣ ΓΙΑΝΝΟΠΟΥΛΟΣ: Όχι απόλυτα, στρατηγέ.
ΚΥΡΙΑΚΟΣ ΣΠΥΡΙΟΥΝΗΣ: Το απόλυτο είναι μόνο στις θρησκευτικές δοξασίες. Μπαίνουν και άλλοι παράγοντες. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Στις Ένοπλες Δυνάμεις γίνεται πογκρόμ. Να μην αναφέρω ονόματα.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: (δεν ακούστηκε)
ΚΥΡΙΑΚΟΣ ΣΠΥΡΙΟΥΝΗΣ: Επιτρέψτε μου να σας πω ότι είμαι και ο ίδιος παθών από την αντίθετη πλευρά, δηλαδή από εμάς...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σπυριούνη. Ο χρόνος σας τελείωσε και εσείς κάνετε διάλογο. 
ΚΥΡΙΑΚΟΣ ΣΠΥΡΙΟΥΝΗΣ: Κύριοι συνάδελφοι, να μη με διακόπτετε, να με σέβεστε, όπως σας σέβομαι. 
Τη δεύτερη μέρα που σχηματίστηκε η συγκυβέρνηση στις 4.7.89 -δεν μιλώ γιατί σας οφείλω σεμνότητα, αλλά μη με προκαλείτε- με αποστράτευσαν, ένατο στη σειρά από τους δεκαεπτά με έκτακτη κρίση. Έκτακτη κρίση γίνεται όταν επιδείξεις ανικανότητα στο πεδίο της μάχης. Δεν δικαιολογείται, εν μέσω δημοκρατίας και γαλήνης της πατρίδας μας έκτακτη κρίση για έναν αντιστράτηγο. Θα με αποστρατεύετε το Δεκέμβριο. Με αποστρατεύσατε δύο μέρες μετά τη συγκυβέρνηση. Για να μην τα λέμε. Για να μη λέμε πώς αποφάσισε το Ανώτατο Στρατιωτικό Συμβούλιο. Κάναμε κι εμείς πολλά λάθη, επαναλαμβάνω, αλλά να μην προκαλείτε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, ο χρόνος σας τελείωσε. 
ΚΥΡΙΑΚΟΣ ΣΠΥΡΙΟΥΝΗΣ: Τελειώνω. Βγάζω μερικά απωθημένα, επειδή προκλήθηκα. 
ΠΡΟΕΔΡΕΥΩΝ (Παναγιώτης Σγουρίδης): Στη Βουλή δεν βγάζουμε απωθημένα. Στη Βουλή τοποθετούμαστε. 
ΚΥΡΙΑΚΟΣ ΣΠΥΡΙΟΥΝΗΣ: Το νομοσχέδιο καλύπτει την προοπτική του Λιμενικού Σώματος με βάση την αποστολή του και έχουμε χρέος προσπαθώντας όλοι οι κύριοι συνάδελφοι, με τις παρατηρήσεις που θα κάνουμε, να το ολοκληρώσουμε σ' ένα σχήμα που θα εμπεριέχει και το τεκμήριο της συναίνεσης, όπου μπορούμε να το κάνουμε αυτό. 
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Αγαπητοί συνάδελφοι, γνωρίζετε πως τα πράγματα ήρθαν έτσι ώστε να είμαι σε μια δύσκολη θέση πολιτικώς, όντας ιδρυτικό μέλος του ΠΑΣΟΚ και βρισκόμενος εκεί που είμαι σήμερα. 
Σήμερα εισάγεται ένα νομοσχέδιο από ένα εκλεκτό στέλεχος του ΠΑΣΟΚ, αλλά φοβάμαι ότι και αυτό το στέλεχος γίνεται όργανο στους στόχους μιας ηγεσίας. Προσωπικώς έχω παρεξηγηθεί, έχω χαρακτηριστεί για τις σκληρές εκφράσεις που χρησιμοποιώ ή για τους σκληρούς όρους. Σήμερα θα χρησιμοποιήσω εκφράσεις έγκριτων και αξιόλογων δημοσιογράφων, που είναι πολύ βαρύτερες από αυτές, που θα έλεγα εγώ. 
Πρώτον, να δώσω μια απάντηση στον κ. Παυλόπουλο αλλά και μια απάντηση στην Αίθουσα και στον ελληνικό λαό. Ο κ. Παυλόπουλος λέει ότι ψηφίζουμε τα νομοθετήματα της Νέας Δημοκρατίας, δηλαδή ουδεμία ιδεολογικοπολιτική διαφορά μεταξύ σας. Απευθύνομαι περισσότερο στον εκλεκτό τέως σύντροφο κ. Παπουτσή. 'Οταν ο κ. Παπουτσής λέει γιατί δεν το ψηφίζετε και ο άλλος λέει θα ψηφίζαμε, δεν βλέπω που είναι οι ιδεολογικοπολιτικές διαφορές. Εν πάση περιπτώσει εμείς κατακτήσαμε την κυβέρνηση γιατί από το 1977 έως το 1981 κανένα νομοσχέδιο δεν ψηφίσαμε. Το θέμα δεν είναι αν συμφωνείς ότι το καράβι είναι καλό ή όχι, αλλά ποιος το οδηγεί. Ποιος οδηγεί το καράβι αυτό; Ένας καλός νόμος στα χέρια μιας κακής Κυβέρνησης γίνεται δυνάστης. Λοιπόν τι μας λέτε, κύριε Παυλόπουλε; Για βάλτε άξονες στην πολιτική σας, γιατί όπως πάτε βλέπω να διαλύεται η χώρα και η χώρα έχει ανάγκη αλλαγής, είναι ολοφάνερο αυτό. Δεν είναι σκοπός σας να ψηφίσετε. Αν ένα νομοσχέδιο είναι καλό υπάρχουν και καταστάσεις ανοχής ή κάτι άλλο, αλλά δεν μπορείτε να μην έχετε ιδεολογικοπολιτικές διαφορές, τότε δεν είστε αλτερνατίβα.
Όσον αφορά το νομοσχέδιο για το Λιμενικό Σώμα, άκουσα πολλά και πρόσεξα τον Υπουργό και στεναχωριέμαι που θα πάρει θέση, η οποία πιστεύω ότι είναι και δική του θέση αλλά δείχνει κάποια άλλη. Μας έρχεται ένα νομοσχέδιο από μια ψοφοδεή κυβέρνηση, όπως την ονόμασε ο κ. Καρκαγιάννης και αναξιόπιστη προσθέτω εγώ και το έχει πει και ο ίδιος, σε ό,τι αφορά τον ευβοϊκό λαό. Ήλθε και δεσμεύτηκε στην Εύβοια συγκεκριμένα, πάτησε στις ελπίδες και στα όνειρα του ευβοϊκού λαού, έκανε πλιάτσικο, άδραξε όλους τους ψήφους, πήρε 49% και απήλθε.
ΠΡΟΕΔΡΕΥΩΝ (Παναγιώτης Σγουρίδης): Η έκφραση πλιάτσικο δεν νομίζω ότι είναι δόκιμη....
ΒΑΣΙΛΗΣ ΚΕΔΙΚΟΓΛΟΥ: Η λέξη πλιάτσικο είναι πολύ πιο κάτω απ' αυτές που...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! Πρέπει να είσθε πιο προσεκτικός στις εκφράσεις σας.
ΒΑΣΙΛΗΣ ΚΕΔΙΚΟΓΛΟΥ: Μιλάμε για ένα νομοσχέδιο που το φέρνει μια κυβέρνηση, την οποία έγκριτος δημοσιογράφος της εκλεκτής εφημερίδας "ΤΟ ΒΗΜΑ" την αναφέρει "η κυβέρνηση της καταλήστευσης των μικροεπενδυτών". Αν, λοιπόν, το πλιάτσικο σας πειράζει, θα σας πω τι λέει η εφημερίδα "ΤΟ ΒΗΜΑ" και ο κ. Νικολάου. Λέει "της καταλήστευσης". Τουλάχιστον το πλιάτσικο δεν είναι κατ΄ ανάγκη καταλήστευση, δεν σημαίνει οπωσδήποτε και ληστεία. Το πλιάτσικο είναι πολύ πιο κάτω από τη ληστεία, η οποία δεν σας πείραξε και κανείς δεν είπε τίποτα. Ο Μπαμπινιώτης λέει ότι αυτός που κάνει πλιάτσικο λέγεται κατσαπλιάς. Αρέσει δεν αρέσει αυτός που κάνει πλιάτσικο, όπως λέει ο Μπαμπινιώτης, λέγεται κατσαπλιάς. 
Λοιπόν, έχουμε ένα νομοσχέδιο για το Λιμενικό Σώμα. Το Λιμενικό Σώμα τι κάνει; Έχει τρεις, τέσσερις αποστολές. Πρώτα απ' όλα έχει την αστυνόμευση, το είπε ο Υπουργός. Δεύτερον έχει την προξενική εκπροσώπηση της χώρας στα διάφορα λιμάνια. Αυτή είναι πολύ σημαντική υπηρεσία, ιδιαίτερα στον οικονομικό ορίζοντα και τομέα. Έχει μεγάλη αποστολή στην προστασία από το έγκλημα.
Θέλουμε, λοιπόν, ένα Λιμενικό Σώμα τήρησης των νόμων, θέλουμε ένα Λιμενικό Σώμα προστασίας και θέλουμε και μια λιμενική υπηρεσία καταδίωξης του κοινού και του βαρέως εγκλήματος. Αυτά όλα για να τα αντιμετωπίσει προηγούμενα ο Ανδρέας Παπανδρέου ορθά είπε "τέρμα αυτή η ιστορία των χωριστών εισαγωγικών εξετάσεων, τέρμα αυτός ο διαχωρισμός των πολιτών, ευελπίδων, εκείνων, εκείνων, ομογενοποίηση, ομοψυχία, τέρμα οι διαιρέσεις, τα κοινωνικά φρονήματα κλπ.". Γινόντουσαν ψυχοτεχνικά τεστ. Ο Δημήτριος Αντωνίου, εκλεκτός συμμαθητής μου από το σχολείο δεν μπόρεσε να γίνει ίκαρος και ήταν ο καλύτερος, γιατί στα ψυχοτεχνικά τεστ δεν τα πήγε καλά, λέει. Και όταν αργότερα τον φώναξε ο αξιωματικός του είπε "αυτή την εντολή είχα, γιατί η οικογένειά σου ήταν η υπ' αριθμόν ένα στην Αντίσταση". Ήρθε, λοιπόν, ο Ανδρέας Παπανδρέου και τα κατήργησε όλα αυτά, είπε "όλοι σας μέσα από εξετάσεις". Είχε μείνει η Αστυνομία και έδωσε εντολή στον κ. Παπαθεμελή -δεν θυμάμαι αν ήταν το ξεκίνημα από τον κ. Παπαθεμελή- να καταργηθεί εκείνη η διαδικασία. Δεν μπορώ να καταλάβω ποια είναι η λογική αυτής της Κυβέρνησης. Αλλά δεν υπάρχει κυβέρνηση, δεν υπάρχει κεντρικός νους, δεν υπάρχει πρωθυπουργός. Νόμιζα ότι ήταν ελάχιστος, αλλά αποδείχθηκε ότι είναι και ολίγιστος. Αποδεικνύεται μάλιστα και με τις τελευταίες του πράξεις. Λοιπόν, κατά ποια λογική γίνονται εδώ χωριστά πράγματα; Ορθώς κατηγορεί το Κ.Κ.Ε. ότι αυτό γίνεται για να μπορείτε να υπηρετείτε το κεφάλαιο των εφοπλιστών. Γιατί βεβαίως όταν έχεις εξαρτημένα όλα τα πράγματα υπηρετείς ό,τι σου πουν. Ποια ψυχοτεχνικά τεστ; Έχετε μάθει στη δική μου γενιά ποιον έσφαζαν και ποιον έδεναν και ποιον έκοβαν τα ψυχοτεχνικά τεστ; Από πού και ως πού; Με ποιες αντικειμενικές διαδικασίες; Που το βλέπετε αυτό;
Σε ό,τι αφορά το έγκλημα που μας απασχολεί τι μέτρα λαμβάνετε;
Πρώτον, κατά ποία λογική δεν περνούν από γενικές εξετάσεις; Όπως μπαίνεις και γίνεσαι αστυφύλακας και γίνεσαι αξιωματικός, υπαξιωματικός της Αστυνομίας, της Σχολής Ευελπίδων, της, της ,της..., γιατί δεν μπορείς να γίνεις και λιμενικός; Υπό ποία λογική, όταν σ΄ ένα πανεπιστήμιο η Νομική Σχολή έχει δεκαπέντε τμήματα; Εδώ είναι υπόθεση εθνικής ασφάλειας, είναι υπόθεση εθνικής προστασίας, είναι, είναι, είναι... 
Τι εμποδίζει, δηλαδή, να υπήρχε ένα τμήμα στη Σχολή των Ευελπίδων ή στη Σχολή της Αστυνομίας -αυτό θα το πουν οι ειδικοί- που να μπαίνει κανείς με αντικειμενικές διαδικασίες; Αυτό δεν το καταλαβαίνω.
Έρχεται το νομοσχέδιο και σου λέγει: "Θα κάνουμε και Λιμενική Ακαδημία στην Αλεξανδρούπολη". Αυτό το λέει ο κ. Σημίτης. Έχω απόλυτη βεβαιότητα ότι δεν είναι εισήγηση και άποψη του παριστάμενου Υπουργού Εμπορικής Ναυτιλίας, γιατί δεν υπάρχει στην Κυβέρνηση κεντρικός νους. Ένα τέτοιο νομοσχέδιο έρχεται μετά από συνεννόηση μ΄ έναν πρωθυπουργό. Δεν γίνεται αλλιώς. Δεν μπορούσες επί Παπανδρέου να φέρεις νόμο εδώ, εάν δεν συζητούσες τους άξονες του νόμου. Δεν γινόταν.
Δεν μπορεί, λοιπόν, να έχουμε γενική αρχή ως ΠΑ.ΣΟ.Κ. την ομογενοποίηση, την ομοψυχία και εδώ να φέρνουμε ένα νομοσχέδιο με εντελώς χωριστό τρόπο ανάδειξης των στελεχών. Αυτό είναι πρωτάκουστο, σήμερα που τα τμήματα γεννιούνται κάθε μέρα στα πανεπιστήμια. Κατά ποία λογική, λοιπόν, καταστρατηγείται κάτι, το οποίο έχει αποκτήσει συνταγματική θέση;
Αγαπητέ φίλτατε Υπουργέ, σας επέλεξε σαν όργανο ένας ολίγιστος, πέραν του ελαχίστου Πρωθυπουργός, ένας πρωθυπουργός μιας ψοφοδεούς κυβέρνησης, όπως πολύ σωστά είπε ο κ. Καρκαγιάννης.
ΜΑΝΩΛΗΣ ΛΟΥΚΑΚΗΣ: Δεν μπορείτε να βρίζετε.
ΒΑΣΙΛΗΣ ΚΕΔΙΚΟΓΛΟΥ: Ποιος σας είπε ότι βρίζω; Σας είπα τι λέει ο κ. Καρκαγιάννης. Απαντήσατε εσείς ποτέ στον κύριο Καρκαγιάννη, γιατί είπε ψοφοδεή την Κυβέρνηση; Λέγω τι είπε ο κ. Καρκαγιάννης.
ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, συνεχίστε σας παρακαλώ. Μην κάνετε διάλογο.
ΒΑΣΙΛΗΣ ΚΕΔΙΚΟΓΛΟΥ: Γράψτε ένα γράμμα διαμαρτυρίας να σας ακούσουμε στο θέμα αυτό. Καμία αντίρρηση.
Κανένα δεν υβρίζω, κύριε συνάδελφε. Εάν νομίζετε ότι έχει μια κυβέρνηση θάρρος, να τα πείτε εδώ. Ελάτε να τα αναπτύξετε.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Κεδίκογλου, γιατί ο χρόνος τρέχει αμείλικτα.
ΒΑΣΙΛΗΣ ΚΕΔΙΚΟΓΛΟΥ: Δεν θα τον παραβώ ούτε κατά ένα χιλιοστό
Δεύτερον, εγώ δεν είμαι υπέρ εκείνων που πιστεύουν ως θέσφατο την επιστημονική επιτροπή. Δεν ξέρω πόσο χρήσιμη είναι, αλλά να μου πει ένας σύμβουλος εάν αυτό που θεσπίζω είναι συνταγματικό ή όχι είναι απαραίτητο. Σε κάθε περίπτωση ο Υπουργός, όταν μιλάει επί της αρχής, οφείλει να απαντήσει ότι είναι συνταγματικό το νομοσχέδιο του. Είναι το υπ' αριθμόν ένα ο νόμος να είναι συνταγματικός, γιατί κινδυνεύει το πρωί να καταρριφθεί από το Συμβούλιο της Επικρατείας.
Τέλος, δεν μπορεί ο κ. Παυλόπουλος να έρχεται και να λέει για τον Υπουργό κάποιες κουβέντες: "Ξέρετε, έφερε προσθήκη που αλλάζει μια διάταξη". Αυτό είναι θέμα κοινοβουλευτικής απειρίας του Υπουργού. Θα μπορούσε να γράψει αναδιατύπωση του άρθρου τάδε και μάλιστα την ώρα που θα κουβεντιάζαμε το άρθρο αυτό. Δεν είναι λόγοι αυτοί για να αντιπολίτευση. Το κόμμα σας, η Νέα Δημοκρατία, να βρει άξονες πολιτικής και να κάνει αντιπολίτευση, αλλιώς να μη μιλάει για αυτά τα ζητήματα.
Αναφέρθηκε στις περιφερειακές διοικήσεις. Δεν μπόρεσα να καταλάβω. Η Ελλάδα έχει περιφερειακή διοίκηση από το Υπουργείο Εσωτερικών και Δημόσιας Διοίκησης. Έχει και άλλη περιφερειακή διοίκηση από το Υπουργείο Εμπορικής Ναυτιλίας; Τι εμπόδιζε οι υπάρχουσες περιφέρειες της Ελλάδος να έχουν τη διοίκησή τους; Γιατί έπρεπε να γίνουν άλλες περιφερειακές διοικήσεις;
Κοντολογίς, για να τελειώνουμε, αυτό είναι το αλαλούμ. Είμαστε σε μια περίοδο που χρειάζεται το ταχύτερο δυνατό να φύγει ο σημερινός Πρωθυπουργός πάση θυσία.
Εσείς, αγαπητοί φίλοι, λάβετε τα μέτρα σας. Επιτέλους, επτά χρειάζονται.
Εσείς πληρώνετε, συνάδελφοι του ΠΑΣΟΚ, καταλάβετέ το. Για να λύσει ζητήματα της χώρας, απευθύνεται στο εσωτερικό, στο κόμμα. Λοιπόν, λάβετε τα μέτρα σας. Συνασπιστείτε, μαζευτείτε και πείτε: "Άντε, κύριε, σπίτι σου" και δώστε σε κάποιον άλλο τη θέση, διότι διαφορετικά χωρίς κεντρικό νου δεν μπορεί να υπάρχει κυβέρνηση. Καλύτερα να έχετε έναν κεντρικό νου και μια κακή κυβέρνηση, παρά να μην υπάρχει κεντρικός νους και να φαίνεται ότι είναι και ολίγιστος.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρία και κύριοι συνάδελφοι, θεωρώ πράγματι ότι συζητούμε ένα πολύ σοβαρό νομοσχέδιο. Φαίνεται, όμως, ότι τη σοβαρότητά του δεν την έχει αντιληφθεί η Κυβέρνηση, γι' αυτό και μας έφερε σήμερα εδώ προς συζήτηση ένα νομοσχέδιο το οποίο είναι πρόχειρο, το οποίο είναι ελλιπέστατο, το οποίο είναι αναποτελεσματικό.
Eίναι ένα νομοσχέδιο το οποίο αφήνει επικίνδυνα κενά στην αστυνόμευση και στον έλεγχο του τεράστιου θαλάσσιου χώρου, ο οποίος περιβάλλει την ηπειρωτική Ελλάδα. Είναι γνωστό πόσο πολύτιμος είναι αυτός ο θαλάσσιος χώρος για την πατρίδα μας. Είναι ένας χώρος διάσπαρτος με νησιά, με κατοίκους που αποπνέουν Ελλάδα. Είναι οι προφύλακές μας, τα πρώτα μας αμυντικά συστήματα κυρίως προς ανατολάς έναντι των γνωστών και μη κρυπτομένων εχθρών που επιβουλεύονται τη χώρα μας. 
Δυστυχώς το νομοσχέδιο, όπως θα εξηγήσω εν συνεχεία, είναι ανεπαρκές και αναποτελεσματικό για να προστατεύσει αυτόν τον ζωτικό χώρο της πατρίδας μας. Συγχρόνως ορισμένα άρθρα του δημιουργούν βάσιμες υποψίες ότι εκπονούνται σχεδιασμοί, ώστε αυτό το Σώμα, το ένδοξο Λιμενικό Σώμα, να ελεγχθεί από την Κυβέρνηση κομματικά και ακόμη να απειληθεί αν κάποιοι δεν θελήσουν να υπακούσουν. 
Ξεκινώ με την πρώτη συγκεκριμένη παρατήρηση. Προβλέπεται να δημιουργηθεί γραφείο εσωτερικών υποθέσεων από κάποιους, οι οποίοι θα επιλεγούν ως πραιτοριανοί με κομματικά κριτήρια και θα ασκήσουν από πίεση μέχρι και τρομοκρατία, προκειμένου να περάσουν τους όποιους σχεδιασμούς και επιδιώξεις της Κυβερνήσεως, που αφορούν ή μπορεί να εξυπηρετηθούν μέσα από τις αρμοδιότητες του Λιμενικού Σώματος. Δεν είναι δυνατόν να δεχθούμε ένα τέτοιο γραφείο εσωτερικών υποθέσεων, το οποίο θυμίζει άλλες πρακτικές και άλλες εποχές. 
Θέλω ακόμη να παρατηρήσω ότι ο ρόλος του Λιμενικού Σώματος είναι από κοινού με το Υπουργείο Εθνικής Αμύνης η ασφάλεια πρωτίστως του θαλασσίου χώρου. Όμως εδώ δεν βλέπω να συμπράττει ο Υπουργός Εθνικής Αμύνης. Δεν βλέπω με ποιον αποτελεσματικό και ακαριαίο τρόπο θα συνεργαστούν αυτά τα δυο Υπουργεία. Λέτε ότι κωδικοποιείτε, ότι εκσυγχρονίζετε τα όσα υπήρχαν μέχρι σήμερα και αφορούσαν το Λιμενικό Σώμα. Δεν βλέπω όμως να βάζετε τη συνεργασία με το αρμοδιότερο των Υπουργείων, δηλαδή του Υπουργείου Εθνικής Αμύνης. Μήπως θέλετε να υποβαθμίσετε ή να αφαιρέσετε αυτόν το βασικό και πρωταρχικό ρόλο του λιμενικού, που είναι η αστυνόμευση και η ασφάλεια των ελληνικών θαλασσών; Απαντήστε μας κύριε Υπουργέ.
Ένα άλλο το οποίο αφορά το προσωπικό. Προβλέπετε τρεις βαθμούς κρίσεως, τον επαρκή, τον ανεπαρκή και τον απαράδεκτο αξιωματικό. Μα είναι δυνατόν να διανοείστε ότι υπάρχουν απαράδεκτοι αξιωματικοί; Να τους βαθμολογήσετε, ναι, διότι σε όλες τις υπηρεσίες υπάρχουν οι καλοί, οι καλύτεροι, οι εργατικοί και οι πλέον φιλότιμοι. Δεν μπορώ όμως να θεωρήσω ότι υπάρχει αξιωματικός στο Λιμενικό, ένα Σώμα των Ενόπλων Δυνάμεων, που να είναι απαράδεκτος. Πώς βγήκαν τότε αυτοί οι αξιωματικοί από σχολές; Πώς υπηρέτησαν για κάποιο χρονικό διάστημα και δεν έχουν απομακρυνθεί; Ο χαρακτηρισμός είναι βαρύτατος ακόμη και αν δεν φθάσετε ποτέ στο σημείο -εκτός αν μερικοί είναι ανεπιθύμητοι για άλλους λόγους- να χαρακτηρίσετε αξιωματικούς του Λιμενικού Σώματος ως απαράδεκτους. Τότε θα πρέπει να ζητηθούν ευθύνες απ' αυτούς που τους έδωσαν τους βαθμούς και την τιμή να είναι αξιωματικοί.
Προβλέπετε κύριε Υπουργέ, ότι θα προσληφθούν περίπου πέντε χιλιάδες (5.000) νέα στελέχη διαφόρων ειδικοτήτων. Από ποια μελέτη προκύπτει ότι πρέπει να είναι πέντε χιλιάδες (5.000) και δεν πρέπει να είναι τέσσερις χιλιάδες (4.000) ή έξι χιλιάδες πεντακόσιες (6.500); Εφόσον μιλάτε για εξειδικευμένο προσωπικό ασφαλώς δεν θα είναι γραφείς. Σκέφτομαι ότι θα είναι προσωπικό κυρίως μάχιμο. Πέστε μας, λοιπόν, ποια είναι εκείνα τα σύγχρονα μέσα με τα οποία θα εξοπλιστεί το Λιμενικό Σώμα, μέσα, τα οποία σήμερα δεν έχει. Να μας αναφέρετε το χρονοδιάγραμμα της προμήθειας αυτών των μέσων για να μη φθάσετε στο σημείο να πάρετε προσωπικό, με τα όποια κριτήρια τελικά θα ισχύσουν και αυτό το προσωπικό να κάθεται ελλείψει μέσων. Να μας αναφέρετε τα παράλληλα χρονοδιαγράμματα προσλήψεων προσωπικού και προμηθείας των απαραιτήτων μέσων που θα εξυπηρετήσει αυτό το προσωπικό. 
Τέλος, κύριε Υπουργέ, μου δημιουργεί ανησυχία το γεγονός ότι, ενώ αυξάνετε την δύναμη του Λιμενικού Σώματος, ενώ υπόσχεστε την προμήθεια των απαραιτήτων μέσων τα οποία σήμερα δεν υπάρχουν, την ίδια στιγμή η Κυβέρνηση διά του Υπουργού Εξωτερικών, εις εκτέλεσιν προσωπικής διπλωματίας σαν η Ελλάδα να ήταν τσιφλίκι του, καταργεί τη χορήγηση βίζας για την είσοδο Τούρκων στην Ελλάδα. Είναι μια "επιτυχία" την οποία διαφημίσατε μετά τη χθεσινή συνάντηση του κ. Γεωργίου Παπανδρέου με τον στενό επιστήθιο φίλο του κ. Τζέμ στο Κουσάντασι. 
Και σας ερωτώ γιατί αυξάνετε τη δύναμη του Λιμενικού; Η αποστολή την οποία καλείται να επιτελέσει το ηυξημένης πλέον δυνάμεως Λιμενικό δεν θα υπάρχει, διότι όλοι αυτοί, οι οποίοι σήμερα με κάποια σαπιοκάραβα μεταφέρονται ως αντικείμενο δουλεμπορίου, όλοι αυτοί οι οποίοι μεταφέρουν επικίνδυνες ναρκωτικές ουσίες και όπλα στις ελληνικές θάλασσες, θα μπαίνουν πλέον νομίμως με την επίδειξη τουρκικού διαβατηρίου, το οποίο θα είναι πραγματικό ή αγορασμένο. Και αυτό γιατί οι Τούρκοι θα έχουν κάθε λόγο να διευκολύνουν την είσοδο στην Ελλάδα μη Τούρκων, αλλά και Τούρκων και φοβάμαι "εκπαιδευμένων" Τούρκων, στα νησιά μας. Πρόκειται περί αστειότητος να μιλάμε για εικοσιτετράωρη επίσκεψη. Πού θα τους βρείτε όταν θα έρχονται με το ένα φέρι μποτ από τα τουρκικά παράλια και μετά από λίγο θα ξεκινούν με άλλο για την υπόλοιπη Ελλάδα; 
Έχουμε ήδη στην πλάτη σας ενάμισι (1,5) εκατομμύριο λαθρομετανάστες, τους οποίους κατά παγκόσμια πρωτοτυπία, χωρίς καμία διαδικασία, τους νομιμοποιείτε. Θα γεμίσετε την Ελλάδα μετά από τους Αλβανούς και τις άλλες φυλές της γης και με Τούρκους. Να ξέρετε ότι οι Τούρκοι θα στείλουν "ειδικευμένους" μη οικονομικούς μετανάστες. Τότε, όταν θα εκδηλωθούν τα αποτελέσματα αυτής της αφρόνης πολιτικής, θα είναι αργά. Τότε θα κληθείτε να λογοδοτήσετε. Βεβαίως θα ζητηθούν βαρύτατες ευθύνες για τις συνέπειες αυτής της αποφάσεώς της. Θέλω να πιστεύω ότι πρόκειται για αβλεψία, για διάλυση της Κυβέρνησης και ότι δεν πρόκειται για οργανωμένο σχέδιο να παραδώσετε "τα άγια τοις κυσί" και να επιτρέψετε να γεμίσει η Ελλάδα με ακόμη περισσότερους μετανάστες και με Τούρκους εν προκειμένω.
Κύριε Υπουργέ, σκεφθείτε, συζητείστε με την Κυβέρνηση και τουλάχιστον εάν έχετε τη δυνατότητα -γιατί φοβούμαι ότι δεν την έχετε- εξηγήστε μας πώς εναρμονίζεται αυτό, το νομοσχέδιο με την απόφαση του κ. Γεωργίου Παπανδρέου. Θα κάνετε ένα Λιμενικό Σώμα, το οποίο έχουμε ανάγκη σήμερα, αλλά αύριο θα του στερήσετε το κύριο αντικείμενο εργασίας του γιατί όλους αυτούς τους οποίους θα κληθούν να αστυνομεύσουν, θα τους εισάγετε από την κυρία πύλη και όχι από την δύσβαστη στενωπό, στη χώρα μας. 
Για τους λόγους αυτούς βεβαίως δεν είναι δυνατόν να ψηφίσω το νομοσχέδιο ούτε επί της αρχής και περιμένω από την Κυβέρνηση να έχει την ευαισθησία να το αποσύρει και να φέρει ένα νομοσχέδιο, το οποίο θα είναι σοβαρό, ολοκληρωμένο και κυρίως θα παρέχει ασφάλεια στις ελληνικές θάλασσες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, κανείς δεν θα περίμενε ότι η αναβάθμιση του Λιμενικού Σώματος και ο εκσυγχρονισμός των υπηρεσιών του, μια πρόκληση, που κάποια στιγμή θα έπρεπε να αντιμετωπίσουμε, να γινόταν αντικείμενο μιας τόσο έντονης κριτικής. Και βέβαια δεν θα το περίμενε ο Υπουργός Εμπορικής Ναυτιλίας. Όμως θα έπρεπε να το περιμένει, γιατί εμείς περιμένουμε πάρα πολλά από το Λιμενικό Σώμα. Η λαθρομετανάστευση, το δουλεμπόριο, το εμπόριο ναρκωτικών, η παράνομη αλιεία, η μόλυνση των θαλασσών μας, η διασφάλιση της ασφαλούς μετακίνησης στις θάλασσές μας, είναι θέματα που έχουν γίνει στοιχεία της καθημερινότητας μας. Είναι θέματα που καίνε. Τα αντιμετωπίζουμε καθημερινά είτε από τους δέκτες στις τηλεοράσεις μας είτε στη γειτονιά μας είτε στους χώρους μας, όταν ερχόμαστε αντιμέτωποι με διάφορα φαινόμενα διαφθοράς, εγκληματικότητας, μια έξαρση της εμπορίας ναρκωτικών στη χώρα μας. 
Με αυτό το νομοσχέδιο μπορεί να γίνονται κάποια βήματα. Αναμφισβήτητα ένα τέτοιο νομοθέτημα οπωσδήποτε δεν μπορεί να κάνει όλο αρνητικά βήματα. Αλλά στόχος μας εδώ είναι να επισημάνουμε πραγματικά τις ελλείψεις και τις παραλείψεις και να επισημάνουμε τα στοιχεία αυτά, τα οποία θα περιμέναμε από ένα τέτοιου είδους νομοθέτημα να λύνει. Έτσι, λοιπόν, θα χαρακτήριζα το νομοσχέδιο, έχοντας υπόψιν και τις τροπολογίες, που κατετέθησαν, μάλλον ατελές και άτσαλο, γιατί δεν μπορεί να εισάγεται μέχρι σήμερα τροπολογία σε άρθρο του ιδίου νομοσχεδίου. Αυτό σημαίνει έλλειψη προετοιμασίας, μία πρωτοφανή έλλειψη προετοιμασίας. Διότι όταν έρχεται μία υπεύθυνη κυβέρνηση και καταθέτει ένα νομοσχέδιο και μετά στην Ολομέλεια το τροποποιεί, νομίζω ότι δημιουργεί μια εντύπωση τουλάχιστον ασοβαρότητας.
Αναμφισβήτητα πρόθεση της Κυβέρνησης είναι η αύξηση των οργανικών θέσεων του Λιμενικού Σώματος. Θα αναρωτηθώ φωναχτά, φτάνει αυτό; Μας καλύπτει τις ανάγκες μόνο η αύξηση των οργανικών θέσεων; Μήπως μπορούμε με την αύξηση των οργανικών θέσεων να καλύψουμε όλα αυτά τα χρόνια απαξίωσης του Λιμενικού Σώματος; 
Είναι σίγουρο ότι οι κυβερνήσεις του ΠΑΣΟΚ παραμέλησαν το Λιμενικό Σώμα. Και είναι και σίγουρο ότι με το παρόν νομοσχέδιο δεν αναβαθμίζεται πραγματικά το Λιμενικό Σώμα. Είναι χαρακτηριστικό αυτό που ανέφερε ο συνάδελφος κ. Χαϊτίδης. Είναι δυνατόν αξιωματικός να κρίνεται απαράδεκτος; Και αν κρίνεται απαράδεκτος, να μην αποστρατεύεται, αλλά να μετατίθεται; Πού ακούστηκε αυτό; 
Θα χαιρόταν κανείς από εμάς εδώ τους παρισταμένους, να μας κρίνει κάποιος ως απαράδεκτους; Θα στεκόσασταν σ΄ ένα υπουργικό συμβούλιο εάν σας έκριναν οι συνάδελφοι σας ως απαράδεκτο και θα σας λέγανε, πήγαινε σ΄ ένα άλλο Υπουργείο και αν πετύχεις στο άλλο Υπουργείο, τότε μπορεί να γίνεις αποδεκτός;
Τα πραγματικά προβλήματα του Λιμενικού Σώματος δεν έγκεινται μόνο στη νομοθετική διάρθρωσή του, αλλά στην πραγματική του διάρθρωση. Έγκειται στο ότι τα λιμεναρχεία μας είναι υποδεέστερα της σημασίας που έχει η ναυτιλία στη χώρα μας, είναι υποδεέστερα των αναγκών, που έρχονται να καλύψουν. Οι λιμενοφύλακες, το ξέρετε πολύ καλά, κοιμούνται στα γραφεία. 
Δεν υπάρχουν λιμεναρχεία που να στεγάζουν ευπρεπώς τους λιμενοφύλακες.
Πλωτά μέσα. Υπάρχουν λιμεναρχεία τα οποία δεν έχουν ούτε ένα πλωτό μέσο. Υπάρχουν λιμεναρχεία, τα οποία καλύπτουν τεράστιες αποστάσεις και δεν υπάρχει αρκετή διασπορά λιμενικών σταθμών που πραγματικά να καλύπτουν τις σύγχρονες ανάγκες. 
Πιστεύω ότι υπάρχει η βούληση να καλυφθούν οι υλικοτεχνικές υποδομές, υπάρχει η βούληση με τις καθυστερήσεις να έρθουν τέλος πάντων και να καλυφθούν όλες αυτές οι ανάγκες σε υλικά, σε πλωτά μέσα, σε εναέρια, σε όλα αυτά τα μέσα που έχει ανάγκη μία σύγχρονη υπηρεσία. Βεβαίως δεν νομίζω ότι είναι πολύ ικανοποιητικός ο απολογισμός σας μέχρι τώρα. Είναι χαρακτηριστικό αυτό που συνέβη πέρυσι με τη χρήση των "Super Puma" που η εκπαίδευση των πληρωμάτων καθυστερούσε πολύ περισσότερο και από την παραγγελία των ίδιων των ελικοπτέρων. 
Τέλος πάντων με όλες αυτές τις αδυναμίες μπορεί να δεχθούμε τη διάθεση για βελτίωση, Όμως δεν αισθανόμαστε ότι με το νομοσχέδιο μπορούμε να αντιμετωπίσουμε τις μεγαλύτερες προκλήσεις. Και για μένα η μεγαλύτερη πρόκληση στο Αιγαίο σήμερα είναι η διαφύλαξη της θάλασσάς μας από το εμπόριο ναρκωτικών. Οι σπείρες των ναρκωτικών, αυτά τα οργανωμένα κυκλώματα, διακινούν το 80% περίπου των ποσοτήτων που έρχονται όχι στην Ελλάδα, αλλά και μέσα στη Σένγκεν, διά μέσου του Αιγαίου. Και γι' αυτό το 80% εμείς υπογράφοντας τη Συνθήκη Σένγκεν και αναλαμβάνουμε και την υποχρέωση να προφυλάξουμε όχι μόνο τους Έλληνες, αλλά και όλους τους Ευρωπαίους απ' αυτά τα ναρκωτικά. 
Έτσι, λοιπόν, δεν βλέπω μέσα στο νομοσχέδιο την ίδρυση μιας επιτελικής υπηρεσίας δίωξης ναρκωτικών, μίας υπηρεσίας δίωξης ναρκωτικών, που να συνεργάζεται με την Αστυνομία, να χρησιμοποιεί τις δυνάμεις και των άλλων Σωμάτων Ασφαλείας ή τέλος πάντων, να βρίσκεται σε μία άμεση επικοινωνία με όλα τα υπόλοιπα Σώματα Ασφαλείας με τα οποία θα έπρεπε να συνεργάζεται. Εξάλλου νομίζω ότι η ίδρυση μιας τέτοιας υπηρεσίας και η ίδρυση γραφείων δίωξης ναρκωτικών αποτελεί και ένα πάγιο αίτημα των λιμενικών, οι οποίοι αισθάνονται ότι τα τμήματα ασφαλείας των λιμεναρχείων, επειδή έχουν να καλύψουν τόσο ευρύ φάσμα αρμοδιοτήτων δεν μπορούν να ανταποκριθούν σε αυτήν την υποχρέωση. Και βεβαίως αισθάνονται ότι χρειάζονται τη βοήθεια οπωσδήποτε και του Πολεμικού Ναυτικού και της Αστυνομίας και βεβαίως των συνοριακών φρουρών.
Το δεύτερο που θα ήθελα να επισημάνω, είναι το θέμα της καταπολέμησης της διαφθοράς. Έρχεται το νομοσχέδιο και λέει ότι θέτω ένα πρώτο βήμα στην καταπολέμηση της διαφθοράς, στο Λιμενικό Σώμα. Πρόσφατα είναι τα δημοσιεύματα στα οποία ακόμη και οι ίδιες οι υπηρεσίες του Λιμενικού Σώματος εμμέσως παραδέχονται τη διαφθορά που υπάρχει στο Λιμενικό Σώμα λέγοντας ότι ενδεχομένως οι λιμενικοί εμπλέκονται στο εμπόριο ναρκωτικών, διαφθορά άλλωστε την οποία έχουμε καταγγείλει. Εγώ προσωπικά έχω κάνει δύο ερωτήσεις για ένα στέλεχος του Λιμενικού, το οποίο αν και κατηγορείται, μετατίθεται ευνοϊκώς, η Ε.Δ.Ε. εδώ και έξι μήνες δεν έχει ολοκληρώσει το πόρισμα και διάφορα άλλα τρελά, για τα οποία δεν έχω πάρει ακόμη πειστική απάντηση. 
Η δίωξη και η καταπολέμηση της διαφθοράς δεν είναι θέμα μόνο θεσμών, είναι θέμα βούλησης. Είναι θέμα πόσο πραγματικά έχεις τη δύναμη να βάλεις το μαχαίρι στο κόκαλο. Και δυστυχώς δεν βάζετε το μαχαίρι στο κόκαλο, όταν βάζετε ένα κομματικό στέλεχος το Γενικό Γραμματέα να προΐσταται αυτής της τόσο κρίσιμης και ευαίσθητης υπηρεσίας. Αυτό σημαίνει τουλάχιστον μία προσπάθεια συγκάλυψης να βολέψουμε τους δικούς μας και να αφήσουμε τους άλλους εκτεθειμένους. 
Είναι χαρακτηριστική -και θα επανέλθω όσο και αν πολλές φορές γίνομαι κουραστικός- η περίπτωση της Διεύθυνσης Εμπορικών Πλοίων, που αμέσως μετά το ναυάγιο του "EXPRESS SAMINA" μετατέθηκαν όλοι χωρίς να τους απαγγελθεί καμία κατηγορία. Μετατέθηκαν όλοι, πήγαν σε άλλες υπηρεσίες σαν κυνηγημένοι. Τι συνέβη; Ήταν ένοχοι; Αν ήταν ένοχοι, τότε δεν χωρεί μετάθεση, χωρούν οι πραγματικές ευθύνες και η απόδοση των ευθυνών.
Αν δεν ήταν ένοχοι, τότε γιατί τους μετακινούμε; Για να ικανοποιήσουμε το δημόσιο αίσθημα; Μα, το δημόσιο αίσθημα είχε τραυματισθεί ήδη πάρα πολύ. Πιστεύουμε, λοιπόν, ότι δεν μπορούμε σε καμία περίπτωση να δεχθούμε τον τρόπο με τον οποίο συστήνεται σήμερα η Υπηρεσία Εσωτερικών Υποθέσεων. 
Και θα ήθελα να κλείσω με κάτι το οποίο θέσατε κι εσείς στην πρωτολογία σας, κύριε Υπουργέ, κι έχει να κάνει με το κατά πόσο η Νέα Δημοκρατία ψήφισε ή δεν ψήφισε την αύξηση των οργανικών θέσεων του Λιμενικού Σώματος. Η Νέα Δημοκρατία έχει ταχθεί υπέρ της αύξησης των οργανικών θέσεων του Λιμενικού Σώματος. Αυτό σε καμία περίπτωση όμως δεν εξουσιοδοτεί την οποιαδήποτε κυβέρνηση να κάνει επιλεκτικές προαγωγές, να δημιουργεί μια στρατιά αρχιπλοιάρχων, χωρίς το δημόσιο πραγματικά να διεκδικεί μέχρι το τέλος όλες αυτές τις υποθέσεις, τις οποίες έχει κινήσει, ώστε να φτιάξουμε μετά μία ολόκληρη ομάδα από την οποία θα επιλέξουμε ποιον θα κάνουμε επόμενο Αρχηγό του Λιμενικού Σώματος. Διότι αυτή ήταν η πρόθεση. 
Εμείς είμαστε διατεθειμένοι να βρισκόμαστε δίπλα στην αύξηση των οργανικών θέσεων του Λιμενικού Σώματος. Δεν είμαστε όμως δίπλα στη διατήρηση της κομματοκρατίας στο Λιμενικό Σώμα. Αυτήν πρόκειται να την πολεμήσουμε και θα την πολεμήσουμε μέχρι το τέλος.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριοι συνάδελφοι, συμφωνώ με τον κύριο Υπουργό Εμπορικής Ναυτιλίας ότι είναι ιστορική η σημερινή συνεδρίαση, παρά το αραιό κοινοβουλευτικό ακροατήριο, το οποίο συναγωνίζονται για πρώτη φορά τα θεωρεία τουλάχιστον κατά την τελευταία περίοδο.
Συμμερίζομαι, λοιπόν, αυτήν την εκτίμηση, γι' αυτό κι εγώ άλλωστε, ενώ θα έπρεπε σήμερα να βρίσκομαι στο Στρασβούργο, ως μέλος της ελληνικής κοινοβουλευτικής αντιπροσωπείας στην Κοινοβουλευτική Συνέλευση, εζήτησα την άδεια να απουσιάσω, προκειμένου να μετάσχω σε αυτήν τη συνεδρίαση, τουλάχιστον κατά τη συζήτηση επί της αρχής. Και δεν το ήθελα για κανέναν άλλο ιδιαίτερο λόγο, πέραν αυτού που είπα. Να μη φαντασθεί δηλαδή κανείς ότι ο διατελέσας Υπουργός Εμπορικής Ναυτιλίας θα καταθέσει την αποκλειστική σοφία του επί του νομοσχεδίου. Θέλω όμως κι εγώ να προσθέσω σε όσα ακούσθηκαν, όσα απεκόμισα από δύο περιόδους της ζωής μου. Η μία περίοδος είναι όλη εκείνη η μακρά περίοδος, που έζησα κοντά στο Λιμενικό, ως απλός πολίτης στα λιμάνια και στα καράβια και η δεύτερη όταν είχα την τιμή να τεθώ επικεφαλής του διοικητικού φορέως της ναυτιλίας, δηλαδή του Υπουργείου Εμπορικής Ναυτιλίας οπότε εγνώρισα ακόμη εγγύτερα το Λιμενικό Σώμα και διέκρινα τις αρετές του, τις προοπτικές του και πιθανώς και κάποια ελαττώματά του. 
Κύριε Υπουργέ, όταν λέμε ότι είναι ιστορική η στιγμή, αυτό δεν αρκεί. Πρέπει να συνοδεύεται και από κάποιον πανηγυρικό χαρακτήρα. Εγώ σήμερα στη θέση σας, θα είχα στο πλευρό μου την ηγεσία του Λιμενικού Σώματος. Και, αν δεν ήταν στο δεξιό σας, μια που φοβάστε τη λέξη "δεξιό", θα την είχα τουλάχιστον στα "αριστερά", εκεί όπου προέβλεψε το Κοινοβούλιο, στα έδρανα δηλαδή των ανωτάτων κρατικών λειτουργών. Και η ηγεσία του Λιμενικού Σώματος ανήκει στους ανωτάτους κρατικούς λειτουργούς. 
Διεπίστωσα έρωτα προς το Λιμενικό Σώμα, όψιμα όμως, κύριε Υπουργέ της Εμπορικής Ναυτιλίας, πολύ όψιμα. Το κόμμα σας κακοποίησε το Λιμενικό Σώμα. Και επειδή εμείς οι παλαιότεροι έχουμε το μειονέκτημα της μνήμης, θέλω να πω, για να καταγραφεί για μία ακόμη φορά, ότι ήταν τέτοια η μανία σας κατά του Λιμενικού Σώματος, που στα 1994 σε δύο κρίσεις μέσα αποστρατεύσατε εβδομήντα αξιωματικούς! Η επάρατος χούντα στα επτά χρόνια απεστράτευσε πολύ λιγότερους, κατά πολύ λιγότερους, αν δεν κάνω λάθος, μόλις και μετά βίας είκοσι έναν.
Προσέφυγαν στη δικαιοσύνη, οι βιαίως αποστρατευθέντες επί ημερών σας δικαιώθηκαν κατ΄ επανάληψη, αλλά δεν απεκατεστάθησαν. Αυτή είναι η συμπεριφορά σας έναντι του Λιμενικού Σώματος, το οποίο -για να θυμηθώ την έκφραση συναδέλφου τέως ΠΑΣΟΚ- το αντιμετωπίζετε, με τη δική σας ιδεολογική βάση γι' αυτό και έχουμε διαφορετική ιδεολογική αντιμετώπιση. Πασχίζετε επί χρόνια να επιτύχετε την πολιτικοποίηση του Υπουργείου του οποίου κορμός και καρδιά είναι το Λιμενικό Σώμα και δεν χάνετε ευκαιρία να το αποδείξετε. Θεωρείτε ότι το Λιμενικό Σώμα είναι περίπου, όπως περιέγραψε συνάδελφος από την Αριστερά, δηλαδή μηχανισμός που στρέφεται κατά του λαού. Δεν χάνετε, λέω, ευκαιρία αυτό κάποια στιγμή να το βγάλετε στην επιφάνεια. Πριν από λίγες ημέρες τι εκάματε; Ιδρύσατε Γενική Γραμματεία Λιμένων και Λιμενικής Πολιτικής στο ΥΕΝ και είναι εκτός από αυτή το Λιμενικό Σώμα. Τι να κάνω τον ύμνο που πλέκετε εδώ , όταν αυτό στην πράξη δεν το αποδεικνύετε! Τι έλειπε από τους αξιωματικούς του Λιμενικού Σώματος άνδρες και γυναίκες, σπουδαγμένοι και πεπειραμένοι, για να αντιμετωπίσουν τα προβλήματα των λιμένων, που επί τόσα χρόνια επιτυχώς τα έχουν αντιμετωπίσει; Γενική Γραμματεία με εξήντα κατ΄ αρχάς εισαγόμενους πολίτες -δεν είμαι κατά των πολιτών, αλλά στην προκειμένη περίπτωση δεν τους θεωρώ απαραίτητους- και αμειβόμενους όπως λέει ο νόμος σας εκτός του μισθολογίου των δημοσίων υπαλλήλων. Όταν δίναμε το επίδομα εξομάλυνσης και στους λιμενικούς θεωρήθηκε εντυπωσιακή χειρονομία. Δεν ήταν ευεργεσία, αλλά υποχρέωση το 1989 αποκαταστάσεως κάποιας ισορροπίας. Και αυτή η ισορροπία καταστρατηγείται, με τις επεμβάσεις σαν αυτή που προανέφερα.
Κύριοι συνάδελφοι, προχειρότης και εδώ. Πριν από λίγους μήνες πέρασε φορολογικό νομοσχέδιο, στο οποίο και πάλι το Λιμενικό Σώμα ήταν απέξω και φέρνει τώρα τροπολογία ο κύριος Υπουργός, καθόσον αφορά στον ειδικό κλάδο οικονομικής ενισχύσεως, κάπως να γλυκάνει τα πράγματα. 
Κάνατε πολλές αναφορές, κύριε Υπουργέ, και επιθέσεις κατά συναδέλφων της Νέας Δημοκρατίας ότι είναι αδιάβαστοι. Θέλω να μείνω σε μια από αυτές τις επιθέσεις σας. Είναι ακριβές ότι υπήρχε δυνατότητα επιλογής ως αρχηγού του Λιμενικού Σώματος και αρχιπλοιάρχου την εποχή του 1980, όταν τότε είχαμε έναν υποναύαρχο και αν δεν κάνω λάθος τέσσερις (4) η έξι (6) αρχιπλοιάρχους. Δηλαδή, αν κάποιος Υπουργός για κάποιο λόγο ή κάποια κυβέρνηση για γνωστούς λόγους ήθελε να αποκεφαλίσει τον επόμενο κατά την ιεραρχία προκειμένου να γίνει Αρχηγός κάποιος άλλος το πολύ-πολύ να έφθανε στο σημείο να αποκεφαλίσει τέσσερις (4) ή πέντε (5) ανωτάτους αξιωματικούς. Σήμερα ξέρετε πόσους έχετε; Μετά τη δική μου επέμβαση να αποκτήσει το Λιμενικό και δεύτερο υποναύαρχο, υπαρχηγό και τώρα έχετε και τρίτο, έχετε συνολικά από αρχιπλοίαρχο και πάνω είκοσι ένα (21). Δηλαδή τι παραχωρούμε στον εαυτό μας, διότι δεν πρόκειται μόνο περί του σημερινού Υπουργού Εμπορικής Ναυτιλίας. Στο φτωχό, στο συρρικνωμένο από πλευράς προσωπικού Λιμενικό Σώμα, παραχωρούμε σε κάποιους τη δυνατότητα κάποια στιγμή να φθάσουν, όπως έγινε επί ημερών σας , ανασύρατε από τον πυθμένα της ιεραρχίας αξιωματικό για να τον κάμετε αρχηγό Λιμενικού Σώματος, να "φάνε" και δέκα (10) και δώδεκα (12) και δεκατρία (13) και δεκατέσσερα (14) και δεκαπέντε (15). Το παρελθόν σας μας επιτρέπει να διατυπώνουμε αυτές τις υποψίες. 
Θα συμφωνήσω απόλυτα ότι χρειάζεται ανασυγκρότηση του Σώματος. Η κατάταξη πρέπει να είναι αυστηρή, η εκπαίδευση σκληρή, η μετεκπαίδευση συνεχής και η εξέλιξη αξιοκρατική. Δεν υπάρχει κανείς που να διαφωνεί με αυτό. Και θα συμφωνήσω στην αναγνώριση των υπηρεσιών με πράξεις, όχι μόνο με λόγια. Δεν θα συμφωνήσω με την κατάσταση που το αφήσατε μετά από τη διαχείριση δισεκατομμυρίων, κατάσταση από κάθε πλευρά απαράδεκτη. Επισκεφθείτε λιμεναρχεία, όταν πηγαίνετε στα λιμάνια, κυρίως με κότερα και θα διαπιστώσετε όταν τα συντηρούν οι φιλάνθρωποι, περί τους λιμένες κατοικούντες ή τα λιμενικά ταμεία ή οι δήμοι.
Να πάμε τώρα στα μέσα. Δεν πάω μακριά, αλλά εδώ μπροστά, στα πόδια σας. Από τον Ιππόδρομο του Φαλήρου μέχρι το Λαγονήσι το Λιμενικό Σώμα διαθέτει ένα φουσκωτό. Και βεβαίως αυτό δεν κινείται τα βράδια -το ξέρετε- όπως και πολλά άλλα μέσα του Λιμενικού. Αυτό το υπογραμμίζω για να δείτε τι συμβαίνει στα ανατολικά νησιά του Αιγαίου, εκεί όπου η φύλαξη των συνόρων είναι εντονότερη απ' ό,τι αλλού, παράλληλα προς την αστυνόμευση.
Είπατε ότι εκάματε διάφορες κινήσεις, ώστε μόνο εν καιρώ πολέμου να συνεργαζόμαστε με το Πολεμικό Ναυτικό. Το ευχόμαστε όλοι. Αλλά η πολιτική σας είναι τέτοια, η "συμφωνία της ντροπής" είναι τέτοια, των Ιμίων δηλαδή, που σήμερα τα πλωτά του Λιμενικού Σώματος στην περιοχή μου διοικούνται για αρκετό διάστημα από τη Ναυτική Διοίκηση του Αιγαίου. Δεν είναι αμάρτημα, αλλά το λέω για να μη μας περνάτε ό,τι θέλετε. 
Δεν μπορώ να συμφωνήσω με το νομοσχέδιό σας για τους λόγους που είπαν οι συνάδελφοί μου. Υπογραμμίζω αυτήν τη νέα Υπηρεσία Εσωτερικών Υποθέσεων, είναι τελείως περιττή για ένα Σώμα όπου τους ένστολους τους στέλνουμε στο Ναυτοδικείο. Δεν μπορώ να συμφωνήσω με το άρθρο 51. 
Τι κάνει, κύριοι συνάδελφοι, το άρθρο 51; Άρση αξιοποίνου στον πληροφοριοδότη, τον εν στολή, το λιμενικό. Ο καταδότης λιμενικός παίρνει άφεση αμαρτιών; Είναι μία θεωρία που με πολύ μεγάλη επιείκεια τη δεχόμαστε στους μη ένστολους. Αυτόν που τον στέλνεις στο ναυτοδικείο, του λες "αν καρφώσεις, τα ξεχάσαμε όλα"; Τι νοοτροπία είναι αυτή που πάτε να εισαγάγετε στο Λιμενικό Σώμα;
Από την άλλη πλευρά στο άρθρο 17 διαβάζω την παράγραφο 2. Δεν είναι υποχρεωτικές οι εκθέσεις ποιότητας που συντάσσονται για τους αξιωματικούς για τις επιτροπές κρίσεων. Αυτές οι εκθέσεις διαδέχονται η μία την άλλη, συγκεντρώνονται επί χρόνια και διαμορφώνουν κάποια ειδική εικόνα για την ποιότητα του κρινομένου. Αν δεν είναι δεσμευτικές, τότε τι είναι δεσμευτικό; Πού με παραδίδετε, κύριε Υπουργέ, εμένα το λιμενικό, με τέτοιες διαδικασίες;
Κύριοι συνάδελφοι, θα είχα πολλά να αναπτύξω για το Λιμενικό και την προσφορά του. Αν υπερηφανευόμαστε για τη μεγάλη ελληνική εμπορική ναυτιλία, πρέπει να γνωρίζετε, όσοι δεν το γνωρίζετε, ότι το μεγαλύτερο μέρος του επαίνου το έχουν εκείνοι οι ταλαιπωρημένοι εντός και εκτός Ελλάδος αξιωματικοί του Λιμενικού Σώματος, οι οποίοι συνέβαλαν αποφασιστικά στο να διαμορφωθεί η ναυτιλιακή μας πολιτική.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, συντομεύετε σας παρακαλώ.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα φύγω απόψε. Σας παρακαλώ να μου δώσετε το χρόνο της δευτερολογίας μου, γιατί δεν έχω δυνατότητα να μετάσχω αύριο στη συζήτηση.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, θα σας παρακαλέσω πολύ να τελειώσετε σε λίγα λεπτά, έχοντας και το χρόνο της δευτερολογίας σας.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα είμαι συντομότατος.
Θα ανέμενα κατ΄ αυτήν την πράγματι ιστορική στιγμή, που μετά από πολλά χρόνια γίνεται μία επέμβαση στον τρόπο ζωής των λιμενικών μας, κάτι ουσιαστικότερο. Προπάντων δεν θα ήθελα να δω αυτά τα οποία μας περιγράφετε τώρα σαν στοιχεία ενός τόπου αγγελικού, που επιχειρείτε να τον αναπτύξετε, με το νομοσχέδιο σας.
Παρατηρώ στο άρθρο 46 ότι θα γίνουν εντευκτήρια, λέσχες, κάτι που προβλέπεται από το 1970 άλλωστε, αλλά και κατασκηνώσεις στους λιμενικούς σταθμούς, στις λιμενικές αρχές, όπως και παιδικοί σταθμοί. Ειλικρινά, όμως, μπορείτε να μας πείτε για όλα αυτά τα ωραία τι έχετε προπαρασκευάσει οικονομικά; Τι δύναται να στηρίξει το Υπουργείο σας; Είσθε τυχερός Υπουργός Εμπορικής Ναυτιλίας, γιατί η θητεία σας συμπίπτει με την προπαρασκευή των Ολυμπιακών Αγώνων. Θα πάρετε εικοσιεπτά δισεκατομμύρια (27.000.000.000) δραχμές.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Είναι πενήντα ένα δισεκατομμύρια (51.000.000.000) δραχμές.
ΑΡΙΣΤΟΤΕΛΗΣ ΠΑΥΛΙΔΗΣ: Με διορθώνετε λέγοντας ότι είναι πενήντα ένα δισεκατομμύρια, (51.000.000.000) περίπου τα διπλάσια. Μεγαλύτερη ακόμα η τύχη σας.
Το ξέρετε, όμως, κύριε Υπουργέ, ότι στα νησάκια μας τα λιμεναρχεία μεταξύ τους δεν μπορούν να επικοινωνήσουν σήμερα, το 2001; Παρά το ότι έχετε διαχειρισθεί πολύ περισσότερα από πενήντα ένα δισεκατομμύρια (51.000.000.000), το ξέρετε, κύριε Υπουργέ, ότι και καράβια ακόμη δεν μπορούν να επικοινωνήσουν με τους λιμενικούς σταθμούς; 
Ένα από τα αρνητικά του νομοσχεδίου σας κατά την κρίση μου -και εγώ θα ήθελα να είναι στο νόμο- είναι οι συνθέσεις των διοικητικών μονάδων, που θα σας επέτρεπαν κάτι που εγώ δεν κατάφερα να κάνω, το να μην έχετε τη συσσώρευση προσωπικού σε λιμεναρχεία επί πολλά χρόνια ανδρών και γυναικών του Λιμενικού Σώματος, που δεν είναι απαραίτητοι, ενώ κάπου αλλού τα λιμεναρχεία μας στενάζουν.
Στο προηγούμενο νομοσχέδιο σας είπα το Λιμενικό Σώμα, και εμείς θέλουμε να αυξήσει τη "δύναμή" του και εξηγήσαμε το λόγο που δεν απεδέχθημεν την πονηρά σας τακτική να εμβάλετε σε εκείνη τη διάταξη, περί αυξήσεως οργανικών θέσεων και τη φωτογραφία αμαρτωλού λιμενικού, τα ξεκαθαρίσαμε αυτά. Σας είπαμε, λοιπόν τότε: Ναι, , να γίνουν όλα αυτά, αλλά παράλληλα θα μπορούσατε να επαναφέρετε ένα σύστημα, το οποίο απέδωσε και τώρα προπάντων είναι και κοινωνικά επιβεβλημένο, τον κληρωτό δηλαδή λιμενοφύλακα, κύριε Υπουργέ. Εκατό λιμενοφύλακες το χρόνο. Δεν αποστερούνται οι Ένοπλες Δυνάμεις, Στρατός Ξηράς ή Πολεμικό Ναυτικό, μεγάλης δυνάμεως. Σύνδεση με το Λιμενικό Σώμα και πάλι. Να υπάρχει ο δεσμός του πολίτου, που υπηρέτησε στο Λιμενικό Σώμα, και να λυθεί μερικώς και το πρόβλημα της συνεχούς ανανεώσεως του Σώματος σε λιμενοφύλακες.
Είναι σκόρπιες οι παρατηρήσεις μου. Θα μπορούσα πάμπολλα να σας πω για τα όσα εμείς προπάντων ζούμε, που ζούμε χέρι χέρι με τους λιμενικούς, αλλά μένω σ΄ ένα και μόνο: Ο ύμνος προς το Λιμενικό Σώμα ψάλλεται εις ήχον πλάγιο δεύτερο. Πολύ πλάγιος! 
Εύχομαι η οικονομική άνεση που έχετε να διατεθεί κατά τρόπο όσο γίνεται αποτελεσματικότερο. Πάντως δεν πιστεύω ότι η εξέλιξη του Λιμενικού Σώματος υπό το σχήμα το διοικητικό, το οποίο εισάγεται τώρα με το νομοσχέδιο, που υποθέτω ότι θα ψηφίσει μόνο η Πλειοψηφία, θα βελτιώσει τη ζωή των υπηρετούντων στο Λιμενικό Σώμα και θα τους επιτρέψει να αποδώσουν όσα εμείς προσδοκούμε και γνωρίζουμε ότι μπορούν να τα προσφέρουν στο λαό μας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Ανθόπουλος θέλει να δευτερολογήσει;
ΙΩΑΝΝΗΣ ΑΝΘΟΠΟΥΛΟΣ: Ναι, βεβαίως.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, άκουσα με κατάπληξη διάφορες παρατηρήσεις, οι οποίες πιστεύω ότι δεν είναι συμβατές με την εξέταση και την ανάλυση της αρχής και της φιλοσοφίας του νομοσχεδίου. Δεν ξέρω δηλαδή κατά πόσο ο χαρακτηρισμός κατά την αξιολόγηση ως "απαραδέκτου" ενός αξιωματικού αποτελεί ένα βασικό επιχείρημα για την απόρριψη, εν γένει, των στόχων και της φιλοσοφίας του συζητούμενου νομοσχεδίου.
Κανένας εκ των συναδέλφων της Νέας Δημοκρατίας αλλά και της Μείζονος Αντιπολιτεύσεως, κατά τη συζήτηση του νομοσχεδίου στην αρμόδια κοινοβουλευτική επιτροπή, δεν επικαλέσθηκε τις παρατηρήσεις της Διευθύνσεως Νομικής Υπηρεσίας της Βουλής, για να αρνηθεί την ψήφο του στο νομοσχέδιο επί της αρχής.
ΠΡΟΚΟΠΗΣ ΠΑΥΛΟΠΟΥΛΟΣ: Η Επιστημονική Υπηρεσία της Βουλής επιλαμβάνεται μετά την επιτροπή. Διατελέσατε Υπουργός και οφείλατε να το ξέρετε.
ΙΩΑΝΝΗΣ ΑΝΘΟΠΟΥΛΟΣ: Κύριε συνάδελφε, μη διαμαρτύρεσθε...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλόπουλε. 
ΠΡΟΚΟΠΗΣ ΠΑΥΛΟΠΟΥΛΟΣ: Απλώς για την κοινοβουλευτική τάξη...
ΙΩΑΝΝΗΣ ΑΝΘΟΠΟΥΛΟΣ: Αντικρούω δικό σας επιχείρημα. Είπατε ότι απορρίπτετε τη φιλοσοφία του νομοσχεδίου διότι aposteriori, εκ των υστέρων, η Νομική Διεύθυνση της Βουλής το έπληξε σε δύο-τρία σημεία. Και γι' αυτά τα σημεία βέβαια απάντησε ο Υπουργός και θα απαντήσουμε εμείς, αλλά κατά τη συζήτηση των άρθρων, διότι και οι παρατηρήσεις της Νομικής Υπηρεσίας της Βουλής στα άρθρα αυτά, ακόμη και αν γίνουν αποδεκτές δεν μεταβάλλουν σε τίποτε τη φιλοσοφία και τους στόχους του νομοσχεδίου, ώστε να το απορρίψει κανείς επί της αρχής.
Στη συζήτηση των άρθρων ευχαρίστως να συζητήσουμε μία μία τις παρατηρήσεις επί ενός εκάστου των άρθρων. Διότι οι παρατηρήσεις αυτές για παράδειγμα, όπως η πρώτη, αν χρειάζεται προεδρικό διάταγμα ή υπουργική απόφαση για τον καθορισμό των προσόντων, δεν είναι μόνο στο άρθρο 1, είναι, αν δεν κάνω λάθος, και στο άρθρο 2 και 3 και στο άρθρο 43, όπου προβλέπεται κατάταξη υποψηφίων. Αλλά εκεί θα έχουμε να σας αντιπαραθέσουμε ουσιαστικά επιχειρήματα, για να δείτε ότι η Νομική Διεύθυνση της Βουλής μάλλον κάπου παρασύρθηκε και ταύτισε αυτό που γίνεται στις στρατιωτικά συντεταγμένες δυνάμεις της χώρας με ό,τι γίνεται και σε όλο το δημόσιο τομέα.
Εδώ δεν είδε τη διαφορά, όπως δεν προσέξατε και εσείς, ότι στα άρθρα αυτά, όπως στο άρθρο 1 που αναφέρεται στην κατάταξη αξιωματικών Λιμενικού Σώματος, το βασικό και κύριο προσόν καθορίζεται με το νόμο και είναι η κτήση πτυχίου ιδρύματος ανώτατης εκπαίδευσης.
Εγώ θα έλεγα ότι, εάν συμπληρώναμε εκεί που λέει ότι με απόφαση του Υπουργού Εμπορικής Ναυτιλίας καθορίζονται τα λοιπά προσόντα, όπως συμβαίνει και στα υπόλοιπα άρθρα, δεν θα υπήρχε το πρόβλημα, διότι τα "λοιπά προσόντα" δεν έχουν σχέση με το ατομικό δικαίωμα του Έλληνα πολίτη, που θέλει να πάει στο Λιμενικό Σώμα, δεν έχουν σχέση με την ανάπτυξη της προσωπικότητάς του και με τη διασφάλιση του επαγγελματικού μέλλοντός του, αλλά έχουν σχέση με την υπηρεσία: εάν και κατά πόσο ο συγκεκριμένος υποψήφιος με τα προσόντα εξυπηρετεί την υπηρεσία. Ούτε αυτόν τον ποιοτικό διαχωρισμό έχετε κάνει και είναι ουσιαστικός διαχωρισμός, διότι ... 
ΚΥΡΙΑΚΟΣ ΣΠΥΡΙΟΥΝΗΣ: Ειδικός. 
ΙΩΑΝΝΗΣ ΑΝΘΟΠΟΥΛΟΣ: Βεβαίως. 
Διότι σε ποια υπηρεσία του δημοσίου τίθεται ως προϋπόθεση το ανάστημα; Πουθενά. Στην Αστυνομία όμως, στο Στρατό όμως τίθεται, γιατί θεωρείται αναγκαίο προσόν προκειμένου να υπηρετήσει σωστά τις Ένοπλες Δυνάμεις. 
Άρα μη συγχέουμε τα πράγματα, έτερον εκάτερον. Και εδώ πρέπει να δεχθούμε ότι είναι θέμα πολιτικής απόφασης και όχι επεξεργασίας του Συμβουλίου της Επικρατείας εάν και κατά πόσο πρέπει να συντρέχουν αυτά τα "λοιπά προσόντα" στο πρόσωπο εκάστου υποψηφίου. Αλίμονο! Νομίζω ότι είναι πλέον πολιτική η απόφαση και δεν είναι απόφαση του Συμβουλίου της Επικρατείας.
Επανέρχομαι σε αυτό που τόνισαν πολλοί συνάδελφοι ότι τους ξενίζει και τους προκαλεί έτσι μία απέχθεια ο χαρακτηρισμός ως απαραδέκτου ενός αξιωματικού κατά την αξιολόγησή του. 
Μα, νομίζω ότι είναι μία επιεικής και αντικειμενική αξιολογική διατύπωση. Τι σημαίνει "απαράδεκτος"; Αυτός που δεν είναι παραδεκτός. Δηλαδή εάν το βάζαμε με την αρνητική του διατύπωση "μη παραδεκτός", θα το δεχόσασταν; Να το δούμε. Αλλά τι σημαίνει "απαράδεκτος"; Προσέξτε, κρίνεται σε πάρα πολλά σημεία. Αν θυμάμαι καλά, πέραν των άλλων κρίνεται και η υπηρεσιακή του συμπεριφορά και σχέση. Αν είναι ένας άνθρωπος, ο οποίος δεν σέβεται την ιεραρχία ή αν είναι ένας άνθρωπος ο οποίος αντιμετωπίζει έντονα ψυχολογικά προβλήματα και η συμπεριφορά του δεν είναι παραδεκτή εντός του Λιμενικού Σώματος....
Κύριε Πρόεδρε, με συγχωρείτε. Ο μορφασμός σας έχει νόημα, αλλά έχει νόημα και η παρατήρησή μου, με ποια έννοια: Ότι σταματούν όλοι στον χαρακτηρισμό "απαράδεκτος" και ξεχνούν το περιεχόμενο όλης της παραγράφου που ακολουθεί μετά τη λέξη "απαράδεκτος"... 
Και η παράγραφος αυτή λέει ότι δίνουμε μία ευκαιρία και σ' αυτές τις περιπτώσεις ακραίας συμπεριφοράς, για λόγους ανθρώπινης ευαισθησίας και αντικειμενικής μεταχείρισης στον αξιωματικό με μία εξάμηνη μετάθεση κάπου αλλού, μπας και συνέλθει. Αλλά αμέσως μετά το εξάμηνο επαναξιολογείται και αν δεν έχει αλλάξει η συμπεριφορά του, δεν μετατίθεται απλά, αλλά αποτάσσεται του Λιμενικού Σώματος.
Λοιπόν, όταν θέλουμε να κάνουμε παρατηρήσεις, να τις κάνουμε σφαιρικές και ολοκληρωμένες και όχι συγκεκομμένες, όπως συνηθίζεται κυρίως σε άλλους χώρους και δη της δημοσιογραφίας, όπου εκεί βέβαια απομονώνονται κάποιες εκφράσεις και γίνονται διαφορετικά σχόλια, που δεν συμπίπτουν με το περιεχόμενο της λέξης και της ρύθμισης.
Είπε ο αγαπητός μου συνάδελφος εκ Σερρών ότι δεν αναφέρονται πουθενά ποιες είναι οι προμήθειες που κάνει το Υπουργείο Εμπορικής Ναυτιλίας, έτσι ώστε να δικαιολογηθεί η αύξηση, η εκπαίδευση και η προετοιμασία του προσωπικού του Λιμενικού Σώματος. 
Το νομοσχέδιο, αλλά και κανένα νομοσχέδιο, δεν είναι προμηθειολογικό. Προμηθεϊκό μπορεί να είναι, αλλά "προμηθειολογικό" δεν μπορεί να είναι.
Ο κύριος Υπουργός και στην επιτροπή, αλλά και στην ομιλία του αναφέρθηκε συγκεκριμένα σε προμήθεια πολλών εξοπλιστικών υλικών αναγκαίων για σύγχρονες αναγκαίες υπηρεσίες, που πρέπει να προσφέρει το Λιμενικό Σώμα. 
ΕΥΓΕΝΙΟΣ ΧΑΪΤΙΔΗΣ: Άρα έπρεπε να φέρει δύο νομοσχέδια συγχρόνως. 
ΙΩΑΝΝΗΣ ΑΝΘΟΠΟΥΛΟΣ: Τις είπε όχι μόνο με το όνομά τους, αλλά και με τα κονδύλιά τους. Μην ξεχνάμε, λοιπόν, και τα ονόματα και τα κονδύλια αυτών των προμηθειών. 
ΕΥΓΕΝΙΟΣ ΧΑΪΤΙΔΗΣ: Το χρονοδιάγραμμα ζητήσαμε.
ΙΩΑΝΝΗΣ ΑΝΘΟΠΟΥΛΟΣ: Όσο τώρα για τις ρομαντικές σχέσεις, όπως είπατε, μεταξύ Ελλάδος και Τουρκίας, λόγω των προσωπικών επαφών και συναντήσεων του Υπουργού Εξωτερικών της χώρας μας και του Υπουργού Εξωτερικών της Τουρκίας κ. Τζεμ και ότι αυτό θα προκαλέσει ένα νέο κύμα εισβολής Τούρκων στο χώρο μας, εγώ θα σας έλεγα το εξής, γιατί φέρατε κάποιες αντιρρήσεις...
ΕΥΓΕΝΙΟΣ ΧΑΪΤΙΔΗΣ: Είπαμε...
ΙΩΑΝΝΗΣ ΑΝΘΟΠΟΥΛΟΣ: Ένα λεπτό. Υπάρχει μία εσωτερική αντίφαση σε αυτά τα οποία είπατε. Είπατε ότι επειδή πάει καλά εκεί το κλίμα, θα πρέπει ή δεν θα πρέπει -δεν το κατάλαβα- να μη λάβουμε μέτρα. Εγώ θα σας πω το εξής: Με τη Βουλγαρία έχουμε κακές σχέσεις; 
ΕΥΓΕΝΙΟΣ ΧΑΪΤΙΔΗΣ: Πάει καλά; 
ΙΩΑΝΝΗΣ ΑΝΘΟΠΟΥΛΟΣ: Έχουμε καλές σχέσεις. Πήραμε όμως συνοριοφύλακες; Πήραμε. Εάν αυξάνει το προσωπικό αριθμητικά του Λιμενικού Σώματος, το Υπουργείο Εμπορικής Ναυτιλίας είναι -το είπε- για να προστατεύσουμε, να καλύψουμε όλες τις ακτές μας. Και οι ακτές μας είναι ατέλειωτες. Άσχετα με την πορεία των σχέσεών μας με μία χώρα...
ΕΥΓΕΝΙΟΣ ΧΑΪΤΙΔΗΣ: Εξαιρούμε την Τουρκία. 
ΙΩΑΝΝΗΣ ΑΝΘΟΠΟΥΛΟΣ: ...άσχετα με τις διπλωματικές καλές ή κακές σχέσεις, η πολιτεία πρέπει να κάνει το καθήκον της και να διασφαλίζει τα σύνορά της είτε στη στεριά είτε στη θάλασσα. Και το Υπουργείο Εμπορικής Ναυτιλίας αυξάνει αριθμητικά το προσωπικό του Λιμενικού Σώματος για να ανταποκριθεί και σε αυτό το καθήκον, στην κάλυψη όλου του μήκους των ακτών μας, έτσι ώστε να μην μπαίνουν λαθρομετανάστες. 
ΕΥΓΕΝΙΟΣ ΧΑΪΤΙΔΗΣ: Άρα να φυλάμε το Ιόνιο και το Κρητικό Πέλαγος. 
ΙΩΑΝΝΗΣ ΑΝΘΟΠΟΥΛΟΣ: Μη διαμαρτύρεστε, κύριε συνάδελφε. Κάνατε την παρατήρησή σας, όπως κάνατε και μία παρατήρηση για το Γραφείο Εσωτερικών Υποθέσεων που το βρήκατε τόσο κακό. Εγώ θα ρωτούσα: Ξέρετε ποιον ωφελεί και ποιον βλάπτει; Μου δώσατε την εντύπωση ότι είναι εις βάρος των συμφερόντων του ελληνικού λαού, δηλαδή του τελικού αποδέκτη των υπηρεσιών του Λιμενικού Σώματος. 
Εδώ γίνεται ένας έλεγχος των επίορκων αξιωματικών ή στελεχών του Λιμενικού Σώματος, ευτυχώς είναι ελάχιστοι, γι' αυτό είπα και εγώ στην εισήγησή μου ότι είναι περισσότερο προληπτική η ίδρυση και η λειτουργία αυτού του γραφείου, παρά κατασταλτική. Αλλά ωστόσο μπορείτε να μου αποδείξετε εκείνον τον απίθανο ισχυρισμό σας ότι δήθεν τίθεται υπό την εποπτεία του Γενικού Γραμματέα του Υπουργείου Εμπορικής Ναυτιλίας, για να καλύπτονται οι πασόκοι και να καίγονται οι νεοδημοκράτες ως στελέχη του Λιμενικού Σώματος; Εγώ πραγματικά έμεινα έκπληκτος από αυτήν την παρατήρηση και θα ήθελα να μου αναφέρετε ένα παράδειγμα μετά από την ετήσια και πλέον λειτουργία του Γραφείου Εσωτερικών Υποθέσεων στην Αστυνομία, εάν πράγματι συνέβη κάτι τέτοιο, το οποίο καταγγείλατε εδώ στη Βουλή. Είμαι βέβαιος ότι δεν συνέβη και γι' αυτό πρέπει, αγαπητοί μου συνάδελφοι, να αποσύρετε αυτήν την κατηγορία, διότι προσβάλλετε πολλούς και πολλά, με αόριστο τρόπο.
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο. 
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, η συζήτηση στην πορεία της και από την εξέλιξή της επιβεβαιώνει τις επιφυλάξεις μας, οι οποίες δεν είναι αβάσιμες, όχι μόνο για θέματα συνταγματικότητας, όπως αναφέρθηκε προηγουμένως και αναφέρει και η Επιστημονική Υπηρεσία της Βουλής -και δεν μπορεί κανείς να την αγνοήσει και δεν την είχαμε στη Διαρκή Επιτροπή- αλλά θα ήθελα να πω ότι, ενώ το νομοσχέδιο εμφανίζεται με ένα περιτύλιγμα, που ωραιοποιεί την κατάσταση, γιατί κανείς εδώ μέσα δεν θα είχε καμία αμφιβολία ότι το Λιμενικό Σώμα χρειάζεται να στελεχωθεί με μέλη, που να είναι και επίλεκτα και καλά εκπαιδευμένα και η αξιοποίησή τους να είναι τέτοια, που να ανταποκρίνεται στις σύγχρονες ανάγκες του Λιμενικού Σώματος, που είναι ο στρατιωτικός χαρακτήρας, η αστυνόμευσης και η άσκηση πολιτικής ναυτιλίας, αλλά και η στελέχωση των προξενικών υπηρεσιών στο εξωτερικό, που έχουν μεγάλη σημασία. 
Διαπιστώθηκε όμως από όλη τη συζήτηση και εμβαθύνοντας κανείς το νομοσχέδιο ότι υπάρχουν έντονα τα στοιχεία της αυθαιρεσίας, τα οποία δεν προστατεύονται με το νομοσχέδιο, γιατί έχει ένα ασαφές τοπίο. Καλούμαστε να ψηφίσουμε ένα νομοσχέδιο, που ούτε με τον αριθμό των οργανικών θέσεων, που συμπεριλαμβάνονται στο προηγούμενο νομοσχέδιο περί ακτοπλοΐας καλύπτονται, διότι εκεί ψηφίστηκε και εν πάση περιπτώσει το θέμα αυτό της ενίσχυσης του Λιμενικού Σώματος έχει ξεπεραστεί, αλλά με τη διαδικασία που ακολουθεί δείχνει έντονα τα στοιχεία του κομματισμού, των κριτηρίων, τα οποία επιλέγονται και για να το αιτιολογήσω θα επανέλθω στην αξιολόγηση των αξιωματικών. Στην εισηγητική έκθεση, την πρώτη -γιατί δεν έχουμε στα χέρια μας το πρόσθετο στοιχείο που βάλατε- είχε τρία κριτήρια. Επαρκής, ανεπαρκής, απαράδεκτος. Δείχνει, λοιπόν, και πιστεύω χωρίς γνώση του ιδίου του κυρίου Υπουργού ότι σκοπίμως μπήκαν αυτά τα στοιχεία, για τα οποία ενδεχομένως η βούληση του Υπουργού να μην είναι αυτή. Δεν εξηγείται πώς από αυτήν την αξιολόγηση, που αφήνει μεγάλο κενό και δεν μπορεί να προστατευτεί κανείς καταφεύγοντας στα δικαστήρια, όπως αναφέρθηκε, μιλάμε μόνο για την κατηγορία του απαραδέκτου, τον οποίο μεταθέτουμε, ένας βαρύς όρος τουλάχιστον για την ελληνική γλώσσα και δεν αφήνουμε τα κριτήρια εκείνα, που επιτρέπουν, ώστε η αξιολόγηση να δίνει μεγαλύτερη δυνατότητα. Δεν αναφέρει επίσης τίποτα, εφόσον κάποιος χαρακτηριστεί ως ανεπαρκής, τι τύχη έχει. Επομένως έχει ασάφεια, έχει ελλείψεις και ασφαλώς μας απασχολεί.
Για το θέμα ενίσχυσης του προσωπικού του Λιμενικού Σώματος, σε κάποια αναφορά σας στην εισηγητική έκθεση λέτε ότι έχουν διατεθεί σαράντα πέντε δισεκατομμύρια (45.000.000.000) δραχμές και παρελήφθησαν ή τελούν υπό παραλαβή και θα προστεθούν στη δύναμη των επιχειρησιακών μέσων του Λιμενικού Σώματος τρία δικινητήρια αεροσκάφη ναυτικής περιπολίας, εβδομήντα πέντε συνολικά σύγχρονης τεχνολογίας σκάφη με υψηλές ταχύτητες. Είχαμε συζητήσει και τότε στην επερώτηση και παραμένει μετέωρο τι είναι αυτά τα σκάφη. Από την εμπειρία που έχουμε, αυτό που πραγματικά προστατεύει τη δυνατότητα του λιμενικού να παρεμβαίνει και να εκτελεί τα καθήκοντά του, είναι τα μεταλλικά κυρίως σκάφη. Με όλες τις επαφές που είχαμε με τους λιμενικούς, λένε ότι τα σκάφη που έχουμε δεν είναι παντός καιρού, δεν μπορούν να βγουν με τρικυμία, είναι συνήθως πλαστικά και δεν προστατεύεται η ζωή των λιμενικών. Σήμερα το οργανωμένο έγκλημα έχει τέτοια δυνατότητα και τέτοια μέσα, που δεν μπορούν να τους ξεπεράσουν. Φθάνουν πολλές φορές να ζητάνε δωρεές από ιδιώτες, για να καλύψουν άλλα μέσα, που χρειάζονται οι λιμενικοί, όταν απειλείται η ζωή τους. Χάνονται πολλές φορές, έχουν να αντιμετωπίσουν το οργανωμένο έγκλημα. Όταν εδώ παίρνετε εβδομήντα πέντε σκάφη με υψηλές ταχύτητες, ήθελα να σας ρωτήσω ποια από αυτά είναι μεταλλικά, γιατί, αν εξαιρέσουμε τα τρία, που είναι σουηδικά και είναι μεταλλικά και πραγματικά η συμβολή τους είναι πολύ μεγάλη και σημαντική, τα υπόλοιπα δείχνουν ότι δεν εξυπηρετούν το σκοπό για τον οποίο αγοράζονται. Αλλά ακόμα και τα σημεία που ανέφερα προηγουμένως σχετικά με το προσωπικό, μιλάμε για την αύξηση του προσωπικού, δεν μιλάμε όμως για την υποδομή που υπάρχει στα λιμεναρχεία. Οι συνθήκες δεν είναι καλές, τα λιμεναρχεία έχουν μεγάλες ελλείψεις και κυρίως στην υποδομή και αναφέρθηκα προηγουμένως και στις συμπεριφορές λιμενικών, που δεν απαντήσατε και θα ήθελα να έχω την άποψή σας. Το θέμα δεν είναι τόσο μικρό, σχετίζεται με την όλη άσκηση της εξουσίας, τον υπερβάλλοντα ζήλο και αυτό βλάπτει και την Κυβέρνησή σας. Υπάρχουν προβλήματα, που δεν είναι μεμονωμένα είναι συχνά, τα παρατηρούμε και με τους συνοριακούς φύλακες, έχει γίνει και γι' αυτό συζήτηση και παρατηρείται μία εικόνα, η οποία, εν πάση περιπτώσει, δεν είναι και η καλύτερη. Όλοι θέλουμε να υπάρχει ασφάλεια, να υπάρχει έλεγχος, να προστατεύσουμε από το έγκλημα και όλα αυτά, τα οποία σήμερα δημιουργούν ανασφάλεια στους πολίτες, αλλά εδώ φοβάμαι ότι οι ίδιοι οι πολίτες βρίσκονται υπό την καταπίεση και δίνεται η εικόνα ότι αστυνομοκρατείται η χώρα ή η εικόνα που δεν συνάδει με μια κοινωνία δημοκρατική.
Εκτιμώ ότι το νομοσχέδιο, παρά τη διάθεσή μας να συμβάλουμε στην ενίσχυση του Λιμενικού Σώματος, που χρειάζεται πραγματικά αύξηση των οργανικών θέσεων, ο τρόπος που είναι δομημένο και που αναφέρεται στην αξιολόγηση και στις προαγωγές των αξιωματικών και επειδή έχουν προηγηθεί οι κρίσεις των αρχιπλοιάρχων, που φωτογραφικά έχουν κάποιο στόχο και δεν ξέρουμε αν αυτό το νομοσχέδιο έρχεται στη συνέχεια να συγκαλύψει αυτήν τη διαδικασία, μας βρίσκει αντίθετους και επιμένουμε ότι δεν μπορούμε να ψηφίσουμε το νομοσχέδιο επί της αρχής.
ΠΡΟΕΔΡΕΥΩΝ (Παναγιώτης Σγουρίδης): O κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, παίρνω το λόγο για να ξεκαθαρίσω άλλη μια φορά γιατί εμείς είμαστε αντίθετοι. Εμείς είμαστε καθαροί. Η κυρίαρχη αντίθεσή μας οφείλεται σ' αυτό το πράγμα, στο χαρακτήρα του Σώματος. Στο στρατιωτικό χαρακτήρα του Σώματος. Ο κύριος Υπουργός είπε ότι δεν γίνεται διαφορετικά. ΄Ομως, όποιος δεν πέρασε μέσα από το Σώμα απλά είτε με την ευθύνη ενός συγκεκριμένου βέβαια χρονικού διαστήματος κλπ μπορεί να έχει αυτήν την άποψη. Όμως εκείνοι οι άνθρωποι που ζουν καθημερινά το πρόβλημα, παρ' όλο που συμφωνούν με το νομοσχέδιο, επισημαίνουν ότι το Σώμα για να αποδώσει αυτό που πρέπει να αποδώσει, αυτό που χρειάζεται η κοινωνία απ' αυτό είναι να απαλλαγεί από τα στρατιωτικά χαρακτηριστικά της λειτουργίας του. Δεν το λέω εγώ αυτό. Το λέει το ίδιο το σωματείο, το συνδικάτο των λιμενικών. 
ΚΥΡΙΑΚΟΣ ΣΠΥΡΙΟΥΝΗΣ: Η στολή είναι βαριά. Απαιτεί συνέπεια ....
ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, έχετε την άποψή σας αλλά αφήστε να ακούσουμε και την άποψη του κ. Σκοπελίτη...
ΣΤΑΥΡΟΣ ΣΚΟΠΕΛΙΤΗΣ: Αυτό λέτε εσείς, εμείς λέμε το άλλο. Ο καθένας έχει την άποψή του. ΄Ετσι βολεύει να είναι το Σώμα, έτσι το κρατάτε, γιατί έτσι βολεύει. Όχι τον κύριο Υπουργό, αλλά βολεύει εκείνους, που θέλει να βολέψει, αυτούς που κάνουν κουμάντο. 
ΚΥΡΙΑΚΟΣ ΣΠΥΡΙΟΥΝΗΣ: Να δουλέψουν όλοι. Να δουλέψουν όλοι περισσότερο.
ΣΤΑΥΡΟΣ ΣΚΟΠΕΛΙΤΗΣ: Εφόσον λοιπόν διατηρείται αυτός ο χαρακτήρας στο Λιμενικό Σώμα, που του δόθηκε πριν από ογδόντα χρόνια, δεν μπορούμε να μιλάμε για εκσυγχρονισμό ούτε επαναπροσανατολισμό της δράσης του. Εμείς μπορούμε να μιλάμε για εκσυγχρονισμό του Σώματος με τις σύγχρονες απαιτήσεις του κεφαλαίου που δραστηριοποιείται σ' αυτόν τον τομέα και με τις σύγχρονες απαιτήσεις που γεννούν οι δεσμεύσεις της χώρας. Εκεί ναι, έχουμε συγχρονισμό.
Το Σώμα για να αποδώσει το κοινωνικό του έργο για μας, που είναι η κύρια αποστολή του και όχι η υλοποίηση συμφωνιών Σέγκεν κλπ έχει ανάγκη να ανοιχτεί στην κοινωνία. Εκεί μπορούμε ένα Σώμα, που έχει άμεση σχέση με την κοινωνία να το κλείνουμε μέσα στο στρατό. 
Πέρα απ' αυτό, κύριε Πρόεδρε, δημιουργούμε και γραφείο εσωτερικών υποθέσεων. ΄Ο,τι μείνει δηλαδή με αυτό το γραφείο να το πετάξουμε στην άκρη. Εγώ λέω ότι ένα Σώμα που δεν λειτουργεί δημοκρατικά δεν μπορεί να είναι και αποτελεσματικό στο βαθμό που το χρειάζεται και η κοινωνία. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Είπα και στην πρωτολογία μου, κύριε Πρόεδρε, ότι το Λιμενικό Σώμα χρειαζόταν μια μεγάλη τομή, μια τομή εκδημοκρατισμού, βαθύτατου εκδημοκρατισμού, εκσυγχρονισμού και αναβάθμισης. Διότι το Λιμενικό Σώμα δεν είναι ένα Σώμα του 1920 ούτε του 1930 ούτε του εμφυλίου πολέμου, ούτε του μετεμφυλιακού κράτους ούτε της χούντας, ούτε της πρώιμης Μεταπολίτευσης. Σήμερα οι ακτές μας και τα νησιά μας είναι ο πλούτος της χώρας μας. Ο κύριος πλούτος της χώρας μας. Και το Λιμενικό Σώμα έρχεται κάθε μέρα σε επαφή. Είναι η βιτρίνα για εκατομμύρια ΄Ελληνες πολίτες και για ακόμα περισσότερα εκατομμύρια τουρίστες, που επισκέπτονται τη χώρα μας και τους φιλοξενούμε. 
Ο στρατός πιστεύετε ότι είναι η βιτρίνα της χώρας; Το στρατιωτικό Σώμα; Και εδώ βλέπω μια συναίνεση σ' αυτήν την Αίθουσα -συνήθης βέβαια τα τελευταία χρόνια- ανάμεσα σε ΠΑΣΟΚ και Νέα Δημοκρατία. Φιλονικούν κατά τα άλλα για πολλά, αλλά καταπίνουν την κάμηλο, διότι, εάν θέλαμε έναν εκσυγχρονισμό, αναβάθμιση και εκδημοκρατισμό, έπρεπε να απαγκιστρωθούμε απ' αυτήν τη νοοτροπία περασμένων δεκαετιών, εγκαθιδρυμένη από άλλες καταστάσεις, οι οποίες λένε ότι ο λιμενοφύλακας, ο οποίος θα είναι στο λιμάνι για την ασφάλεια και την τάξη, που θα προασπίσει το θαλάσσιο περιβάλλον, τις ακτές μας, πρέπει να είναι στρατιωτικός, να υπόκειται στον Στρατιωτικό Ποινικό Κώδικα, στη στρατιωτική πειθαρχία και να είναι εγκλωβισμένος σε μια στρατιωτική δομή. 
Επικαλείσθε λόγους άμυνας. Μάλιστα υπάρχουν ειδικοί λόγοι άμυνας για τη χώρα μας. Αλλά δεν καταλαβαίνω. Γιατί δεν το σκεφτόσασταν αυτό όταν απελευθερώνατε την ακτοπλοΐα και λέγατε ότι είναι ανοικτές για τις ξένες σημαίες οι ακτοπλοϊκές συγκοινωνίες; 
Είναι αστυνομικό Σώμα το Λιμενικό, με κοινωνικό ρόλο. Μπορεί δε να παίξει θαυμάσια τον καλύτερο και πιο αποτελεσματικό ρόλο και για την ασφάλεια των συνόρων μας, δηλαδή, τη φύλαξη των συνόρων μας, αλλά και σε περιόδους μη ειρηνικές, κρίσεων και πολέμου, θα έλεγα, να παίξει μαζί και με τα Σώματα Ασφαλείας ένα ακόμη πιο ουσιαστικό αμυντικό ρόλο. Εδώ όμως μιλάμε για το Λιμενικό Σώμα σε ειρηνική περίοδο, το Λιμενικό Σώμα που είναι μέσα στην κοινωνία, που ζει στο λιμάνι, ζει στην εμπορική κίνηση, στην προοπτική ανάπτυξης της χώρας. Πώς θέλετε, λοιπόν, να το στεγανοποιήσετε; Από κει δε ξεκινά -απευθύνομαι και στη Νέα Δημοκρατία- και ο κυβερνητικός έλεγχος στο Λιμενικό Σώμα. Δηλαδή, το πρώτο πράγμα που συνιστά τον κυβερνητικό έλεγχο στο Λιμενικό Σώμα, είναι ο ορισμός του αρχηγού του Γενικού Επιτελείου. Πώς ορίζεται ο αρχηγός του Γενικού Επιτελείου; Δεν είδα μια διαφορετική άποψη επ' αυτού του θέματος. Ορίζεται από το ΚΥΣΕΑ, μετά από πρόταση του Υπουργού Εμπορικής Ναυτιλίας, δηλαδή από τον Υπουργό Εμπορικής Ναυτιλίας. Δηλαδή ο Υπουργός Εμπορικής Ναυτιλίας ορίζει τον αρχηγό, ο αρχηγός εισηγείται τις κρίσεις στα ανώτατα κλιμάκια κ.ο.κ. και πηγαίνουμε έτσι σ' έναν συνολικό έλεγχο.
Η πρότασή μας, -την είπα και στην επιτροπή- είναι ότι αν θέλαμε να εξασφαλίζεται μια ευρύτερη συναίνεση, που είναι απαραίτητη στην επιλογή ειδικά των ηγετών τέτοιων Σωμάτων, θα πρέπει να πηγαίναμε σ' ένα συναινετικό ευρύτερο αντιπροσωπευτικό τρόπο επιλογής τους. Ποιος θα ήταν αυτός; Από τα 2/3 για παράδειγμα της αρμόδιας Επιτροπής Άμυνας και Εξωτερικών Σχέσεων. Εδώ ούτε καν η γνώμη ζητείται της εν λόγω επιτροπής. Για να μην πω ότι χρειάζεται η σύμφωνη γνώμη της, αν θέλουμε να αναβαθμίσουμε τη δημοκρατία μας. Αλλά, δυστυχώς, η συντηρητική σκέψη η οποία έχει το βλέμμα πίσω στις δεκαετίες δεν θέλει καν να δει και άλλους πολύ πιο ριζοσπαστικούς και δημοκρατικούς τρόπους ανάδειξης των ηγεσιών σε τέτοια πολιτικά στρατιωτικά Σώματα, ακόμα και σε στρατιωτικά Σώματα, τα οποία σε άλλες εποχές έπαιζαν πολύ πιο αποτελεσματικό, ακόμα και στρατιωτικό ρόλο. 
Πέραν αυτού, θα ήθελα να πω δυο λόγια για το Γραφείο Εσωτερικών Υποθέσεων. Χαίρομαι που η Νέα Δημοκρατία -φαίνεται ότι σκέφτηκε καλύτερα το θέμα- αρχίζει και το κινεί στην Ολομέλεια, γιατί στην Επιτροπή δεν άκουσα σχεδόν τίποτα επ' αυτού. Όμως, το θέμα δεν είναι μόνο η εξάρτηση του Γραφείου Εσωτερικών Υποθέσεων από τον Γραμματέα του Υπουργείου Εμπορικής Ναυτιλίας, κάτι το οποίο είναι απαράδεκτο, διότι έχουμε πολιτική διεύθυνση ενός Ανακριτικού Σώματος. Πέραν αυτού, ποιες αρμοδιότητες δίδονται στο γραφείο Εσωτερικών Υποθέσεων;
Εδώ, επιτρέψτε μου να επανέλθω και να πω το εξής: Στο άρθρο 51 παράγραφος 1, λέγονται ρητώς τα εξής: "Δεν είναι άδικη η πράξη προσωπικού του Γραφείου Εσωτερικών Υποθέσεων του ΥΕΝ που, με εντολή του προϊσταμένου του" -είμαστε στρατιωτικό Σώμα και εντολή ισοδυναμεί με διαταγή- "και με σκοπό την ανακάλυψη ή τη σύλληψη προσώπου εμπλεκομένου σε αξιόποινη πράξη, απ' αυτές που αναφέρονται σ' αυτό το νόμο, εμφανίζεται ως συμμέτοχος της πράξης". 
Δηλαδή είναι συμμέτοχος εγκληματικής πράξης. Με εντολή σ' ένα Σώμα με στρατιωτική δομή, που σημαίνει διαταγή. Και αυτός λέει μετά από γνώμη και του εισαγγελέα, τον απαλλάσσουν στο ακροατήριο για τη συμμετοχή σε εγκληματική πράξη, για εγκληματικές πράξεις, που πιάνουν όλα σχεδόν τα βασικά άρθρα του Ποινικού Κώδικα. Πώς είναι δυνατόν να συμβαίνουν αυτά τα πράγματα; 
Και σας είπα το εξής απλό, το οποίο διορθώστε το αν το κρίνετε. Η εντολή που λέτε, όχι ότι θα συμφωνούσα εγώ, διότι όλη η παράγραφος είναι απαράδεκτη και αντιδημοκρατική και θίγει βάναυσα κάθε έννοια δημοκρατικού δικαιώματος και έννομης τάξης. Δεν μπορεί κανένας εισαγγελέας και κανένας προϊστάμενος στρατιωτικός να διατάζει τον άλλον να κάνει εγκληματικές πράξεις προκειμένου να αποκαλύψει και έναν άλλον. Χίλια μύρια όσα μπορούν να προκύψουν από τέτοιου είδους κατευθύνσεις. Αλλά σας λέω, η εντολή τι θα είναι; Προφορική; Θα είναι γραπτή η εντολή; Θα έχει υπογραφεί η εντολή; Θα είναι ανυπόγραφη; Διότι μπορεί να προκύψουν χίλια-δυο πράγματα. Μπορεί ο ανώτερος αξιωματικός, που δίνει την εντολή να πει "εγώ δεν έδωσα καμία εντολή" και να σύρεται ο άτυχος που προσπάθησε να αποκαλύψει συμμέτοχους στα δικαστήρια. Μπορεί αυτός αύριο που θα πάει υποτίθεται για να συμμετάσχει σε εγκληματικές πράξεις για να ανακαλύψει συμμέτοχους, να εξαφανισθεί, να τραυματισθεί, να θανατωθεί. Ποιος αναλαμβάνει την ευθύνη να στέλνει ανθρώπους σε τέτοιου είδους αποστολές, υποτίθεται για να ανακαλύψουν συμμέτοχους; Αυτά είναι απαράδεκτα πράγματα και είναι και αντισυνταγματικά. Και λυπάμαι που η επιτροπή δεν τα θίγει, ενώ θίγει παρακάτω άλλα θέματα. 
Επίσης, υπερβαίνετε τον τρομονόμο στις διατάξεις των παρακολουθήσεων. Παρακολουθούνται τα πάντα μια απλή ένδειξη. Μου λέτε ότι χρειάζεται και άδεια του εισαγγελέα. Ασφαλώς, αλλά αν πάει το όργανο του Γραφείου Εσωτερικών Υποθέσεων και πει ότι έχουμε βάσιμες, σοβαρές ενδείξεις, τι θα κάνει ο εισαγγελέας; Εισηγείται το όργανο. Θα του παρακολουθούνται τα πάντα. Τηλέφωνο, επιστολές, κάθε μορφής ανταπόκριση λέτε. Τέτοια αοριστία δεν έχω δει σε νομοσχέδιο. Τι θα πει κάθε μορφής ανταπόκριση; 
Καταργείται το άσυλο με ήχο και εικόνα. Και λέει εδώ η Επιστημονική Επιτροπή: "Αξίζει να σημειωθεί ότι με την απόφαση του 748/2000 παραπεμπτική στην Ολομέλεια, ο Άρειος Πάγος έκρινε ότι η μαγνητοταινία δεν αποτελεί επιτρεπόμενο αποδεικτικό μέσο, αν κατεγράφη, παρά τη θέληση προσώπου, εναντίον του οποίου προσκομίζεται, γιατί παραβιάζει θεμελιώδη ατομικά δικαιώματα, δοθέντος ότι το απόρρητο των επιστολών και της ελευθερίας της επικοινωνίας είναι απολύτως απαραβίαστο..."
Εδώ λέτε ότι μπορεί να γίνονται παρακολουθήσεις για ενδείξεις, με ήχο, εικόνα και άλλα ειδικά τεχνικά μέσα. Θαυμάστε αοριστία! Και συνεχίζει: "...και η χρησιμοποίηση του υλικού ως αποδεικτικό στοιχείο ενώπιον οποιουδήποτε δικαστηρίου". Η αντίφαση είναι προφανής με την απόφαση της Ολομέλειας του Αρείου Πάγου.
Τελειώνω, κύριε Πρόεδρε, με την εξής φράση: Ένα κράτος που παράγει με τις πολιτικές που ασκεί, την εξατομίκευση, αποθεώνει το εγωιστικό άτομο και καθιστά το κέρδος τη μόνη πηγή πλούτου και δύναμης σ' αυτήν την κοινωνία, αυτό το κράτος είναι ο αρχικός εκτελεστής, ο προαγωγός της διαφθοράς. Φυσικά η διαφθορά μετά που παίρνει έκταση, δεν μπορεί να διαλέξει αυτό το κράτος και το υπονομεύει και το ίδιο στη λειτουργία του. Δεν μπορεί να κάνει τίποτε πλέον αυτό το κράτος με αυτήν τη διαφθορά που γεννά και αναπαράγει με την αντίληψή του χωρίς να χρειάζεται το μπαξίσι. Και μετά έρχεται στο όνομα της πάταξης της διαφθοράς, του οργανωμένου εγκλήματος αλλά και της τρομοκρατίας κατά τα άλλα να πει ότι περιορίζουμε τα ατομικά και δημοκρατικά δικαιώματα, διότι το υπέρτατο αγαθό είναι η πάταξη της διαφθοράς.
Και μπροστά στην πάταξη της διαφθοράς περισσεύουν τα ατομικά δικαιώματα, καταργούνται οι δικονομικές εγγυήσεις, αλλοιώνεται ο νομικός μας πολιτισμός. 
Αυτήν τη λογική στο όνομα της πάταξης της διαφθοράς δεν την αποδεχόμαστε διότι οδηγεί σε φαύλο κύκλο. Και η κατάληξή της είναι γνωστή, είναι επικίνδυνη και θα την υποστούμε οι πάντες, κι όχι μόνο σ' αυτήν την Αίθουσα. Διότι εμείς μπορεί να προστατευόμεθα από κάποια πράγματα. Θα την υποστεί η κοινωνία μ' ένα φασισμό, τον οποίον βλέπουμε ήδη να προχωράει, ήδη να γεννιέται, ήδη να καλπάζει. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη. 
Ορίστε, κύριε Σπυριούνη, έχετε το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, το νομοσχέδιο έρχεται να συμπληρώσει υφιστάμενες διατάξεις, να τις ομαδοποιήσει σ' ένα λιτότερο πλαίσιο, και έρχεται να προβάλει νέες διατάξεις που διευρύνουν τις προοπτικές του Λιμενικού Σώματος. Έρχεται το νομοσχέδιο να καθορίσει θεσμικά τη νέα μορφή, το νέο σχήμα του Λιμενικού, ώστε να καλύψει τις διευρυμένες αποστολές που προέκυψαν από την εξέλιξη των πραγμάτων και τις γεωπολιτικές αστάθειες μετά το διπολισμό μαζί με το οργανωμένο έγκλημα στη διάσταση που έχει πάρει σήμερα. Να δώσει, λέγω, το σχήμα εκείνο που θα καταστήσει αποτελεσματικότερη την εκπλήρωση της αποστολής του Λιμενικού Σώματος. Στην κατεύθυνση αυτή πιστεύω ότι συμφωνούμε όλοι, κύριοι συνάδελφοι. 
Προέκυψαν τώρα ορισμένα θέματα που ανάγονται στη διάρθρωση του κάθε άρθρου. Εκεί νομίζω ότι έχουμε τα περιθώρια των επόμενων συζητήσεων για να δούμε με λογικά επιχειρήματα πού χρειάζεται κάτι να βελτιώσουμε. Πιστεύω ότι έχει την ευαισθησία ο Υπουργός να διευκολύνει τη συναινετική διαδικασία και να εξαχθεί από την Ολομέλεια το νομοσχέδιο στην πιο άρτια και στην πιο κυρωτική του εικόνα. 
Επειδή όμως, συζητούμε επί της αρχής πρέπει να μείνουμε σ' αυτόν τον άξονα, ότι δηλαδή θα εξοπλίσουμε. Οι υλικές προϋποθέσεις: Οι εξοπλισμοί που έχουν πραγματοποιηθεί και που προγραμματίζονται να πραγματοποιηθούν με δεκάδες δισεκατομμύρια. Οι ηθικές προϋποθέσεις: Βελτιώνεται το φρόνημα, το ηθικό του Λιμενικού Σώματος όταν λαμβάνονται μέτρα για την επιλογή του προσωπικού, όταν καθορίζονται διαδικασίες για την αντικειμενική κατάταξη του προσωπικού, για τις προσλήψεις του. 
Διευκολύνεται η καθημερινή ζωή του προσωπικού από τα μέτρα διαβίωσης και τα μέτρα μισθολογίου, τα οποία στην τελευταία πενταετία μπορεί να μην είναι επαρκή, μπορεί να μην καλύπτουν, κύριε Υπουργέ -και δεν καλύπτουν- τη μεγάλη θυσία στην οποία υποβάλλονται πέρα από τα όρια του δημόσιου τομέα οι Ένοπλες Δυνάμεις και τα Σώματα Ασφαλείας που δεν έχουν ωράρια, που δεν έχουν Σαββατοκύριακα, που δεν έχουν νύχτες και μέρες, που δεν έχουν Πάσχα και Χριστούγεννα κλπ. 
Αυτές είναι οι ειδικές συνθήκες πέρα από ένα βαθμό κινδύνου που πάντοτε διαγράφεται εις βάρος τους κατά την ενάσκηση των καθηκόντων τους. Λέω ότι μπορεί να μην καλύπτεται αυτή η θυσία κι έχουμε χρέος όλοι να καλλιεργούμε τη σύνταξη επιτέλους ενός ειδικού μισθολογίου για τις Ένοπλες Δυνάμεις και τα Σώματα Ασφαλείας. Ελάτε εδώ να κουβεντιάσουμε και να συντρέξουμε την κατεύθυνση αυτή. 
Ωστόσο, όμως, λαμβάνονται καθημερινά μέτρα για δύο πράγματα. Και λαμβάνονται και ελήφθησαν από όλες τις κυβερνήσεις μετά το Σύνταγμα του 1975, όπου ομαλοποίησε τη ζωή των Ενόπλων Δυνάμεων, τις ενέταξε μέσα στον πολιτικό έλεγχο με τα άρθρα 42, 43, εάν θυμάμαι καλά, καθόρισε την ευθύνη της πολιτικής εθνικής άμυνας, ότι αποτελεί δηλαδή ευθύνη της εκάστοτε κυβέρνησης, κι ελήφθησαν διαδοχικά μέτρα εκδημοκρατισμού από όλες τις κυβερνήσεις μέχρι σήμερα. 
Και σαφώς οσημέραι και καθημερινά θα βελτιώνεται το σύστημα εκδημοκρατισμού των Ενόπλων Δυνάμεων και των Σωμάτων Ασφαλείας. Έχουν ληφθεί μέτρα που βελτίωσαν το βιοτικό τους επίπεδο. Είναι περισσότεροι από τρεις, τέσσερις νόμοι που έχουν συνταχθεί, που έχουν ψηφισθεί την τελευταία πενταετία για τα Σώματα Ασφαλείας και τις Ένοπλες Δυνάμεις.
Διεκδικεί το Λιμενικό Σώμα, κύριε Υπουργέ, να έχει όλα τα προνόμια των Ενόπλων Δυνάμεων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Από την άλλη μεριά, όμως, κάποιοι δεν θέλουν να είναι στρατιωτικό Σώμα; Τότε θα πρέπει να παραιτηθούν και από τα προνόμια που έχουν οι ειδικές δυνάμεις, όπως είναι τα στρατιωτικά τμήματα κλπ. 
ΠΡΟΕΔΡΕΥΩΝ (Παναγιώτης Σγουρίδης): Καλώς.
ΚΥΡΙΑΚΟΣ ΣΠΥΡΙΟΥΝΗΣ: "Και η πίτα ολόκληρη και ο σκύλος χορτάτος", έχω τη γνώμη ότι δεν μπορεί να συνυπάρξουν. Πρέπει ή το ένα ή το άλλο. 
Εάν θέλεις, λοιπόν, να απολαμβάνεις και τα στρατιωτικά προνόμια που έχουν και υπάρχουν, τότε οφείλεις να δεχθείς το στρατιωτικό χαρακτήρα.
ΠΡΟΕΔΡΕΥΩΝ (Παναγιώτης Σγουρίδης): Κατανοητό, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ψηφίζω το νομοσχέδιο επί της αρχής.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, οι τομές δεν πραγματοποιούνται ούτε με εκθέσεις ιδεών, αλλά ούτε και με την οργανωτική κάλυψη του διπλασιασμού του υπηρετούντος προσωπικού. Οι τομές δημιουργούνται με άλλη διάθεση και με άλλη φιλοσοφία. Και την άλλη διάθεση και φιλοσοφία πραγματικής αναβάθμισης δεν νομίζω ότι μπορούμε να τη δούμε. Και δεν μπορούμε να τη δούμε, γιατί νομίζω ότι στερείται επαφής με τις πραγματικές ανάγκες αυτό το νομοσχέδιο.
Αυτό το νομοσχέδιο τι κάνει; Ένα μηχανισμό προαγωγών, ένα μηχανισμό κάλυψης οργανικών θέσεων. Ποιο είναι το όραμα; Ποιος είναι ο επιτελικός σκοπός; Ποιοι είναι οι συνδυασμένοι τρόποι αντιμετώπισης όλων των σύγχρονων προβλημάτων; Αυτό δεν βλέπουμε σε αυτό το νομοσχέδιο. Διότι όταν η σχέση με το Πολεμικό Ναυτικό, ένα κατ' εξοχήν ομοειδές όργανο της πολιτείας, εξαντλείται στη συμμετοχή του Αρχηγού του Πολεμικού Ναυτικού στο δεύτερο βαθμό κρίσεων, τότε τι συζητάμε; Ποιοι είναι οι μηχανισμοί που πραγματικά θα κάνουν αυτό το νομοσχέδιο να λειτουργήσει και να παρέχει περισσότερη κάλυψη στον Έλληνα πολίτη; Διότι αν εξαιρέσουμε το θέμα του διπλασιασμού των οργανικών θέσεων, που δι' αυτού του λόγου βεβαίως θα αυξηθεί η επιτήρηση, βεβαίως θα γίνει πιο αποτελεσματικό το Σώμα, δεν βλέπουμε πραγματικά αυτές τις καινοτόμες διατάξεις που θα περιμέναμε από έναν Υπουργό που καλεί εαυτόν οραματιστή. 
Θα έλεγα όμως και κάτι άλλο: Η αδράνεια τόσων ετών, η ανυπαρξία τόσων ετών έχει δημιουργήσει και μία στρέβλωση: ότι σε κάθε νομοσχέδιο, ιδιαίτερα του Υπουργείου Εμπορικής Ναυτιλίας, θα πρέπει να ξοδεύονται πάρα πολλά δισεκατομμύρια για να καλυφθούν χιλιάδες οργανικές θέσεις. Και κάνουμε ένα Υπουργείο Εμπορικής Ναυτιλίας το οποίο διογκώνουμε χωρίς, όμως, να του δίνουμε την ευελιξία να αντιμετωπίσει, αυτά που πρέπει διότι έχει ακριβώς αυτήν την ιδιομορφία τόσο το Υπουργείο Εμπορικής Ναυτιλίας όσο και το Λιμενικό Σώμα. 
Ναι, μεν μπορεί να καλείται στρατιωτικό το Λιμενικό Σώμα, γιατί υπόκειται σε ορισμένους περιορισμούς, αλλά ουσιαστικά ασχολείται με την άσκηση κοινωνικού έργου. Δεν ασχολείται μόνο με τη φύλαξη των συνόρων. Ασχολείται με τη διευθέτηση καθημερινών προβλημάτων του πολίτη. 
Και αυτή ακριβώς η ιδιομορφία και του Υπουργείου που ασχολείται τόσο με την κάλυψη και τη φύλαξη του Αιγαίου, όσο και με τη διεύθυνση της Εμπορικής μας Ναυτιλίας, αυτές οι διπλές αρμοδιότητες τις οποίες εμπεριέχει και το Υπουργείο και το Λιμενικό Σώμα δεν νομίζουμε ότι ανταποκρίνονται και φαίνονται με τον τρόπο με τον οποίο θα θέλαμε πραγματικά να φαίνονται στο παρόν νομοσχέδιο.
Το τελευταίο θέμα που θα ήθελα να σας αναφέρω είναι το θέμα των πόρων. Το συζητήσαμε πριν από δύο εβδομάδες περίπου όταν συζητούσαμε το θέμα της απελευθέρωσης της ακτοπλοΐας όταν αναφέραμε πραγματικά τη μη αξιοποίηση πόρων που είναι στα χέρια ή ήταν μέχρι πρότινος στα χέρια του Υπουργείου Εμπορικής Ναυτιλίας σε σχέση με τα λιμενικά ταμεία ή με τα έσοδα τα οποία έχει το Λιμενικό Σώμα από τη Λιμενική Αστυνομία. Είναι πόροι οι οποίοι είναι αναξιοποίητοι οι οποίοι έχουν μείνει πίσω, ούτε τις πραγματικές ανάγκες για τα Λιμεναρχεία δεν μπορούν να καλύψουν και δυστυχώς ερχόμαστε να δημιουργήσουμε όλο αυτό το οργανωτικό σχήμα, αλλά αν έχουμε αυτούς τους ανθρώπους, πού θα τους βάλουμε, τι μέσα θα τους δώσουμε και πώς τελικά θα τους αξιοποιήσουμε επ΄ ωφελεία του κοινωνικού συνόλου;
Τέλος θα ήθελα να αναφερθώ σ' αυτό που είπε ο εισηγητής της Πλειοψηφίας περί του απαραδέκτου. Δεν μπορεί να κρίνεται κάποιος απαράδεκτος και να μετατίθεται. Είναι αδιανόητο. Δεν φιλοπονούμε εδώ πέρα, δεν κάνουμε κοινωνική πολιτική να του δώσουμε δεύτερη ευκαιρία, ιδιαίτερα σ' έναν ένστολο ο οποίος κρίνεται απαράδεκτος. Εάν είναι απαράδεκτος, μη παραδεκτός δεν τον θέλουμε στο Σώμα. Δεν μπορούμε να του δώσουμε μια δεύτερη ευκαιρία πήγαινε λίγο παρακάτω για να δούμε σε έξι μήνες αν μπορείς να πετύχεις. 
ΙΩΑΝΝΗΣ ΑΝΘΟΠΟΥΛΟΣ : Είστε πιο αυστηροί από εμάς.
ΜΙΤΛΙΑΔΗΣ ΒΑΡΒΙΤΣΙΩΤΗΣ : Βεβαίως είμαστε πολύ πιο αυστηροί. Τον απαράδεκτο τον αποστρατεύεις. Και αν χρησιμοποιείτε τέτοιους χαρακτηρισμούς, απαξιωτικούς κατά τη γνώμη μας χαρακτηρισμούς σε καμία περίπτωση αυτούς τους ανθρώπους δεν μπορείς να τους κρατήσεις στην υπηρεσία. Αν ήταν άλλοι χαρακτηρισμοί, αν ήταν μια βαθμολόγηση , αν ήταν μια βαθμολόγηση τύπου δημοτικού σχολείου, καλώς, λίαν καλώς, άριστος κλπ τότε θα μπορούσαμε να το δεχθούμε. Αλλά τον απαράδεκτο τον στέλνεις σπίτι του. Αυτή είναι η δική μου φιλοσοφία, αυτό έχω μάθει να καταλαβαίνω όταν κάποιος δεν μου κάνει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ : Κύριε Πρόεδρε και αν υπήρχε η παραμικρή διάθεση να συζητήσουμε το παρόν Ν/Σ και ίσως βρούμε μια κοινή θέση με την Κυβέρνηση, αυτή μας αφαιρεί τη διάθεση με τα όσα ακούσαμε μέχρι τώρα και με τη στάση την οποία κατά τη διάρκεια της σημερινής συζητήσεως κράτησε. 
Θα αναφέρω τρία παραδείγματα. Υποστηρίζει ακόμα η Κυβέρνηση -αντί στο κάτω - κάτω να πει ότι είναι ένας λανθασμένος χαρακτηρισμός τον παίρνω πίσω και τον αντικαθιστώ με κάτι άλλο- ότι η λέξη "απαράδεκτος" για τον χαρακτηρισμό ενός αξιωματικού του Λιμενικού Σώματος είναι παραδεκτή.
Ακούσαμε προηγουμένως ότι απαράδεκτος είναι εκείνος ο οποίος για λόγους υγείας ενδεχομένως έχει μια συμπεριφορά ή μια ανικανότητα που τον καθιστά απαράδεκτο, εκτός αν δεν χρησιμοποιούμε σωστά την ελληνική γλώσσα. Μπορεί κάποιος ο οποίος έχει ένα νόσημα το οποίο απέκτησε κατά τη διάρκεια της υπηρεσίας, όπως και σε άλλες υπηρεσίες, να χαρακτηρισθεί ότι είναι ασθενής και με το αιτιολογικό αυτό να ληφθούν μέτρα είτε να μεταταγεί σε μία άλλη κατάλληλη θέση είτε να απολυθεί. Ή μάλλον όχι να απολυθεί αλλά να συνταξιοδοτηθεί. Η λέξη "απαράδεκτος" στην ελληνική γλώσσα σημαίνει ότι είναι συγχρόνως ανίκανος ότι είναι επίορκος ότι είναι ενδεχομένως και παράνομος με μια ορισμένη δραστηριότητα. Άρα η λέξη απαράδεκτος είναι απαράδεκτη. 
Δεύτερον, ειπώθηκε ότι ο κύριος Υπουργός ανέφερε -και επομένως κατ' αυτόν ήταν λάθος δικό μου που προηγουμένως έκανα αναφορά- στο ότι θα γίνει και η προμήθεια των απαραιτήτων μέσων. Όμως πράγματι όπως ελέχθη και προηγουμένως, με εκθέσεις ιδεών δεν μπορούμε να συγχρονίσουμε την πρόσληψη του προσωπικού και την αξιοποίηση κάποιων μέσων.
Εγώ θα περίμενα σε αυτό το νομοσχέδιο ή σε κάποιο άλλο, το οποίο παραλλήλως θα είχε κατατεθεί, να φανεί μέσω ενός συγκεκριμένου αριθμητικού χρονοδιαγράμματος, η ταυτόχρονη πρόσληψη προσωπικού και η προμήθεια μέσων, για να μην φθάσουμε στο σημείο να έχουμε προσωπικό χωρίς μέσα ή να έχουμε μέσα χωρίς προσωπικό.
Ξέρετε τι μου θυμίζει αυτό, κύριοι συνάδελφοι; Μου θυμίζει προεκλογική περίοδο και ίσως επιβεβαιώνονται ορισμένα γεγονότα των τελευταίων ημερών, ότι σας ενδιαφέρει, ενδιαφέρει την Κυβέρνηση δηλαδή, να γίνουν κάποιες προσλήψεις οι οποίες φέρνουν ψήφους και βλέπουμε μετά εν ευθέτω χρόνο και ανάλογα με το πώς θα πάει η οικονομία (που και αυτή δεν πάει καλά) να πάρουμε και καμία βάρκα.
Εκείνο που ζήτησα, για να μην επαναληφθεί -σκοπίμως φοβούμαι- ο ισχυρισμός ότι δεν έγινε αντιληπτό, είναι το εξής: Ζήτησα χρονοδιάγραμμα προκήρυξης των διαγωνισμών προμήθειας των μέσων, προδιαγραφές και συγκεκριμένη περιγραφή των όρων και προϋποθέσεων, εκ των οποίων θα προκύψει και η αναγκαιότητα προσλήψεως ενός συγκεκριμένου αριθμού και ορισμένων ειδικοτήτων προσωπικού ανδρών και γυναικών. Αυτό το συγκεκριμένο ζητάω και όχι μια αοριστολογία περί κάποιων μέσων και κάποιων δισεκατομμυρίων που δεν μας λέει ο κύριος Υπουργός εάν και σε ποιους προϋπολογισμούς θα εγγραφούν και φυσικά δεν υπάρχει καμία πρόβλεψη για το φετινό προϋπολογισμό, αλλά ενδεχομένως φέτος να γίνουν και είμαι βέβαιος ότι θα γίνουν προσλήψεις. 
Και πάω στα τελευταία. Εδώ ακούστηκαν πράγματα και θαύματα. Ακούστηκε ότι προκαλεί βλάβη στον τουρισμό και στη δημοκρατική εμφάνιση της Ελλάδας η οιωνεί στρατιωτική συγκρότηση του Λιμενικού Σώματος. Και ότι ο ξένος που θα έρχεται στα νησιά μας, θα βλέπει στρατιώτες, δηλαδή λιμενικούς μπροστά του!. Τότε κατά προέκταση ο συνάδελφος που διατύπωσε αυτούς τους ισχυρισμούς, προτείνει τον πλήρη αφοπλισμό των νησιών, μη τυχόν και δουν οι ξένοι κανέναν πραγματικό στρατιώτη και δυσφημιστούμε ακόμη περισσότερο! Καταλαβαίνετε πού πηγαίνει ο δογματισμός ορισμένων συναδέλφων, οι οποίοι είναι υποστηρικτές της κατάργησης των συνόρων και της διευκόλυνσης της επικοινωνίας, δηλαδή της χαλάρωσης της έννοιας του κράτους-έθνους και της αναμείξεως των λαών.
Εμείς θέλουμε η Ελλάδα να είναι ελληνική, δεν θέλουμε να είναι ελληνοτουρκική ούτε ελληνοαλβανική. Φαίνεται ότι κάποιοι συνάδελφοι εδώ μέσα θέλουν να καταργηθούν τα σύνορα για να αποκτήσει και η Ελλάδα όπως και άλλα κράτη άλλη μορφή. Εμείς αυτήν τη μορφή δεν τη θέλουμε. Εάν την θέλει η κυβέρνηση οφείλει να έχει το θάρρος να το πει ευθέως, όχι να το λέει εμμέσως, μέσω ιδιωτικών συμφωνιών και μέσω προσωπικής διπλωματίας. 
Κύριοι συνάδελφοι, αυτά δυστυχώς διαπίστωσα κατά τη δευτερολογία των εισηγητών και κάποιων άλλων συναδέλφων και λυπάμαι, διότι δεν με έπεισαν να αλλάξω γνώμη γι' αυτό επιμένω ότι το νομοσχέδιο αυτό είναι απαράδεκτο και θα πρέπει να αντικατασταθεί από κάποιο άλλο παραδεκτό. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, κυρίες και κύριοι συνάδελφοι, πρώτα απ' όλα θέλω να ευχαριστήσω όλους όσους πήραν το λόγο για τις παρατηρήσεις τους και την κριτική τους, ανεξάρτητα από το γεγονός ότι σε ορισμένες περιπτώσεις ξεπέρασαν και κάθε όριο πολιτικής δεοντολογίας και αναφέρομαι στην παρέμβαση του κ. Κεδίκογλου. Δεν θα την σχολιάσω όμως, δεν θα σταθώ σ' αυτήν, θα ασχοληθώ με το νομοσχέδιο, μιας και θεωρώ ότι η διαδικασία στην οποία βρισκόμαστε είναι μία καθαρά νομοθετική διαδικασία και επομένως θα περιορίσω και εγώ τις πολιτικές αναγωγές στην ομιλία μου. 
Συζητάμε σήμερα επί της αρχής ένα νομοσχέδιο που έχει πενήντα εννέα άρθρα και παρακολούθησα με πολύ μεγάλη προσοχή, ιδιαίτερα τους συναδέλφους της Νέας Δημοκρατίας να ασχολούνται με τέσσερα άρθρα αυτού του νομοσχεδίου, το 1, το 14, το 24 και τα άρθρα 51 και 52 μαζί. Προφανώς συμφωνούν με τα υπόλοιπα ή η άρνησή τους και η ιδεολογική τους δέσμευση όσον αφορά αυτά τα τέσσερα άρθρα τους εμποδίζει να ασχοληθούν με τα υπόλοιπα ζητήματα. Εγώ, όμως, φοβάμαι ότι πρόκειται για κάτι άλλο. Φοβάμαι ότι είναι μια προσπάθεια στην οποία είναι εγκλωβισμένη η Νέα Δημοκρατία. Είναι μια προσπάθεια της ριζικής άρνησης των πάντων. 
Πρέπει να πω ότι αν καμιά φορά επιμένω προκαλώντας τη Νέα Δημοκρατία να μας εξηγήσει πού ακριβώς διαφωνεί, το κάνω όχι γιατί, όπως είπε προηγουμένως ο κ. Κεδίκογλου, αισθάνομαι ιδεολογική και πολιτική συγγένεια με το κόμμα της Αξιωματικής Αντιπολίτευσης, αλλά το κάνω για να προκαλέσω τη Νέα Δημοκρατία να γίνει συνεπής, να εμφανιστεί συνεπής μ' αυτό που εκείνη διακηρύσσει ότι ασκεί δημιουργική αντιπολίτευση. 
ΝΙΚΟΛΑΟΣ ΚΑΤΣΑΡΟΣ: Από ενδιαφέρον για τη Νέα Δημοκρατία.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όμως απ΄ ότι αποδεικνύεται δεν πρόκειται περί δημιουργικής αντιπολίτευσης, αλλά πρόκειται περί ριζικής, καταστρεπτικής αντιπολίτευσης, όπως άλλωστε μας έχει συνηθίσει και όλα τα προηγούμενα χρόνια. Ας μείνουμε όμως στα συγκεκριμένα θέματα τα οποία αφορούν το νομοσχέδιο. 
Εγώ δεν θα βγάλω ακόμη ένα μεγάλο λόγο, αξιοποιώντας τις ρητορικές μου δυνατότητες. Απλώς θα προσπαθήσω να απαντήσω στα συγκεκριμένα θέματα.
Ρώτησαν ορισμένοι συνάδελφοι, γιατί δεν γίνεται η εισαγωγή των λιμενικών μέσα από τις γενικές εξετάσεις. Προφανώς οι συνάδελφοι αυτοί αγνοούν ότι ο αξιωματικός του Λιμενικού Σώματος ως προϋπόθεση έχει το πτυχίο της ανωτάτης σχολής, ΑΕΙ και Πολυτεχνείο. Διαφορετικά δεν μπορεί να μπει στο Σώμα. Αυτό είναι ο αξιωματικός του Λιμενικού Σώματος και αυτή είναι και η διαφορά του, μια διαφορά σημαντική που τους διακρίνει απ' όλα τα υπόλοιπα Σώματα, τα οποία λειτουργούν στο χώρο της ναυτιλίας, στο χώρο της ακτοφυλακής σε όλο τον κόσμο. Επομένως η κριτική η οποία ακούστηκε προηγουμένως για την Ακαδημία, για την τετραετή εκπαίδευση την οποία θα έπρεπε να έχουν οι αξιωματικοί του Λιμενικού Σώματος, είναι στον αέρα, είναι κριτική στο κενό. 
Αξιωματικός του Λιμενικού Σώματος σημαίνει πτυχιούχος Ανωτάτου Εκπαιδευτικού Ιδρύματος ή Πολυτεχνείου και στη συνέχεια ένα χρόνο στη Σχολή Δοκίμων, τρεις μήνες σε καράβι, εν πλω δοκιμασία και στη συνέχεια ορίζεται σημαιοφόρος του Λιμενικού Σώματος και συνεχίζει την καριέρα του μέσα σ' ένα στρατιωτικό σώμα. Όσοι συνάδελφοι της Νέας Δημοκρατίας αυτήν την πραγματικότητα δεν την έχουν κατανοήσει, λυπάμαι πάρα πολύ.
ΣΠΥΡΙΔΩΝ ΣΠΥΡΟΥ: Δεν το νομίζω αυτό.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δεν το έχουν κατανοήσει, κύριε Σπύρου, και λυπάμαι γι' αυτό. Επίσης λυπάμαι γιατί διασύρεται ένα κόμμα της Αντιπολίτευσης, το οποίο θέλει να κυβερνήσει τη χώρα και είναι λογικό να έχει τη φιλοδοξία αυτή. Όταν, όμως, γίνεται αυτή η συζήτηση ενώπιον της Εθνικής Αντιπροσωπείας, που έχει τη δυνατότητα να την παρακολουθήσει όλος ο ελληνικός λαός μέσω της τηλεοράσεως και επιπλέον είναι παρούσα στο Σώμα η ηγεσία του Λιμενικού Σώματος, ο αρχηγός, οι υπαρχηγοί, όλοι οι αρχιπλοίαρχοι, οι οποίοι παρακολουθούν τη συζήτησή μας από την πρώτη στιγμή -και χαίρομαι που ο εμπειρότατος κατά τα άλλα κ. Παυλίδης μου έδωσε αυτήν την ευκαιρία να υπενθυμίσω, ότι βρίσκονται στο Σώμα και παρακολουθούν τις συζητήσεις καθώς και τα επιχειρήματα όλων- νομίζω ότι δεν είναι και η καλύτερη εικόνα για ένα κόμμα το οποίο θέλει και επιμένει να κυβερνήσει τη χώρα. 
Ένα βασικό θέμα είναι, ποιο είναι το κριτήριο για να γίνει κανείς αξιωματικός του Λιμενικού Σώματος. Γίνεται ολόκληρη συζήτηση για το άρθρο 2 παράγραφος 1, στο οποίο μάλιστα η Επιστημονική Επιτροπή της Βουλής εξέφρασε και τις επιφυλάξεις της, οι οποίες ενδεχομένως οδηγούν σε μία αντισυνταγματική ρύθμιση. Και βεβαίως ουδείς πρόσεξε ότι το άρθρο 2 παράγραφος 1 αφορά τους τεχνικούς αξιωματικούς. Είναι μια καινοτομία την οποία εισάγουμε με αυτό το νομοσχέδιο, δηλαδή επαναφέρουμε κάτι το οποίο ίσχυε στο παρελθόν για κάποιο χρονικό διάστημα, προκειμένου οι τεχνικοί αξιωματικοί, δηλαδή οι απόφοιτοι των Πολυτεχνείων, να μπορούν να στελεχώσουν το Λιμενικό Σώμα χωρίς να ενταχθούν στη Σχολή Δοκίμων. Και μάλιστα για να είναι ελκυστική η προσέλκυση των νέων τεχνικών αξιωματικών που έχει ανάγκη το Σώμα, θα εισάγονται από το βαθμό του ανθυποπλοιάρχου. 
Να απαντήσω στον κ. Παυλίδη ότι με αυτήν τη ρύθμιση ακριβώς θέλουμε να ενισχύσουμε με αξιωματικούς ικανούς του Λιμενικού Σώματος τη Γενική Γραμματεία Λιμένων και Λιμενικής Πολιτικής, την οποία ιδρύσαμε με το νομοσχέδιο της απελευθέρωσης. Στο κενό, λοιπόν, και η κριτική του κ. Παυλίδη, η οποία μας έλεγε ότι στερούμε τη δυνατότητα από το Λιμενικό Σώμα για να στελεχώσει τη Γενική Γραμματεία Λιμένων και Λιμενικής Πολιτικής. 
Όχι, κύριοι συνάδελφοι, δίνουμε νέες δυνατότητες στο Λιμενικό Σώμα για να στελεχώσουν τη Γενική Γραμματεία και προσελκύουμε τεχνικούς αξιωματικούς στο Σώμα, προκειμένου να συνδράμουν στην καλύτερη εκπαίδευση.
Το ίδιο κάνουμε με τους γιατρούς και τους ιερείς, γιατί το Σώμα χρειάζεται τα πάντα. Το ίδιο ακριβώς κάνουμε με τους υπαξιωματικούς και τους λιμενοφύλακες. Δίνουμε νέες δυνατότητες.
Επιπλέον, ο νόμος ορίζει το ουσιαστικό προσόν. Ποιο είναι το ουσιαστικό προσόν; Πτυχίο ανωτάτου εκπαιδευτικού ιδρύματος. Από εκεί και πέρα τις λεπτομέρειες προφανώς θα τις ορίσει μια υπουργική απόφαση. Την κατάταξη την κάνει το προεδρικό διάταγμα.
Ως εκ τούτου, λοιπόν, υπάρχει η δυνατότητα στις λεπτομέρειες να υπάρχει υπουργική απόφαση. Οι λεπτομέρειες είναι διαφορετικές κάθε χρόνο. Τι να κάνουμε; Αυτή είναι η αναγκαιότητα.
Ο κ. Χαϊτίδης επιμένει να του φέρουμε χρονοδιάγραμμα.
Θα ήμουν πάρα πολύ ευτυχής, κύριε Χαϊτίδη -επιτρέψτε μου να απευθύνομαι, κύριε Πρόεδρε, κατά παράβαση του Κανονισμού της Βουλής απευθείας στο συνάδελφο-....
ΕΥΓΕΝΙΟΣ ΧΑΪΤΙΔΗΣ: Δεν είναι λογικό αυτό;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): ...εάν μου λέγατε το παράδειγμα ενός Κοινοβουλίου στον κόσμο, όπου ο λεπτομερής προγραμματισμός του κυβερνητικού έργου γίνεται διά του Κοινοβουλίου. Ένα παράδειγμα. Εάν έχετε αυτό το ενδιαφέρον ποιος είναι ο προγραμματισμός για τον εξοπλισμό του Σώματος για τα σύγχρονα μέσα, με μεγάλη μου χαρά και με καλή διάθεση να σας απαντήσω στο πλαίσιο του κοινοβουλευτικού ελέγχου.
Κάντε μου, λοιπόν, μια ερώτηση ποιο είναι το χρονοδιάγραμμα για τα μέσα, τα οποία πρόκειται να πάρει το Λιμενικό Σώμα και ευχαρίστως να σας απαντήσω με λεπτομέρειες, με το χρονοδιάγραμμα. Εάν σας ενδιαφέρει ακόμα περισσότερο, αύριο κατά τη διάρκεια της συζήτησης των άρθρων να ενημερώσω το Σώμα. Το έκανα άλλωστε κατά τη διάρκεια της συζήτησης στην επιτροπή. 
ΕΥΓΕΝΙΟΣ ΧΑΪΤΙΔΗΣ: Το νομοσχέδιο τώρα ψηφίζεται. Θα μας ενημερώσετε τον Οκτώβριο;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Έχω κάνει ήδη την ενημέρωση αυτή στο πλαίσιο της συζήτησης στη Διαρκή Επιτροπή.
ΕΥΓΕΝΙΟΣ ΧΑΪΤΙΔΗΣ: Εμποδίζεστε τώρα να φέρετε το χρονοδιάγραμμα;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Χαϊτίδη.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Υπάρχει το ερώτημα: Γιατί τόσοι πολλοί Αρχιπλοίαρχοι; Εγώ λοιπόν αντιστρέφω το ερώτημα: Συμφωνείτε, κύριοι συνάδελφοι, στην ανάγκη της περιφερειακής οργάνωσης του Λιμενικού Σώματος, ναι ή όχι; Συμφωνείτε στην ανάγκη να δημιουργηθούν περιφερειακές διοικήσεις; Το οργανόγραμμα του Λιμενικού Σώματος, ο οργανισμός του Λιμενικού Σώματος προβλέπει για τα κυριότερα λιμεναρχεία της χώρας τους λιμενάρχες στο βαθμό του πλοιάρχου. Ο επικεφαλής επιθεωρητής-διοικητής της περιφέρειας πρέπει να έχει ανώτερο βαθμό. Στο μυαλό μας πάντα είναι ο κομματικός δρόμος, πώς θα ελέγξουμε κομματικά το Σώμα.
Καθ' όλη τη διάρκεια της συζήτησης ανέτρεξα στα αρχεία μου και κοίταξα τα Πρακτικά της συζήτησης της Βουλής όσον αφορά στο νομοσχέδιο για την οργάνωση του Υπουργείου Δημόσιας Τάξης και της Αστυνομίας. Πάλι ο κ. Παυλόπουλος, ως Κοινοβουλευτικός Εκπρόσωπος της Νέας Δημοκρατίας είχε το λόγο. Μα τα ίδια επιχειρήματα.
ΠΡΟΚΟΠΗΣ ΠΑΥΛΟΠΟΥΛΟΣ: Τα ίδια κάνατε κι εκεί.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Τα ίδια επιχειρήματα. Για κομματισμό, ασφυκτικό εναγκαλισμό του Λιμενικού Σώματος από το κόμμα.
Σας προκαλώ, λοιπόν, κύριε Παυλόπουλε, πείτε μου πού, πώς, με ποια στοιχεία συγκεκριμένα κατηγορείτε το Υπουργείο Εμπορικής Ναυτιλίας ότι κομματίζεται όσον αφορά στην αξιολόγηση των αξιωματικών του Λιμενικού Σώματος και της ιεραρχίας. 
ΠΡΟΚΟΠΗΣ ΠΑΥΛΟΠΟΥΛΟΣ: Για τις αποστρατείες που κάνατε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εδώ είναι η ιεραρχία του Σώματος. Εδώ είναι ο αρχηγός, εδώ είναι οι Υπαρχηγοί, εδώ είναι οι Κλαδάρχες.
Πείτε το, λοιπόν, κύριε Παυλόπουλε, σας προκαλώ. Ποιος είναι ο κομματικός εναγκαλισμός του Σώματος; Να μας τα πείτε αυτά. 
ΠΡΟΚΟΠΗΣ ΠΑΥΛΟΠΟΥΛΟΣ: Οι αποστρατείες είναι το όνειδος της Κυβέρνησης Σημίτη.
ΠΡΟΕΔΡΕΥΩΝ (Παναγιώτης Σγουρίδης): Θα απαντήσετε, κύριε Παυλόπουλε. Θα έχετε το λόγο, για να δευτερολογήσετε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Αφήστε, λοιπόν, την πολιτικολογία. Ήταν κομματικές οι αποστρατείες; 
ΠΡΟΚΟΠΗΣ ΠΑΥΛΟΠΟΥΛΟΣ: Όλες σας οι αποστρατείες. Όλες. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ήταν κομματικές. Να το αποδείξετε, λοιπόν, σας προκαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Ό,τι ώρα θέλετε. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Καταθέστε στη Βουλή στοιχεία, που να αποδεικνύουν ότι οι αποστρατείες του Σώματος που έγιναν σύμφωνα με τις διαδικασίες που προβλέπει ο νόμος, σύμφωνα με τα συμβούλια κρίσεων...
ΠΡΟΚΟΠΗΣ ΠΑΥΛΟΠΟΥΛΟΣ: Το Συμβούλιο της Επικρατείας τα ακυρώνει όλα. Δεν σας λέει τίποτα αυτό;
ΠΡΟΕΔΡΕΥΩΝ (Παναγιώτης Σγουρίδης): Δεν θα γράφεται τίποτα, κύριε Παυλόπουλε, από αυτά που λέτε. Θα τα πείτε όταν πάρετε το λόγο. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): ...και οι διαδικασίες που προβλέπονται από τα συμβούλια κρίσεων ήταν κομματικές;
ΠΡΟΚΟΠΗΣ ΠΑΥΛΟΠΟΥΛΟΣ: ...
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Να μας τα πείτε, κύριε Παυλόπουλε. Να καταθέσετε στη Βουλή τα στοιχεία. Όσο δεν τα καταθέτετε, είσθε κοινός συκοφάντης ενός Σώματος, το οποίο λειτουργεί με τις πιο νομιμοποιημένες διαδικασίες, άμεμπτα, χωρίς κανέναν απολύτως κομματισμού και με πλήρη αξιοκρατικά κριτήρια. Λυπάμαι πάρα πολύ, γιατί έχω ιδιαίτερη εκτίμηση στο πρόσωπό σας. 
Όσον αφορά στον αριθμό, αναρωτήθηκε ένας συνάδελφος γιατί δέκα χιλιάδες.
Να σας πω λοιπόν, κύριοι συνάδελφοι, γιατί δέκα χιλιάδες. Γιατί σε όλες τις σύγχρονες ακτοφυλακές υπάρχει ένας συνδυασμός στοιχείων, τα οποία οδηγούν στον αριθμό της ακτοφυλακής.
Ο συνδυασμός των στοιχείων είναι η ακτογραμμή της χώρας και ο πληθυσμός της. Η ακτογραμμή της δικής μας χώρας είναι δεκαέξι χιλιάδες (16.000) χιλιόμετρα, όσο περίπου η ακτογραμμή της Αφρικανικής Ηπείρου. Ο συνδυασμός λοιπόν αυτού του αριθμού με τον πληθυσμό της χώρας οδηγεί σε αριθμό περίπου δέκα χιλιάδες (10.000) ίσως και παραπάνω για την ακτοφυλακή μόνο. Το Λιμενικό Σώμα όμως είναι τρισυπόστατο. Η ακτοφυλακή είναι μόνο η μία διάσταση, η μία πλευρά. Οι άλλες πλευρές αφορούν την οργάνωση των λιμένων, της κίνησης και επιπλέον έχουμε την ιδιομορφία το Λιμενικό Σώμα να στελεχώνει το σύνολο σχεδόν των υπηρεσιών που παράγουν πολιτική ναυτιλίας για μια χώρα που είναι παγκόσμια υπερδύναμη σε διεθνές επίπεδο αναγνωρισμένο από παντού. Γι' αυτό το λόγο χρειαζόμαστε τα στελέχη. Και θα έπρεπε αυτό το νούμερο 10.000 να το είχαμε σήμερα. Δεν το έχουμε σήμερα γιατί ο προϋπολογισμός του κράτους δεν μας έδωσε τη δυνατότητα. Τα προηγούμενα χρόνια οι προτεραιότητες της κυβερνητικής πολιτικής και κυρίως οι προτεραιότητες, όσον αφορά το κοινωνικό κράτος, μας στέρησαν τη δυνατότητα για να ενισχύσουμε ένα Σώμα το οποίο έχει ανάγκη ο ελληνικός λαός. Γι' αυτό προχωρούμε με γρήγορα βήματα τώρα. Επιπλέον έχουμε τους Ολυμπιακούς Αγώνες μπροστά μας και πρέπει να ενεργοποιηθούμε γρήγορα. Ταυτόχρονα έχουν διευρυνθεί οι αρμοδιότητές μας. Υπάρχει η Συνθήκη του Σένγκεν, έχουμε υποχρέωση να αναπτύξουμε νέες δραστηριότητες, έχουμε υποχρέωση να προχωρήσουμε στα εξοπλιστικά προγράμματα δεκαοκτώ δισεκατομμυρίων (18.000.000.000), τα οποία η ίδια η Βουλή έχει δεσμεύσει μόνο για τον εξοπλισμό του Σένγκεν όσον αφορά το Σένγκεν. Βεβαίως χρειαζόμαστε και το ανάλογο προσωπικό για να στελεχώσει αυτήν τη διαδικασία, για να στελεχώσει τα μέσα τα οποία πρόκειται να πάρουμε. Αυτήν τη στιγμή έχουμε πράγματι μεγάλες ανάγκες. Έχει δίκιο και ο κ. Παυλίδης και πολλοί άλλοι συνάδελφοι, οι οποίοι μιλούν και λένε ότι υπάρχουν ανάγκες σοβαρές σε διάφορα λιμεναρχεία της χώρας γιατί δεν έχουμε προσωπικό, δεν έχουμε πλωτά μέσα. Γνωρίζετε πολύ καλά, κυρίως οι συνάδελφοι που ασχολούνται με τα θέματα της ναυτιλίας, αλλά και επιμελείς Βουλευτές οι οποίοι παρακολουθούν το τι γίνεται και ποια νομοσχέδια ψηφίζονται εδώ στο Σώμα, ότι με ένα προγενέστερο νομοσχέδιο το οποίο ψήφισε η Βουλή, δόθηκε η δυνατότητα στο Υπουργείο Εμπορικής Ναυτιλίας να χρησιμοποιεί πλοία τα οποία κατάσχονται από εγκληματικές δραστηριότητες, δηλαδή παράνομα δουλεμπόρια, ναρκωτικά, οτιδήποτε άλλο, λαθρομετανάστευση και αυτά τα πλοία μετά από τρεις μήνες να περιέρχονται στην κυριότητα του Λιμενικού Σώματος και ό,τι είναι καλό και χρήσιμο να το διαθέτουμε στα νησιά, προκειμένου να μπορέσουμε να καλύψουμε τις ανάγκες μας. Δυστυχώς δεν έχουμε τη δυνατότητα να έχουμε τρεις χιλιάδες (3.000) σκάφη του Λιμενικού Σώματος όπως θα έπρεπε να είχαμε. Έπρεπε να έχουμε τρεις χιλιάδες (3.000) και ογδόντα πέντε (85). Δεν έχουμε τη δυνατότητα. Εάν εσείς έχετε να μας υποδείξετε κάποιον τρόπο για να εξασφαλίσουμε τη χρηματοδότηση, ευχαρίστως να το κάνουμε. Δεν υπάρχει άλλη δυνατότητα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
Κύριε Πρόεδρε, δώστε μου λίγο περισσότερο χρόνο.
ΠΡΟΕΔΡΕΥΩΝ (Παναγιώτης Σγουρίδης): θα σας παρακαλούσα, όμως, να οργανώσετε το χρόνο σας. Θα σας δώσω πέντε λεπτά και θα σας παρακαλούσα σ' αυτό το χρόνο να τελειώσετε. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ποιο είναι το επιτελικό σχέδιο; Το επιτελικό σχέδιο είναι ότι το Λιμενικό Σώμα πρέπει να στελεχωθεί με άξιους και ικανούς ανθρώπους μέσα από απολύτως διαφανείς διαδικασίες, με πλήρη αξιοκρατικά κριτήρια και επιπλέον να εγγυηθούμε τη συνεχή κατάρτιση και την εκπαίδευση των στελεχών. Και αυτό πράττουμε. Γι' αυτό και η δημιουργία της Ακαδημίας του Λιμενικού Σώματος έρχεται να καλύψει ένα μεγάλο κενό, το οποίο αυτήν την εποχή το καλύπτουμε μέσα από τη στενότατη συνεργασία με τη Σχολή Ναυτικών Δοκίμων, μέσα από τη συνεργασία μας με το Υπουργείο Εθνικής 'Αμυνας. Και βεβαίως επειδή ορισμένοι συνάδελφοι αναρωτήθηκαν μα γιατί δεν υπογράφει ο Υπουργός Εθνικής Άμυνας ένα τέτοιο νομοσχέδιο, θα σας απαντήσω αμέσως. Διότι, όπως είχα την ευκαιρία να εξηγήσω στους συναδέλφους οι οποίοι συμμετέχουν στη Διαρκή Επιτροπή και παρακολουθούν τα θέματα της ναυτιλίας, η αρχική παρουσίαση του νομοσχεδίου αυτού περιελάμβανε 185 άρθρα, το οποίο νομοσχέδιο έφερε και την υπογραφή του Υπουργού Εθνικής Αμύνης διότι επρόκειτο περί της πλήρους κωδικοποίησης όλων των διατάξεων που υπάρχουν και αφορούν το Λιμενικό Σώμα και επιπλέον τις νέες διατάξεις. 'Όμως, κρίθηκε ότι αυτό δεν ήταν σωστό για τη διαδικασία της Βουλής. Υπήρχαν διαφορετικές προσεγγίσεις. Γι' αυτό το λόγο κρατήσαμε το νομοσχέδιο αυτό το οποίο αποτελεί τις νέες διατάξεις που αφορούν μόνο το Λιμενικό Σώμα.
Kαι όπως προβλέπεται ήδη από το νομοσχέδιο, υπάρχει η εξουσιοδότηση για τη συγκρότηση μιας επιτροπής η οποία θα προχωρήσει στην κωδικοποίηση την οποία κωδικοποίηση, θα τη φέρει αμέσως με την έναρξη της Ολομέλειας της Βουλής γιατί όπως γνωρίζετε, η κωδικοποίηση χρειάζεται Ολομέλεια και βεβαίως εκεί προφανώς θα φέρει και την υπογραφή του Υπουργού Εθνικής 'Αμυνας. Αλλά εγώ δεν καταλαβαίνω πού υπάρχει αυτή η αμφισβήτηση. Διότι όλοι γνωρίζουμε ότι οι λιμενικές αρχές λειτουργούν ως κλιμάκια ναυτικής διοικήσεως, υπαγόμενα στη δικαιοδοσία του ναυτικού διοικητή από το 1956. Και επιπλέον, από το 1927 ήδη τα λιμεναρχεία θεωρούνται ως κτίρια του κατά θάλασσαν στρατού. Δεν καταλαβαίνω ποιο είναι το στοιχείο το οποίο σήμερα έρχεται να εισάγει νέα ερωτηματικά ότι, μα τι γίνεται, υπάρχει αποστρατικοποίηση από την πίσω πόρτα, υπάρχει κάποια διάρρηξη των σχέσεων του Υπουργείου Εμπορικής Ναυτιλίας και του Υπουργείου Εθνικής Αμύνης; Όχι, κύριοι συνάδελφοι. Στενότατη σχέση, υπάρχει σταθερότατη συνεργασία υπάρχει σε όλα τα επίπεδα, είτε είναι τα επίπεδα της εθνικής ασφάλειας, είτε τα επίπεδα της συνεργασίας μας όσον αφορά τη φύλαξη των θαλασσίων συνόρων και των χωρικών μας υδάτων είτε το επίπεδο της Ατλαντικής Συμμαχίας όπου και πάλι εκεί το Πολεμικό Ναυτικό με το Λιμενικό Σώμα συνεργάζονται στους διάφορους σχεδιασμούς. 
'Ενα από τα σημεία στα οποία στάθηκε πάρα πολύ η κριτική ορισμένων συναδέλφων, είναι οι κρίσεις των αξιωματικών και μια κατηγορία η οποία χαρακτηρίζεται ως "απαράδεκτος". Κατ' αρχάς, όπως σας έχω πει, πρόκειται περί εναρμόνισης της νομοθεσίας, εναρμόνισης των κρίσεων. Αυτή είναι η κατάταξη και η διάκριση στις κρίσεις που ισχύει στις 'Ενοπλες Δυνάμεις σήμερα και το Λιμενικό Σώμα δεν μπορούσε να παραμείνει το μόνο Σώμα στη χώρα το οποίο έχει πέντε (5) κατηγορίες. Εναρμόνιση γίνεται, πάμε στις τέσσερις (4). 
Επιπλέον, καταλαβαίνω τον κ. Λαφαζάνη, ο οποίος επιμένει και έχει τονίσει από την πρώτη στιγμή που πήρε το λόγο στην Κοινοβουλευτική Επιτροπή ότι είναι αντίθετος στο χαρακτηρισμό "απαράδεκτος", αλλά συνδυάζοντας όμως αυτή του την αντίθεση με τη θέση για την αποστρατικοποίηση του Σώματος. Διότι αυτό συνδυάζεται με τη θέση ότι μπορεί να είναι κανείς εντελώς ανεπαρκής, αλλά να παραμένει στο Σώμα να μην εκδιωχθεί. Αυτή είναι η θέση του κ. Λαφαζάνη. Είναι μια συνεπής στάση, είναι απόλυτα συνδεδεμένη με την αρχική του θέση περί αποστρατικοποίησης. Εδώ όμως, έρχεται η Νέα Δημοκρατία και λέει στρατικοποιημένο το Σώμα, κάνουμε κριτική επειδή ακούσαμε τον κ. Λαφαζάνη στη λέξη "απαράδεκτος" και μας ήχησε καλά, και ταυτόχρονα δεν διαβάζουμε το επόμενο άρθρο. Η λέξη "απαράδεκτος" είναι για αξιωματικό ο οποίος στην πράξη αποδείχθηκε ότι έκανε πράξεις οι οποίες τον χαρακτηρίζουν ως απαράδεκτο, να μπορεί να αποταχθεί από το Σώμα. Και δεν θέλουμε να γίνουμε αυστηροί με την πρώτη κρίση, αλλά του δίνουμε και έξι μήνες τη δυνατότητα για να μπορεί εάν θέλει ο ίδιος να επιδείξει αν έγινε κάποιο λάθος, αν ήταν αυστηρότατη η κρίση του από τους κρίνοντες, μια μεταμέλεια και να μπορεί να σταθεί και να παραμείνει στο Σώμα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, παρακαλώ τελειώνετε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μάλιστα, κύριε Πρόεδρε.
Αλλά δεν υπάρχει άλλος λόγος και δεν υπάρχει άλλη δυνατότητα. Ακούω την κριτική και δυστυχώς θα το πω αυτό, την ακούω από τη Νέα Δημοκρατία. Το παρελθόν λέει! Μα, ποιος είναι το παρελθόν; Το ΠΑΣΟΚ είναι το παρελθόν; 
ΠΡΟΚΟΠΗΣ ΠΑΥΛΟΠΟΥΛΟΣ: Εσείς είστε. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Το παρελθόν των πολιτικών κρίσεων και των πολιτικών διωγμών από τα Σώματα Ασφαλείας και από τις Ένοπλες Δυνάμεις είναι το ΠΑΣΟΚ; Και επιπλέον όπως σωστά έκανε ο κ. Σπυριούνης και σας το υπενθύμισε τολμάτε να μιλάτε για παρελθόν παρουσία του κ. Σπυριούνη που στην πρώτη εβδομάδα που αναλάβατε την Κυβέρνηση το 1989 αποστρατεύθηκε ο στρατηγός; Μα, έλεος πια! Η υποκρισία έχει και όρια, κύριοι συνάδελφοι! 
ΝΙΚΟΛΑΟΣ ΚΑΤΣΑΡΟΣ: Εσείς, δεν αποστρατεύσατε κανέναν;
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ, να μη γίνεται διάλογος.
Κύριε Υπουργέ, δεν έχετε άλλο χρόνο. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, έχετε δίκιο. Θέλω να σας ευχαριστήσω για την ανοχή την οποία δείξατε. Ωστόσο, όμως, εγώ θα σταματήσω εδώ. Θα συνεχίσουμε την κουβέντα αύριο, στα άρθρα. 
ΠΡΟΕΔΡΕΥΩΝ (Παναγιώτης Σγουρίδης): Έχετε ακόμη μια παρέμβαση, γιατί θα μιλήσει ο κ. Παυλόπουλος.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Αφού ο κ. Παυλόπουλος θέλει να μου δώσει και άλλη παρέμβαση, θα αξιοποιήσω και την άλλη παρέμβαση.
Ευχαριστώ.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Φαίνεται ότι ο κύριος Υπουργός έχει συνηθίσει να μένουν σιωπηλοί εκείνοι που τον ακούν. Γιατί τον άκουσα να μου λέει ότι αφού θέλει ο κ. Παυλόπουλος να μιλήσει, θα υπάρξει και απάντηση. Φυσικά έχετε να μου δώσετε απάντηση. 
ΠΡΟΕΔΡΕΥΩΝ (Παναγιώτης Σγουρίδης): Δεν έκανε τέτοιο σχόλιο ο κύριος Υπουργός. Μην το παίρνετε έτσι. Είπε ότι εφόσον θα μιλήσετε εσείς, θα υπάρξει και απάντηση.
ΠΡΟΚΟΠΗΣ ΠΑΥΛΟΠΟΥΛΟΣ: Ξέρω πολύ καλά τι λέει ο κύριος Υπουργός. Επιτρέψτε μου τουλάχιστον να το καταλαβαίνω. Εδώ θα είμαστε, κύριε Υπουργέ. Θα μιλήσουμε αρκετά. Δόξα να έχει ο Θεός, γι' αυτό είναι η Βουλή για να μιλάμε. Δεν είναι για να περνάμε επί τροχάδην τα νομοσχέδια.
Πρώτα απ' όλα, κύριε Πρόεδρε και κύριοι συνάδελφοι, νόμιζα όταν ξεκινούσαμε τη συζήτηση του νομοσχεδίου ότι πολλές από τις ατέλειες του νομοσχεδίου αυτού οφείλονται στην άγνοια του κυρίου Υπουργού και των συνεργατών του. Από τη συζήτηση προέκυψε ότι δεν είναι μόνον άγνοια, είναι και πρόθεση.
Είναι πρόθεση να οδηγηθεί το Λιμενικό Σώμα πολύ περισσότερο απ' ό,τι είναι σήμερα στα δεσμά του κομματισμού, των επιλογών που γίνονται με αποκλειστικώς κομματικά κριτήρια. Και όταν λέω κομματικά κριτήρια δεν εννοώ μόνον εκείνα τα κριτήρια τα οποία αφορούν στο ποιοι πρόσκεινται, αλλά και στο ποιοι μπορούν να είναι αρεστοί και μονίμως να εκτελούν εντολές. 'Ολο το νομοσχέδιο αποπνέει αυτήν τη νοοτροπία.
Πρώτα-πρώτα είπε ο κύριος Υπουργός ότι επικεντρώσαμε την κριτική μας επί του νομοσχεδίου σε τέσσερα-πέντε άρθρα. Φαίνεται ότι την παροιμία "εξ όνυχος στο λέοντα" την αγνοεί. Φυσικά, σ' ένα νομοσχέδιο ορισμένα άρθρα είναι που δίνουν τον τόνο. Αρκούν τα άρθρα αυτά για να αποδείξουν το λόγου το ασφαλές. Τι περισσότερο έχει να πει κανείς γι' αυτό; Χρειάζεται δηλαδή όλο το νομοσχέδιο να είναι έτσι; Τέσσερα-πέντε άρθρα φθάνουν και αυτά αποδεικνύουν ποια είναι η πραγματική πρόθεση, τι κρύβεται πίσω.
Ο κύριος Υπουργός είπε και κάτι άλλο από το οποίο φαίνεται ότι ή κοντή είναι η μνήμη του ή δεν ήταν εδώ ακριβώς τα προηγούμενα χρόνια ή ότι τουλάχιστον τώρα που είναι εδώ δεν παρακολουθεί τι γίνεται στη Βουλή. Μίλησε για στείρα άρνηση της Νέας Δημοκρατίας σε ό,τι κάνει το ΠΑ.ΣΟ.Κ..
Θα του ξαναθυμίσω -και θα το θυμίζω μονότονα- πως ό,τι σημαντικό μπόρεσε να κάνει το ΠΑ.ΣΟ.Κ. κουτσά-στραβά σε αυτήν τη Βουλή και στις προηγούμενες, το έκανε πολύ περισσότερο γιατί το στήριξε η Νέα Δημοκρατία, παρά γιατί μπορούσε να το κάνει η Κυβέρνηση. Το τελευταίο παράδειγμα: Το νόμο για την καταπολέμηση του οργανωμένου εγκλήματος, αν δεν υπήρχε η Αξιωματική Αντιπολίτευση, δεν θα τον περνάγατε, κύριε Υπουργέ. Εκεί ήταν ο ταλαίπωρος ο κ. Σταθόπουλος, ο οποίος ήταν πραγματικά για λύπηση απέναντι στην κυβερνητική Πλειοψηφία.
Και δεν είναι μόνο αυτό. Δεκάδες νομοσχεδίων σε πάμπολλα υπουργεία, ιδίως δε παλαιότερα επί Αλέκου Παπαδόπουλου στο Υπουργείο Εσωτερικών, Δημόσιας Διοίκησης και Αποκέντρωσης, αλλά και πολλά άλλα πέρασαν χάρη στη Νέα Δημοκρατία. Εμείς σας υποκαθιστούμε στην πολιτική σας ανυπαρξία εδώ και καιρό. Εσείς δεν το έχετε πάρει αίσθηση.
Θα θυμίσω όμως στον κύριο Υπουργό τη στάση του ΠΑ.ΣΟ.Κ., του σημερινού εκσυγχρονιστικού ΠΑ.ΣΟ.Κ. που θα είναι αύριο στην αντιπολίτευση -το ξέρουμε αυτό- το 1990-1993. Μπορεί να μου αναφέρει ένα νομοσχέδιο που να ψηφίστηκε από την τότε Αξιωματική Αντιπολίτευση;
Εγώ έχω πολλά να του αναφέρω, όχι μόνο που τα ψηφίσαμε, αλλά και που τα βελτιώσαμε, αποδεικνύοντας ότι εμείς δεν αλλάξαμε. Εμείς έχουμε παραμείνει εκείνοι που από το 1974 έως σήμερα έχουμε συνεισφέρει είτε στην Κυβέρνηση ήμασταν είτε στην αντιπολίτευση. Εμείς δεν ξηλώναμε πεζοδρόμια. Εμείς δεν είμαστε εκείνοι οι οποίοι εν ονόματι του πολιτικού οφέλους είμαστε υποχρεωμένοι να κάνουμε πράγματα που δεν πιστεύουμε.
Το ίδιο κάνουμε και εδώ. Σε αυτό το νομοσχέδιο έχουμε να καταγγείλουμε το γεγονός ότι χαλκεύει τα δεσμά του κομματισμού. Και υπάρχουν δύο σειρές παρατηρήσεων για τις οποίες ο κύριος Υπουργός δεν μας είπε απολύτως τίποτα ή προσπάθησε να κλείσει τα μάτια μπροστά στην πραγματικότητα.
Η πρώτη σειρά είναι καθαρά το πολιτικό πρόβλημα: Κομματισμός. Πρώτα απ' όλα, κύριε Υπουργέ και κύριοι συνάδελφοι της Πλειοψηφίας, μην μιλάει ο χώρος του κυβερνώντος κόμματος ότι υπάρχει αξιοκρατία και αντικειμενικότητα στο χώρο γενικότερα της κρατικής μηχανής σήμερα.
Εσείς είσαστε εκείνοι οι οποίοι ως κυβερνήσεις καταρρακώσατε το κύρος της δικαιοσύνης, κάνοντας απερίγραπτες βουτιές, οδηγώντας άξιους δικαστικούς σε παραιτήσεις. Εσείς είσαστε που στο χώρο της δημόσιας τάξης αφήσατε έξω από τη δημόσια τάξη και από την Ελληνική Αστυνομία άξιους αξιωματικούς, γιατί δεν σας άρεσαν. Είσαστε εσείς που επαναφέρατε ως κυβέρνηση, μόλις έγινε η κυβέρνηση του ΠΑ.ΣΟ.Κ. -και σας το λέω για παράδειγμα, για να μη σας θυμίζω άλλα- από την αποστρατεία αρχηγό της Ελληνικής Αστυνομίας, ο οποίος ευθύνεται για το έγκλημα της οδού Νιόβης ο οποίος ευθύνεται για το αθώο αίμα της Αμαλίας Γκινάκη.
ΠΡΟΕΔΡΕΥΩΝ (Παναγιώτης Σγουρίδης): Στο νομοσχέδιο, κύριε Παυλόπουλε. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα μου επιτρέψετε να πω πού βρίσκεται ο κομματισμός, θα του τον θυμίσω. 
ΠΡΟΕΔΡΕΥΩΝ (Παναγιώτης Σγουρίδης): Αυτά δεν είναι επί του νομοσχεδίου. 
ΠΡΟΚΟΠΗΣ ΠΑΥΛΟΠΟΥΛΟΣ: Να κοιτάξει τις τελευταίες αποστρατείες στο Υπουργείο Δημοσίας Τάξης. 
ΠΡΟΕΔΡΕΥΩΝ (Παναγιώτης Σγουρίδης): Για το Λιμενικό Σώμα πείτε μας πού είναι ο κομματισμός. 
ΠΡΟΚΟΠΗΣ ΠΑΥΛΟΠΟΥΛΟΣ: Και θα κοιτάξει τι συνέβαινε επί των προκατόχων του στο Λιμενικό Σώμα. Και αν θέλει τις αποδείξεις, τις έχει από τα Διοικητικά Δικαστήρια, από το Συμβούλιο Επικρατείας. Το οποίο κατά συρροή και συλλήβδην ακυρώνει τις κρίσεις που έγιναν. Και έρχονται εδώ με αυτό το νομοσχέδιο ακριβώς για να φαλκιδεύσουν ακόμη και τις δικαστικές κρίσεις. Το ξαναλέω για να μείνει. Είτε λέγεται δικαιοσύνη είτε λέγεται στράτευμα, είτε λέγεται δημόσια τάξη είτε λέγεται Λιμενικό Σώμα, ο κομματισμός είναι εκείνο το οποίο παραμένει κυρίαρχο σύνθημα. Απλώς τον ντύνουν, τον πασπαλίζουν με τη ζάχαρη του εκσυγχρονισμού. Τον μάθαμε τον εκσυγχρονισμό, τον ζήσαμε. Το έχω πει και το ξαναλέω. Η μόνη διαφορά μεταξύ του παλιού ΠΑΣΟΚ και του νέου είναι ότι επί Ανδρέα Παπανδρέου επιχειρείτο κομματικοποίηση του κράτους, ενώ σήμερα επιχειρείται κομματικοποίηση του ΠΑΣΟΚ. Αυτή είναι η πραγματικότητα. Και αυτό αποδεικνύεται από το γεγονός ότι: 
Σε επίπεδο κατατάξεων πρώτα πρώτα. 
Είπε ο κύριος Υπουργός εντελώς αθώα: "Είναι δυνατόν να μη γίνουν με υπουργικές αποφάσεις; Πώς θα ορισθούν αυτά τα πράγματα"; Του ξανατονίζω για πολλοστή φορά. Τι εμποδίζει τον κύριο Υπουργό να βάλει τη λέξη διάταγμα; 'Οπως η υπουργική απόφαση, έτσι και το διάταγμα είναι κανονιστική πράξη. Με τη μόνη διαφορά ότι το προεδρικό διάταγμα περνά από επεξεργασία από το Συμβούλιο Επικρατείας. Πράγμα που σημαίνει ότι το ανώτατο διοικητικό ακυρωτικό δικαστήριο της Χώρας κάνει έναν προληπτικό έλεγχο, -που στο κάτω κάτω δεν είναι υποχρεωτικός για την Κυβέρνηση και για τον Πρόεδρο της Δημοκρατίας- αν περιέχει αντισυνταγματικότητα σ' ένα τόσο κρίσιμο ζήτημα, όπως είναι το θέμα των κατατάξεων, των προσλήψεων στο Λιμενικό Σώμα. Τι τον εμποδίζει να το κάνει, τι τον φοβίζει; Η παρέμβαση του Συμβουλίου Επικρατείας. Μια λέξη είναι, το είπα,σε αυτό το νομοσχέδιο για να μας αποδείξει τον εκσυγχρονισμό του. Αντί υπουργική απόφαση, προεδρικό διάταγμα με πρόταση του Υπουργού Εμπορικής Ναυτιλίας. Πέστε το. Τόσο δύσκολο σας είναι; Τι φοβάστε; Φοβάστε την παρέμβαση του Συμβουλίου Επικρατείας, φοβάστε την επεξεργασία, φοβάστε τον Πρόεδρο της Δημοκρατίας. Θέλετε να έχετε λυμένα τα χέρια σας. Ο ίδιος χρόνος χρειάζεται κυρίες και κύριοι συνάδελφοι της Πλειοψηφίας για να βγει μια τέτοια κανονιστική πράξη. Δεν διαρκεί παραπάνω από μια εβδομάδα, η επεξεργασία από το Συμβούλιο της Επικρατείας. Αυτό φοβάστε και το λέτε με τον τρόπο σας και δεν έχετε κανένα επιχείρημα για το αντίθετο. 
Σημείο δεύτερο, το θέμα των κρίσεων. 
Και πάλι με υπουργικές αποφάσεις τα κριτήρια. Αλλά εδώ τίθεται το μείζον ζήτημα, το οποίο αφορά την κρίση στους ανώτατους βαθμούς και ιδίως στο βαθμό του αρχηγού του Λιμενικού Σώματος. Είπε ο κύριος Υπουργός -γιατί τονίσαμε ότι αυξάνει τον αριθμό και των υποναυάρχων αντιναυάρχων, αλλά και των αρχιπλοιάρχων, για να μπορεί να κάνει τις βουτιές του μέχρι κάτω- "αφού αποκεντρώνουμε το Λιμενικό Σώμα δεν θα πρέπει άραγε να βάλουμε εκεί επικεφαλής αρχιπλοιάρχους;" Δεν του αρκούν οι πλοίαρχοι; Να δεχθώ ότι πρέπει να βάλει αρχιπλοιάρχους. Τι σας εμποδίζει, κύριε Υπουργέ, να πείτε ότι κρίνονται ως αρχηγοί του Λιμενικού Σώματος μόνο εκείνοι που έχουν ορισμένο χρόνο υπηρεσίας ήδη. Τι τους βάζετε όλους; Δεν βάζατε κανένα χρονικό όριο. Ξέρετε γιατί δεν βάζετε; Γιατί σας αρέσει να φθάνετε μέχρι τον πάτο, όπως το κάνατε ακριβώς όλα αυτά τα χρόνια και με τη δικαιοσύνη και με τη δημόσια τάξη και οτιδήποτε άλλο. Είναι απαράδεκτο να φτιάχνετε υπηρεσία εσωτερικών υποθέσεων και να βάζετε επικεφαλής το Γενικό σας Γραμματέα. Βάλατε το λύκο να φυλάξει τα πρόβατα! Από εκεί αποδεικνύεται τι ακριβώς θέλετε να κάνετε.
Αντισυνταγματικότητες. 
Πρώτα, πρώτα άκουσα τον κ. Ανθόπουλο να λέει ότι δεν κάναμε καμία παρατήρηση επικαλούμενοι την έκθεση του Επιστημονικού Συμβουλίου της Βουλής στην επιτροπή. Σαν Υπουργός θα έπρεπε να ξέρει ότι το Επιστημονικό Συμβούλιο της Βουλής επιλαμβάνεται μετά την επιτροπή. Γίνεται η συζήτηση στην επιτροπή, το στέλνει από εκεί και πέρα στην Επιστημονική Υπηρεσία. 
Άρα εκεί είναι το ζήτημα; Εγώ είπα στον κύριο Υπουργό ότι έχει μια Eπιστημονική Yπηρεσία που του επισημαίνει τον κίνδυνο αντισυνταγματικοτήτων που μπορεί να τις βρει μπροστά του αύριο. Η μια έγκειται στο γεγονός ότι δεν μπορεί με απλές υπουργικές αποφάσεις να γίνονται οι κατατάξεις σε ό,τι αφορά τα κριτήρια. Kαι, βεβαίως, στην περίπτωση αυτή το ξανατονίζω χρειάζεται διάταγμα. Και σωστά το λέει η Επιστημονική Υπηρεσία. Τι τον εμποδίζει να πει "διάταγμα"; Δεν του το λέμε "νόμο". Είναι μια κανονιστική πράξη που εκείνος την εκδίδει. Δεν το θέλει αυτό το πράγμα. 
Του τονίσαμε και του είπαμε ότι ήταν τρεις αρχικά και έκανε τέσσερις τώρα τις κατηγορίες της βαθμολόγησης σε ό,τι αφορά τις κρίσεις. Το ερώτημα είναι απλό: Παλαιότερα ήταν πέντε και δεκάβαθμη κλίμακα. Αυτό -για όσους γνωρίζουν και πιστεύω ότι γνωρίζετε- σημαίνει ότι αλλού το πάτε. Για όσους γνωρίζουν, ο συνδυασμός των πέντε με την δεκάβαθμη κλίμακα έχει τον εξής σκοπό: Περιόριζε τη διακριτική ευχέρεια της διοίκησης. Γιατί η κρίση μέσα από αυτό σήμαινε κριτήριο και αιτιολόγηση για να μπορεί να ελέγχει ο δικαστής.
Εσείς τις πέντε τις κάνετε τέσσερις, καταργείτε τη δεκάβαθμη κλίμακα εντελώς και από εκεί και πέρα έχετε τα χέρια σας ελεύθερα για να επικαλείσθε μεθαύριο στο Συμβούλιο της Επικρατείας ότι ο νόμος παρέχει ευρεία διακριτική ευχέρεια. 'Αρα η υπέρβαση ακραίων ορίων διακριτικής ευχέρειας δεν ελέγχεται, δεδομένου ότι υπάρχει ευρύτατη διακριτική ευχέρεια. Και, επομένως, στην περίπτωση αυτή μπορείτε να κάνετε ευχερώς τη δουλειά σας.
Το δεύτερο στοιχείο είναι το εξής: Σας λέει η Επιστημονική Υπηρεσία της Βουλής -και το ξανατονίζω- ότι είναι αντισυνταγματικό να λέτε ότι προσφεύγει κάποιος, δικαιώνεται από το Εφετείο, κάνετε εσείς ως Υπουργός έφεση στο Συμβούλιο της Επικρατείας και ως τότε η απόφαση δεν εφαρμόζεται γιατί έχει αυτόματα ανασταλτικό αποτέλεσμα. 
Σας το είπα αυτό και με αποκαλέσατε και αδιάβαστο, γιατί δεν είδα ότι υπάρχει ίδια διάταξη από το 1996! Προφανώς βεβαίως επί των ημερών σας, η οποία ισχύει για το Στρατό, για τις Ένοπλες Δυνάμεις. Πρώτη φορά άκουσα ότι η εναρμόνιση με την αντισυνταγματικότητα, η εμπέδωση της αντισυνταγματικότητας, η επέκταση της αντισυνταγματικότητας είναι επιχείρημα σε αυτήν την Αίθουσα. Αυτά είναι πρωτοφανή πράγματα. Αυτά δείχνουν ακριβώς ή πλήρη άγνοια της συνταγματικής μας τάξης ή προσπάθεια παραπλάνησης των Βουλευτών που βρίσκονται εδώ. 
Κάνατε ένα λάθος και θέλετε να το επαναλάβετε και μας το λέτε σαν επιχείρημα; Σας είπα και πάλι ότι η Επιστημονική Υπηρεσία της Βουλής είναι εδώ για να βοηθάει την Κυβέρνηση να αποφεύγει τα λάθη της στο μέλλον. Εσείς, όπως το έχω πει και άλλοτε, είσθε οπαδοί του Τζουζέπε Ντι Στέφανο που έλεγε ότι "δεν έχετε ανάγκη από συμβουλές για λάθη που μπορείτε να κάνετε μόνοι σας". Αυτή είναι η πραγματικότητα και το γνωρίζετε. 
Θα ήθελα να τελειώσω με ένα θέμα μόνο. Απόδειξη του νομοτεχνικού ερασιτεχνισμού σας που θα ακολουθεί το νομοσχέδιο αυτό ως παράδειγμα και μέσα στη Βουλή αλλά και έξω, σε επίπεδο διδασκαλίας στα πανεπιστήμια που διδάσκουν νομικές ή πολιτικές επιστήμες, είναι το ότι φέρατε τροπολογία επί του σχεδίου νόμου. Δεν έχει ξαναγίνει αυτό. Ο Υπουργός φέρνει σχέδιο νόμου και εισάγει τροπολογία επί του σχεδίου νόμου, που δεν έχει ψηφισθεί ακόμα.Υπάρχει, λοιπόν, εδώ αυτό το απαράδεκτο προηγούμενο, το οποίο δείχνει την τσαπατσουλιά που επικρατεί σ' αυτό το νομοσχέδιο πέραν των υπολοίπων. 
Τελειώνω με δύο φράσεις: Σε ό,τι αφορά τις προθέσεις σας για το Λιμενικό Σώμα, ισχύει αυτό που έλεγε ο Σαίξπηρ, ότι "οι παλιές αμαρτίες ρίχνουν μεγάλες σκιές". Κατά τα λοιπά και για τον ερασιτεχνισμό που διακρίνει τη δομή αυτού του νομοσχεδίου και όλα αυτά που αφορούν τις τροπολογίες, ισχύει το δίστιχο του Σουρή που σας ταιριάζει απόλυτα και το οποίο έλεγε για αδέξια χριστιανή πιανίστρια: "Τόσο χριστιανικά πάνε τα δάκτυλά της, που δεν γνωρίζει η αριστερά τι πράττει η δεξιά της". 
Αυτές οι δύο φράσεις αρκούν για να χαρακτηρίσουν το νομοσχέδιο και να αποδείξουν ότι όχι απλώς και μόνο δεν το ψηφίζουμε, αλλά θα ζητήσουμε τη διεξαγωγή ονομαστικής ψηφοφορίας επί της αρχής, για να αναλάβει καθείς τις ευθύνες του. Και για να γνωρίζουμε στο μέλλον ποιοι συνέβαλαν για να νομοθετηθεί αυτό το θεσμικό πλαίσιο, το οποίο φέρνει η Κυβέρνηση προς ψήφιση σήμερα.
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, θέλετε το λόγο;
ΠΑΝΑΓΙΩΤΗΣ ΛΑΦΑΖΑΝΗΣ: 'Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ο κ. Παυλόπουλος για τρίτη φορά σήμερα προσπαθεί να δημιουργήσει εντυπώσεις.
Εγώ, κύριε Παυλόπουλε, δεν αναφέρθηκα στις παρατηρήσεις σας γιατί δεν θέλω να σας πω ξανά αδιάβαστο. 'Ομως με αναγκάζετε να σας το πω πάλι. Είσθε αδιάβαστος, κύριε Παυλόπουλε. Μιλάτε συνεχώς για την παγκόσμια πρωτοτυπία τη νομοτεχνική που φέρνουμε εδώ, να τροπολογήσουμε κάτι το οποίο έχουμε ήδη μέσα στο σχέδιο νόμου. 
Κάνετε λάθος, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Ξέρετε κανένα προηγούμενο; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κάνετε λάθος, κύριε Παυλόπουλε, δεν έχετε διαβάσει και θα σας το πω αμέσως. Αναφέρεστε, κύριε Παυλόπουλε, σε τροπολογία την οποία κατέθεσαν οι Βουλευτές κύριοι Σαλαγιάννης, Ανθόπουλος, Καρχιμάκης, Βαθειάς, Πιπεργιάς, Βασιλακάκης.
ΠΡΟΚΟΠΗΣ ΠΑΥΛΟΠΟΥΛΟΣ: Ο εισηγητής σας μεταξύ αυτών!
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Η Κυβέρνηση, λοιπόν, εξετάζει την τροπολογία των Βουλευτών, δεν δύναται, όμως, να την υιοθετήσει με το ποσοστό 10% των εσόδων που προτείνουν και προτείνει το ποσοστό 4%. Αυτό αποτελεί παγκόσμια νομοθετική πρωτοτυπία; 
ΠΡΟΚΟΠΗΣ ΠΑΥΛΟΠΟΥΛΟΣ: Αυτή η τροπολογία που έχω εδώ τίνος είναι; 
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, σας παρακαλώ! 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, με συγχωρείτε πολύ, ήθελα να διευκρινίσω κάτι στον κύριο Υπουργό.
ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Παυλόπουλε, δεν θα πάρετε το λόγο έτσι και θα με αναγκάσετε να δώσω απαγόρευση να μη γράφεται τίποτε στα Πρακτικά. Σας παρακαλώ να καθίσετε κάτω.
ΠΡΟΚΟΠΗΣ ΠΑΥΛΟΠΟΥΛΟΣ: ... (Δεν ακούστηκε)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλόπουλε. 
Κύριε Υπουργέ, συνεχίστε.
ΠΡΟΚΟΠΗΣ ΠΑΥΛΟΠΟΥΛΟΣ: Αυτή η τροπολογία τίνος είναι; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θα σταματήσετε, κύριε Παυλόπουλε, επιτέλους; 
Κύριε Πρόεδρε, με συγχωρείτε που πήρα το ρόλο σας για μία στιγμή, θα παρακαλέσω όμως να μου αφαιρέσετε το χρόνο.
ΠΡΟΕΔΡΕΥΩΝ (Παναγιώτης Σγουρίδης): Γνωρίζω πόσο χρόνο σας έχει πάρει ο κ. Παυλόπουλος, παρακαλώ, όμως, συνεχίστε. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θέλω να πω στους κυρίους συναδέλφους να συγχωρήσουν τον κ. Παυλόπουλο για τις φωνασκίες γιατί προφανώς δεν έχει κυβερνητική εμπειρία. Αυτό είναι λογικό και φοβάμαι ότι θα μείνετε πολύ καιρό χωρίς κυβερνητική εμπειρία, κύριε Παυλόπουλε. 
Επαναλαμβάνω λοιπόν: Στο Σώμα, στην επιτροπή κατετέθη τροπολογία Βουλευτών. Η Κυβέρνηση σύμφωνα με τον Κανονισμό της Βουλής έχει την υποχρέωση να διαβουλευτεί με τα συναρμόδια Υπουργεία και να επανέλθει στο Σώμα με τροπολογία της Κυβέρνησης πλέον. 
ΠΡΟΚΟΠΗΣ ΠΑΥΛΟΠΟΥΛΟΣ: Πότε έχει ξαναγίνει αυτό; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κάθε φορά γίνεται. 'Οποτε υπάρχουν τροπολογίες Βουλευτών αυτή η επεξεργασία γίνεται. 
ΠΡΟΕΔΡΕΥΩΝ (Παναγιώτης Σγουρίδης): Τροπολογία-προσθήκη έχει γίνει, κύριε Παυλόπουλε. Αύριο θα σας φέρω εγώ τέτοιες τροπολογίες. 
Συνεχίστε, παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Η τροπολογία λέει: Το άρθρο 36 του σχεδίου νόμου αντικαθίσταται ως ακολούθως: 
ΠΡΟΕΔΡΕΥΩΝ (Παναγιώτης Σγουρίδης): 'Οχι τροπολογία επί άρθρου. Προσθήκη. 
Συνεχίστε, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όσον αφορά τώρα τη συνεχιζόμενη ύβρη προς την ηγεσία του Λιμενικού Σώματος. Είπατε κομματισμός. Στρέψτε το βλέμμα σας προς τα θεωρεία, ο αρχηγός, οι υπαρχηγοί ...
ΠΡΟΚΟΠΗΣ ΠΑΥΛΟΠΟΥΛΟΣ: Μάθετε ότι μιλάτε στο Κοινοβούλιο. Πού μιλάει ο κύριος Υπουργός, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, να απευθύνεστε στην Αίθουσα. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Έχετε απόλυτα δίκιο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κάποιοι όμως επικαλέστηκαν την απουσία της ηγεσίας του Σώματος, κύριε Παυλόπουλε, αν ήσασταν εδώ θα το ξέρατε. Ο σύναδελφος που κάθεται δίπλα σας. 
Συνεχίστε, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Έχετε δίκιο πάντως, κύριε Πρόεδρε, που με ανακαλέσατε στην τάξη. Το έκανα, όμως, εν γνώσει μου ότι ξεφεύγω από την κοινοβουλευτική διαδικασία, προκειμένου να υπενθυμίσω στον κ. Παυλόπουλο και σε όλους όσους μας παρακολουθούν ότι η ηγεσία του Σώματος ...
ΠΡΟΚΟΠΗΣ ΠΑΥΛΟΠΟΥΛΟΣ: Αυτή που διορίσατε εσείς.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): ...είναι εδώ και ακούει βεβαίως αυτά που λέγονται ότι η παρούσα ηγεσία του Σώματος, αρχηγός, υπαρχηγοί και αρχιπλοίαρχοι έχουν προέλθει μέσα από διαδικασίες, οι οποίες είναι αντιδημοκρατικές, ύποπτες και οι οποίες όπως εσείς τις ονομάσατε ήταν κομματικές διαδικασίες. 
ΠΡΟΚΟΠΗΣ ΠΑΥΛΟΠΟΥΛΟΣ: Απολύτως. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Πολύ ωραία, αφού επιμένετε τόσο πολύ θα επανέλθω και θα κάνω κάτι το οποίο δεν ήθελα να κάνω. Θα επανέλθω και θα συνεχίσω να λέω ότι είσαστε κοινός συκοφάντης, εάν δεν αποδείξετε στο Τμήμα με συγκεκριμένα στοιχεία ...
ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Υπουργέ, σας παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το λόγο επί προσωπικού.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): ... ότι η συγκεκριμένη ηγεσία του Σώματος σήμερα έχει προέλθει μέσα από κομματικές διαδικασίες.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! Το Προεδρείο αναλαμβάνει να αφαιρέσει τη λέξη "συκοφάντης". Το Προεδρείο δεν δέχεται τη λέξη αυτή.
ΠΡΟΚΟΠΗΣ ΠΑΥΛΟΠΟΥΛΟΣ: Να την πάρει πίσω αυτήν τη λέξη. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, με μεγάλη μου χαρά θα την πάρω πίσω αυτήν τη λέξη εάν ο κ. Παυλόπουλος ευθύς αμέσως διευκρινίσει ότι όλα αυτά τα οποία έλεγε τόση ώρα δεν αφορούσαν την παρούσα ηγεσία του Λιμενικού Σώματος, η οποία έχει προέλθει μέσα από καθαρά νόμιμες διαδικασίες και σε καμία περίπτωση δεν μπορεί να την κατηγορεί για κομματισμό και για κομματικές επιλογές.
ΠΡΟΚΟΠΗΣ ΠΑΥΛΟΠΟΥΛΟΣ: Άλλο το νόμιμο και άλλο το κομματικό. 
ΠΡΟΕΔΡΕΥΩΝ (Παναγιώτης Σγουρίδης): Το Προεδρείο θα αφαιρέσει τις λέξεις αυτές από τα Πρακτικά. 
ΠΡΟΚΟΠΗΣ ΠΑΥΛΟΠΟΥΛΟΣ: Όχι, κύριε Πρόεδρε, ζητώ το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Το Προεδρείο θα αφαιρέσει τις λέξεις αυτές....
ΠΡΟΚΟΠΗΣ ΠΑΥΛΟΠΟΥΛΟΣ: Αν δεν το πάρει πίσω, ζητώ το λόγο επί προσωπικού, για να του πω γιατί υπάρχει κομματισμός. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα παρακαλούσα πολύ οι λέξεις αυτές, όπως "κοινός συκοφάντης", να μην γραφούν στα Πρακτικά. 
ΠΡΟΚΟΠΗΣ ΠΑΥΛΟΠΟΥΛΟΣ: Τώρα, κύριε Πρόεδρε. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, οι λέξεις "κοινός συκοφάντης", δεν θα επαναληφθούν στην Αίθουσα αυτή και θα εκφράσω τη λύπη μου που αναγκάσθηκα να τις εκφράσω...
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ζητώ το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): 'Oχι, κύριε Υπουργέ, να τις πάρετε πίσω. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, θα καλέσετε τον κ. Παυλόπουλο να καθίσει στη θέση του προκειμένου να μιλήσω;
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το λόγο επί προσωπικού. 
ΠΡΟΕΔΡΕΥΩΝ (Παναγιώτης Σγουρίδης): Θα τον πάρετε το λόγο επί προσωπικού. Αφήστε το Προεδρείο να χειρισθεί το θέμα. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Παυλόπουλε, αφήστε τον Υπουργό να μιλήσει. Για όνομα του Θεού!
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σπυριούνη!
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, θα εκφράσω τη λύπη μου, για το γεγονός ότι αναγράφεται....
ΠΡΟΕΔΡΕΥΩΝ (Παναγιώτης Σγουρίδης): Παρακαλώ πάρα πολύ, τις λέξεις αυτές, το "κοινός συκοφάντης", θα τις πάρετε πίσω;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θα με αφήσετε να μιλήσω, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Σας άφησα, κύριε Υπουργέ. Να μου πείτε, τις λέξεις αυτές θα τις πάρετε πίσω; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επαναλαμβάνω ότι οι λέξεις "κοινός συκοφάντης" εκφράστηκαν κατά τρόπο τον οποίο δεν θα ήθελα να τον εκφράσω και επαναλαμβάνω ότι την προσωπική μου εκτίμηση στον κ. Παυλόπουλο τη γνωρίζει, και τη γνωρίζει και το Σώμα. Δεν ήθελα να τις εκφράσω και δεν ήθελα να τις επαναλάβω.
Όμως, θα παραμείνουν εν ισχύ, όσο ο κ. Παυλόπουλος δεν πει ρητώς και σαφώς, προκειμένου να καταγραφεί στα Πρακτικά της Βουλής ότι η ηγεσία του Λιμενικού Σώματος έχει προέλθει από κανονικές διαδικασίες, δεν έχει σε καμία περίπτωση κομματική επιλογή και βεβαίως τα συμβούλια κρίσεων των αξιωματικών που έκριναν όλους τους αξιωματικούς του Λιμενικού Σώματος λειτούργησαν κατά άμεμπτο και αξιοκρατικό τρόπο.
ΠΡΟΚΟΠΗΣ ΠΑΥΛΟΠΟΥΛΟΣ: Ισχύει το αίτημά μου επί προσωπικού. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εάν δεν αποσύρει αυτήν την κατηγορία, εγώ δεν ανακαλώ καμία από τις λέξεις. 
ΠΡΟΚΟΠΗΣ ΠΑΥΛΟΠΟΥΛΟΣ: Ισχύει το αίτημά μου, κύριε Πρόεδρε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ωραία, να πάρει το λόγο επί προσωπικού και θα συνεχίσω μετά.
ΠΡΟΕΔΡΕΥΩΝ (Παναγιώτης Σγουρίδης): Όχι, το λόγο επί προσωπικού θα τον πάρετε, όταν θα τελειώσει ο Υπουργός.
Κύριε Υπουργέ, έχετε το χρόνο των δύο λεπτών που σας έχει αφαιρεθεί. Παρακαλώ να τελειώσετε την τοποθέτησή σας, για να πάρει ο κ. Παυλόπουλος το λόγο επί προσωπικού.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όσον αφορά τα υπόλοιπα θέματα, τα οποία αφορούν το Γραφείο Εσωτερικών Υποθέσεων.
Κατ' αρχάς, κύριε Πρόεδρε, θέλω να θυμίσω, γιατί νομίζω ότι εσείς προεδρεύατε σε εκείνη την περίφημη συνεδρίαση, ότι αυτό είναι ένα αίτημα πολλών Βουλευτών απ' αυτήν την Αίθουσα, τότε που όλα τα βέλη ήταν εναντίον του Υπουργείου Εμπορικής Ναυτιλίας και τότε που όλες οι πτέρυγες της Βουλής ζητούσαν περισσότερη διαφάνεια και περισσότερο έλεγχο. Το Γραφείο Εσωτερικών Υποθέσεων έρχεται ακριβώς για να προστατεύσει το κύρος του Υπουργείου Εμπορικής Ναυτιλίας και να δώσει την δυνατότητα σε όλους τους αξιωματικούς να αισθάνονται θωρακισμένοι. Να υπάρχει η δυνατότητα, δηλαδή, να μπορούν να έχουν ένα μέσο που να μπορεί να διασφαλίσει και να σταματήσει όλες αυτές τις κατηγορίες που εκτοξεύονται ανά πάσα στιγμή προς το Υπουργείο Εμπορικής Ναυτιλίας. 
Και θυμάστε, κύριοι συνάδελφοι, ότι κατά τη διάρκεια της συζήτησης στην επιτροπή και της ακρόασης των διαφόρων φορέων οι αξιωματικοί του Λιμενικού Σώματος είπαν ότι δεν έχουν να φοβηθούν τίποτα από το Γραφείο Εσωτερικών Υποθέσεων.
Δεύτερον. Εγώ καταλαβαίνω την ιδεολογική και πολιτική θέση και του ΚΚΕ και του Συνασπισμού. Δεν δέχομαι, όμως, την υποκρισία της Νέας Δημοκρατίας. Γιατί πρόκειται περί υποκρισίας και παραπληροφόρησης και της κοινής γνώμης και της Βουλής, να επαναλαμβάνει αυτά ο κ. Παυλόπουλος. Διότι αν δεν παραπλανεί, τότε προφανώς είναι αδιάβαστος, προφανώς δεν έχει διαβάσει. Ή παραπλανεί ή είναι αδιάβαστος. Επιμένει, λοιπόν, να αναφέρεται στο Γραφείο Εσωτερικών Υποθέσεων λέγοντας ότι έχει προϊστάμενο τον Γενικό Γραμματέα του Υπουργείου, ενώ το Γραφείο Εσωτερικών Υποθέσεων της Αστυνομίας, όπου μας κατακρίνει, υπάγεται στον Αρχηγό του Σώματος, στον Αρχηγό της Αστυνομίας. Μα, κι εκεί εναντίον είστε. Πάλι εναντίον της λειτουργίας του Γραφείου Εσωτερικών Υποθέσεων. 
Εδώ, όμως, περί τίνος πρόκειται; Το Γραφείο Εσωτερικών Υποθέσεων δεν αφορά το Λιμενικό Σώμα μόνον. Αφορά το Υπουργείο Εμπορικής Ναυτιλίας. Δεν έχει επικεφαλής το Γενικό Γραμματέα. Υπάγεται ως διοικητική μονάδα στον Γενικό Γραμματέα. Επικεφαλής έχει, όπως λέει ο νόμος, και θα μπορούσατε να το διαβάσετε, είναι πολύ καθαρή η διάταξη, ανώτερο αξιωματικό του Λιμενικού Σώματος και έχει και διευθυντή επίσης το Γραφείο, ο οποίος ορίζεται με απόφαση του Υπουργού Εμπορικής Ναυτιλίας, μετά από γνώμη της Επιτροπής Θεσμών και Διαφάνειας της Βουλής. Αυτά λέει ο νόμος. Είναι κομματισμός αυτός; Ένα όργανο το οποίο ελέγχει ο διευθυντής του και ορίζεται μετά από γνώμη της Επιτροπής Θεσμών και Διαφάνειας της Βουλής; Μπορείτε να διανοηθείτε εσείς κάποιον Υπουργό Εμπορικής Ναυτιλίας του μέλλοντος ο οποίος θα ορίσει διευθυντή τον οποίο η Επιτροπή Θεσμών και Διαφάνειας τον έχει απορρίψει ή θα έχει αρνητική γνώμη; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Μπορείτε να φαντασθείτε κάποιον; Εκτός αν έχετε κάποιον στο μυαλό σας εσείς. Εάν η Νέα Δημοκρατία ποτέ μπορεί να έρθει...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): ...στην Κυβέρνηση, να ορίσει κάποιον που η Βουλή θα είναι αντίθετη.

Και επί πλέον το συγκεκριμένο Γραφείο Εσωτερικών Υποθέσεων λειτουργεί με ετήσιες εκθέσεις, τις οποίες ετήσιες εκθέσεις καταθέτει στο Σώμα, κύριε Πρόεδρε. Σε εσάς έρχονται οι έκθέσεις στην Επιτροπή Διαφάνειας και όλοι οι Βουλευτές, οι εκπρόσωποι των κομμάτων, μπορούν να κρίνουν.
ΠΡΟΕΔΡΕΥΩΝ (Παναγιώτης Σγουρίδης): Είναι γνωστό ότι τις εκθέσεις τις εξετάζει η Επιτροπή Διαφάνειας.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Και βεβαίως όταν κρίνουν το Γραφείο Εσωτερικών Υποθέσεων, προφανώς θα κρίνουν και την πολιτική ηγεσία του Υπουργείου, η οποία ενδεχομένως θα είχε στρέψει αυτό το όργανο εναντίον των κομματικών του αντιπάλων.
Κύριε Παυλόπουλε και κύριοι της Νέας Δημοκρατίας, μην κρίνετε εξ ιδίων τα αλλότρια . Το ΠΑΣΟΚ έφερε τη δημοκρατία στη χώρα στέριωσε τη δημοκρατία. Έφερε ένα νέο πνεύμα στα Σώματα Ασφαλείας. Ένα περισσότερο δημοκρατικό πνεύμα στο Στρατό και στις Ένοπλες Δυνάμεις και στο Λιμενικό Σώμα. Και αυτό το πνεύμα όσο και να φωνάζετε, όσο και να αντιστέκεσθε ακόμα και να διαφωνείτε θετικά και αρνητικά αλλά εν πάση περιπτώσει να επιλέγετε μονίμως την αρνητική στάση και τη ρήξη με αυτές τις επιλογές, εμείς θα προχωρήσουμε προς αυτήν την κατεύθυνση. Η δημοκρατία στα Σώματα θα στεριώσει.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, σε τι συνίσταται το προσωπικό σας θέμα;
ΠΡΟΚΟΠΗΣ ΠΑΥΛΟΠΟΥΛΟΣ : Κύριε Πρόεδρε το τι είναι το προσωπικό θέμα είναι προφανές και αυταπόδεικτο. Δεν χρειάζεται να το επαναλάβω το ζήτημα αυτό. Εκείνο που θα πω είναι το εξής. Προφανώς ο κύριος Υπουργός δεν γνωρίζει τη διάκριση μεταξύ κριτικής και ύβρεως. Γιατί από την αρχή αυτής της συνεδρίασης αυτός εξετράπει σε ύβρεις. Και δεν είναι καθόλου τυχαίο ότι αυτό έρχεται την ίδια στιγμή που δείχνει τι ακριβώς επικρατεί στο κυβερνών κόμμα. Διότι καταλαβαίνω τις ύβρεις που απευθύνει σε εμάς, όταν φθάσαμε στο σημείο στο Υπουργικό Συμβούλιο και σε κομματικά όργανα του ΠΑΣΟΚ να αποκαλεί ο ένας τον άλλο ψεύτη, άχρηστο...
ΠΡΟΕΔΡΕΥΩΝ (Παναγιώτης Σγουρίδης): Στο προσωπικό σας ζήτημα.
ΠΡΟΚΟΠΗΣ ΠΑΥΛΟΠΟΥΛΟΣ: Καταλαβαίνω τη νοοτροπία. Ο εκσυγχρονισμός τους αυτός είναι. 
Σε ό,τι αφορά το άλλο ζήτημα θέλω να πω ότι ποτέ δεν κατάλαβε ο κ. Παπουτσής -προφανώς νομικά δεν γνωρίζει- ότι άλλο η νομιμοφάνεια και η νομιμότητα των διαδικασιών και άλλο ο κομματισμός. Μια διαδικασία μπορεί να είναι νομιμοφανής, αλλά να είναι κομματική. Και αυτό κάνει με αυτό το νομοσχέδιο. Επιχειρεί να θεσμοθετήσει τον κομματισμό, ώστε αυτός να γίνεται με νόμιμο μανδύα. Και αυτό συνέβη όλα αυτά τα χρόνια. Οι ηγεσίες και του Υπουργείου Δημόσιας Τάξης και του Λιμενικού Σώματος είναι προϊόν αποστρατειών άξιων ανθρώπων οι οποίοι αποστρατεύτηκαν μόνο και μόνο γιατί δεν ανήκαν πολιτικά στο κυβερνών κόμμα. Και από τη στιγμή κατά την οποία παραλήφθηκαν τόσοι άνθρωποι για να φθάσουμε στις σημερινές ηγεσίες, αυτές οι ηγεσίες παρέκαμψαν άλλους άξιους οι οποίοι δεν έπρεπε να αποστρατευθούν. Από αυτήν την έννοια και κομματικές είναι και κομματικώς ελεγχόμενες. Και όχι απλώς εμμένω σε αυτό το πράγμα, αλλά είναι το βαρύτατο στίγμα με το οποίο στιγματίζεται η Κυβέρνηση του ΠΑΣΟΚ διαχρονικώς. Γιατί με τον τρόπο αυτό διαβρώνει την δικαιοσύνη , τις Ένοπλες Δυνάμεις, τα Σώματα Ασφαλείας. Και ακριβώς αυτό είναι εκείνο το οποίο η Νέα Δημοκρατία θα κάνει για να απαλλάξει τον Τόπο από αυτήν τη μάστιγα, όταν θα είναι κυβέρνηση. Γιατί δεν νοείται κομματισμός σε τέτοιου είδους Σώματα στα οποία οφείλεται η θωράκιση της χώρας.
ΠΡΟΕΔΡΕΥΩΝ (Παναγιώτης Σγουρίδης): Εξηγήσατε το προσωπικό σας.
ΠΡΟΚΟΠΗΣ ΠΑΥΛΟΠΟΥΛΟΣ : Και του θυμίζω το παράδειγμα του αρχηγού της Ε.Λ.Α.Σ όταν ακριβώς συνέβη ό,τι συνέβη στην οδό Νιόβης. Και ας έρθει να μου πει αν ήταν προϊόν κομματισμού ο αρχηγός εκείνος. Ας έρθει να μου το αρνηθεί.
ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Τμήμα ότι οι Υπουργοί Γεωργίας, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων και Δικαιοσύνης, κατέθεσαν σχέδιο νόμου: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Παραπέμπεται στην αρμόδια διαρκή επιτροπή. 
Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου.
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί της αρχής του νομοσχεδίου της οποίας το κείμενο έχει ως εξής:
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Οι υπογράφοντες ζητούμε τη διεξαγωγή ονομαστικής ψηφοφορίας επί της αρχής του συζητουμένου σχεδίου νόμου "Προσωπικού Λιμενικού Σώματος και άλλες διατάξεις".
Αθήνα, 25 Ιουνίου 2001
Οι αιτούντες Βουλευτές
ΠΡΟΚΟΠΗΣ ΠΑΥΛΟΠΟΥΛΟΣ
ΜΙΛΤΙΑΔΗΣ ΒΑΡΒΙΤΣΙΩΤΗΣ
ΣΠΥΡΙΔΩΝ ΣΠΥΡΟΥ
ΕΥΓΕΝΙΟΣ ΧΑΪΤΙΔΗΣ
ΝΙΚΟΛΑΟΣ ΚΑΤΣΑΡΟΣ
ΘΕΟΦΙΛΟΣ ΛΕΟΝΤΑΡΙΔΗΣ"
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Προκόπης Παυλόπουλος. Παρών.
Ο κ. Μιλτιάδης Βαρβιτσιώτης. Παρών.
Ο κ. Σπύρου Σπύρος. Παρών.
Ο κ. Ευγένιος Χαϊτίδης. Παρών.
Ο κ. Νικόλαος Κατσαρός. Παρών.
Ο κ. Θεόφιλος Λεονταρίδης. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς, διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνεται η διακοπείσα συνεδρίαση. 
Το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό, άρθρο 72 παρ. 3., λύει τη συνεδρίαση για σήμερα ημέρα Τρίτη 26 Ιουνίου 2001 με αντικείμενο εργασιών του Tμήματος νομοθετική εργασία, συνέχιση της συζήτησης του νομοσχεδίου "Προσωπικό Λιμενικού Σώματος και άλλες διατάξεις".
Ώρα λήξης 12.01'

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



