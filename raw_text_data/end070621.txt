ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΝΕ΄

Πέμπτη 21 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν φοιτητές πολιτικών επιστημών από το Αμερικανικό Πανεπιστήμιο Augusta State University, σελ.
2. Επί Προσωπικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 22 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων:
i. σχετικά με τα προβλήματα στις εξαγωγές των ελληνικών επιτραπέζιων σταφυλιών και ειδικότερα της ποικιλίας «σουλτανίνα», σελ.
ii. σχετικά με την καταβολή χρημάτων για την παραλαβή των αιτήσεων ενεργοποίησης των δικαιωμάτων ενιαίας ενίσχυσης των αγροτών κ.λπ., σελ.
β) Προς τον Υπουργό Υγείας και Κοινωνικής Αλληλεγγύης σχετικά με το διασυρμό ανθρώπων με αναπηρίες μέσα από τηλεοπτικές εκπομπές, σελ.
γ) Προς τον Υπουργό Οικονομίας και Οικονομικών:
i. σχετικά με την ένταξη του τριπόλου Αγρίνιο-Μεσολόγγι-Πλατυγιάλι Αστακού στους πόλους ανάπτυξης που προορίζονται για χρηματοδότηση από το Εθνικό Στρατηγικό Πλαίσιο Αναφοράς 2007-2013, σελ.
ii. σχετικά με τη ρύθμιση των χρεών των αγροτών κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής:
Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Τροποποίηση και συμπλήρωση του ν. 2251/1994 «Προστασία των καταναλωτών», όπως ισχύει-Ενσωμάτωση της Οδηγίας 2005/29 του Ευρωπαϊκού Κοινοβουλίου και του Συμβουλίου  (ΕΕL 149)», σελ.
2. Συζήτηση επί των άρθρων του σχεδίου νόμου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των φορέων κοινωνικής ασφάλισης», σελ.
3. Αίτηση ονομαστικής ψηφοφορίας Βουλευτών του ΠΑ.ΣΟ.Κ. επί του σχεδίου νόμου του Υπουργείου Απασχόλησης και Κοινωνικής Προστασίας, σελ.

ΟΜΙΛΗΤΕΣ
Α. Επί Προσωπικού Θέματος:
ΑΚΡΙΒΑΚΗΣ Α., σελ.
ΚΑΚΛΑΜΑΝΗΣ Α., σελ.
ΜΑΡΚΟΠΟΥΛΟΣ Κ., σελ.
ΠΑΠΑΪΩΑΝΝΟΥ Μ., σελ.
ΣΟΥΡΛΑΣ Γ., σελ.

Β. Επί των επικαίρων ερωτήσεων:
ΕΜΙΝΙΔΗΣ Σ., σελ.
ΚΟΝΤΟΣ Α., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΜΑΚΡΥΠΙΔΗΣ Α., σελ.
ΣΚΥΛΛΑΚΟΣ Α., σελ.
ΤΖΕΚΗΣ Α., σελ.
ΦΩΛΙΑΣ Χ., σελ.

Γ. Επί του σχεδίου νόμου του Υπουργείου Απασχόλησης και Κοινωνικής Προστασίας:
ΒΑΡΒΙΤΣΙΩΤΗΣ Μ., σελ.
ΓΕΙΤΟΝΑΣ Κ., σελ.
ΓΙΑΚΟΥΜΑΤΟΣ Γ., σελ.
ΚΑΚΛΑΜΑΝΗΣ Α., σελ.
ΚΩΣΤΟΠΟΥΛΟΣ Α., σελ.
ΛΕΒΕΝΤΗΣ Α., σελ.
ΛΥΚΟΥΡΕΝΤΖΟΣ Α., σελ.
ΜΑΓΓΙΝΑΣ Β., σελ.
ΜΑΡΚΟΠΟΥΛΟΣ Κ., σελ.
ΜΗΤΣΟΤΑΚΗΣ Κ., σελ.
ΝΑΣΙΩΚΑΣ Ε., σελ.
ΠΑΠΑΪΩΑΝΝΟΥ Μ., σελ.
ΣΓΟΥΡΙΔΗΣ Π., σελ.
ΣΚΟΥΛΑΚΗΣ Ε., σελ.
ΣΤΡΑΤΑΚΗΣ Ε., σελ.
ΦΟΥΣΑΣ Α., σελ.
ΧΑΙΔΟΣ Χ., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΝΕ΄
      Πέμπτη 21 Ιουνίου 2007
      Αθήνα, σήμερα στις 21 Ιουνίου 2007, ημέρα Πέμπτη και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Σάββα Εμινίδη, Βουλευτή Καβάλας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί τη χρηματοδότηση του έργου τοποθέτησης συνθετικού τάπητα στους χώρους στίβου του Δημοτικού Σταδίου Νεάπολης Λασιθίου.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Βασίλειος Κακαράσκαλης, ζητεί ο γιός του Ιωάννης Κακαράσκαλης να υπηρετήσει τη στρατιωτική θητεία του σε μονάδες των Αθηνών, λόγω σοβαρού προβλήματος υγείας.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Συμβασιούχων χειριστών ανυψωτικών μηχανημάτων Ολυμπιακής Αεροπορίας ζητεί την άμεση μονιμοποίηση των μελών του.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο ΄Ομιλος Φίλων Ελληνικού Ποιμενικού Λάρισας ζητεί από το Υπουργείο Αγροτικής Ανάπτυξης να αναλάβει την πιστοποίηση του ελληνικού ποιμενικού σκύλου.
      5) Οι Βουλευτές Λασιθίου κύριοι ΜΙΧΑΛΗΣ ΚΑΡΧΙΜΑΚΗΣ και ΙΩΑΝΝΗΣ ΠΛΑΚΙΩΤΑΚΗΣ κατέθεσαν αναφορά με την οποία οι κάτοικοι του Δ΄ Διαμερίσματος Βρουχά του Δήμου Αγίου Νικολάου Λασιθίου διαμαρτύρονται για τη δέσμευση της περιοχής τους από την Αρχαιολογική Υπηρεσία.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Οροπεδίου Λασιθίου ζητεί την τοποθέτηση ιατρών στο Κέντρο Υγείας Οροπεδίου Λασιθίου.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Κύθνου ζητεί την άμεση κάλυψη των ακτοπλοϊκών δρομολογίων, από Πειραιά προς νήσο Κύθνο.
      8) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Δρυμαλίας ζητεί την επαναλειτουργία του νηπιαγωγείου Κορώνου Νάξου.
      9) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Ιητών ζητεί την αναβάθμιση των παρεχομένων υπηρεσιών από το τοπικό παράρτημα των ΕΛ.ΤΑ. στη νήσο ΄Ιο.
      10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Σερίφου ζητεί, η μετακίνηση των φορτηγών τροφοδοσίας να ενταχθεί στο ηλεκτρονικό σύστημα κράτησης εισιτηρίων.
      11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η ΄Επαρχος Μήλου ζητεί, οι ασθενείς να έχουν προτεραιότητα σε οποιοδήποτε μέσο μεταφοράς.
      12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο ΄Επαρχος Θήρας ζητεί την άμεση λειτουργία του παραρτήματος Ι.Κ.Α. Θήρας ως τοπικό υποκατάστημα.
      13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η ΄Ενωση Αγροτικών – Μελισσοκομικών Συνεταιρισμών Νήσων Κυκλάδων και Αργοσαρωνικού ζητεί να πυκνώσουν τα δρομολόγια μεταφοράς φορτηγών αυτοκινήτων προς και από τα νησιά των Κυκλάδων και του Αργοσαρωνικού.
      14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Νομάρχης Κυκλάδων ζητεί την άμεση απάντληση των καυσίμων του ναυαγίου του «SEA DIAMOND» από το λιμάνι της Σαντορίνης.
      15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Νομάρχης Κυκλάδων ζητεί να αυξηθεί το ποσόν της αποζημίωσης για τις εκτός έδρας εργασίες των μηχανικών του Δημοσίου.
      16) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Νομάρχης Κυκλάδων ζητεί την άμεση λήψη μέτρων για την αναβάθμιση των παρεχομένων υπηρεσιών νοσηλείας στα Κέντρα Υγείας του Νομού Κυκλάδων».
      17) Οι  Βουλευτές Β΄ Αθηνών κύριοι ΙΩΑΝΝΗΣ ΔΡΑΓΑΣΑΚΗΣ και ΦΩΤΗΣ ΚΟΥΒΕΛΗΣ κατέθεσαν αναφορά με την οποία ο Σύλλογος Εργαζομένων στο Συνήγορο του Πολίτη ζητεί την ικανοποίηση μισθολογικών αιτημάτων των μελών του.
      18) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία η Νομαρχιακή Αυτοδιοίκηση Καρδίτσας ζητεί την αποζημίωση των σιτοπαραγωγών του Νομού Καρδίτσας για τις ζημιές που υπέστησαν οι καλλιέργειές τους από βροχοπτώσεις.
      19) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία η Πανελλήνια ΄Ενωση Αρχιτεκτόνων καταγγέλλει απαράδεκτες συμπεριφορές αστυνομικών οργάνων.
      20) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία ο Δήμος Ελευθερών Καβάλας διαμαρτύρεται για παράνομη αύξηση της τιμής του νερού άρδευσης.
      21) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία η ΄Ενωση Ξενοδόχων Λέσβου ζητεί την αναγνώριση του τουρισμού ως κοινωνικού εταίρου.
      22) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία η ΄Ενωση Ξενοδόχων Λέσβου ζητεί τη σύσταση Περιφερειακού Συμβουλίου Τουρισμού και Ανάπτυξης.
      23) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Σύλλογος Εργαζομένων «Βοήθεια στο Σπίτι» Λέσβου ζητεί τη συνέχιση της λειτουργίας του προγράμματος και τη μονιμοποίηση των εργαζομένων σε αυτό.
      24) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Δήμος Τρικκαίων Τρικάλων ζητεί οικονομική ενίσχυση για τη συντήρηση του Δημοτικού κολυμβητηρίου Μάρας.
      25) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Επιμελητήριο Σάμου ζητεί την ίδρυση παραρτήματος του ΟΑΕΕ στην Ικαρία.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6854/17-4-07 ερώτηση του Βουλευτή κ. Αλέξανδρου Ακριβάκη δόθηκε με το υπ’ αριθμ. 64043/7-6-07  έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 6854/17-4-2007 ερώτηση που κατατέθηκε στη Βουλή από το Βουλευτή κ. Α. Ακριβάκη με θέμα «Πλήρης εξίσωση των τρίτεκνων οικογενειών σε πολύτεκνες», σας γνωρίζουμε τα εξής:
      Η πολιτεία αναγνωρίζοντας την προσφορά και τη συμβολή των πολυτέκνων και προκειμένου να βελτιωθεί το αναχρονιστικό νομοθετικό πλαίσιο που ρύθμιζε θέματα σχετικά με την απονομή της πολυτεκνικής ιδιότητας προέβη στην ψήφιση του ν. 3454/2006 (ΦΕΚ 75/06 τΑ).
      Το Υπουργείο Υγείας και Κοινωνικής Αλληλεγγύης κατά τη σύνταξή του έλαβε υπόψη του τις εισηγήσεις και προτάσεις των πολυτεκνικών οργανώσεων και συλλόγων της χώρας, των συναρμοδίων για το θέμα αυτό φορέων, του Συνηγόρου του Πολίτη και με μία σειρά μέτρων, τόσο σε θεσμικό όσο και σε οικονομικό επίπεδο, παρέχει στήριξη στο θεσμό της οικογένειας και ειδικότερα της πολυμελούς οικογένειας.
      Όπως είναι γνωστό η πολιτεία ενισχύει τόσο την τρίτεκνη, όσο και την πολύτεκνη οικογένεια με τα επιδόματα που θέσπισε με τις διατάξεις του άρθρου 63 του Ν. 1892/90 (ΦΕΚ 101 Α), όπως αυτό τροποποιήθηκε και συμπληρώθηκε μεταγενέστερα, ήτοι:
      - Το επίδομα τρίτου παιδιού
      - Το πολυτεκνικό επίδομα
      - Την ισόβια πολυτεκνική σύνταξη
      Με τις διατάξεις του άρθρου 1 του Ν. 3454/2006 χορηγείται επίσης στη μητέρα που αποκτά τρίτο τέκνο από την 1η Ιανουαρίου 2006 και μετά, καθώς και για κάθε τέκνο μετά από το τρίτο, εφάπαξ παροχή ύψους 2.000 €, ανεξάρτητα από κάθε άλλο επίδομα, μισθό, σύνταξη, αμοιβή, αποζημίωση ή εισόδημα.
      Τα ανωτέρω επιδόματα χορηγούνται από τον ΟΓΑ, ο οποίος λειτουργεί ως εντολοδόχος του Υπουργείου Υγείας και Κοινωνικής Αλληλεγγύης.
      Επιπλέον από τις διατάξεις του άρθρου 11 του παραπάνω Νόμου πρoβλέπεται η ίδρυση νομικού προσώπου ιδιωτικού δικαίου με την επωνυμία «Ινστιτούτο Κοινωνικής Δημογραφίας και Έρευνας» (ΙΚΔΕ) με έδρα την Αθήνα, υπό την εποπτεία και τον έλεγχο του Υπουργού Υγείας και Κοινωνικής Αλληλεγγύης.
      ΤΟ ΙΚΔΕ αποτελεί ερευνητικό φορέα, αναλύει, παρακολουθεί και αξιολογεί τα μέτρα δημογραφικής πολιτικής και παρέχει επιστημονική υποστήριξη σε δημόσιους και ιδιωτικούς φορείς.
      Ειδικότερα μελετά την επίδραση οικονομικών και άλλων παροχών στην άσκηση δημογραφικής πολιτικής, τις επιπτώσεις των ειδικών μέτρων για τις πολύτεκνες οικογένειες και τις συνέπειες της δημογραφικής γήρανσης, της εξωτερικής μετανάστευσης, των μέτρων περιφερειακής πολιτικής, της προνομιακής μεταχείρισης και κοινωνικής εξέλιξης.
      Το ΙΚΔΕ διοικείται από επταμελές Διοικητικό Συμβoύλιo με τριετή θητεία, που συγκροτείται με απόφαση του Υπουργού Υγείας και Κοινωνικής Αλληλεγγύης.
      Τέλος, στο άρθρο 17 του ανωτέρω Νόμου συνιστάται συμβουλευτικό- γνωμοδοτικό όργανο του Υπουργείου Υγείας και Κοινωνικής Αλληλεγγύης με την επωνυμία Εθνικό Συμβoύλιo Οικογένειας και Πληθυσμού, το οποίο έχει τις εξής αρμοδιότητες:
      - Προωθεί το δημόσιο διάλογο επί των βασικών ζητημάτων δημογραφικής πολιτικής.
      - Yπoβάλλει γνωμοδοτήσεις επί παντός θέματος δημογραφικής πολιτικής που παραπέμπεται σε αυτό από τους αρμόδιους Υπουργούς Εισηγείται μέτρα και ενέργειες για τη βελτίωση της αποτελεσματικότητας της ακολουθούμενης δημογραφικής πολιτικής.
      	Η συγκρότηση του Εθνικού Συμβoυλίoυ Οικογένειας γίνεται με απόφαση του Υπουργού Υγείας και Κοινωνικής Αλληλεγγύης και η θητεία των μελών είναι τριετής.
      	Στο εν λόγω Συμβoύλιo μετέχουν έγκριτοι εκπρόσωποι μαζικών οργανώσεων και φορέων με μεγάλη κοινωνική υποδοχή.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      2. Στην με αριθμό 7764/9-5-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Δ5/ΗΛ/Β/Φ6/74/11383/1-06-2007 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 7764/09-05-2007 ερώτησης, που κατατέθηκε στη Βουλή από τον ως άνω Βουλευτή και όπως μας γνώρισε εγγράφως η Διοίκηση της ΔΕΗ σας πληροφορούμε τα εξής:
      Η ΔΕΗ Α.Ε. εφαρμόζει κατά κανόνα τετραμηνιαία καταμέτρηση στους πελάτες μικρής ισχύος Χαμηλής Τάσης και μηνιαία καταμέτρηση στους καταναλωτές Μέσης Τάσης καθώς και Χαμηλής με σημαντική κατανάλωση.
      Βάσει αυτών προκύπτουν 24.000.000 περίπου λήψεις ενδείξεων ανά έτος, για τα 7,2 εκατομμύρια πελατών ΔΕΗ που ανήκουν στη Χαμηλή και Μέση Τάση, ενώ το σύνολο των λογαριασμών που εκδίδονται, μαζί με τους «έναντι» λογαριασμούς, ανέρχεται σε περίπου 44.000.000.
      Σημαντικό μέρος των υπόψη ενδείξεων λαμβάνεται από ιδιώτες εργολάβους καταμέτρησης, το προσωπικό των οποίων γνωστοποιείται στη ΔΕΗ, ασφαλίζεται και, πριν αναλάβει καθήκοντα, ενημερώνεται από μόνιμους υπαλλήλους της επιχείρησης.
      Οι κατά τόπους υπηρεσίες της ΔΕΗ ΑΕ προβαίνουν σε δειγματοληπτικό έλεγχο των μετρήσεων, που λαμβάνονται από εργολάβους και στην περίπτωση που διαπιστωθούν λάθη τότε επιβάλλονται οι ποινικές ρήτρες (χρηματικά πρόστιμα), που προβλέπονται από την υπογραφείσα σύμβαση. Εάν παρά ταύτα ο εργολάβος δε συμμορφωθεί, καταγγέλλεται η σύμβαση και κηρύσσεται έκπτωτος.
      Εκτός όμως από τον δειγματοληπτικό έλεγχο που διενεργείται ειδικά για τις μετρήσεις που λαμβάνονται από εργολάβους, γίνεται παράλληλα έλεγχος για το σύνολο των 24 εκατομμυρίων μετρήσεων από το μηχανογραφικό σύστημα της επιχείρησης.
      Συγκεκριμένα, ελέγχεται κάθε μέτρηση που καταχωρείται σε αυτό και στην περίπτωση που αυτή δε συνάδει με τις καταναλωτικές συνήθειες του συγκεκριμένου πελάτη τότε το σύστημα απορρίπτει τη μέτρηση και δεν εκδίδει λογαριασμό εάν προηγούμενα αυτή δεν επιβεβαιωθεί.
      Παρά το γεγονός όμως ότι η επιχείρηση έχει σε ισχύ μηχανισμούς ελέγχου των λογαριασμών που εκδίδει, δεν είναι δυνατόν να εκμηδενισθεί η πιθανότητα καταχώρησης λανθασμένης ένδειξης. Οι περιπτώσεις αυτές αντιμετωπίζονται άμεσα από τη ΔΕΗ χωρίς να αδικηθεί κανείς.
      Συγκεκριμένα για το έτος 2006, το σύνολο των διορθωτικών λογαριασμών (στους οποίους περιλαμβάνονται και οι διορθώσεις λόγω λανθασμένων καταχωρημένων ενδείξεων) ανέρχεται σε λιγότερο από 3%ο, δηλαδή 3 διορθωτικοί λογαριασμοί ρεύματος ανά 1.000 εκδοθέντες. Κατά το μεγαλύτερο μέρος, οι διορθώσεις γίνονται αυτεπάγγελτα.
      Όλοι οι λογαριασμοί που διαπιστώνεται ότι εκδόθηκαν λανθασμένα διορθώνονται και στην περίπτωση μάλιστα που προκύψει πιστωτικό υπόλοιπο, αυτό είτε συμψηφίζεται στον επόμενο λογαριασμό είτε επιστρέφεται τοις μετρητοίς στον συμβεβλημένο με την επιχείρηση πελάτη.
      Σε κάθε περίπτωση όμως, ο μετρητής ενέργειας (ο οποίος σημειωτέον αποτελεί μια συσκευή υψηλής ακρίβειας) βρίσκεται στο ακίνητο του πελάτη και η ένδειξή του μπορεί να επαληθευτεί ακόμη και από τον ίδιο τον καταναλωτή.
      Αναφερόμενοι στο ύψος λογαριασμών, για πελάτες οικιακής χρήσης (εκτός αυτών με τιμολόγιο προσωπικού και πολυτέκνων), σημειώνουμε ότι το 50% των εκδοθέντων λογαριασμών κατά το τετράμηνο Ιανουάριος - Απρίλιος 2007 , αφορούσε σε καθαρή αξία ρεύματος μικρότερη των 30 ευρώ, το 7% αφορούσε αξία ρεύματος άνω των 150 ευρώ, ενώ μόνο το 0,65 % τιμολογήθηκε με αξία ρεύματος άνω των 400 ευρώ.
      Τέλος, η ΔΕΗ στην προσπάθειά της για συνεχή βελτίωση των παρεχόμενων υπηρεσιών προς τους πελάτες της, έχει προχωρήσει στην αντικατάσταση των μετρητών των μεγάλων πελατών της (περίπου 8.000 πελάτες Μέσης Τάσης) με ηλεκτρονικούς, που έχουν τη δυνατότητα τηλεμέτρησης και παράλληλα, προχωρά σε πιλοτικές εφαρμογές τηλεμέτρησης, προκειμένου να μελετηθεί τεχνοοικονομικά η επέκταση στο σύνολο των 7,2 εκατομμυρίων πελατών της.
      Οι  μετρητές τηλεμέτρησης, μεταξύ άλλων, επιτρέπουν την ελαχιστοποίηση των επισκέψεων υπαλλήλων - καταμετρητών στις ιδιοκτησίες των πελατών, την τιμολόγηση χωρίς την έκδοση «έναντι» λογαριασμών και την άμεση πληροφόρηση των πελατών με στοιχεία της κατανάλωσής τους.
      Ο Υπουργός
      Δ. ΣΙΟΥΦΑΣ»
     3. Στην με αριθμό 7846/10-5-07 ερώτηση του Βουλευτή κ. Ντίνου Ρόβλια δόθηκε  με το υπ’ αριθμ. 1363/30-5-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Ρόβλιας, για τα θέματα της αρμοδιότητάς μας, σας πληροφορούμε τα εξής:
      Α. Ο Υπουργός Αγροτικής Ανάπτυξης και Τροφίμων με αποφάσεις του έχει αναθέσει τη διενέργεια δειγματοληπτικών εργαστηριακών ελέγχων των δικαιούχων του προγράμματος «Μείωση της Νιτρορύπανσης Γεωργικής Προέλευσης», για την περιοχή της Θεσσαλίας (νομοί Καρδίτσας, Μαγνησίας, Λάρισας, Τρικάλων), στο Π.Ε.Γ.Ε.Α.Λ. Κεντρικής Ελλάδας που έχει έδρα στη Λάρισα.
      Μετά από πρόταση του Π.Ε.Γ.Ε.Α.Λ. Κεντρικής Ελλάδας, με την αριθμ. ΔΙΠΠ/Φ. ΕΓΚΡ.6/167/7360/16-5-2003 απόφαση της επιτροπής του άρθρου 2 παρ. 1 της αριθμ. 55/98 Π.Υ.Σ. εγκρίθηκε από το ΥΠ.ΕΣ.Δ.Δ.Α. η πρόσληψη οκτώ (8) ατόμων διαφόρων ειδικοτήτων με σύμβαση εργασίας ιδιωτικού δικαίου ορισμένου χρόνου (1χρόνο) για την κάλυψη πρόσκαιρων αναγκών του Περιφερειακού Εργαστηρίου Γεωργικών Εφαρμογών και Αναλύσεων Λιπασμάτων (Π.Ε.Γ.Ε.Α.Λ.) Κεντρικής Ελλάδας, για την εφαρμογή του Προγράμματος «Μείωση της Νιτρορύπανσης Γεωργικής Προέλευσης».
      Το προσωπικό αυτό προσλήφθηκε τον Αύγουστο του 2003 και η σύμβασή τους ανανεώνεται κατ' έτος μέχρι και σήμερα.
      Επισημαίνεται ότι δεν έχει υποβληθεί πρόταση του Π.Ε.Γ.Ε.Α.Λ. Κεντρικής Ελλάδας και επομένως δεν εκκρεμεί αίτημα του Υπουργού Αγροτικής Ανάπτυξης και Τροφίμων προς την Επιτροπή του άρθρου 2 παρ. 1 της αριθμ. 33/2006 Π.Υ.Σ. για έγκριση πρόσληψης τεσσάρων (4) ατόμων για το πρόγραμμα «Μείωση της Νιτρορύπανσης Γεωργικής Προέλευσης», ειδικότερα για την περιοχή του Νομού Καρδίτσας.
      Β. Με την αριθμ. 337781/22-12-2006 απόφαση του Υπουργού Αγροτικής Ανάπτυξης και Τροφίμων προκηρύχθηκε η πλήρωση εξακοσίων πενήντα θέσεων σε υπηρεσίες του Υπουργείου Αγροτικής Ανάπτυξης και Τροφίμων (Κεντρικές και Ειδικές Αποκεντρωμένες) και εποπτευόμενα Νομικά Πρόσωπα, Περιφέρειες και Νομαρχιακές Αυτοδιοικήσεις της Χώρας για λόγους πρακτικής άσκησης έτους 2007-2008.
      Ειδικότερα για το Νομό της Καρδίτσας προκηρύχθηκε η πλήρωση μίας (1) θέσης Γεωπόνου για το Κέντρο Γενετικής Βελτίωσης Ζώων, (υπηρεσία του Υπουργείου) και μιας (1) θέσης Γεωπόνου για τη Νομαρχιακή Αυτοδιοίκηση Καρδίτσας.
      Τα αποτελέσματα της εν λόγω προκήρυξης αναμένεται να ανακοινωθούν στο τέλος του καλοκαιριού.
      Επισημαίνεται ότι από την προκήρυξη έτους 2006-2007 αν και προσλήφθηκαν δύο (2) Γεωπόνοι για τη Νομαρχιακή Αυτοδιοίκηση Καρδίτσας, ο ένας εξ' αυτών παρουσιάσθηκε για ανάληψη υπηρεσίας και εξακολουθεί να υπηρετεί μέχρι και σήμερα ενώ ο άλλος δεν παρουσιάσθηκε και η αρμόδια Δ/νση Διοικητικού Προσωπικού Ιδιωτικού Δικαίου του Υπουργείου Αγροτικής Ανάπτυξης και Τροφίμων προχώρησε στην αντικατάστασή του.
      Ο Υπουργός
      Ε. ΜΠΑΣΙΑΚΟΣ»
      4. Στην με αριθμό 7878/11-5-07 ερώτηση του Βουλευτή κ. Απόστολου Φωτιάδη και την με αριθ. 2917/09-05-2007 αναφορά του Βουλευτή κ. Βασιλείου Κεγκέρογλου δόθηκε με το υπ’ αριθμ. 2/32322/0025/31-5-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. 2917/09-05-2007 αναφοράς του κ. Κεγκέρογλου και της με αρ. 7878/11-05-2007 ερώτησης του κ. Φωτιάδη, σχετικά με επιστολές του ΠΑ.Σ.Ε. Ο.Τ.Ε. για την κατάσταση του δικτύου πωλήσεων του Ο.Τ.Ε. Α.Ε., βάσει των στοιχείων που μας γνωστοποίησε η εταιρεία σας γνωρίζουμε τα παρακάτω:
      Ο σχεδιασμός και η ανάπτυξη του δικτύου καταστημάτων ανήκει στην αποφασιστική αρμοδιότητα της διοίκησης της εταιρείας, η οποία λειτουργώντας σε περιβάλλον ελεύθερης αγοράς, με ιδιωτικοοικονομικά κριτήρια, φροντίζει για τον εκσυγχρονισμό όλου του δικτύου, ώστε, αφενός, να εξυπηρετούνται με τον καλύτερο τρόπο οι πελάτες της και αφετέρου, να εξασφαλίζεται η εμπορική βιωσιμότητα των καταστημάτων. Σε αυτά τα πλαίσια: α) δεν υπάρχει πρόθεση της εταιρείας για κλείσιμο 150 τηλεπικοινωνιακών εμπορικών καταστημάτων ανά την Ελλάδα και β) η κατάθεση αιτημάτων των πελατών μπορεί να γίνεται και μέσω του Κέντρου Τηλεφωνικής Εξυπηρέτησης 134, ενώ η εξόφληση των λογαριασμών μπορεί να γίνεται και με πάγια τραπεζική εντολή, ή σε υποκαταστήματα των ΕΛΤΑ και πρακτορεία ΟΠΑΠ με τα οποία έχει σύμβαση η εταιρεία.
      Η λειτουργία των πληροφοριακών συστημάτων ήταν πλημμελής μόνο περιστασιακά και για μικρό συνολικά χρονικό διάστημα, και οφειλόταν ακριβώς στην εφαρμογή νέου πληροφοριακού συστήματος, το οποίο πλέον λειτουργεί πολύ καλά. Επίσης, σύμφωνα με τις αρμόδιες υπηρεσίες του ΟΤΕ, δεν υπάρχει θέμα ελλιπούς εφοδιασμού των καταστημάτων με τερματικό εξοπλισμό, ενώ και το προσωπικό που απασχολείται με την εξυπηρέτηση πελατών είναι επαρκώς εκπαιδευμένο.
      Ο Υφυπουργός
      ΠΕΤΡΟΣ ΔΟΥΚΑΣ»
     5. Στην με αριθμό 7433/30-4-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ80.000/οικ.12645/2694/17-5-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθ.7433/30-04-2007 ερώτηση που κατατέθηκε στην Βουλή των Ελλήνων από τον Βουλευτή κ. Λεβέντη Αθανάσιο, σας γνωρίζουμε τα εξής:
      1. Το Τ.Σ.Α.Υ., στο πλαίσιο των δυνατοτήτων του, καταβάλλει σοβαρές προσπάθειες για την καταπολέμηση της εισφοροδιαφυγής.
      Πραγματοποιεί ελέγχους των εργοδοτών, ωστόσο, λόγω της έλλειψης σε προσωπικό (από τις προβλεπόμενες 287 θέσεις στο ταμείο σήμερα υπηρετούν 154 υπάλληλοι) δεν είναι εφικτός προς το παρόν ο συστηματικός έλεγχος. Το ζήτημα θα αντιμετωπιστεί με την επικείμενη ολοκλήρωση των διαδικασιών πρόσληψης του αναγκαίου προσωπικού.
      2. Εκκρεμεί η υποβολή εκ μέρους του Τ.Σ.Α.Υ. των στοιχείων για τα ποσά της 1ης και 2ης δόσης της ειδικής εισφοράς των συνταξιούχων υπέρ του Λ.ΑΦ.Κ.Α που κατέβαλε το Ταμείο τον Ιούλιο του 2006 και Ιανουάριο του 2007, αντίστοιχα, σε εφαρμογή του ν.3408/05 (ΦΕΚ 272/Α΄/05).
      Με την υποβολή των στοιχείων τα ποσά θα μεταφερθούν στο Ταμείο από τις πιστώσεις του Κρατικού Προϋπολογισμού.
      3. Για το έτος 2007, έχει προβλεφθεί η χρηματοδότηση του Τ.Σ.ΑΥ., σύμφωνα με τις διατάξεις του άρθρου 22 & 35 του ν.2084/92, με το ποσό των 20.000.000,00 €, έναντι του ποσού των 10.500.000,00 € που χρηματοδοτήθηκε για το έτος 2006. Όσον αφορά στις οφειλές του Δημοσίου παρελθόντων ετών (1997-2005), βρίσκεται σε εξέλιξη η διαδικασία ελέγχου των στοιχείων που έχει υποβάλλει το Ταμείο με μεγάλη καθυστέρηση. Έχουν υποβληθεί Ισολογισμοί-Απολογισμοί μέχρι το έτος 2001.
      Μετά την ολοκλήρωση του ελέγχου και τον προσδιορισμό του ύψους της οφειλής, θα προχωρήσουμε σε ειδική ρύθμιση. για την εξόφλησή της, με την διαδικασία που ρυθμίστηκαν οι οφειλές του Δημοσίου προς το ΙΚΑ.-Ε.Τ.Α.Μ., Ο.A.E.E. και Ταμείο Νομικών, με την έκδοση και μεταφορά στο Ταμείο ειδικών ομολόγων  του Δημοσίου.
      Επισημαίνουμε ότι απαραίτητη προϋπόθεση για την καταβολή της συμμετοχής του Δημοσίου στην κοινωνική ασφάλιση, σύμφωνα με τα αρ. 22 & 35 του Ν.2084/92, αποτελεί η υποβολή από το Ταμείο Ισολογισμών-Απολογισμών των ετών 2002-2006. .
      Με το α.π. 2/1/οικ.11960/2562/07 έγγραφό μας ζητήσαμε από όλα τα Ταμεία να είναι συνεπή στις υποχρεώσεις τους προκειμένου να τους καταβάλλονται οι οφειλές του Δημοσίου. Το ταμείο έχει καταρτίσει τους Ισολογισμούς-Απολογισμούς  μέχρι το έτος 2001. Λόγω σοβαρής έλλειψης προσωπικού, η κατάρτιση των Ισολογισμών -Απολογισμών των χρήσεων 2002-2004 έχει ανατεθεί σε ιδιωτική εταιρεία και αναμένεται να ολοκληρωθούν σε χρονικό διάστημα 18 μηνών από σήμερα.
      4. Σε εξέλιξη βρίσκεται το έργο της μηχανογράφησης του ταμείου το οποίο έχει ανατεθεί μετά από δημόσιο διαγωνισμό στην Ένωση Εταιρειών HOL-EXODUS και αναμένεται να ολοκληρωθεί εντός 36 μηνών από σήμερα.
      5. Όσον αφορά στην πρόσληψη προσωπικού, σας γνωρίζουμε ότι από τον Οργανισμό του ΤΣΑΥ προβλέπονται διακόσιες ογδόντα επτά (287) οργανικές θέσεις και υπηρετούν εκατόν πενήντα τέσσερις (154) υπάλληλοι. Με τις ΔIΠΠ/Φ.ΕΓΚΡ.7/337/οικ.21261/22-01-2003, ΔIΠΠ/Φ.7/391/16909/26-09-2005 και ΔIΠΠ/Φ.ΕΓΚΡ.7/396/0IΚ.18667/22-08-2006 αποφάσεις της τριμελούς επιτροπής του άρθρου 2 παρ. 1 της ΠΥΣ 55/98, εγκρίθηκε η πλήρωση ογδόντα έξι (86) κενών οργανικών θέσεων στο ΤΣΑΥ, οι οποίες θα καλυφθούν μέσω ΑΣΕΠ. Επίσης, στο πλαίσιο του προγραμματισμού προσλήψεων προσωπικού έτους 2007, το ΤΣΑΥ έχει υποβάλλει πρόταση προς την υπηρεσία μας για την πλήρωση οκτώ (8) επιπλέον κενών οργανικών θέσεων.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     6. Στην με αριθμό 8129/17-5-07 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. ΤΚΕ/Φ2/14571/7-6-07  έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθ. 8129/17-05-2007 ερώτησης που κατέθεσε στη Βουλή η Βουλευτής κ. Θεoδώρα Τζάκρη, με θέμα: «Προβλήματα εφαρμογής του Ν. 3536/2007 και της σχετικής εκδοθείσας ΚΥΑ για τον χαρακτηρισμό του Ν. Πέλλας ως παραμεθόριας και προβληματικής περιοχής στο σύνολό του», στα πλαίσια των αρμοδιοτήτων μας, σας γνωρίζουμε τα εξής:
      1. Με τις διατάξεις του άρθρου 42 του ν. 3536/2007 (ΦΕΚ 42/Α/23.2.2007) προβλέπεται ο χαρακτηρισμός ολόκληρου του ν. Πέλλας ως παραμεθόριας περιοχής.
      Συγκεκριμένα προβλέπονται:
      α) Μετάταξη με ευνοϊκή για τον υπάλληλο διαδικασία (οποτεδήποτε, χωρίς γνώμη υπηρεσιακών συμβουλίων) σύμφωνα με τη διαδικασία του άρθρου 72 του ν. 3528/2007 (Υπαλληλικός Κώδικας) και της παρ. 22 του άρθρου 9 του ν. 2266/1994.
      β) Υποχρεωτική για την υπηρεσία μετάθεση του υπαλλήλου μετά από αίτησή του με σκοπό τη συνυπηρέτηση συζύγων, κατ' εφαρμογή της παρ. 9 του άρθρου 67 του ν.3528/2007 και
      γ) Μοριοδότηση, σύμφωνα με το ισχύον σύστημα προσλήψεων, των υποψηφίων για την κατάληψη θέσεων που προκηρύσσονται στο νομό Πέλλας, οι οποίοι είναι δημότες ή δημότες και μόνιμοι κάτοικοι του νομού. Αναλυτικότερα:
      - Σε γραπτό διαγωνισμό: οι υποψήφιοι που είναι δημότες του νομού Πέλλας λαμβάνουν επιπλέον δέκα μονάδες.
      - Σε διαδικασία με σειρά προτεραιότnτας οι υποψήφιοι που είναι μόνιμοι κάτοικοι και δημότες του νομού Πέλλας προτάσσονται των λοιπών υποψηφίων ανεξάρτητα από το σύνολο των μονάδων που συγκεντρώνουν όταν συμμετέχουν σε διαδικασίες πρόσληψης ή διορισμού σε θέσεις υπηρεσιών στην εν λόγω περιοχή. Μετά τους υποψηφίους που είναι μόνιμοι κάτοικοι και δημότες ακολουθούν οι υποψήφιοι που είναι απλώς δημότες του νομού Πέλλας.
      Η τυπική και ουσιαστική ισχύς των ανωτέρω αρχίζει από 23.2.2007 με τη δημοσίευση του ν.3536/2007 στην ΕτΚ (άρθρο 43). Δηλαδή όσοι ενδιαφέρονται να στελεχώσουν υπηρεσίες του νομού Πέλλας, με τους όρους και τις προϋποθέσεις που θέτουν οι διατάξεις περί μετατάξεων σε παραμεθόριες περιοχές, μπορούν με αίτησή τους να κινήσουν τη διαδικασία, από την πλευρά του αρμόδιου διοικητικού οργάνου, ώστε να εκδοθεί η διοικητική πράξη που ιδρύει τα προβλεπόμενα, από τις παραπάνω διατάξεις, δικαιώματα.
      Επιπρόσθετα, η υπηρεσία μας πρόκειται να εκδώσει εγκύκλιο για την εφαρμογή των διατάξεων του άρθρου 71, παρ. 1 και του άρθρου 72 του Υπαλληλικού Κώδικα, στην οποία, μεταξύ των άλλων, θα υπενθυμίσουμε για μετατάξεις, στις υπηρεσίες των περιοχών που έχουν χαρακτηριστεί ως παραμεθόριες, την ανάγκη αποστολής στην υπηρεσία μας, ανά έξι μήνες, επικαιροποιημένων στοιχείων επί των κενών θέσεων, προκειμένου αυτά να εισάγονται στον ιστότοπο της ΓΓ ΔΔ & ΗΔ και να εξασφαλίζεται η ενημέρωση των ενδιαφερομένων υπαλλήλων. Επισημαίνεται ότι η ανωτέρω εγκύκλιος προς τις υπηρεσίες αποσκοπεί στη διευκόλυνση των υπαλλήλων και δεν αποτελεί προϋπόθεση για την έναρξη εφαρμογής των μετατάξεων σε υπηρεσίες του νομού Πέλλας, κατ' εφαρμογή των διατάξεων του άρθρου 72 του ν.3528/2007, της παρ.9 του ν.2266/1994 και του άρθρου 42 του ν.3536/2007.
      2. Με την ΚΥΑ αριθμ. ΔΙΔΑΔ/Φ.48Α/5/οικ.8352/30.3.2007 (ΦΕΚ 571/Β΄/20.4.2007) εντάχθηκε το σύνολο του νομού Πέλλας στις περιοχές που χαρακτηρίζονται ως προβληματικές τύπου Α’ κατ' εξουσιοδότηση της παρ. 1 του άρθρου 64 του ν.1943/1991 όπως αντικαταστάθηκε από το άρθρο 9 του ν. 2085/1992 (ΦΕΚ 170/Β΄).
      Σύμφωνα με την εξουσιοδοτική ρήτρα του άρθρου 9 του ν. 2085/1992, με απόφαση των Υπουργών Εσωτερικών, Δημόσιας Διοίκησης και Αποκέντρωσης (πρώην Υπουργού Προεδρίας) και Οικονομίας και Οικονομικών (πρώην Υπουργού Οικονομικών), περιοχές της χώρας χαρακτηρίζονται ως προβληματικές, λόγω ιδιαιτεροτήτων από άποψη ιδίως συνθηκών διαβίωσης, επικοινωνίας ή στέγασης, ενώ, ανάλογα με το βαθμό προβληματικότητας, πραγματοποιείται η διάκριση σε προβληματικές τύπου Α΄ ή Β΄ Συνεπώς, ορθώς μνημονεύεται στο σκεπτικό της ανωτέρω κανονιστικής πράξης η φράση ότι από την απόφαση αυτή δεν προκαλείται δαπάνη σε βάρος του κρατικού προϋπολογισμού.
      Τα οικονομικά κίνητρα που παρέχονται σε υπαλλήλους που υπηρετούν σε περιοχές που έχουν χαρακτηριστεί ως προβληματικές έχουν θεσπιστεί με άλλες διατάξεις και συγκεκριμένα με:
      α) Την παρ. 4 του άρθρου 64 του ν. 1943/1991 όπως αυτό αντικαταστάθηκε με το άρθρο 9 του ν. 2085/1992 και το άρθρο 10 του ν. 3320/2005, (ΦΕΚ 48/Α'), που προβλέπει την παροχή του ευεργετήματος της αγοράς/ανέγερσης κατοικίας σε υπαλλήλους υπηρεσιών περιοχών που έχουν χαρακτηριστεί ως προβληματικές με τις αποφάσεις που εκδίδονται κατ' εξουσιοδότηση του άρθρου 9 του ν. 2085/1992. Με την έκδοση της ανωτέρω ΚΥΑ αριθμ ΔΙΔΑΔ/Φ.48Α/5/οικ.8352/30.3.2007 οι υπάλληλοι των υπηρεσιών του συνόλου του νομού Πέλλας δικαιούνται το ευεργέτημα της επιδότησης κατοικίας εφόσον πληρούν και τις λοιπές προϋποθέσεις που τίθενται από τις ανωτέρω διατάξεις.
      β) Το άρθρο 8 του ν. 3205/2003 (ΦΕΚ 297/Α΄), που προβλέπει την καταβολή μηνιαίων επιδομάτων σε υπαλλήλους που υπηρετούν σε υπηρεσίες προβληματικών Α΄ και Β΄ και παραμεθόριων περιοχών.
      Αρμόδιο για την παροχή διευκρινήσεων επί της ερμηνείας και εφαρμογής του άρθρου 8 του ν. 3205/2003 καθώς και για τα επιτόκια των στεγαστικών δανείων που χορηγούνται από το Τ.Π.Δ., είναι το Υπουργείο Οικονομίας και Οικονομικών (Γενική Δ/νση Δημοσιονομικής Πολιτικής) προς το οποίο επίσης απευθύνεται η σχετική Ερώτηση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
     7. Στις με αριθμό 4496/20.2.07, 4533/20.2.07, 4646/22.2.07, 4656/22.2.07,4659/22.2.07 και 4830/27.2.07 ερωτήσεις των Βουλευτών κυρίων Γεωργίου Ντόλιου, Εμμανουήλ Στρατάκη, Βασιλείου Κεγκέρογλου, Στυλιανού Ματζαπετάκη, Εμμανουήλ Φραγκιαδουλάκη και Ιωάννη Σκουλά δόθηκε με το υπ’ αριθμ. 2/18941/0025/12-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με τις παραπάνω αναφορές βουλευτών, για τη διακοπή λειτουργίας των υποκαταστημάτων του ΟΤΕ στο Τυμπάκι Ηρακλείου και το Σουφλί Έβρου, βάσει των στοιχείων που μας γνωστοποίησε η εταιρεία, σας γνωρίζουμε τα παρακάτω:
     Ο σχεδιασμός και η ανάπτυξη του δικτύου καταστημάτων ανήκει στην αποφασιστική αρμοδιότητα της διοίκησης της εταιρείας, η οποία λειτουργώντας με τα κριτήρια της αγοράς, φροντίζει για τον εκσυγχρονισμό όλου του δικτύου καταστημάτων της, ώστε να εξυπηρετούνται με τον καλύτερο τρόπο οι πελάτες της και συγχρόνως να εξασφαλίζεται η εμπορική βιωσιμότητα των καταστημάτων της.
     Ειδικότερα όσον αφορά το κατάστημα του ΟΤΕ Α.Ε. στο Σουφλί του Νομού Έβρου αυτό λειτουργεί κάθε Παρασκευή, ενώ όσον αφορά το κατάστημα στο Τυμπάκι Ηρακλείου Κρήτης η εταιρεία εξετάζει τις προϋποθέσεις υπό τις οποίες θα μπορούσε να λειτουργήσει και πάλι.
     Τέλος, όπως είναι γνωστό ο ΟΤΕ Α.Ε., παρέχει στους πελάτες του εκτός από τη δυνατότητα εξυπηρέτησής τους από τα καταστήματα της εταιρείας και εναλλακτικούς τρόπους εξόφλησης των λογαριασμών τους, είτε με πάγια εντολή μέσω τραπεζικού λογαριασμού τους, είτε μέσω υποκαταστημάτων των ΕΛΤΑ και των πρακτορείων ΟΠΑΠ, όπου έχει σχετικές συμβάσεις.
     Ο Υφυπουργός
     ΠΕΤΡΟΣ ΔΟΥΚΑΣ»
     8. Στην με αριθμό 5303/8-3-07 ερώτηση των Βουλευτών κυρίων Αντωνίου Σκυλλάκου, Ορέστη Κολοζώφ και κ. Λιάνας Κανέλλη δόθηκε με το υπ’ αριθμ. 1505/10-4-07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης παρακαλώ να ενημερώσετε την κυρία και τους κύριους Βουλευτές ότι:
     Όπως προκύπτει από το υπ’ αριθμ. πρωτ. 5658/8-1-2007 έγγραφο της Εισαγγελίας του Αρείου Πάγου, για την υπόθεση που αφορά στην περιοχή «ΠΕΥΚΑ ΒΕΡΔΗ» (Ποικίλο Όρος) του Δήμου Πετρούπολης,-ο.-Εισαγγελέας του Αρείου Πάγου έχει ήδη παραγγείλει από τις 23-10-2006 στον Διευθύνοντα την Εισαγγελία Εφετών Αθηνών τη διενέργεια προκαταρκτικής εξέτασης για τη διακρίβωση ενδεχόμενης τέλεσης αξιόποινων πράξεων και ιδίως πράξεων κακουργηματικής απάτης σε βάρος του Δημοσίου και εκβίασης κατ' εξακολούθηση. Σύμφωνα με το υπ’ αριθμ. 1279/11-1-2007 έγγραφο τ/ς Εισαγγελίας Εφετών Αθηνών, η συγκεκριμένη προκαταρκτική εξέταση βρίσκεται σε εξέλιξη.
     Επισημαίνεται ότι, αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργo της ανεξάρτητης Δικαιοσύνης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
    9. Στην με αριθμό 4860/27-2-07 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Φ900α/5427/9066/13-4-07 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 4860/27-2-2007 ερώτησης που κατέθεσε ο Βουλευτής κ. Νίκος Νικολόπουλος στη Βουλής των Ελλήνων, με θέμα τον υπολογισμό της στρατιωτικής θητείας ως συντάξιμου χρόνου, σας γνωρίζουμε τα ακόλουθα:
     Η εισαγωγή των τέκνων πολυτέκνων στις Στρατιωτικές Σχολές ρυθμίζεται από τις διατάξεις του ΝΔ.582/70 (άρθρο 1). Τα τέκνα πολυτέκνων εισάγονται στα ΑΣΕΙ-ΑΣΣΥ, ως ειδική κατηγορία σε ποσοστό 35% επί των εισακτέων της γενικής σειράς.
     Στα πλαίσια του έμπρακτου ενδιαφέροντος του ΥΠΕΘΑ για τις τρίτεκνες οικογένειες και της συνεχούς προσπάθειας για περιορισμό των προβλημάτων που αντιμετωπίζουν, εξετάζεται ήδη από τις Υπηρεσίες του Υπουργείου το αίτημά τους για επιπλέον μοριοδότηση.
     Τέλος, επισημαίνεται ότι με το νέο νόμο 3421/13-12-2005 «Στρατολογία των Ελλήνων», το ΥΠΕΘΑ, αποδεικνύοντας την ευαισθησία του στο θέμα των τρίτεκνων οικογενειών, καθιέρωσε για πρώτη φορά τη θητεία εννέα μηνών για τον μόνο ή μεγαλύτερο αδελφό από τρία αδέλφια καθώς και την απαλλαγή από τη στράτευση του πατέρα τριών τέκνων.
     Ο Υπουργός
     ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΙΜΑΡΑΚΗΣ»
     10. Στην με αριθμό 7078/20-4-07 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 220/14-5-07 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του μεαριθ. πρωτ. 7078/20-04-2007 εγγράφου σας, με το οποίο μας διαβιβάσθηκε ερώτηση της Βουλευτού κ. Ε. Τσουρή, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Ο Οργανισμός Λιμένα Πειραιά Α.Ε. (ΟΛΠ Α.Ε.) έχει διαθέσει ειδικά λεωφορεία που εκτελούν κυκλικά δρομολόγια όλο το 24ωρο όλες τις ημέρες του χρόνου για την δωρεάν μετακίνηση των επιβατών. Ειδικά κατά τη διάρκεια των εορτών του Πάσχα, είχαν διατεθεί τρία λεωφορεία το πρωί και τέσσερα το απόγευμα για την καλύτερη εξυπηρέτηση του επιβατικού κοινού. Λόγω της υψηλής κίνησης που δημιουργήθηκε από τις αφίξεις πλοίων κατά τις ημέρες επιστροφής των. εκδρομέων, τα λεωφορεία του Οργανισμού κινήθηκαν με αργούς ρυθμούς για λόγους ασφάλειας των επιβατών και των τροχοφόρων που αποβιβάζονταν από τα πλοία.
     Επιπρόσθετα, ο ΟΛΠ Α.Ε. έχει προγραμματίσει τόσο την ενοικίαση επιπλέον λεωφορείων από την ΕΘΕΛ Α.Ε. για την θερινή περίοδο (όπως έγινε και το 2006), όσο και την εγκατάσταση στις στάσεις των λεωφορείων του Οργανισμού συστήματος πληροφόρησης των επιβατών, μέσω τηλεματικής, για την άφιξη και αναχώρηση των λεωφορείων.
     2. Ο Ο.Λ.Π. Α.Ε, επιπροσθέτως των ανωτέρω, λαμβάνει σειρά μέτρων για την καλύτερη εξυπηρέτηση του επιβατικού κοινού. Ενδεικτικά αναφέρονται:
     - Η τοποθέτηση προστατευτικών κιγκλιδωμάτων, ανοικτών στεγάστρων, κλιματιζόμενων στεγασμένων χώρων προσωρινής αναμονής επιβατών, ενημερωτικών πινακίδων, κεραιών ευρυζωνικών δικτύων για χρήση internet, έκδοση ενημερωτικού φυλλαδίου «οδηγού ταξιδιώτη» αλλά και χωροθετήσεις εκδοτηρίων εισιτηρίων, ειδικών χώρων υγιεινής, καθώς και ρυθμίσεις κυκλοφορίας και στάθμευσης αυτοκινήτων ταξί, λεωφορείων κ.λπ.
     - Η κατασκευή και δεύτερης πεζογέφυρας στην περιοχή του κεντρικού λιμένα απέναντι από τον ιερό ναό του Αγίου Σπυρίδωνα προϋπολογισμού 3.000.000 ευρώ (η οποία βρίσκεται υπό δημοπράτηση) μετά και την επιτυχημένη κατασκευή της υπέργειας μεταλλικής πεζογέφυρας σύνδεσης του επιβατικού λιμανιού με τον σταθμό ΗΣΑΠ, που προσφέρει άνετη, γρήγορη και ασφαλή πρόσβαση των ταξιδιωτών στο λιμένα του Πειραιά.
     Η ειδική υπηρεσία «call center» με αριθμό τηλεφωνικής κλήσης 1441 για την ενημέρωση του κοινού με ζωντανή συνομιλία (πέραν του τηλεφωνικού αριθμού 1440 με μαγνητοφωνημένα μηνύματα) και ο σχεδιασμός επέκτασής της και στην κινητή τηλεφωνία για την προφορική και μέσω μηνυμάτων ενημέρωση για τα δρομολόγια των πλοίων.
     - Οι ειδικές μεταλλικές ενημερωτικές πινακίδες με τον χάρτη του λιμένα Πειραιά, καθώς και ο σχεδιασμός εγκατάστασης συστήματος ηλεκτρονικών πινακίδων (τρεις γιγαντοοθόνες εξωτερικού χώρου και έξι οθόνες εσωτερικού χώρου) με «on-line» πληροφορίεςγια τις αναχωρήσεις - αφίξεις των πλοίων.
     - Η πλήρης ανακαίνιση του Επιβατικού Σταθμού της περιοχής Αγίου Διονυσίου, με σύγχρονους χώρους και ανέσεις για τους επιβάτες.
     - Ειδικά για την εξυπηρέτηση τουριστών - επιβατών κρουαζιέρας, ανακαινίσθηκε πλήρως ο Α΄ Επιβατικός Σταθμός Ακτής Ξαβερίου και δημιουργήθηκε ο Β΄ Επιβατικός Σταθμός Κανέλλου με εγκατάσταση σύγχρονου εξοπλισμού. Παράλληλα, σχεδιάζεται και η δημιουργία νέου Γ΄ Επιβατικού Σταθμού στην περιοχή Προ λιμένα, ενώ είναι υπό δημοπράτηση η κατασκευή Διεθνούς Εκθεσιακού, Συνεδριακού και Επιχειρηματικού Κέντρου στην περιοχή Παλατάκι του Κεντρικού Λιμένα Πειραιά, για την υποδοχή κρουαζιερόπλοιων και την εξυπηρέτηση επιβατών κρουαζιέρας.
     Ο Υπουργός
     ΜΑΝΩΛΗΣ ΚΕΦΑΛΟΓΙΑΝΝΗΣ»)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο Εμινίδη.
	Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Παρασκευής 22 Ιουνίου 2007.
	Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής)
	1. Η με αριθμό 673/19-6-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τον Υπουργό Δημόσιας Τάξης, σχετικά με το περιστατικό βασανισμού αλλοδαπών στο Αστυνομικό Τμήμα Ομόνοιας, την τιμωρία την υπευθύνων κ.λπ..
	2. Η με αριθμό 677/19-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την απόφαση της Δημόσιας Επιχείρησης Αερίου Α.Ε. για χερσαία διέλευση του αγωγού φυσικού αερίου από την περιοχή των Μεγάρων κ.λπ..
	3. Η με αριθμό 678/41/19-6-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με περιστατικά αστυνομικής βίας κ.λπ..
(Θα απαντήσει ο Υπουργός Δημόσιας Τάξης).
	Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
	1. Η με αριθμό 674/19-6-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Οικονομίας και Οικονομικών, σχετικά με τον αποκλεισμό των λογιστών-φοροτεχνικών από το πρόγραμμα Παροχής Υπηρεσιών και Εμπορίου κ.λπ..
	2. Η με αριθμό 680/19-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εσωτερικών, Δημόσιας Διοίκησης και Αποκέντρωσης και Δημόσιας Τάξης, σχετικά με την αντιμετώπιση του προβλήματος της διαφθοράς στη χώρα μας κ.λπ..
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις πρώτου κύκλου:
	Θα συζητηθεί η πρώτη με αριθμό 667/18-6-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Σάββα Εμινίδη προς τον Υπουργό Αγροτικής Ανάπτυξης και Τροφίμων, σχετικά με τα προβλήματα στις εξαγωγές των ελληνικών επιτραπέζιων σταφυλιών και ειδικότερα της ποικιλίας «σουλτανίνα».
	Η επίκαιρη ερώτηση του κυρίου συναδέλφου έχει ως εξής: 
	«Στην Ελλάδα ξεκίνησε από το 2001 συστηματικά η πιστοποίηση των επιτραπέζιων σταφυλιών και κυρίως της ποικιλίας «σουλτανίνα» σε όλες τις περιοχές καλλιέργειάς της. Η αμπελουργική περιοχή του νομού Καβάλας είναι ένας από τους τρεις κυρίως χώρους παραγωγής επιτραπέζιων σταφυλιών στην Ελλάδα με περίπου εβδομήντα χιλιάδες τόνους από τους οποίους το 30-35% εξάγεται και καταναλώνεται σε χώρες της Ευρωπαϊκής Ένωσης. Η ποικιλία «σουλτανίνα» ανέρχεται σε είκοσι μία χιλιάδες τόνους και αποτελεί το κυριότερο εξαγώγιμο προϊόν της περιοχής στην Ευρωπαϊκή ΄Ενωση. Όλη η ποσότητα της ποικιλίας «σουλτανίνα» η οποία εξάγεται από την περιοχή της Ανατολικής Μακεδονίας είναι πιστοποιημένη σύμφωνα με το πρότυπο της EUREPGAP.
	Κατά τη διάρκεια της συγκομιδής του 2006 ανέκυψαν απαιτήσεις από σημαντική μερίδα αλυσίδων super market της Γερμανίας που καταστρατηγούν την ευρωπαϊκή νομοθεσία όσον αφορά τα ανιχνεύσιμα εντός των νομίμων ορίων υπολείμματα φυτοπροστατευτικών προϊόντων σε κάποια φρούτα και λαχανικά, συμπεριλαμβανομένων σε αυτά και των επιτραπέζιων σταφυλιών, ενώ ταυτόχρονα οι ίδιες μεγάλες αλυσίδες super market της γερμανικής αγοράς εισάγουν επιτραπέζια σταφύλια από τρίτες χώρες, των οποίων οι παραγωγοί χρησιμοποιούν πληθώρα δραστικών ουσιών αποσυρμένων από την Ευρωπαϊκή Ένωση.
    Επειδή διακυβεύεται η υγεία, αλλά και η ασφαλής διατροφή του Ευρωπαίου καταναλωτή, επειδή καταστρατηγείται η ευρωπαϊκή νομοθεσία και στα ζητήματα του ανταγωνισμού ανοίγοντας την πόρτα και ενδεχομένως σε γενετικά τροποποιημένα προϊόντα, επειδή καταργείται κατ’ ουσία το  πρότυπο πιστοποίησης, τόσο του Ο.Π.Ε.ΓΕ.Π. όσο και της EUREPGAP, και επειδή εκτός του θέματος της περιφρόνησης της επιστήμης, ανακύπτει και το μείζον ζήτημα της προστασίας του περιβάλλοντος, ερωτάσθε:
    Τι προτίθεστε να κάνετε προκειμένου, να αποτρέψετε την παγίωση της ανωτέρω διαμορφούμενης κατάστασης, η οποία τείνει να επιβληθεί από τις αλυσίδες των super market, με αποτέλεσμα να πληγούν, τόσο οι ελληνικές εξαγωγές, όσο και η ίδια η παραγωγή ενός σημαντικότατου ελληνικού προϊόντος, του επιτραπέζιου σταφυλιού, δευτέρου σε αξία εξαγώγιμου νωπού οπωροκηπευτικού ελληνικού προϊόντος, μετά τα εσπεριδοειδή».
    Στην επίκαιρη ερώτηση του κ. Εμινίδη θα απαντήσει ο Υφυπουργός Αγροτικής Ανάπτυξης κ. Κοντός.
    Ορίστε, κύριε Υφυπουργέ, έχετε το λόγο.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, όντως η σουλτανίνα και τα σταφύλια για το Νομό Καβάλας είναι μια πάρα πολύ σημαντική καλλιέργεια. Το λέω αυτό έχοντας ιδίαν αντίληψη του θέματος, διότι όπως και ο κύριος συνάδελφος γνωρίζει, πέρυσι έκανα επίσκεψη στην περιοχή. Είχαν κάποια προβλήματα με βροχοπτώσεις και χαλάζι και στηρίξαμε τους σταφυλοπαραγωγούς της περιοχής. 
    Πρέπει, όμως, να σας πω ότι πολλές φορές η πολιτική και η πολιτεία είναι δύσκολο να παρέμβουν σε εμπορικές συμφωνίες ή σε εμπορικές συνεργασίες. Τι συμβαίνει στη συγκεκριμένη περίπτωση; Διότι το φαινόμενο αυτό παρατηρήθηκε και την προηγούμενη χρονιά. Αρκετές αλυσίδες super market στη Γερμανία έχουν θέσει όρια, τα οποία είναι χαμηλότερα από τα ανώτατα επιτρεπτά όρια, όσον αφορά τα υπολείμματα των φυτοφαρμάκων. Στηριζόμενοι, λοιπόν, σε τέτοιες αποφάσεις, που έχουν πάρει ή ακόμα και σε ιδιωτικά συμφωνητικά που έχουν υπογράψει με Έλληνες εξαγωγείς ή παραγωγούς, όσον αφορά στα όρια των φυτοφαρμάκων, δεν δέχονται παρτίδες προϊόντων που έχουν όρια πάνω από αυτά που οι ίδιοι έχουν θέσει. 
    Πρέπει να σας πω ότι την προηγούμενη χρονιά ο κ. Αυγουλάς, ο οποίος έχει και την ευθύνη της αγροτικής πολιτικής, αλλά και η πολιτική ηγεσία του Υπουργείου Αγροτικής Ανάπτυξης και Τροφίμων, ήρθαμε σε επικοινωνία με την αντίστοιχη πολιτική ηγεσία του Υπουργείου Γεωργίας της Γερμανίας, έτσι ώστε να δεχθούν πίεση οι αλυσίδες των super market, αλλά και οι εισαγωγείς στη Γερμανία για να αποδεχθούν τα δικά μας πιστοποιητικά, πιστοποιητικά, τα οποία είναι είτε το άρθρο 2 παράγραφος 1 είτε το EUREPGAP, το ευρωπαϊκό πιστοποιητικό, για να μπορέσουν να αποδεχτούν τα δικά μας προϊόντα. Γνωρίζουν, όμως, πολύ καλά πως μιλάμε για εμπορικές συνεργασίες. Και εκεί είναι το πρόβλημα. 
    Αντίστοιχα, λοιπόν, και τη φετινή χρονιά υπάρχει επικοινωνία του κ. Αυγουλά, του Γενικού Γραμματέα του Υπουργείου Αγροτικής Ανάπτυξης και Τροφίμων με τον αντίστοιχο Γενικό Γραμματέα του Υπουργείου Γεωργίας της Γερμανίας και γίνεται μία προσπάθεια έτσι ώστε να αποδεχθούν τα πιστοποιητικά, το άρθρο 2 παράγραφος 1 και παράγραφος 2 και το EUREPGAP για να μπορέσουν να εξαχθούν τα προϊόντα. 
    Σε λίγη ώρα στο Υπουργείο Αγροτικής Ανάπτυξης και Τροφίμων έχουμε μια σύσκεψη με εξαγωγικούς φορείς από το Νομό Κορινθίας, που αντιμετωπίζουν και αυτοί το ίδιο πρόβλημα με το Νομό Καβάλας, έτσι ώστε να δούμε πώς μπορούμε να τους βοηθήσουμε, για να αυξηθούν οι εξαγωγές ελληνικών σταφυλιών και από την Καβάλα και από την Κορινθία στη Γερμανία. Πάντως, επαναλαμβάνω ότι πρόκειται για απόφαση που παίρνουν οι ίδιες οι αλυσίδες. Σε αρκετές των περιπτώσεων υπάρχουν και συμφωνητικά για τα όρια των υπολειμμάτων των φυτοφαρμάκων, όσον αφορά στα προϊόντα που εξάγονται στη Γερμανία. 
    Αυτό που αναφέρετε, δηλαδή ότι γίνονται εισαγωγές προϊόντων από τρίτες χώρες με υψηλά ποσοστά υπολειμμάτων, προσπαθούμε να το διαπιστώσουμε, μέχρι τώρα όμως κάτι τέτοιο δεν έχει βεβαιωθεί ούτε έχει πιστοποιηθεί, έτσι ώστε να προχωρήσουμε σε επίσημες καταγγελίες στην Ευρωπαϊκή Ένωση. 
    Το Υπουργείο παρακολουθεί πολύ στενά τα τεκταινόμενα και θέλω να σας πω ότι στα πλαίσια των δυνατοτήτων μας παίρνουμε κάθε δυνατό μέτρο, έτσι ώστε να διευκολύνουμε τις εξαγωγές σταφυλιών στη Γερμανία.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Ο κ. Εμινίδης έχει το λόγο.
    ΣΑΒΒΑΣ ΕΜΙΝΙΔΗΣ: Ευχαριστώ, κύριε Υπουργέ. 
    Κύριε Υπουργέ, δυστυχώς, εδώ και αρκετούς μήνες έχει διαπιστωθεί το πρόβλημα στο εμπόριο. Αλλά δεν είναι απλά εμπόριο. Είναι καλό, λοιπόν, οι κανόνες όπως έχουν θεσπισθεί και από την EUREPGAP, αλλά και όπως εφαρμόζονται από την Ευρωπαϊκή Ένωση, να εφαρμόζονται πραγματικά προς όλες τις κατευθύνσεις. Δεν μπορεί για τις δραστικές ουσίες, οι οποίες είναι στα νόμιμα πλαίσια στα ελληνικά σταφύλια και ιδιαίτερα της σουλτανίνας του Νομού Καβάλας, αλλά και του Νομού Κορινθίας και συνολικά από την Ελλάδα να υπάρχει πρόβλημα, ενώ, όπως είπατε, από τρίτες χώρες, αλλά σε χώρες που δεν παράγουν ποιοτικό σταφύλι και χρησιμοποιούν δραστικές ουσίες αποσυρμένες από την Ευρωπαϊκή Ένωση, να επιτρέπεται το εμπόριό τους.
Υπάρχει έγγραφο του παραρτήματος του Γεωτεχνικού Επιμελητηρίου Ελλάδος, του Επιμελητηρίου Καβάλας και του Συλλόγου Γεωπόνων Νομού Καβάλας και το έχετε εδώ και τρεις μήνες. 
      Σήμερα λέτε ότι προσπαθείτε να διαπιστώσετε τι γίνεται. Είχε γίνει με τον κ. Αυγουλά σύσκεψη εδώ και τρεις μήνες. Δυστυχώς, σ’ ένα μήνα, που θα ξεκινήσει η παραγωγή σουλτανίνας, οι Έλληνες αγρότες, ιδιαίτερα του Νομού Καβάλας, έχουν αγωνία για το τι θα γίνει. Θα μπορούν να δώσουν τα προϊόντα στη Γερμανία ή και σε όλες τις χώρες της Ευρωπαϊκής Ένωσης, χωρίς κανένα πρόβλημα;
      Διακυβεύεται η υγεία, αλλά και η ασφαλής διατροφή του ευρωπαίου καταναλωτή, όταν δυστυχώς για να οικονομήσουν –για να το πούμε απλά- κάποιοι έμποροι δημιουργούν προβλήματα στα ποιοτικά σταφύλια, στα νόμιμα από την Ευρωπαϊκή Ένωση, για να δώσουν τη δυνατότητα στις τσέπες τους να κάνουν παραεμπόριο. 
      Επειδή καταστρατηγείται, λοιπόν, η ευρωπαϊκή νομοθεσία και στα ζητήματα του ανταγωνισμού, ανοίγοντας την πόρτα σε γενετικά τροποποιημένα προϊόντα, επειδή καταργείται κατ’ ουσίαν το πρότυπο πιστοποίησης και από την EUREPGAP και από τον Ο.Π.Ε.Κ.Ε.Π.Ε., επειδή ανακύπτουν θέματα τόσο περιφρόνησης της επιστήμης, όσο και το μείζον ζήτημα της προστασίας του περιβάλλοντος, θέλουμε, κύριε Υπουργέ, και θέλουν όλοι οι Έλληνες αγρότες που παράγουν τη σουλτανίνα και παράλληλα οι αγρότες που παράγουν λαχανικά, οπωροκηπευτικά, εσπεριδοειδή -συνολικά δηλαδή οι Έλληνες αγρότες- να μάθουν πώς θα τους προστατεύσετε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Εμινίδη.
      Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, σας πληροφορώ ότι εμείς είμαστε οι πρώτοι που θέλουμε να γίνονται εξαγωγές αγροτικών προϊόντων. Θέλω να σας πληροφορήσω ότι επί των ημερών της σημερινής Κυβέρνησης κάθε χρόνο έχουμε μία αύξηση πάνω από 20% των εξαγωγών αγροτικών προϊόντων και σε τρίτες χώρες και στην Ευρωπαϊκή Ένωση, ενώ οι εξαγωγές των αγροτικών προϊόντων επί των ημερών της προηγούμενης Κυβέρνησης είτε παρουσίαζαν μείωση από χρονιά σε χρονιά είτε μία στασιμότητα. Αυτή είναι η αλήθεια. 
      Πέρα από αυτό, η ευαισθησία που έχουμε για τους σταφυλοπαραγωγούς και της Καβάλας και της Κορίνθου και όλων των άλλων περιοχών είναι δεδομένη. Όμως, πρέπει να ξέρετε ότι οι εμπορικές συμφωνίες είναι αυτές που κλείνονται μεταξύ των μεγάλων αλυσίδων super market της Γερμανίας και των Ελλήνων εξαγωγέων. Δεν μπορείς να απαγορεύσεις στο super market να βάλει πολύ χαμηλά, κάτω από τα ανώτατα επιτρεπτά όρια το ποσοστό που αφορά τα υπολείμματα των φυτοφαρμάκων. 
      ΣΑΒΒΑΣ ΕΜΙΝΙΔΗΣ: Πρέπει να εφαρμοστεί η νομοθεσία για όλους. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα σας πω, κύριε συνάδελφε, διότι το επιχείρημα που χρησιμοποιείται, είναι ότι εμείς προστατεύουμε τους Γερμανούς καταναλωτές, ότι εμείς θέλουμε πολύ χαμηλά όρια, για να προστατεύσουμε τους πελάτες μας. 
      Από εκεί και πέρα, έχουμε το έγγραφο του παραρτήματος του Γεωτεχνικού Επιμελητηρίου Βορείου Ελλάδος, της Καβάλας. Δεν πιστοποιεί ότι γίνονται εισαγωγές γενετικώς τροποποιημένων οργανισμών είτε τροφίμων είτε οτιδήποτε άλλο στη Γερμανία. Δεν το πιστοποιεί αυτό, δεν υπάρχουν αναλύσεις αυτήν την ώρα, βάσει των οποίων εμείς μπορούμε να προσφύγουμε στα αρμόδια όργανα της Ευρωπαϊκής Ένωσης και οι οποίες να αποδεικνύουν ότι από τρίτες χώρες γίνονται εισαγωγές στην Ευρωπαϊκή Ένωση αγροτικών προϊόντων με υψηλά ποσοστά υπολειμμάτων φυτοπροστατευτικών προϊόντων. 
      ΣΑΒΒΑΣ ΕΜΙΝΙΔΗΣ: Το αντίθετο λέει ο πρόεδρός τους, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σας παρακαλώ! Λέτε εμείς να μην θέλουμε να προστατεύσουμε τα ελληνικά προϊόντα και θέλετε να τα προστατεύσετε εσείς; 
      Σας λέμε, λοιπόν, ότι δεν υπάρχουν αυτήν την ώρα στοιχεία, για να μπορούμε να προσφύγουμε στην Ευρωπαϊκή Ένωση. 
      ΣΑΒΒΑΣ ΕΜΙΝΙΔΗΣ: Μα, ήρθαν στο Υπουργείο και κατέθεσαν.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδεφε!
      ΣΑΒΒΑΣ ΕΜΙΝΙΔΗΣ: Να πει την αλήθεια, όμως.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Παρά ταύτα, έχουμε συνεχή επικοινωνία με το Υπουργείο Γεωργίας της Γερμανίας, έτσι ώστε να πιεστούν οι αλυσίδες για να αποδεχθούν τα δικά μας αγροτικά προϊόντα, τα οποία είναι ποιοτικά προϊόντα, υψηλής διατροφικής αξίας και στις πλείστες των περιπτώσεων η σουλτανίνα της Καβάλας διαθέτει και AGRO 2.1 και AGRO 2.2, αλλά και EUREPGAP. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό. 
      Θα προταχθεί τώρα η τρίτη με αριθμό 669/18-6-2007 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Δικαιοσύνης, σχετικά με την καταβολή χρημάτων για την παραλαβή των αιτήσεων ενεργοποίησης των δικαιωμάτων ενιαίας ενίσχυσης των αγροτών κ.λπ..
      Η επίκαιρη ερώτηση του κυρίου συναδέλφου, σε περίληψη έχει ως εξής:
      «Η άρνηση του Ο.Π.Ε.Κ.Ε.Π.Ε. Θεσσαλονίκης να παραλάβει τις αιτήσεις ενεργοποίησης των δικαιωμάτων ενιαίας ενίσχυσης δεκατριών αγροτών του Στίβου Θεσσαλονίκης που τις είχαν συμπληρώσει με τη βοήθεια ειδικού γραφείου, δείχνει ότι το επιχείρημα της αδυναμίας των αγροτών να συμπληρώσουν τις αιτήσεις τους, που χρησιμοποιεί η Κυβέρνηση για να επιβάλλει μαζί με της ΠΑ.Σ.Ε.Γ.Ε.Σ. το γνωστό χαράτσι, είναι πέρα για πέρα αβάσιμο.
      Επειδή το χαράτσι αυτό είναι αντίθετο με το σχετικό κανονισμό, όπως επίσης και με την ερμηνεία της Ευρωπαϊκής Επιτροπής, η οποία ρητά αναφέρει σε σχετική ερώτηση ότι οποιοδήποτε τέλος καλούνται να καταβάλλουν στο συνεταιρισμό οι δικαιούχοι αγρότες, αποτελεί εθελοντική ιδιωτική ρύθμιση, μεταξύ των δικαιούχων και των αντίστοιχων συνεταιρισμών και τέτοια ρύθμιση ουδέποτε έγινε από τους συγκεκριμένους αγρότες και την Ε.Α.Σ. Λαγκαδά, ερωτώνται οι κ. κ. Υπουργοί:
      Γιατί η Κυβέρνηση συνεχίζει να επιβάλλει παράνομα χαράτσια στους αγρότες και τι  ενέργειες θα κάνει για να σταματήσει επιτέλους η παρανομία σε βάρος των αγροτών;».
      Το λόγο έχει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, το αντικείμενο της ερώτησης έχει συζητηθεί πολλές φορές στην Αίθουσα αυτή από ερωτήσεις που έχουν κάνει οι συνάδελφοι και από την Αξιωματική Αντιπολίτευση και από το Κομμουνιστικό Κόμμα Ελλάδας και από το Συνασπισμό και αφορά το ποιος συντάσσει τις αιτήσεις για την ενιαία ενίσχυση, το κόστος που επιβαρύνονται οι αγρότες και γιατί το Υπουργείο Αγροτικής Ανάπτυξης και Τροφίμων έχει επιλέξει το συνεταιριστικό κίνημα για να συνεργαστεί όσον αφορά τη διαδικασία αυτή.
      Σας λέμε, λοιπόν, ότι η επιλογή μας αυτή ήταν μια επιλογή που έγινε μετά από πολύ σκέψη και οδηγηθήκαμε στο συνεταιριστικό κίνημα, πρώτον, διότι αποτελεί προέκταση των αγροτών. Δεν είναι μια ιδιωτική επιχείρηση, δεν είναι κάτι που δεν έχει σχέση με τους αγρότες. Οι διοικήσεις του συνεταιριστικού κινήματος προέρχονται από εκλογές που γίνονται από τους αγρότες όλης της χώρας. Και σε πάρα πολλές περιπτώσεις πρέπει να πούμε ότι παρά τα προβλήματα που αντιμετωπίζει το συνεταιριστικό κίνημα, είναι μονόδρομος για την ουσιαστική στήριξη του ανώνυμου Έλληνα αγρότη, του φτωχού αγρότη. Κάνει σημαντικές παρεμβάσεις το συνεταιριστικό κίνημα της χώρας μας, έτσι ώστε να στηριχθούν οι αγρότες. Και εκτός αυτού πρέπει να πούμε ότι έχουν γνώση του αντικειμένου οι συνεταιριστικές οργανώσεις γι' αυτό που συζητούμε, διότι επί σειρά ετών οι συνεταιριστικές οργανώσεις ήταν αυτές που έκαναν τη σύνταξη των δηλώσεων του Ο.Σ.Δ.Ε.. 
      Είναι πολύ παρακινδυνευμένο αυτό που αναφέρετε μέσα στην ερώτηση σας. Να ξεφύγουμε δηλαδή από τις συνεταιριστικές οργανώσεις και να πάμε σε ιδιώτες, διότι και κέρδος του αντικειμένου δεν έχουν και υλικοτεχνική υποδομή δεν έχουν και προσωπικό δεν έχουν και πιθανώς να οδηγήσουν σε μια περιπέτεια και να χάσουν επιδοτήσεις οι Έλληνες αγρότες.
      Όσον αφορά το κόστος των δηλώσεων ενιαίας ενίσχυσης, θέλω να σας πω ότι αυτό προκύπτει μετά από συνεργασία που έχουν οι αγρότες με τις συνεταιριστικές οργανώσεις. Έχουν κάθε δικαίωμα οι αγρότες να προσφύγουν στις δικές τους οργανώσεις και να πιέσουν, έτσι ώστε να μειωθούν οι τιμοκατάλογοι των δηλώσεων της ενιαίας ενίσχυσης. 
      Εμείς, από τη δική μας την πλευρά έχουμε ασκήσει πιέσεις και στην ΠΑ.Σ.Ε.ΓΕ.Σ. και στις συνεταιριστικές οργανώσεις και σε αρκετές περιπτώσεις πετύχαμε μείωση των τιμών του τιμοκαταλόγου. Δηλαδή να έχουν πολύ μικρότερη επιβάρυνση οι αγρότες. Θέλω δε να σας πω ότι στο Υπουργείο παρακολουθούμε το πώς γίνονται οι δηλώσεις αυτές, έτσι ώστε να μην υπάρχει απώλεια ούτε ενός ευρώ από αυτά που  δικαιούνται να εισπράξουν οι αγρότες μας. Η επιλογή, λοιπόν, έγινε για τους λόγους που σας προανέφερα. Οτιδήποτε άλλο θα είναι παρακινδυνευμένο. 
      Σας πληροφορώ δε ότι έχει δημιουργηθεί μια πολύ μεγάλη  βάση δεδομένων στον Ο.Π.Ε.Κ.Ε.Π.Ε., δηλαδή πλέον στον οργανισμό που ασχολείται με τις επιδοτήσεις, έτσι ώστε από την επόμενη χρονιά να μας δοθεί η δυνατότητα και να δοθεί η δυνατότητα στις συνεταιριστικές οργανώσεις, διότι απλοποιούνται οι διαδικασίες, να έχουν πολύ μικρότερη επιβάρυνση στα μέλη τους. Οι ίδιοι οι αγρότες είναι αυτοί, οι οποίοι επιλέγουν τις συνεταιριστικές οργανώσεις, οι ίδιοι οι αγρότες είναι αυτοί, οι οποίοι βρίσκουν στήριξη, θαλπωρή, συμπαράσταση από τις συνεταιριστικές τους οργανώσεις και πιστεύουμε -και θα πρέπει να το αντιληφθούμε αυτό- ότι οποιαδήποτε άλλη λύση κινδυνεύει να οδηγήσει σε μεγάλες περιπέτειες τους αγρότες, όσον αφορά τις επιδοτήσεις. Οδηγεί στον κίνδυνο να χαθούν επιδοτήσεις από την Ευρωπαϊκή Ένωση και να γίνουν σημαντικά λάθη, που θα υπονομεύσουν την προοπτική της καταβολής ενισχύσεως στη χώρα μας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, τον κύριο Υπουργό. 
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Κύριε Πρόεδρε, ακούσαμε με ιδιαίτερη προσοχή τον κύριο Υπουργό και βέβαια, μας έκανε και μια σύντομη ανάλυση για το συνεταιριστικό κίνημα.
      Ξέρετε, κύριε Υπουργέ, ότι οι αγρότες από την Κοινή Αγροτική Πολιτική και την αλλαγή που έγινε στην επιδότηση και την αποδέσμευση από τη παραγωγή βλέπουν το εισόδημά τους να μειώνεται. Συγχρόνως, όμως, αυτό το εισόδημα μειώνεται και από το περίφημο Μνημόνιο Συνεργασίας Κυβέρνησης, Υπουργείου και ΠΑ.Σ.Ε.ΓΕ.Σ.. Γιατί; Γιατί έτσι θέλουν η ΠΑ.Σ.Ε.ΓΕ.Σ. και η Κυβέρνηση να χαρατσώσουν τους αγρότες. Μα το φυσικό αντικείμενο του συνεταιριστικού κινήματος είναι να υποβοηθήσει το φυσικό του μέλος. Δηλαδή, θα πρέπει συνεχώς να πληρώνει ο αγρότης αυτό το χαράτσι; Είναι 90.000.000.
      Θέλατε, λοιπόν, εσείς να κάνετε την προσφορά σας στο συνεταιριστικό κίνημα; Δια του κρατικού προϋπολογισμού. Γιατί, δηλαδή, δεν πληρώνουν πλέον φόρο οι μεγαλοκαναλάρχες, που πλήρωναν 150.000.000 ευρώ το χρόνο από τα τεράστια έσοδα των διαφημίσεων, και εκεί βρήκατε ότι δεν πρέπει να πληρώσουν φόρο, ενώ τώρα χαρατσώνετε τη μικρομεσαία αγροτιά; «Κρατικός προϋπολογισμός», λέμε εμείς. Δεν λέμε: «στον ιδιώτη». 
      Στην προκειμένη περίπτωση, όμως, δεκατρείς αγροτοκτηνοτρόφοι –και θα τα καταθέσω στα Πρακτικά- από την περιοχή Στίβου του Λαγκαδά πήγαν σ’ ένα γραφείο και έκαναν τις αιτήσεις. Ξέρετε πόσο πλήρωσαν, κύριε Πρόεδρε; Πλήρωσαν 20 με 30 ευρώ. Στην Ένωση πληρώνουν 200, 300 και 500 ευρώ. Τεράστια η διαφορά.
      Εμείς λέμε ότι δεν μπορεί ένα μνημόνιο να επιβάλλει το χαράτσι, γιατί ακόμα και η Ευρωπαϊκή Ένωση στην οποία είχαμε κάνει μια ερώτηση, απήντησε το εξής: Ο τελευταίος αγρότης πρέπει να καταβάλλει κάποιο τέλος στο συνεταιρισμό για τις διοικητικές υπηρεσίες που του παρέσχε και τούτο είναι αποδεκτό, υπό τον προϋπόθεση ότι αποτελεί εθελοντική ιδιωτική ρύθμιση μεταξύ του κάθε δικαιούχου και του αντίστοιχου συνεταιρισμού. Οι συγκεκριμένοι δικαιούχοι λένε «όχι». Άρα, πρέπει να το εφαρμόσετε. Εσείς που λέτε ότι την Ευρωπαϊκή Ένωση πρέπει να την ακούτε, γιατί δεν την ακούτε στην προκειμένη  περίπτωση;
      Κύριε Υπουργέ –και κλείνω μ’ αυτό, κύριε Πρόεδρε- επιτέλους ας βγάλουμε και κάποια συμπεράσματα. Μην έχοντας αντικείμενο πλέον οι συνεταιριστικές οργανώσεις, γιατί όλες είναι υπό διάλυση εκτός από ορισμένες, οι «γαλαζοπράσινες» διοικήσεις, που εκλέγονται με τον τρόπο που εκλέγονται, έχουν ανάγκη πόρων, για να στρογγυλοκάθονται στα βαθιά τους καθίσματα και για να κάνουν αποδεκτές όλες τις πολιτικές της Κυβέρνησης και της Ευρωπαϊκής Ένωσης. Αυτό είναι το αντίτιμο που δίνετε στις «γαλαζοπράσινες» διοικήσεις. Θέλετε να τους δώσετε; Κρατικός προϋπολογισμός.
      (Στο σημείο αυτό ο Βουλευτής κ. Άγγελος Τζέκης  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, εδώ παρατηρούμε σήμερα μια ιστορική αλλαγή. Η Νέα Δημοκρατία, μια φιλελεύθερη παράταξη να στηρίζει το συνεταιριστικό κίνημα, γιατί θεωρεί ότι είναι μονόδρομος για τη στήριξη των φτωχών αγροτών, του ανώνυμου Έλληνα αγρότη, και το Κομμουνιστικό Κόμμα της Ελλάδας από την άλλη πλευρά να στρέφεται εναντίον του συνεταιριστικού κινήματος και των συλλογικών δράσεων των αγροτών. Είναι ιστορική αλλαγή, η οποία θα καταγραφεί πραγματικά στα Πρακτικά της Βουλής!
      ΑΓΓΕΛΟΣ ΤΖΕΚΗΣ:  Όχι, εναντίον της ηγεσίας, που έχει κατεβάσει… Άντε να μην πω τι έχει κατεβάσει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όσον αφορά το άλλο που είπατε για τον κρατικό Προϋπολογισμό, θέλω να σας πληροφορήσω, κύριε συνάδελφε, ότι εμείς από τον κρατικό προϋπολογισμό πληρώνουμε πάρα πολλά για τους αγρότες.  Και όποτε υπάρχει ανάγκη, στηρίζονται οι αγρότες από τον κρατικό προϋπολογισμό. Εισπράττουμε 70.000.000 ευρώ το χρόνο εισφορές…
      ΑΓΓΕΛΟΣ ΤΖΕΚΗΣ: Δώστε τα 90.000.000 …
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τζέκη, το κάνετε συστηματικά. Είπατε τις απόψεις σας.  Ακουστήκατε. Αφήστε τον Υπουργό να μιλήσει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εισπράττονται 70.000.000 ευρώ εισφορές των αγροτών για τον Ε.Λ.Γ.Α. και πληρώνονται αποζημιώσεις για καταστροφές των αγροτών 500.000.000 ευρώ. Η διαφορά καλύπτεται από τον κρατικό Προϋπολογισμό. Ήρθαμε και καλύψαμε, όπως ξέρετε πολύ καλά, και πολλές ζημιές οι οποίες ουδέποτε είχαν καλυφθεί. 
      Όσον αφορά το συγκεκριμένο θέμα, θέλω να σας πω ότι ναι,  συμφωνούμε να πληρωθούν από τον κρατικό προϋπολογισμό. Όμως, ποιος θα έχει την ευθύνη; Διότι, για να πληρωθούν τα 90.000.000, που δεν είναι 90, αλλά πολύ λιγότερα, θα πρέπει να γίνει δημόσιος διεθνής διαγωνισμός. Αν, λοιπόν, έχουμε προσφυγές και πάμε σε τρία ή τέσσερα χρόνια, για να κλείσει αυτός ο διαγωνισμός, και επί τέσσερα χρόνια δεν εισπράξουν επιδοτήσεις οι αγρότες, ποιος θα αναλάβει την ευθύνη αυτή; 
      ΑΓΓΕΛΟΣ ΤΖΕΚΗΣ: Γι’ αυτό θα χαρατσώσετε τους αγρότες.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εμείς, λοιπόν, ως υπεύθυνη Κυβέρνηση επιλέξαμε το δρόμο που ακολουθούσε και η προηγούμενη Κυβέρνηση. 
      Και είπαμε: «Ναι, θα πρέπει να γίνονται από τις Ενώσεις Αγροτικών Συνεταιρισμών με μια μικρή επιβάρυνση των αγροτών για το κόστος που έχουνε οι Ενώσεις Αγροτικών Συνεταιρισμών». Και είναι αναληθές αυτό που λέτε, δεν ανταποκρίνεται στην πραγματικότητα, ότι τώρα επιβαρύνονται περισσότερο απ’ ό,τι στο παρελθόν, διότι με το προηγούμενο καθεστώς του Ο.Σ.Δ.Ε. για την κάθε περίπτωση, είτε μιλούσαμε για κτηνοτροφία είτε για φυτική παραγωγή, πλήρωναν χωριστές επιδοτήσεις. Τώρα αυτά έχουν ενοποιηθεί και συνολικά πληρώνουν πολύ λιγότερα οι αγρότες μας.
      ΑΓΓΕΛΟΣ ΤΖΕΚΗΣ: Εγώ δεν έκανα διάκριση.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και είναι, επίσης, αναληθές να λέτε ότι με τη νέα Κοινή Αγροτική Πολιτική έχει μειωθεί το εισόδημα των αγροτών, διότι όλα τα στοιχεία που έχουμε στη διάθεσή μας, τα πραγματικά στοιχεία της Ε.Σ.Υ.Ε. και της Ευρωπαϊκής Ένωσης, αποδεικνύουν ακριβώς το αντίθετο, κύριε Τζέκη. 
      ΑΓΓΕΛΟΣ ΤΖΕΚΗΣ: Τα στοιχεία είναι στον κάμπο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σας λέμε, λοιπόν, ότι επιλέξαμε την πλέον πρόσφορη διαδικασία για τους αγρότες, την έχουν αποδεχθεί οι Έλληνες αγρότες και πρέπει να ξέρετε ότι για πρώτη φορά έχει γίνει πολύ καλή δουλειά και για πρώτη φορά οι αγρότες μας έχουν πληρωθεί το σύνολο σχεδόν των επιδοτήσεων νωρίτερα από κάθε άλλη φορά. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας δώδεκα φοιτητές Πολιτικών Επιστημών από το Αμερικανικό Πανεπιστήμιο Augusta State University, συνοδευόμενοι από έναν καθηγητή τους. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Θα συζητήσουμε τώρα την τρίτη με αριθμό 672/18-6-07 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Υγείας και Κοινωνικής Αλληλεγγύης και Επικρατείας, σχετικά με το διασυρμό ανθρώπων με αναπηρίες μέσα από τηλεοπτικές εκπομπές, κλπ.. 
      Η επίκαιρη ερώτηση του κυρίου συναδέλφου έχει ως εξής:
      «Δημοσιεύματα του ημερήσιου Τύπου αναφέρονται σε καταγγελία της Παρέμβασης Αναπήρων Πολιτών σχετικά με τον εξευτελισμό αναπήρων συμπολιτών μας μέσα από ορισμένες τηλεοπτικές εκπομπές. 
      Συγκεκριμένα, αναφέρεται στην καταγγελία ότι «ένα άκρως νοσηρό φαινόμενο, μάλιστα με αυξητική τάση, έχει εμφανιστεί στα τηλεοπτικά μέσα ενημέρωσης. Ιδιαίτερα σε εκπομπές ριάλιτι σόου εμφανίζονται άνθρωποι με αναπηρία που χλευάζονται, περιγελούνται και ευτελίζονται. Ο ανθρώπινος πόνος, η φτώχεια, οι ελλείψεις στο σύστημα υγείας-πρόνοιας αποτελούν εμπόρευμα που στο όνομα της τηλεθέασης τους ισοπεδώνουν και κουρελιάζουν την ανθρώπινη προσωπικότητα». 
      Είναι γεγονός ότι σ’ αυτές τις εκπομπές περιφέρουν ανθρώπους με αναπηρία -συνεχίζει η καταγγελία- που δεν είναι σε θέση να υπερασπίσουν τα ατομικά τους δικαιώματα και την αξιοπρέπειά τους και καλούν κάθε αρμόδιο να παρέμβει. 
      Με βάση τα παραπάνω και επειδή το 2007 έχει ανακηρυχθεί ως Έτος Ίσων Ευκαιριών από την Ευρωπαϊκή Ένωση, 
      Ερωτώνται οι κύριοι Υπουργοί σε ποιες ενέργειες προτίθενται να προβούν, ώστε: 
      Να σταματήσει ο διασυρμός ανθρώπων με αναπηρίες από τέτοιες εκπομπές; 
      Να διασφαλιστούν τα ανθρώπινα δικαιώματα και η ανθρώπινη αξιοπρέπεια των αναπήρων σε όλα τα επίπεδα της κοινωνικής ζωής;». 
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος.
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, η ερώτηση του κ. Λεβέντη βάζει τα «δάχτυλα επί τον τύπον των ήλων» σ’ ένα πολύ σημαντικό θέμα, το οποίο απασχολεί την κοινή γνώμη τελευταία, με αποτέλεσμα να υπάρχουν διιστάμενες απόψεις και στο χώρο αυτό που διαμορφώνεται η κοινή γνώμη αλλά και στον επιστημονικό χώρο, στο χώρο της Ψυχιατρικής, της Ψυχολογίας, της Κοινωνιολογίας και των Πολιτικών Επιστημών. 
      Έχει δύο συνιστώσες, μια νομική, αλλά και μια άλλη, μια άποψη περί αισθητικής. Το μεν πρώτο είναι λυμένο με το νομικό σύστημα της χώρας μας  τόσο συνταγματικά, που ο συνταγματικός νομοθέτης και με το άρθρο 15 παράγραφος 2 βάζει σαφείς όρους για το τι κάνει η ραδιοφωνία και η τηλεόραση, πώς υπάγονται στον άμεσο έλεγχο του κράτους και πώς πρέπει να υπάρχει σεβασμός της αξίας του ανθρώπου και της προστασίας της παιδικής ηλικίας και της νεότητας. Αλλά, και με το άρθρο 25, στην παράγραφο 1 και 2, όπου σαφώς αναφέρεται ότι η αναγνώριση και η προστασία των θεμελιωδών και απαρέγκλιτων δικαιωμάτων του ανθρώπου από την πολιτεία αποβλέπει στην πραγμάτωση της κοινωνικής προόδου μέσα σε ελευθερία και δικαιοσύνη, αλλά και με την παράγραφο 1, όπου σαφώς καθορίζονται τα δικαιώματα του ανθρώπου και ιδιαίτερα των ανθρώπων με μειονεξίες, αλλά και ο κοινός νομοθέτης στους κανονισμούς για το Εθνικό Συμβούλιο Ραδιοφωνίας στο άρθρο περί Δημοσιογραφικής Δεοντολογίας αναφέρει ότι δεν επιτρέπεται η παρουσία προσώπων που να μπορεί με τις συγκεκριμένες συνθήκες να ενθαρρύνει τον εξευτελισμό, την κοινωνική απομόνωση ή τις δυσμενείς διακρίσεις εις βάρος του μέρους του κοινού, βάσει ιδίως του φύλου, της φυλής, της εθνικότητας, της γλώσσας, της θρησκείας, της ιδεολογίας, της ηλικίας, της ασθένειας ή της αναπηρίας, του γενετήσιου προσανατολισμού ή του επαγγέλματος. 
      Ακόμη και στον κώδικα ραδιοτηλεοπτικών προγραμμάτων υπάρχουν σαφείς οδηγίες πώς πρέπει να γίνονται οι ειδησεογραφικές εκπομπές και η μη ειδησεογραφικές εκπομπές. Οι εκπομπές δεν πρέπει να περιλαμβάνουν προγράμματα τα οποία ενδέχεται να βλάψουν σοβαρά τη σωματική, πνευματική, ηθική ανάπτυξη των ανηλίκων και ειδικότερα προγράμματα που περιέχουν διάφορες σκηνές και ιδιαίτερα για την παιδική ηλικία, όπου ο ευαίσθητος παιδικός εγκέφαλος, λόγω της πλαστικότητάς του, διαμορφώνεται σε συγκεκριμένες ηλικίες -ο «σκληρός δίσκος» γράφει κάτι σε συγκεκριμένη ηλικία και αυτό μένει γραμμένο μετά εφ’ όρου ζωής- και διαμορφώνεται μία κουλτούρα χλευασμού της αναπηρίας ή όχι, ή σεβασμού της αναπηρίας.
      Αυτά είναι θέματα τα οποία τα έχει εξετάσει πρόσφατα το Εθνικό Ραδιοτηλεοπτικό Συμβούλιο, για συγκεκριμένες εκπομπές. Παρ’ όλα αυτά όμως υπάρχει διάσταση απόψεων, γιατί τι έκαναν αυτές οι εκπομπές; Πήραν ό,τι αφορά την νεοελληνική κοινωνία είτε είναι αυτό τάση για επωνυμία παντός είδους, με οποιοδήποτε τρόπο, είτε είναι life style πολιτισμός, είτε είναι life style εικόνα είτε εύκολος πλουτισμός είτε είναι διαπόμπευση είτε είναι ειρωνεία είτε είναι κουτσομπολιό -όλα αυτά τα οποία γνωρίζουμε πολύ καλά ότι δυστυχώς υπάρχουν γύρω μας- είτε είναι μία ιδιόρρυθμη  άποψη περί αισθητικής και τα έκαναν ένα μίγμα το οποίο παρουσιάζεται και για κάποιους έχει ενδιαφέρον. 
      Το ερώτημα, κύριε συνάδελφε, είναι το εξής. Μπορούμε να ποινικοποιήσουμε την αισθητική; Είναι αυτό που διακρίνει τους πάντες και τα πάντα. Μήπως μπορούμε να επιβάλλουμε την αισθητική στην ένδυση ή στην υπόδηση -που κατά άλλους είναι άριστη η ιταλική- σε όλο τον κόσμο; Άλλοι θέλουν να φοράνε ιταλικό ρούχο και άλλοι θέλουν να φοράνε λαχανί σακάκι με πορτοκαλί πουκάμισο. Αυτό είναι ένα ερώτημα το οποίο πρέπει να μας απασχολήσει όλους. Μπορούμε να ποινικοποιήσουμε την αισθητική; Όπως σίγουρα δεν μπορούμε να ποινικοποιήσουμε και τη γνώμη. 
      Είναι θέματα πολύ σημαντικά για τα οποία θα σας απαντήσω και στη δευτερολογία μου, εφ’ όσον ακούσω την πρωτολογία σας.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λεβέντης, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Ξέρουμε όλοι ότι ο καθένας μας έχει ιδιαιτερότητες, έχει ευαισθησίες και όλα αυτά δημιουργούν τη μία ξεχωριστή οντότητα, μία ξεχωριστή προσωπικότητα. Υπάρχουν βέβαια άνθρωποι που έχουν πρόσθετες ευαισθησίες και άλλοι λιγότερες, όπως μπορεί να έχουν και σωματικές ή άλλες αδυναμίες και πνευματικές ακόμη αδυναμίες. Αυτό από παλιά μπορούσε να αποτελέσει ένα αντικείμενο χλεύης, ενδεχομένως και αυτό μπορεί να συνέβαινε και στα χωριά και στις πόλεις σήμερα. 
      Από την άλλη, όλοι οι άνθρωποι έχουν μία διάθεση επίδειξης. Θέλουν να γίνουν γνωστοί, θέλουν, τέλος πάντων, να είναι στο προσκήνιο. Ο Ηρόστρατος έκαψε το Ναό της Εφέσου για να γίνει γνωστός και έμεινε στους αιώνες. Υπάρχουν όμως άνθρωποι που έχουν αδυναμίες σωματικές, πνευματικές, ψυχικές ή όποιες άλλες, τις οποίες δεν έχουμε δικαίωμα να εκμεταλλευόμαστε και δεν έχουμε δικαίωμα να τους διαπομπεύουμε, να τους κάνουμε περίγελο. Αυτό είναι κάτι που είναι πέρα για πέρα απαράδεκτο γιατί αυτοί είναι, όπως λέει και η Ευαγγελική ρήση: «… ενί τούτων των αδελφών μου των ελαχίστων…». Αυτούς, λοιπόν, «τους ελάχιστους» δεν έχουμε δικαίωμα να τους ποδοπατάμε. Ενδεχομένως αυτοί να μην το αντιλαμβάνονται. Ενδεχομένως, να είναι στο προσκήνιο να τους δίνει και μία ικανοποίηση. Δεν λέω ότι συμβαίνει σε όλες τις περιπτώσεις, γιατί όσοι εμφανίζονται σε αυτά τα reality show είναι διαφόρων κατηγοριών και απόψεων άνθρωποι. Πλην όμως, εδώ επιμένουμε σε αυτούς που έχουν τις όποιες αδυναμίες σωματικές, πνευματικές ή ψυχικές που δεν πρέπει και δεν επιτρέπεται να γίνονται αντικείμενο χλεύης. 
      Διαμαρτύρονται άνθρωποι και αυτό ακριβώς έφτασε, από δημοσιεύματα, στη δική μας αντίληψη και γι’ αυτό φέραμε, κύριε Υπουργέ, αυτήν την ερώτηση, γιατί νομίζουμε ότι πρώτα – πρώτα πρέπει να υπάρχουν κάποιοι κανόνες ηθικής, αισθητικής και δεοντολογίας.
      Στη συνέχεια είπατε για την ποινικοποίηση. Ενδεχομένως σε μερικές περιπτώσεις μπορεί να υπάρξει κάτι τέτοιο, αλλά δεν νομίζω ότι είναι το ποινικό μέρος που πρέπει να μας απασχολήσει, αλλά κυρίως η ανθρώπινη διάσταση. Πρέπει να σεβόμαστε όλοι την ανθρώπινη οντότητα και την ανθρώπινη προσωπικότητα, με τις όποιες ιδιαιτερότητές της και ενδεχόμενες παρεκκλίσεις της.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λεβέντη.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι, κύριε Λεβέντη, που θέτετε έτσι το θέμα. Το θέμα νομικά είναι λυμένο, συνταγματικά και από τον κοινό νομοθέτη. Από εκεί και πέρα η ιστορία της νοητικής στέρησης σ’ όλο τον κόσμο μας δείχνει ότι αυτά τα άτομα στο Μεσαίωνα ήταν οι κλόουν, τους είχαμε στα λούνα παρκ, τους έβλεπαν όλοι και γελούσαν μ’ αυτούς. Ήταν οι γελωτοποιοί της εποχής. Αργότερα πέρασαν διάφορες φάσεις. 
      ΑΘΑΝΑΣΙΟΣ ΛΕΒΕΝΤΗΣ: Μερικές φορές μπορεί να είναι και πολύ πιο έξυπνοι.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έγιναν μάλιστα ταινίες, πολλές φορές ιδιαίτερα με άτομα με ελαφρά νοητική στέρηση. Θα σας θυμίσω την ταινία «Forrest Gumb» που πήρε και Όσκαρ. Εκεί παρουσιάστηκε ένα άτομο με ελαφρά νοητική στέρηση. 
      Σήμερα τα ίδια άτομα, δυστυχώς, παίζουν έναν άλλο ρόλο. Έτσι «βγαίνουνε σήμερα», επειδή μ’ αυτό τον τρόπο αντιλαμβάνονται ορισμένοι την αισθητική, το γούστο, τι είναι αυτό που πουλάει σήμερα σε μία άκρατη καταναλωτική κοινωνία χωρίς σύνορα και παρουσιάζονται μέσα από συγκεκριμένες εκπομπές.
      Ο δικός μας ρόλος είναι να τονίσουμε προς τα έξω την κοινωνική ευθύνη. Όλα αυτά είναι μια πρόκληση στο σύστημα κοινωνικής ευθύνης του καθενός μας, είτε ατομικής είτε συλλογικής, για το τι κάνουμε και τι εικόνα παρουσιάζουμε, τι πρότυπα και ποια κουλτούρα δίνουμε στα παιδιά μας κυρίως, τα οποία βλέπουν αυτές τις εκπομπές, για το αν θα πρέπει να χλευάζουν να ειρωνεύονται, όπως γινόταν παλιότερα στα μικρά χωριά, στις μικρές κοινωνίες, όπου τα άτομα της μικρής τοπικής κοινωνίας με νοητική στέρηση ήταν τα άτομα με τα οποία ασχολούνταν όλοι, γελούσαν όλοι. Ήταν αντικείμενο της καθημερινής συζήτησης και του κουτσομπολιού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κάτι αντίστοιχο, τηρουμένων των αναλογιών, γίνεται σήμερα σε μεγαλύτερη κλίμακα, μέσα από τηλεοπτικά κανάλια πανελλήνιας εμβέλειας. Μπορούμε να ποινικοποιήσουμε τέτοιου είδους γεγονότα ή απλώς αυτά είναι μια πρόκληση στο σύστημα κοινωνικής ευθύνης όλων μας; Μπορούμε να θέσουμε τους κανόνες; 
      Το νομικό πλαίσιο υπάρχει. Το Ραδιοτηλεοπτικό Συμβούλιο είναι εδώ. Το Σύνταγμα και οι νόμοι είναι εδώ, οι οποίοι καθορίζουν τι μπορούμε και τι δεν μπορούμε να κάνουμε. Από εκεί και πέρα όμως σε μερικά θέματα, όπως το γούστο, δεν μπορεί να γίνει ποινικοποίηση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σ’ αυτά ισχύει ο αυτοσεβασμός όλων μας και οι κανόνες αυτογνωσίας. Αν ανατρέξουμε στις υψηλές αξίες των προγόνων μας, θα βρούμε λύση στα σημερινά αυτά σημαντικά ζητήματα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Τροποποίηση και συμπλήρωση του ν.2251/1994 «Προστασία των καταναλωτών», όπως ισχύει –Ενσωμάτωση της οδηγίας 2005/29 του Ευρωπαϊκού Κοινοβουλίου και του Συμβουλίου (EE L 149)». 
      Θα συζητηθεί τώρα η δεύτερη με αριθμό 664/18.6.2007 επίκαιρη ερώτηση του δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Οικονομίας και Οικονομικών, σχετικά με την ένταξη του τριπόλου Αγρίνιο-Μεσολόγγι-Πλατυγιάλι Αστακού στους πόλους ανάπτυξης που προορίζονται για χρηματοδότηση από το Εθνικό Στρατηγικό Πλαίσιο Αναφοράς 2007-2013.
      Η επίκαιρη ερώτηση του κυρίου συναδέλφου έχει ως εξής:
      «Εκτεθειμένη για μια ακόμη φορά είναι η Κυβέρνηση της Νέας Δημοκρατίας απέναντι στο λαό της Αιτωλοακαρνανίας. Αποκλείει το Νομό από τον αναπτυξιακό σχεδιασμό και δεν εντάσσει το τρίπολο Αγρίνιο-Μεσολόγγι-Πλατυγιάλι Αστακού στους πόλους ανάπτυξης που προωθούνται για χρηματοδότηση στο πλαίσιο του  Εθνικού Στρατηγικού Πλαισίου Αναφοράς 2007-2013 (Δ΄ Κ.Π.Σ.), παρά το ότι η συγκεκριμένη περιοχή καλύπτει το σύνολο των κριτηρίων επιλογής που χρησιμοποιεί το Υπουργείο Οικονομίας και Οικονομικών για τον καθορισμό των πόλων ανάπτυξης της χώρας, ενώ υπερτερεί και έναντι πόλεων που εντάσσονται.
      Επειδή η Κυβέρνηση της Νέας Δημοκρατίας προωθεί μέσω του Ε.Σ.Π.Α. 2007-2013, ένα μοντέλο ανάπτυξης της χώρας που διευρύνει τις διαπεριφερειακές και ενδοπεριφερειακές ανισότητες, επειδή ο αποκλεισμός της Αιτωλοακαρνανίας από τον αναπτυξιακό αυτό σχεδιασμό καταδικάζει σε μαρασμό μια ολόκληρη περιοχή και στερεί από τις μελλοντικές της γενιές αυτό ακριβώς που αποτελεί βασικό στόχο του Ε.Σ.Π.Α., δηλαδή το δικαίωμα επιλογής τους να ζήσουν στον τόπο τους.
      Ερωτάται ο κύριος Υπουργός:
      Γιατί η Κυβέρνηση της Νέας Δημοκρατίας αδιαφορεί παντελώς για την αναπτυξιακή προοπτική της Αιτωλοακαρνανίας και τη θέτει στο περιθώριο;
      Σε ποιες ενέργειες θα προβεί ώστε άμεσα το τρίπολο Αγρίνιο-Μεσολόγγι-Πλατυγιάλι Αστακού να ενταχθεί στους πόλους ανάπτυξης της χώρας που προορίζονται για χρηματοδότηση από το Ε.Σ.Π.Α. 2007-2013;».
      Στην επίκαιρη ερώτηση του κ. Μακρυπίδη θα απαντήσει ο Υφυπουργός Οικονομίας και Οικονομικών κ. Χρήστος Φώλιας.
      Ορίστε, κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Χαίρομαι που ο κύριος συνάδελφος θέτει αυτό το ερώτημα διότι θα μου δοθεί η ευκαιρία να τον καθησυχάσω, να μην ανησυχεί και να αντιληφθεί ότι η πληροφόρηση που έχει δεν είναι, ακριβώς, όπως την αντιλαμβάνεται ή όπως του την είπαν. 
      Καταρχήν, λυπάμαι που θα διαπιστώσω πως ενώ το θέμα το οποίο θα διαπραγματευθούμε έπρεπε να είναι αντικείμενο συγχαρητηρίων απ’ όλες τις πλευρές, έχει υποστεί είτε παρεξηγήσεις είτε αντεγκλήσεις είτε ακόμη και από κάποιες μεριές διαστρεβλώσεις της πραγματικότητας.
      Τι θέλω να πω; Με την επιλογή των πόλων ανάπτυξης στο Ε.Σ.Π.Α, στο Δ΄ Κοινοτικό Πλαίσιο Στήριξης κατ’ αναλογίαν, προτείνουμε ένα μοντέλο ανάπτυξης το οποίο αμβλύνει τις ενδοπεριφερειακές και τις διαπεριφερειακές ανισότητες, τις οποίες, κακά τα ψέματα, κληρονομήσαμε. 
      Δεν μπορώ να συμφωνήσω με τη θέση που εκφράζετε αρχικά. Θέλω να τονίσω ότι η επιλογή του Ε.Σ.Π.Α να ενσωματώσει στην αναπτυξιακή στρατηγική της χώρας μας τη χωρική διάσταση αποτελεί κορυφαία στρατηγική επιλογή. Αυτή η προσέγγιση είναι προφανής και βρίσκεται σε πλήρη συμφωνία με τα προβλεπόμενα στις στρατηγικές κατευθυντήριες γραμμές για τη συνοχή, της Ευρωπαϊκής Επιτροπής. 
      Επιτρέψτε μου να τονίσω κάτι πολύ σημαντικό, ότι οι στρατηγικές κατευθυντήριες γραμμές για τη συνοχή, το κείμενο με το οποίο τόσο το Ε.Σ.Π.Α όσο και τα επιχειρησιακά προγράμματα βρίσκονται σε πλήρη συνάφεια, παραπέμπει ρητά στην επιλογή των πόλων ανάπτυξης από τα κράτη-μέλη για την ενδυνάμωση της ανταγωνιστικότητας των περιφερειών και την οικονομική τους ανάπτυξη, συμβάλλοντας έτσι και προωθώντας την ισόρροπη ανάπτυξη και την άμβλυνση των περιφερειακών ανισοτήτων. 
      Όπως τονίζεται σε διάφορα κοινοτικά έγγραφα, η αστική πτυχή της πολιτικής της συνοχής απαιτεί από τις κυβερνήσεις να προβαίνουν στην στρατηγική επιλογή της αναγνώρισης και ενδυνάμωσης πόλων ανάπτυξης. Όπως βλέπετε λοιπόν η στρατηγική της επιλογής πόλων ανάπτυξης δεν «έπεσε από τον ουρανό», δεν είναι κάτι που μας ήρθε, αλλά είναι μια στρατηγική, ένα μοντέλο περιφερειακής ανάπτυξης που προβλέπεται σε στρατηγικά κοινοτικά έγγραφα και είναι άρρηκτα συνδεδεμένο με την πολιτική της Λισαβόνας. 
      Και θα καταθέσω και κάτι άλλο, κυρίες και κύριοι συνάδελφοι. Έχω στα χέρια μου την επιστολή που η Κ.Ε.Δ.Κ.Ε., του φίλου κ. Κουκουλόπουλου, του δημάρχου, απέστειλε το Φεβρουάριο του 2006 προς τον Γενικό Γραμματέα του Υπουργείου μας, η οποία αφορά τις προτάσεις της για τη βιώσιμη αστική ανάπτυξη στο πλαίσιο του Ε.Σ.Π.Α.  και στην οποία προτείνεται σαφώς και ρητώς η προώθηση της πολιτικής πόλων ανάπτυξης.
      Και να διευκρινίσω και κάτι άλλο. Η παρουσίαση στο Ε.Σ.Π.Α, που πιάνει επτά σελίδες, ορισμένων αστικών κέντρων της χώρας ως πόλων ανάπτυξης δίνει μια μακροσκοπική οπτική σε επίπεδο χώρας σε σχέση με την υπόλοιπη Ευρώπη. Αντανακλά δηλαδή μια φωτογραφία εκείνης της στιγμής, το τι συμβαίνει στην Ελλάδα μας, στον τόπο μας, σε σχέση με την υπόλοιπη Ευρωπαϊκή Ένωση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
      Επιτρέψτε μου, κύριε Πρόεδρε, να συνεχίσω, γιατί το θέμα είναι βασικό.
      Η προσέγγιση αυτή είναι μια καινοτόμος προσέγγιση. Επιχειρεί να δώσει μια νέα οπτική των πόλεων, που να αντικατοπτρίζει τις σύγχρονες συνθήκες στον τομέα της αστικής ανάπτυξης και να τεκμηριώνει τη θέση της πόλης σε εθνικό και διεθνές επίπεδο, συνεκτιμώντας μεγέθη πέρα από τον πληθωρισμό.
      Έτσι αξιολογείται η βαρύτητα των πόλεων. Πέρα από γεωγραφικά και διοικητικά όρια, λαμβάνει υπ΄ όψιν παραμέτρους όπως η ύπαρξη υπηρεσιών σημαντικής περιφερειακής εμβέλειας σε τομείς όπως είναι η εκπαίδευση, η έρευνα, η τεχνολογική ανάπτυξη, αλλά και η θέση τους γενικότερα στο χώρο, αντανακλώντας αναπτυξιακές πολιτικές…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. Θα τα πείτε και στη δευτερολογία σας. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Έχω και στη δευτερολογία να πω αρκετά. 
      ΠΡΟΕΔΡΕΥΩΝ (Σωτήρης Χατζηγάκης): Ναι, αλλά παραβιάζουμε, μονίμως, τον Κανονισμό. Ελάτε, τελειώστε.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ξέρετε ότι εγώ είμαι από τους τηρούντες τον Κανονισμό. Θα παρακαλέσω την ανοχή σας, χάριν της ενημέρωσης. 
      Σύμφωνα μ’ αυτή την προσέγγιση, οι πόλεις που παρουσιάστηκαν στο Ε.Σ.Π.Α. έχουν τη δυνατότητα να εξασφαλίσουν ένα κατάλληλο περιβάλλον για την προσέλκυση επιχειρήσεων στους τομείς έρευνας και τεχνολογικής ανάπτυξης και των σχετικών υπηρεσιών, να τονώσουν τη λειτουργία σημαντικών μονάδων παραγωγής που ήδη λειτουργούν σ’ αυτές, να παρέχουν υπηρεσίες εκπαίδευσης υψηλού επιπέδου στους παραπάνω τομείς και να κινητοποιήσουν ταυτόχρονα και τις περιοχές που βρίσκονται στην άμεση επιρροή τους. Όμως κανένα αστικό κέντρο της χώρας δεν υφίσταται περιορισμούς στο να γίνει πόλος. 
      Όλα τα σημαντικά αστικά κέντρα και οι πρωτεύουσες όλων των νομών της χώρας θα κληθούν, μετά από διαβούλευση με τους τοπικούς φορείς, να εξειδικεύσουν δράσεις και να αναλάβουν πρωτοβουλίες για την ανάπτυξη της πόλης τους αντίστοιχα με το μοντέλο που περιγράφεται στο Ε.Σ.Π.Α. για τους πόλους ανάπτυξης, το οποίο συνδέεται με την έρευνα, την τεχνολογική ανάπτυξη και την καινοτομία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
      Ορίστε, κύριε Μακρυπίδη, έχετε το λόγο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κύριε Υπουργέ, η ευρύτερη περιοχή Αγρινίου που είναι το μεγάλο εμπορικό και οικονομικό κέντρο του Νομού, το Μεσολόγγι που είναι η πρωτεύουσα και το διοικητικό κέντρο, αλλά και ιστορική πόλη με διεθνή εμβέλεια, το Πλατυγιάλι που είναι η ναυτιλιακή, βιομηχανική περιοχή, ένα λιμάνι με υψηλές τεχνικές προδιαγραφές και φυσικά με μεγάλες αναπτυξιακές δυνατότητες και προοπτικές, όλη αυτή η περιοχή που αγκαλιάζει ένα πληθυσμό της τάξεως των εκατόν ογδόντα χιλιάδων μπορεί να είναι ένα τρίπολο αναπτυξιακό στο πλαίσιο του Ε.Σ.Π.Α. και με μεγάλη μας λύπη βλέπουμε ότι δεν εντάσσεται μέσα στο σχεδιασμό σας. 
      Για τη δυτική Ελλάδα προβλέπεται να είναι τρεις οι πόλοι: τα Γιάννενα, η Πάτρα και η Καλαμάτα. Και ερωτούμε: Αυτή η μεγάλη περιοχή της Αιτωλοακαρνανίας με αυτές τις προϋποθέσεις που μόλις σας περιέγραψα, αυτό το τρίπολο, που έχει τις δυνατότητες, γιατί απαξιώνετε το μεγάλο έργο υποδομής που έχει γίνει στην περιοχή που είναι η γέφυρα του Ρίου-Αντιρρίου; Γιατί παραβλέπετε το μεγάλο έργο που βρίσκεται σε εξέλιξη που είναι η Ιόνια Οδός; Αυτά όλα μαζί δημιουργούν τις προϋποθέσεις που βάζει η Ευρωπαϊκή Ένωση, για να αποτελέσει αυτή η περιοχή σοβαρό αναπτυξιακό πόλο της δυτικής Ελλάδας.
      Με μεγάλη μας λύπη διαπιστώνουμε ότι η Κυβέρνηση της Νέας Δημοκρατίας για λόγους ανεξήγητους –απαράδεκτους, θα έλεγα, κατ’ εμέ- αποκλείει αυτό το τρίπολο μέσα από τον εθνικό στρατηγικό σχεδιασμό από το Ε.Σ.Π.Α.  2007-2013.
      Έρχομαι να διαπιστώσω με μεγάλη μου λύπη ότι η προεκλογική υπόσχεση του κ. Καραμανλή στο Αγρίνιο στην κεντρική πλατεία, την 1η Μαρτίου 2004, ότι ήρθε «η ώρα της Περιφέρειας», τρία χρόνια τώρα για την Αιτωλοακαρνανία μοιάζει επιταγή χωρίς αντίκρισμα και έρχεται να επιβεβαιωθεί μέσα από τη συγκεκριμένη περιθωριοποίηση που κάνετε του Νομού.
      Σας ερωτώ. Γιατί τιμωρείτε την Αιτωλοακαρνανία; Γιατί έρχεστε μέσα από τον αποκλεισμό αυτό να τιμωρήσετε για μια ακόμη φορά αυτό το Νομό; Δεν θέλω να πιστεύω ότι είναι το αποτέλεσμα των Δημοτικών και Νομαρχιακών Εκλογών που σας έχει επηρεάσει. Θέλω, όμως, να πω ότι υπάρχει παράβλεψη, επειδή σας άκουσα, προηγουμένως, να αναφέρεστε στους φορείς, για την Κ.Ε.Δ.Κ.Ε..
      Σας υπενθυμίζω ότι το χωροταξικό σχέδιο αειφόρου ανάπτυξης και του σχεδιασμού της περιοχής έχει εγκριθεί ομόφωνα και από τη Νομαρχία και από την Κ.Ε.Δ.Κ.Ε. και από το Εμπορικό και Βιοτεχνικό Επιμελητήριο του Νομού. Έχει κατατεθεί και εσείς δεν το αξιολογήσατε, δεν το συνεκτιμάτε. 
      Θα σας πούμε ότι αν αυτό προχωρήσει από την πλευρά της Κυβέρνησης της Νέας Δημοκρατίας, σας δηλώνουμε ότι το ΠΑ.ΣΟ.Κ. όταν έρθει στην κυβέρνηση –και θα έρθει μετά τις εκλογές- θα το ανατρέψει και θα καθιερώσει αυτόν τον πόλο των περιοχών των Δήμων Αγρινίου, Μεσολογγίου, Πλατυγιαλιού πόλο αναπτυξιακό, ούτως ώστε η δυτική Ελλάδα να προχωρήσει στον αναπτυξιακό δρόμο, για να έχει επιτέλους ισόρροπη ανάπτυξη και η Περιφέρεια δυτικής Ελλάδας και ο Νομός Αιτωλοακαρνανίας.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο..
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Φοβάμαι, κύριε συνάδελφε, ότι όχι μόνο δεν διαβάσατε καλά τα κείμενα, αλλά δεν ακούσατε και την πρωτολογία μου. Αν μου επιτρέπετε, θα επαναλάβω αυτά που είπα. Το θέμα είναι να ενημερωνόμαστε και να μην αντιδικούμε «κούφια». 
      Είπα στην πρωτολογία μου ότι η αποτύπωση των πόλεων-πόλων αυτή τη στιγμή είναι μια στιγμιαία φωτογράφηση. Από εκεί και πέρα, όλες οι πόλεις-πρωτεύουσες των νομών έχουν τη δυνατότητα ως πόλεις και αυτές, πέραν αυτών οι οποίες αναγράφονται στο Ε.Σ.Π.Α. …
      ΑΝΔΡΕΑΣ ΜΑΚΡΥΠΙΔΗΣ: Μου επιτρέπετε μια διακοπή; Στιγμιαία απεικόνιση της Καλαμάτας! Γιατί να μην είναι στιγμιαία απεικόνιση και του Αγρινίου και του Πλατυγιαλιού; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Μακριπίδη!
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Διότι υπάρχουν κάποια κριτήρια, τα οποία οφείλετε να γνωρίζετε, βάσει των οποίων αναδεικνύονται πόλοι.
      Από εκεί και πέρα, επειδή ακριβώς μοιραζόμαστε την ίδια αγωνία και ανησυχία με εσάς, μην μας στερείτε το δικαίωμα να είμαστε εξίσου ευαίσθητοι με εσάς, κύριε συνάδελφε. Σας παρακαλώ πάρα πολύ. Το αποτέλεσμα θα το δούμε. Στο τέλος κάνουμε ταμείο, δεν κάνουμε στην αρχή, διότι η δυσπιστία είναι κακός σύμβουλος.
      Εκείνο που θα σας πω, λοιπόν, είναι ότι όλες οι πόλεις μπορούν να αποτελέσουν πόλους με συγκεκριμένες προτάσεις που θα κάνουμε, για να συμπεριληφθούν και αυτές μέσα σ’ αυτό το ευρύτερο θέμα. 
      Το άλλο που λέτε για εγκαταλελειμμένη Αιτωλοακαρνανία, μακράν ημών τέτοιες σκέψεις και σίγουρα έχουμε αποδείξει στην πράξη ότι η κακοδαιμονία ή, αν θέλετε, η μνησικακία ή η εκδικητικότητα δεν είναι πολιτική αυτής της Κυβέρνησης. Μπορεί εξ ιδίων, κάποιοι, να κρίνουν τα αλλότρια, όχι εμείς όμως.
      Εκείνο που θέλω να πω, όσον αφορά το Πλατυγιάλι, είναι το εξής. Μετά από είκοσι χρόνια ταλαιπωρία του Πλατυγιαλιού, τώρα έρχεστε να μας πείτε τι γίνεται;
      Το κακό είναι ότι έγινε ένα τεράστιο έργο, με τεράστια χρηματοδότηση, που απεδείχθη ότι ήταν ένα τεράστιο λάθος και προσπαθούμε να ανατάξουμε αυτά που δυστυχώς δεν ανατάσσονται.
      Από εκεί και πέρα, επιτρέψτε μου όμως να πω, για να φτάσω και στο «ζουμί» και στο «δια ταύτα», ότι οι φτωχές περιοχές –μια από αυτές είναι και η Περιφέρεια στην οποία ο Νομός σας ανήκει και χαίρομαι που πονάτε το νομό σας και καλά κάνετε και όλοι το ίδιο κάνουμε για τους δικούς μας- χρηματοδοτούνται, συγχρόνως, από τέσσερα ταμεία, Ε.Σ.Π.Α., Ε.Κ.Τ., Π.Ε.Π. και το Ταμείο Συνοχής.
      Για πρώτη φορά, το 80% του Ε.Σ.Π.Α. επενδύεται στην περιφέρεια και συγκεκριμένα θα πω, για να είμαι σαφέστερος, για την Περιφέρεια της Δυτικής Ελλάδας οι συνολικοί πόροι οι οποίοι κατευθύνονται προγραμματικά στην περιφέρεια ανέρχονται σε 2,9 δισεκατομμύρια ευρώ, που αντιστοιχεί στο 9,5% του συνόλου των πόρων του Ε.Σ.Π.Α. στην Περιφέρειά σας.
      Οι αντίστοιχοι πόροι για την περιφέρεια στο Γ΄ Κοινοτικό Πλαίσιο Στήριξης, με βάση τον επικαιροποιημένο προϋπολογισμό των ενταγμένων έργων, είναι 2,71 δισεκατομμύρια ευρώ, έναντι των 2,89 που θα είναι από εδώ και εμπρός και το μερίδιο τώρα είναι 6,67%, ενώ στον καινούργιο είναι 9,5%.
      Θέλω, λοιπόν, να ξεκαθαρίσω ότι δεν υπάρχει καμμία περιοχή στην Ελλάδα, η οποία δεν έχει την ιδιαίτερη προσοχή και φροντίδα της Κυβερνήσεως αυτής. Και θέλω να σας διαβεβαιώσω –με καλοπιστία δείτε το- ότι δεν υπάρχει καμμία περιοχή που να εξαιρείται από την ανάπτυξη, δεν υπάρχει καμία περιοχή που να εξαιρείται από τη φροντίδα μας. Τα κείμενα είναι δεδομένα. Χαίρομαι να κάνετε τέτοιες ερωτήσεις, διότι μας δίνεται η ευκαιρία να εξειδικεύουμε την ενημέρωση και είμαι πάντα στη διάθεσή σας, οτιδήποτε σας προβληματίζει, είτε δια της Βουλής είτε δια της φυσικής σας παρουσίας στο γραφείο μου. Δώστε μου, λοιπόν, τη δυνατότητα να σας ενημερώσω. 
      Ευχαριστώ πάρα πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Τελευταία θα συζητηθεί η δεύτερη με αριθμό 668/18-06-2007 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με τη ρύθμιση των χρεών των αγροτών κλπ..
      Το περιεχόμενο της επίκαιρης ερώτησης του κυρίου Σκυλλάκου έχει ως ακολούθως:
      «Με την απειλή της κατάσχεσης των χωραφιών τους και των περιουσιακών τους στοιχείων, ζουν χιλιάδες μικρομεσαίοι αγρότες και εργατοαγρότες, επειδή η ρύθμιση που έκανε η Κυβέρνηση με το ν. 3259/2004 ήταν παρόμοια με ανάλογες ρυθμίσεις των προηγούμενων κυβερνήσεων του ΠΑ.ΣΟ.Κ., με αποτέλεσμα να είναι ασύμφορη για ένα μεγάλο αριθμό χρεωμένων αγροτών, ειδικά αυτών που είχαν δανειοδοτηθεί πριν το 1990 και των εργατοαγροτών που εξαιρέθηκαν από την ειδική ρύθμιση, ακόμα και αυτών που το εξωγεωργικό τους ατομικό εισόδημα είναι ιδιαίτερα μικρό, μικρότερο από 15.000 ευρώ το χρόνο. 
      Ερωτώνται οι κύριοι Υπουργοί, τι ενέργειες θα κάνουν για ουσιαστική και όχι τοκογλυφική ρύθμιση των χρεών των αγροτών και των εργατοαγροτών που το εξωγεωργικό ατομικό τους εισόδημα είναι μικρότερο των 15.000 ευρώ το χρόνο».
      Την ερώτηση του κ. Σκυλλάκου, θα απαντήσει ο Υφυπουργός Οικονομίας και Οικονομικών, κ. Φώλιας.
      Ορίστε, κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
      Χαίρομαι, κύριε συνάδελφε, που προλάβατε για να κουβεντιάσουμε την ερώτησή σας. 
      Επιτρέψτε μου να ενημερώσω ότι η Αγροτική Τράπεζα της Ελλάδος, μας ενημέρωσε με τη σειρά της ότι εφαρμόζει πιστά τις διατάξεις του άρθρου 39 του ν. 3259/2004, συμμορφούμενη τόσο με το γράμμα όσο και με το πνεύμα του νόμου για τα πανωτόκια, επιδίωξη του οποίου είναι σε κάθε περίπτωση η μεγαλύτερη δυνατή ελάφρυνση όλων των οφειλετών. Άλλωστε, γι αυτό ψηφίστηκε  ο νόμος αυτός.
      Όσον αφορά τους αγρότες, επισημαίνεται ότι ο εν λόγω νόμος ρυθμίζει κατ’ εξαίρεση, με ειδική διάταξη, την παράγραφο 5 του άρθρου 39, τις ληξιπρόθεσμες οφειλές των αγροτών με πολύ ευνοϊκούς όρους. Αυτό είναι γνωστό.
      Ειδικότερα, προκειμένου για οφειλές που είναι σχετικές με την άσκηση της επαγγελματικής δραστηριότητας των κατά κύριο επάγγελμα αγροτών, το συνολικό ύψος τους δεν μπορεί να υπερβαίνει το διπλάσιο του κατά περίπτωση ληφθέντος κεφαλαίου ως δανείου. Οι οφειλές από γεωργικά δάνεια, αυτών οι οποίοι δεν είναι κατά κύριο επάγγελμα αγρότες, καθώς και οι οφειλές που προέρχονται από μη γεωργικά δάνεια των κατά κύριο επάγγελμα αγροτών, αλλά και των ιδιωτών, υπάγονται σε γενική διάταξη του νόμου, σύμφωνα με την οποία, καμία οφειλή στα πιστωτικά ιδρύματα δεν μπορεί να ξεπερνάει το τριπλάσιο του αρχικώς ληφθέντος κεφαλαίου. Οι οφειλές που μειώθηκαν με την εφαρμογή του νόμου, αναπροσαρμόστηκαν από την Αγροτική Τράπεζα στο ανώτατο όριο, όπως ορίζει ο νόμος και είτε ρυθμίστηκαν, εφόσον είχε υποβληθεί αίτηση από τους ενδιαφερομένους μέχρι 31 Οκτωβρίου 2004 και ήρθαν αυτοί για να προσυπογράψουν τη σύμβαση της ρυθμίσεως είτε παρέμειναν στους υφιστάμενους λογαριασμούς με το ενήμερο επιτόκιο του δανείου.
      Κλείνοντας, θα πω ότι τα ρυθμισμένα δάνεια, εκτός της διετούς περιόδου χάρητος που προβλέπεται από το νόμο, ακολουθούν τους εξής δύο όρους, σύμφωνα με τα στοιχεία της Αγροτικής Τράπεζας: 
      Διάρκεια μέχρι δέκα χρόνια, συμπεριλαμβανομένης και διετούς περιόδου χάριτος για τους κατά κύριο επάγγελμα αγρότες, με επιτόκιο 6% κυμαινόμενο στο οποίο υπάρχει και επιδότηση επιτοκίου μιας μονάδος. 
      Επίσης, διάρκεια μέχρι επτά χρόνια, συμπεριλαμβανομένης και διετούς περιόδου χάριτος, με επιτόκιο 8% κυμαινόμενο για τους λοιπούς οφειλέτες. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ορίστε, κύριε Σκυλλάκο, έχετε το  λόγο. 
      ΑΝΤΩΝΗΣ ΣΚΥΛΛΑΚΟΣ: Δεν απάντησε ο κύριος Υπουργός. Εμείς ρωτάμε αν πρόκειται η Κυβέρνηση να αλλάξει κάτι για να σωθούν δεκάδες χιλιάδες αγρότες που δεν μπορούν να μπουν στη ρύθμιση γιατί δεν τους συμφέρει αυτή η ρύθμιση. Εσείς λέτε ότι είναι ικανοποιητική. Αυτό είναι άποψή σας. Ήσασταν στο συνέδριο της Νέας Δημοκρατίας στη Λάρισα που ήταν ο Πρωθυπουργός για να δείτε πώς αντέδρασαν γι' αυτό το ζήτημα οι νεοδημοκράτες; 
      Και δεν είναι ζήτημα πολιτικού χρώματος. Χιλιάδες αγρότες κινδυνεύουν να τους κατασχεθούν τα χωράφια και η περιουσία τους. Γιατί; Διότι με αυτή την ειδική ρύθμιση, ιδιαίτερα για αυτούς που είναι πριν από το 1990 –για εκείνους είναι ιδιαίτερο το πρόβλημα- δεν πάμε στο αρχικό κεφάλαιο. Οι τράπεζες επικαλούνται ότι δεν μπορούν να βρουν ποιο είναι το αρχικό κεφάλαιο και η ρύθμιση ορίζει ότι αρχικό κεφάλαιο θα είναι αυτό που εμφανίζεται κατά την τελευταία εκταμίευση. Η τελευταία εκταμίευση, όμως, είναι απομακρυσμένη από το αρχικό κεφάλαιο και εκεί έχουν μπει πέρα από τους συμβατικούς και τόκοι υπερημερίας και τόκοι ανατοκισμού. Και το κεφάλαιο έχει εξαπλασιαστεί. 
      Με αυτή τη ρύθμιση, λοιπόν, μικρομεσαίοι αγρότες θα πληρώσουν έξι φορές παραπάνω κεφάλαιο. Μπορεί εσείς να λέτε ότι είναι διπλάσιο ή τριπλάσιο, αλλά στην πραγματικότητα δεν κάνουν αίτηση οι αγρότες να μπουν σε αυτή τη ρύθμιση γιατί δεν τους συμφέρει. Και αυτό είναι το μεγάλο πρόβλημα. 
      Και υπάρχει και ένα δεύτερο πρόβλημα. Έχουν εξαιρεθεί από αυτή την ειδική ρύθμιση που αφορά τους αγρότες –και είναι καλύτερη βεβαίως από αυτή που αφορά τους άλλους που δεν είναι αγρότες- φτωχοί ή μεσαίοι εργατοαγρότες. Αυτό τι σημαίνει; Σημαίνει ότι για έναν αγρότη που έχει πενήντα στρέμματα και βγάζει περίπου εκατό μεροκάματα σαν εργάτης, κάνει και εκατόν είκοσι μεροκάματα σαν σερβιτόρος ή σαν οικοδόμος, έρχεστε εσείς και λέτε «όχι, αυτός δεν θα μπει στη ρύθμιση διότι λίγο περισσότερο από το εισόδημά του προέρχεται από μη γεωργικές εργασίες». 
      Αν σας φαίνεται πολύ αυτό που λέμε εμείς για 15.000 ευρώ το χρόνο, ας το συζητήσουμε για να πάει λίγο παρακάτω, όσον αφορά το εξωγεωργικό εισόδημα. Όμως, χρειάζεται νομοθετική ρύθμιση που να επαναφέρει αυτό που λέμε «αρχικό κεφάλαιο» και όχι «τελευταία εκταμίευση». Έτσι μόνο θα υπάρχει μία λύση. 
      Εμείς τασσόμαστε για το διπλάσιο, το πολύ, του αρχικού κεφαλαίου χωρίς κανένα τόκο μέσα –συμπεριλαμβάνονται στο διπλάσιο όλες οι υποχρεώσεις- και αυτό να αφορά και τους καθαρούς αγρότες, αλλά και τους φτωχούς και τους μεσαίους εργατοαγρότες. 
      Θέλω, λοιπόν, τη δική σας άποψη. Η Κυβέρνηση, έστω εν όψει εκλογών –γιατί εν όψει εκλογών είναι πιο ευαίσθητες οι κυβερνήσεις- σκέφτεται το αίτημα το οποίο φάνηκε ξεκάθαρα σε όλη την Ελλάδα, αλλά και στη Λάρισα, να επανεξεταστεί το ζήτημα των πανωτοκίων και του ανατοκισμού και των χρεών των αγροτών, ιδιαίτερα για τους προ το 1990; Θα το επανεξετάσετε; Αυτό ρωτάμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
      Κύριε Μάνο, σας παρακαλώ πολύ. Δεν θέλω να δημιουργήσω θέμα στη Βουλή. 
      ΣΤΕΦΑΝΟΣ ΜΑΝΟΣ: Τι συμβαίνει, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Ξέρετε πολύ καλά, κύριε Μάνο.
      ΣΤΕΦΑΝΟΣ ΜΑΝΟΣ: Θα μπορούσα να σας μιλήσω, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Όχι, δεν μπορείτε να μιλήσετε. Ξέρετε για ποιο πράγμα σας μιλάω. Δεν θέλω να το πω.
      ΣΤΕΦΑΝΟΣ ΜΑΝΟΣ: Εγώ θέλω να το πω.
      Διαμαρτύρεστε…
      ΠΡΟΕΔΡΕΥΩΝ (Σωτήρης Χατζηγάκης): Όχι, δεν διαμαρτύρομαι. Υπάρχει ένας Κανονισμός που λέει ότι ο Βουλευτής πρέπει να είναι ευπρεπώς ενδεδυμένος εδώ. Αυτό λέει μέσα ο Κανονισμός. Ο Κανονισμός αυτός εφαρμόζεται επί χρόνια. Έχω κάνει παρατήρηση ακόμα και σε Αρχηγούς κομμάτων.
      ΣΤΕΦΑΝΟΣ ΜΑΝΟΣ: Και πολύ καλά κάνατε.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ να συμμορφωθείτε, διότι δεν θα συνεχίσω τη συζήτηση έτσι.
      ΣΤΕΦΑΝΟΣ ΜΑΝΟΣ: Θαυμάσια. Εγώ απλώς θέλω να σας επισημάνω ότι εκτός της Αιθούσης η θερμοκρασία σήμερα είναι 37 βαθμοί κελσίου.
      ΠΡΟΕΔΡΕΥΩΝ (Σωτήρης Χατζηγάκης): Εκτός της Αιθούσης.
      ΣΤΕΦΑΝΟΣ ΜΑΝΟΣ: Υπάρχουν, λοιπόν, άνθρωποι οι οποίοι έχουν προβλήματα μ’ αυτή τη θερμοκρασία. Έχει δε πολλές φορές γίνει σ’ αυτήν την Αίθουσα, ιδίως κατά τη διάρκεια του Αυγούστου στα Θερινά Τμήματα…
      ΠΡΟΕΔΡΕΥΩΝ (Σωτήρης Χατζηγάκης): Ποτέ!
      ΣΤΕΦΑΝΟΣ ΜΑΝΟΣ: Κάνετε λάθος. Πολύ δε περισσότερο χθες, ήμουν στην Αίθουσα –με άλλον Προεδρεύοντα βέβαια, ο οποίος έχει άλλες απόψεις από τις δικές σας- έλαβα μέρος στη συζήτηση και δεν ετέθη τέτοιο θέμα.
      ΠΡΟΕΔΡΕΥΩΝ (Σωτήρης Χατζηγάκης): Καλώς, κύριε Μάνο.
      ΣΤΕΦΑΝΟΣ ΜΑΝΟΣ: Εάν επιμένετε στην άποψή σας –διότι εγώ δεν συμφωνώ και διαμαρτύρομαι- ευχαρίστως να σας κάνω τη χάρη.
      ΠΡΟΕΔΡΕΥΩΝ (Σωτήρης Χατζηγάκης): Επιμένω στην άποψή μου, διότι υπάρχει ο Κανονισμός.
      Το λόγο έχει ο Υφυπουργός Οικονομίας και Οικονομικών κ. Χρήστος Φώλιας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε συνάδελφε, επιτρέψτε μου να σας διαβεβαιώσω ότι όσο εκτιμώ το ιδιαίτερο ενδιαφέρον σας για την αγροτιά, άλλο τόσο θέλω να είσθε σίγουροι ότι τουλάχιστον εξίσου νοιαζόμαστε και εμείς. Επομένως, τα προβλήματα όχι μόνο των αγροτών αλλά της κάθε κοινωνικής τάξεως χρήζουν της απαραίτητης προσοχής την οποία και απολαμβάνουν από αυτήν την Κυβέρνηση.
      Θέλω, λοιπόν, μετά από την πρωτολογία μου και μετά τα όσα πολύ χρήσιμα είπατε να σας διαβεβαιώσω ότι για το κάθε νομοθέτημα και για την κάθε απόφαση παρακολουθείται το αποτέλεσμα, βλέπουμε πώς κινείται, βλέπουμε το ενδεχόμενο μη συμπεριλήψεως κάποιων τάξεων ή κάποιων δικαιούχων και προχωρούμε, έχοντες μία πλήρη εικόνα στον κατάλληλο χρόνο, στις οποιεσδήποτε απαραίτητες διορθωτικές κινήσεις.
      Θέλω λοιπόν να σας διαβεβαιώσω ότι θα κάνουμε αξιολόγηση των αποτελεσμάτων της ρυθμίσεως –το 2004 άλλωστε έγινε αυτή η ρύθμιση, δεν έχει περάσει ικανός χρόνος- και οτιδήποτε χρειασθεί με την ίδια ευαισθησία που διακρίνει εσάς και εμάς, θα αντιμετωπίσουμε τα προβλήματα και θα βρεθούν λύσεις. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στην ημερησία διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου αρμοδιότητος Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των φορέων κοινωνικής ασφάλισης».
      Το νομοσχέδιο ψηφίστηκε στη χθεσινή συνεδρίαση επί της αρχής. Κατά τη σημερινή συνεδρίαση θα συζητηθούν τα άρθρα του νομοσχεδίου καθώς και οι τροπολογίες σε μια ενότητα.
      Το λόγο έχει ο κύριος Υπουργός  προκειμένου να κάνει μερικές παρατηρήσεις.
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας):  Κύριε Πρόεδρε, και  κύριοι συνάδελφοι, θα ήθελα να κάνω μερικές διευκρινιστικές παρατηρήσεις, οι οποίες αφορούν στις νομοτεχνικές βελτιώσεις τις οποίες έθεσα υπ’ όψιν σας χθες.
      Το πρώτο το οποίο θα ήθελα να πω και εθίγησαν ορισμένα εξ αυτών, είναι το γεγονός ότι στο μετοχικό κεφάλαιο των δυναμένων να ιδρυθούν δύο Α.Ε.Δ.Α.Κ. από τους φορείς κοινωνικής ασφάλισης, προβλέπεται η δυνατότητα συμμετοχής ενός πιστωτικού ιδρύματος δηλαδή μιας τράπεζας, σ’ αυτό το μετοχικό κεφάλαιο.
      Ελέχθησαν διάφορα. Θέλω όμως να σας διαβεβαιώσω, κυρίες και κύριοι συνάδελφοι, ότι ο ουσιαστικός λόγος είναι το γεγονός ότι μια τράπεζα έχει την τεχνογνωσία, έχει την εμπειρία, έχει τον «επαγγελματισμό» να υποβοηθήσει ουσιαστικά το έργο μιας Α.Ε.Δ.Α.Κ. η οποία αν δεν έχει μέσα στο μετοχικό της κεφάλαιο κάποια τράπεζα θα περιορίζεται σε γνώσεις κάποιων ανθρώπων που δεν είναι εξειδικευμένοι. Και αυτό δεν θα συμβάλει στην καλύτερη λειτουργία της.
      Είναι χαρακτηριστικό το γεγονός ότι η ήδη λειτουργούσα από ετών Α.Ε.Δ.Α.Κ. στο Ι.Κ.Α. έχει στο μετοχικό της κεφάλαιο τη συμμετοχή της Εθνικής Τραπέζης. Αυτό βεβαίως σήμερα ανέρχεται περίπου στο 40%. Θεωρούμε ότι είναι υπερβολικό και γι’ αυτό δίδεται, ειδικά στο Ι.Κ.Α., η δυνατότητα με επιταγή του νόμου εντός διετίας από της ισχύος αυτού του θεσμικού πλαισίου να μειωθεί από το 40% στο 20% που προβλέπεται και για τις άλλες ιδρυθησόμενες Α.Ε.Δ.Α.Κ.. 
      Ένα άλλο σημείο στο οποίο θέλω να αναφερθώ και είχαμε, κύριε Παπαϊωάννου, κάνει μια κουβέντα στη Διαρκή Επιτροπή, είναι το γεγονός ότι ο πρόεδρος της επιτροπής η οποία θα ελέγχει τις επενδύσεις δεν θα είναι πλέον μόνο ένα πρόσωπο ανεγνωρισμένου κύρους με γνώσεις και εμπειρία στα οικονομικά θέματα ελέγχου και διαχείρισης όπως μέχρι τώρα, αλλά σύμφωνα και με τις δικές σας απόψεις όπως είχαν τότε διατυπωθεί αλλά και άλλων συναδέλφων, αναδιατυπώνεται η διάταξη με σκοπό να είναι ανώτατος κρατικός λειτουργός εν ενεργεία ή συνταξιούχος ή ανώτατος δικαστικός λειτουργός επί τιμή, γιατί εν ενεργεία δικαστικός λειτουργός δεν μπορεί να υπάρξει γιατί υπάρχει ασυμβίβαστο.
      Κατά συνέπεια ευρύνεται ο κύκλος των δυναμένων να καταλάβουν αυτή τη θέση του προέδρου αυτής της επιτροπής και θα έλεγα, όχι μόνο ευρύνεται, αλλά κατευθύνεται και σε χώρους που παρέχουν περισσότερη εγγύηση από ότι ένα πρόσωπο ανεγνωρισμένου κύρους και μόνο. 
      Ένα ακόμη σημείο, το οποίο και αυτό έχει συζητηθεί είναι εκείνο που αφορά στις αμοιβές ή τις προμήθειες ή οποιαδήποτε άλλη αντιπαροχή παίρνει μία τράπεζα ή παίρνει ένας σύμβουλος επενδυτικός ή παίρνει ένα χρηματοπιστωτικό ίδρυμα, το οποίο καλείται, πάντα μέσα από δημόσιο διαγωνισμό, να αναλάβει αυτό το ρόλο για ένα ή περισσότερα ταμεία. Εκεί, λοιπόν, ορίζουμε ότι όπου για την εφαρμογή αυτού του νόμου προκύπτουν θέματα καταβολής προμηθειών, αμοιβών ή οποιασδήποτε άλλης φύσεως αντιπαροχής προς τους επιλεγομένους σύμφωνα με τις διαδικασίες του νόμου αυτού, συμβούλους επενδύσεων, διαχειριστές κινητής και ακίνητης περιουσίας, χρηματοπιστωτικά ιδρύματα, χρηματιστηριακές εταιρείες και θεματοφύλακες αυτές οι προμήθειες και αμοιβές δεν μπορεί να υπερβαίνουν κάποιο συγκεκριμένο και οριζόμενο από τους φορείς κοινωνικής ασφάλισης και αναγραφόμενο στη μεταξύ τους σύμβαση, όριο. Και πάντως αυτό το όριο που θα αποφασίζει το ταμείο και θα περιέχεται στη σύμβαση, η οποία θα γίνεται θα είναι αυστηρά μέσα στα πλαίσια που εκείνη την εποχή και για το συγκεκριμένο προϊόν, για τη συγκεκριμένη μορφή συναλλαγής, κινείται η προμήθεια. Το λέγω αυτό, διότι σας είναι γνωστό και απετέλεσε ένα μελανό σημείο αυτής της υπόθεσης, η οποία μας έχει απασχολήσει με τα σύνθετα ομόλογα, το γεγονός ότι ορισμένοι διαμεσολαβητές …
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα τα πείτε και στην ομιλία σας αυτά. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Τελειώνω, κύριε Πρόεδρε, σε ένα λεπτό. 
      … φαίνεται ότι ήντλησαν προμήθειες πολύ πάνω από το επίπεδο που ήθελε και λειτουργούσε στην αγορά.
      Τέλος, και σε αυτό θέλω να ευχαριστήσω για την κατανόηση τους Κοινοβουλευτικούς Εκπροσώπους όλων των κομμάτων, φέρνω μία διάταξη με την οποία δύο θυγατρικές του Ο.Α.Ε.Δ., η «Επαγγελματική Κατάρτιση Α.Ε.» και το «Εθνικό Παρατηρητήριο Απασχόλησης Ερευνητική Πληροφορική Α.Ε.», η μία μετοχή που έχει η κάθε μία και σήμερα ανήκει στον Ο.Α.Ε.Δ., αυτή η μετοχή, οι δύο δηλαδή μόνες μετοχές, περιέρχονται αυτοδικαίως στο Υπουργείο Απασχόλησης. Αυτό εντάσσεται στο πλαίσιο της πολιτικής συμφωνίας με τον αρμόδιο επίτροπο κ. Σπίντλα και ικανοποιεί το γεγονός να μην υπάρχει μία μονοπωλιακή διαχείριση και μονοπωλιακή προσέγγιση από τον Ο.Α.Ε.Δ. πάνω σε όλο το φάσμα των αρμοδιοτήτων. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να σας ανακοινώσω ότι κατά τη συζήτηση του νομοσχεδίου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των φορέων κοινωνικής ασφάλισης» Κοινοβουλευτικός Εκπρόσωπος εκ μέρους του Συνασπισμού ορίζεται ο κ. Θανάσης Λεβέντης, με απόφαση του Προέδρου του Συνασπισμού Ριζοσπαστικής Αριστεράς κ. Αλεξάνδρου Αλαβάνου. 
      Το λόγο έχει ο πρώτος εισηγητής, ο εισηγητής της Νέας Δημοκρατίας κ. Κωνσταντίνος Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κυρίες και κύριοι συνάδελφοι, περνάμε σήμερα στην κατ’ άρθρον συζήτηση του νομοσχεδίου για την αξιοποίηση της περιουσίας των ασφαλιστικών ταμείων. 
      Δυο κουβέντες για τη χθεσινή συζήτηση. Θεωρώ ιδιαίτερα άδικη την κριτική την οποία δέχθηκε η Κυβέρνηση για το νομοσχέδιο το οποίο κατέθεσε. Ούτε περί χαλαρού νομοθετικού πλαισίου πρόκειται ούτε περί επανάληψης προηγούμενου νομοθετικού πλαισίου ούτε περί συρραφής παλαιοτέρων διατάξεων. Είναι πάρα πολλές οι καινοτόμες διατάξεις οι οποίες περιλαμβάνονται σ' αυτό το νομοσχέδιο. Είναι ιδιαίτερα σημαντικό το πλαίσιο το οποίο για πρώτη φορά καθορίζεται όπως επίσης και οι δεσμεύσεις τις οποίες αναλαμβάνουν τα ασφαλιστικά ταμεία απέναντι στην πολιτεία. Είναι η πρώτη φορά με την οποία κάτω από ένα θεσμικό πλαίσιο, κάτω από ένα νομοθετικό διάταγμα η εκάστοτε κυβέρνηση μπορεί να ελέγχει με σωστό τρόπο χωρίς να θίγει την ανεξαρτησία της απόφασης των φορέων κοινωνικής ασφάλισης σε σχέση με την αξιοποίηση της περιουσίας τους. 
      Και βεβαίως, εντέχνως, πλην όμως  με ιδιαίτερη προσοχή, ιδιαίτερα από την Αξιωματική Αντιπολίτευση, διαφυλάχθηκαν στοιχεία του παρελθόντος, δηλαδή δεν ομολογήθηκε το γεγονός ότι τα ομόλογα είχαν εξαιρεθεί από την Επιτροπή της Τράπεζας της Ελλάδος ούτως ώστε να μην υπάρχει κανένας έλεγχος για την αγορά ή την πώλησή τους, για το γεγονός ότι με τον ν. 2992 δινόταν απόλυτη ευχέρεια στον Υπουργό Απασχόλησης να παίρνει αποφάσεις σχετικά με το θεσμικό πλαίσιο χωρίς ούτε καν γνωμοδοτική επιτροπή δίπλα του, για το γεγονός ότι υπήρχαν και υπάρχουν ακόμα πολλά ταμεία τα οποία έχουν επενδύσει σε μετοχές και άλλες κινητές αξίες όχι μόνο πάνω από 23% αλλά και πάνω από το 73%. Για παράδειγμα ειπώθηκε εδώ ότι το σύνολο της περιουσίας των ασφαλιστικών ταμείων είναι 31.000.000.000 και μόνο 5.000.000.000 από αυτά είναι κατατεθειμένα σε χρεόγραφα και σε μετοχές.
      Όμως η πραγματικότητα μπορεί στο σύνολο να είναι έτσι, αλλά κατά ταμείο, έχουμε ταμείο όπως για παράδειγμα των ξενοδοχοϋπαλλήλων με 81% μετοχές, της Εθνικής Τραπέζης με 70%, των εργαζομένων στα λιπάσματα με 63% και ουδείς ποτέ ασχολήθηκε με αυτά. Υπήρχε λοιπόν χαλαρό νομοθετικό πλαίσιο το οποίο από σήμερα και εφόσον ψηφιστεί αυτός ο νόμος, οριστικά τελειώνει. 
      Τους τελευταίους τρεις μήνες γίνεται ευρεία κριτική από το ΠΑ.ΣΟ.Κ. για τα δομημένα ομόλογα. Έγινε και δριμεία κριτική για την τροπολογία για τα τέσσερα ταμεία τα οποία ενισχύονται με βάση τους τόκους από τα επιστραφέντα χρήματα. Όμως αποσιωπήσατε το γεγονός ότι το Υπουργείο Οικονομίας και Οικονομικών όταν δανείστηκε για να εκδώσει τα ομόλογα, δανείστηκε με 16 μονάδες κάτω από το όριο του EURIBOR, για το γεγονός δηλαδή ότι μ’ αυτό το δανεισμό κερδήθηκαν πάνω από 4.000.000 ευρώ. Διότι βεβαίως σε αυτή την Αίθουσα κάνετε ότι μπορείτε για να αποσιωπήσετε τις μεγάλες επιτυχίες της οικονομικής μας πολιτικής προσπαθώντας μονίμως να επανέλθετε σε ένα παρελθόν. Μονίμως φέρνετε αντιρρήσεις στα νέα νομοθετικά πλαίσια και σε οποιαδήποτε αλλαγή σε σχέση με αυτά που εσείς είχατε χτίσει διότι έχετε μια εμμονή. Όπως έχετε εμμονή τρεις μήνες τώρα με την ιστορία των ομολόγων, έχετε εμμονή σε ένα τρόπο διακυβέρνησης ο οποίος οριστικά κρίθηκε στις τελευταίες εκλογές. Εμείς με την εντολή του ελληνικού λαού είμαστε υποχρεωμένοι να προχωρήσουμε σε μεταρρυθμίσεις για την πρόοδό μας, για τον ευρωπαϊκό εκσυγχρονισμό και την οικονομική ευμάρεια αυτού του τόπου.
      Κυρίες και κύριοι συνάδελφοι, είπατε στην χθεσινή συνεδρίαση ότι η Κυβέρνηση της Νέας Δημοκρατίας κάνει ό,τι μπορεί για να συγκαλύψει. Μάλλον έχετε αντιστρέψει τους όρους. Ομιλητής σας χθες είπε ότι δεν ξέρει κανένα πασοκτζή να πήγε στα δικαστήρια. Εγώ θα σας θυμίσω την διαρκή δίκη της «Δ.Ε.Κ.Α. Α.Ε.» που δεν έχει τελειώσει, τον Διοικητή της Δ.Ε.Η. κ. Νέζη που βρίσκεται στα δικαστήρια, τους πρυτάνεις του Παντείου που καταδικάστηκαν με μάρτυρες υπερασπίσεως δικούς σας συναδέλφους και ακόμη θα σας θυμίσω ότι σε αυτή την Αίθουσα  ασκούμε και συζητάμε για την πολιτική. Δεν θα μετατρέψουμε την πολιτική σε ένα διαρκές δικαστήριο, αλλά είμαστε υποχρεωμένοι με θετική σκέψη να δώσουμε το «διά ταύτα» στον ελληνικό λαό ο οποίος παρακολουθεί και εμάς και εσάς.
      Μπαίνω στο νομοσχέδιο για να πω ότι έχει πέντε ενότητες. Στην πρώτη ενότητα περιγράφεται το πλαίσιο των επενδύσεων των ασφαλιστικών ταμείων και οι δυνατότητες επένδυσης των διαθεσίμων των ταμείων.
      Υπάρχουν επενδύσεις χωρίς όριο, όπως είναι τα ομόλογα και τα repos, αποκλειστικά του ελληνικού δημοσίου. Και εδώ είναι η πρώτη μεγάλη διαφορά, ότι αποτρέπεται η επένδυση σε ομόλογα των τραπεζών, όπως υπήρχε στο παρελθόν. Αυτές είναι επενδύσεις χωρίς όρια, όπως υπάρχουν και επενδύσεις με όρια –το όριο του 23%- και αφορούν κινητές και ακίνητες αξίες, μετοχές του Χρηματιστηρίου, μετοχές των παραγώγων. Χθες ξεχάσατε ότι εσείς τα είχατε νομοθετήσει και χρησιμοποιήσατε τα λεφτά των ασφαλιστικών ταμείων το 2000 ως όχημα, για να ανεβάσετε το Χρηματιστήριο με την επακόλουθη πτώση του. 
      Βεβαίως, μπορείτε να λέτε και να επιχειρηματολογείτε ότι οι ίδιες μετοχές σήμερα έχουν, αφού ανέβηκε το Χρηματιστήριο, τη σημερινή αξία. Όμως, ξεχάσατε να πείτε, όπως ξεχάσατε να ζητήσετε συγγνώμη από τον ελληνικό λαό, ότι εκείνη η πλασματική άνοδος του Χρηματιστηρίου, με όχημα τα διαθέσιμα των ασφαλιστικών ταμείων, προκάλεσε τεράστιες απώλειες χρήματος στα ελληνικά νοικοκυριά. 
      Αυτό ήταν το έγκλημα του Χρηματιστηρίου για το οποίο δεν απολογηθήκατε ποτέ. Δεν αποκαλύψατε ποτέ ποια ήταν τα δικά σας πολιτικά στελέχη και με ποιο τρόπο ώθησαν και έδωσαν εντολή, για να πάνε τα χρήματα των ασφαλιστικών ταμείων σε μετοχές του ελληνικού Χρηματιστηρίου και σε παράγωγα που είναι επενδύσεις αυξημένου ρίσκου, αλλά τα είχατε νομοθετήσει εσείς. 
      (Στο σημείο αυτό την Προεδρική Έδρα  καταλαμβάνει ο  Ε΄ Αντιπρόεδρος της Βουλής κ.  ΠΑΝΑΓΙΩΤΗΣ ΚΟΣΙΩΝΗΣ)
      Επίσης, δίνεται η δυνατότητα δημιουργίας αμοιβαίων κεφαλαίων. Δίνεται η δυνατότητα επένδυσης σε ομόλογα της ευρωζώνης, για να μπορέσουμε να γίνουμε πιο ευέλικτοι και να εκμεταλλευθούμε τα πλεονεκτήματα της Ευρωπαϊκής Κοινότητας, την επένδυση σε Σ.Δ.Ι.Τ.. Δεν καταλαβαίνω την αντίρρηση που έχετε για τα συγχρηματοδοτούμενα, όταν αυτά τα έργα αφορούν μονάχα υπηρεσίες και κτηριακές δομές των ιδίων των ασφαλιστικών ταμείων. 
      Το ερώτημα που σας απευθύνεται είναι: Τι προτιμάτε; Να χρησιμοποιούμε τα χρήματα των ταμείων για τις υπηρεσίες και τις κτηριακές εγκαταστάσεις ή προτιμάτε να δανείζονται τα ταμεία από την τραπεζική αγορά, για να κάνουν κάποιο έργο –πραγματικά δεν καταλαβαίνω την αντίρρησή σας- καθώς επίσης και χρηματοδοτικές μισθώσεις;
      Δυο λεπτά, κύριε Πρόεδρε, για να μπορέσω να τελειώσω τα άρθρα του νομοσχεδίου. 
      Στο Β΄ κεφάλαιο υπάρχει το πλαίσιο διαχείρισης των περιουσιακών στοιχείων με σημαντικότερες διατάξεις την υποχρέωση των ασφαλιστικών φορέων να ενημερώνουν την Επιτροπή Επενδυτικής Πολιτικής για τις κινητές αξίες, όπου για πρώτη φορά θεσπίζεται όχι μονάχα η υποχρέωση να ενημερώνονται για την εντολή αγοράς ή πώλησης, αλλά και τον ενδιάμεσο φορέα και την περιγραφή του επενδυτικού προϊόντος και την ποσότητα και την τιμή αγοράς ανά τεμάχιο, πράγματα που δεν υπήρχαν στο παρελθόν, ζητήματα για τα οποία δεν ήταν υποχρεωμένα τα ασφαλιστικά ταμεία κα τα οποία ήταν εστίες διαφωνίας. 
      Για τις κινητές αξίες, για τις ακίνητες αξίες, δηλαδή για τις αγορές και τις πωλήσεις των ακινήτων είναι υποχρεωτική η υπογραφή και η σύμφωνη γνώμη του αντίστοιχου Υπουργού Απασχόλησης. Βεβαίως, αντιλαμβανόμαστε τη σημασία αυτού. 
      Η δυνατότητα των ασφαλιστικών ταμείων να προσφεύγουν για εργασίες στα κτήρια τους –είτε στις υπηρεσίες του Ι.Κ.Α.-Ε.Τ.Α.Μ. είτε στην κρατική υπηρεσία του δημοσίου- ή, επίσης, για τους ίδιους λόγους, δηλαδή για τη διαχείριση των κινητών και ακινήτων αξιών και ιδιαίτερα των ακινήτων να συνεργάζονται με τράπεζες. 
      Στο Γ΄ κεφάλαιο είναι όλες οι διαδικασίες για τις δημιουργίες αμοιβαίων κεφαλαίων και Α.Ε.Δ.Α.Κ.. 
      Στο Δ΄ κεφάλαιο υπάρχει η διαχείριση των δανείων, που επεκτείνεται για πρώτη φορά όχι μόνο στους συνταξιούχους, αλλά και στους εν ενεργεία των αντίστοιχων ταμείων, σε μια προσπάθεια διεύρυνσης της κοινωνικής πολιτικής και διευκόλυνσης των πολιτών που έχουν ουσιαστικές και πραγματικές ανάγκες. 
      Στο Ε΄ κεφάλαιο περιγράφονται οι όροι της επενδυτικής πολιτικής. Εκεί ακριβώς θεσπίζονται οι δύο επιτροπές, η Επιτροπή Επενδυτικής Πολιτικής, στην οποία συμμετέχουν και οι κοινωνικοί εταίροι –Γ.Σ.Ε.Ε., Α.Δ.Ε.Δ.Υ., συνδικαλιστές και οι εκπρόσωποί τους- όπως συμμετέχουν σε πολύ μεγάλο αριθμό και στα ασφαλιστικά ταμεία. 
      Αυτή λειτουργεί γνωμοδοτικά στον εκάστοτε Υπουργό Απασχόλησης. Αυτή πρέπει να ενημερώνεται υποχρεωτικά μετά τις αγορές και τις πωλήσεις που κάνουν τα ταμεία, καθώς επίσης και στην Επιτροπή Επενδυτικής Πολιτικής, η οποία έχει τη δυνατότητα και πρόστιμα και διοικητικές ποινές να μοιράζει, ούτως ώστε να αισθάνονται τα διοικητικά συμβούλια ότι πράγματα βρίσκονται υπό στενή και ουσιαστική παρακολούθηση. 
      Τέλος, με αυτό το νομοσχέδιο για πρώτη φορά δίνεται η δυνατότητα μέσα από ανοικτή πρόσκληση τα ταμεία να προσλαμβάνουν συμβούλους επενδύσεων πιστοποιημένους από την Τράπεζα της Ελλάδος ή διαχειριστές της περιουσίας τους –ολόκληρης ή μέρους αυτής- σε μια προσπάθεια να υποκαταστήσουμε διοικητικές και οικονομικές υπηρεσίες των ταμείων που δεν έχουν τη δυνατότητα ούτε να ενημερωθούν ούτε να μπορέσουν να συμμετέχουν σε αυτό που λέγεται «αξιοποίηση της κινητής και ακίνητης περιουσίας». 
    Τέλος, κυρίες και κύριοι συνάδελφοι, με την τροπολογία επιστροφής, ενίσχυσης των τεσσάρων ταμείων για τους τόκους, τη γνωστή τροπολογία που κατέθεσε ο κύριος Υπουργός, εμφανίζεται η ευαισθησία της σημερινής Κυβέρνησης να μην χαθεί ούτε ένα ευρώ από τα ταμεία. Πρόκειται για μια ευαισθησία, η οποία εκδηλώθηκε μετά την τελευταία ιστορία των ομολόγων με τη συνεργασία με τη MORGAN STANLEY, η οποία για πρώτη φορά επιστρέφει χρήματα, είναι η πρώτη φορά που συμβαίνει αυτό στην ελληνική πολιτική σκηνή. Επιφυλάσσεται βεβαίως το ελληνικό δημόσιο, όταν και όποτε τελειώσουν οι δικαστικές διερευνήσεις και εφόσον υπάρχουν υπεύθυνοι, οι οποίοι θα καταδικαστούν γι’ αυτή την ιστορία, να διεκδικήσει τα χρήματα. 
    Αυτό για να δείτε τη μεγάλη διαφορά, η οποία χωρίζει τη Νέα Δημοκρατία, τη νέα διακυβέρνηση από τις προηγούμενες σε κάθε αντίστοιχη χρήση, η οποία δημιουργήθηκε στο παρελθόν σε σχέση με το παρόν. Αυτή είναι η μεγάλη διαφορά: εμείς ουδέποτε κουκουλώσαμε, ουδέποτε συγκαλύψαμε και ουδέποτε είπαμε ψέματα στον ελληνικό λαό. Καιρός είναι να κάνετε κι εσείς τη δική σας ομφαλοσκόπηση για να εξάγετε τα χρήσιμα συμπεράσματά σας. 
    Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Κοσιώνης): Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, ο από του Βήματος κατελθών συνάδελφος της Νέας Δημοκρατίας και εισηγητής του νομοσχεδίου είπε ότι οι συνάδελφοι μίλησαν για χαλαρότητα, ότι αυτή η χαλαρότητα δεν υπήρχε και ότι εμείς την επιβάλαμε στο παρελθόν. 
      Θέλω σ’ αυτό το σημείο να του απαντήσω ότι η χαλαρότητα, αλλά και η εξέλιξη της όλης κατάστασης, που πράγματι ταλανίζει τον ελληνικό λαό πάνω από εκατό ημέρες, οφείλεται βασικά σ’ ένα λόγο: στο ότι η Κυβέρνηση της Νέας Δημοκρατίας είχε ως βασική επιλογή -και κυρίως το οικονομικό επιτελείο κατ’ αρχήν- να δει πώς θα βάλει στο χέρι τα αποθεματικά των ασφαλιστικών ταμείων. Και γι’ αυτό ακριβώς εξέδωσε τα δομημένα ομόλογα και γι’ αυτό δημιούργησε την όλη κατάσταση της εποπτείας του κυβερνητικού επιτρόπου: για να μπορεί ως πνεύμα εξ ουρανού μέσα σε μία βραδιά να επιφωτίζει τους πάντες για να κάνουν την ίδια εργασία την επομένη ημέρα και κυρίως για να μην υπάρχει ο έλεγχος. Και αυτή ήταν η άλλη μεθόδευση από την Τράπεζα της Ελλάδος με το να μην έχει διορίσει την επιτροπή. Αυτά πρέπει να τα μάθει ο ελληνικός λαός για να καταλάβει πραγματικά πού υπάρχει το πρόβλημα και γιατί έχει τεράστια πολιτική ευθύνη η Κυβέρνηση γι’ αυτό το μεγάλο οικονομικό έγκλημα που έγινε στον τόπο μας και κυρίως για τη νοοτροπία και την αντίληψη που περνάει από πλευράς εξουσίας. Αυτό θεωρώ ότι είναι το σημαντικότερο, το ποια είναι η αντίληψη της εξουσίας, γιατί τα άλλα που είπατε τα ακούει ο ελληνικός λαός και πραγματικά πιστεύω ότι αντιλαμβάνεται ότι τα λέτε με μια λογική συμψηφισμού. 
      Διαρκές δικαστήριο, ειδικό δικαστήριο εσείς συγκροτήσατε, εσείς πήγατε το ΠΑ.ΣΟ.Κ. στα δικαστήρια, εσείς φέρνατε εδώ προτάσεις για εξεταστικές επιτροπές και τώρα που σας προκαλούμε, αν πραγματικά είχαν βάση αυτές οι προτάσεις σας, να τις φέρετε εδώ, να τις ξαναδούμε και να τις συζητήσουμε και να πάτε τα πράγματα στις διαδικασίες που πρέπει, δεν κάνετε τίποτα. Γιατί ακριβώς στόχος σας είναι πώς θα διαμορφωθεί ένα πλαίσιο τέτοιο, ώστε να μπορείτε να επιβάλετε τις απόψεις σας και τις πολιτικές σας, οι οποίες έχουν συγκεκριμένο στόχο το πώς θα υπηρετήσουν κάποια συμφέροντα, το πώς θα μπορέσετε να εξυπηρετήσετε τους λίγους σε βάρος των πολλών. Και οι πολλοί είναι αυτοί που είναι ασφαλισμένοι στα ασφαλιστικά ταμεία. 
      Να πάω τώρα στα άρθρα του νομοσχεδίου: 
      Εμείς καταψηφίσαμε επί της αρχής το νομοσχέδιο και ασφαλώς θα το καταψηφίσουμε και επί των άρθρων, γιατί θεωρούμε ότι δημιουργεί τις προϋποθέσεις να μπορεί ο Υπουργός μ’ έναν τρόπο καθαρά συγκεντρωτικό να ελέγχει τα πάντα. Θα αναφέρω στη συνέχεια μερικά παραδείγματα που επιβεβαιώνουν αυτά που λέω με μία φράση. 
      Κατ’ αρχάς, τονίσαμε και στην επιτροπή και είπαμε σε σχέση με το άρθρο 1 ότι η μεταφορά της περιουσίας, αλλά –προσέξτε- με αντίστοιχη καταβολή της τιμής της, της αξίας της, πρέπει να μας εξηγηθεί από την πλευρά του Υπουργείου τι εξυπηρετεί. Διότι εκείνο που διαφαίνεται ότι τελικά εξυπηρετεί είναι το να μπορεί ο κλάδος που έχει ανάγκη να παίρνει την περιουσία από έναν άλλο κλάδο που δεν την έχει ανάγκη, αλλά ταυτόχρονα την πληρώνει. Τη θέλει για να τη βάλει ενδεχομένως, κάπου υποθήκη ή να τη χρησιμοποιήσει σε κάτι άλλο. Αφού πληρώνει την αξία της περιουσίας, θα μπορούσε τα ίδια αυτά χρήματα να τα  χρησιμοποιήσει για να πληρώσει τις συντάξεις ή να καλύψει άλλες απαιτήσεις. Δεν το κάνετε όμως αυτό. Δεν θέλετε να το κάνετε. Έχετε κάτι άλλο στο μυαλό σας. 
      Ο σκοπός που υπάρχει αυτή η διάταξη και αυτή η διατύπωση είναι γιατί στην ουσία θέλετε να βρείτε τρόπους από τη μια πλευρά να ξεπουλήσετε την ακίνητη περιουσία των ασφαλιστικών ταμείων και από την άλλη να υποθηκεύσετε την πορεία τους. Διότι, αν μπει υποθήκη σε τράπεζες για δάνεια, καταλαβαίνουμε όλοι μας ότι αυτή η πορεία είναι συγκεκριμένη: θα πάει για ξεπούλημα η περιουσία. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ).
      Και βέβαια, από την άλλη πλευρά, εσείς θα διευκολυνθείτε ενδεχομένως κατά την κρίση σας στο να μην πληρώσετε τις υποχρεώσεις της πολιτείας προς τα ασφαλιστικά ταμεία, μια και η πολιτεία έχει αναλάβει τη δέσμευση να καλύψει όποιες ανάγκες υπάρχουν από την πλευρά της για τη χορήγηση των συντάξεων ή τις άλλες παροχές που προβλέπονται μέσα στα πλαίσια του ασφαλιστικού συστήματος. Αυτή είναι η αντίληψή σας και αυτή είναι η νοοτροπία και η λογική που προκύπτει από αυτήν τη διατύπωση. 
      Υπάρχουν επισημάνσεις της Επιστημονικής Επιτροπής της Βουλής, τις οποίες, φαίνεται ότι αγνοείτε ή τουλάχιστον δεν τις λαμβάνετε υπ’ όψιν σας, ότι σε άλλες περιπτώσεις λαμβάνετε ως τιμές των ακινήτων αυτές που προσδιορίζονται από τους ορκωτούς εκτιμητές και σε άλλες περιπτώσεις λαμβάνετε υπ’ όψιν σας τις αντικειμενικές αξίες. Το ίδιο δε ισχύει και για τις τρέχουσες τιμές για τη κινητή περιουσία. Σε κάποιες περιπτώσεις λαμβάνετε υπ’ όψιν σας τις τρέχουσες τιμές και σε κάποιες περιπτώσεις λαμβάνετε υπ’ όψιν σας τις τιμές κτήσης. Όλα αυτά δείχνουν μία αντίληψη που πιστεύουμε ότι είναι λαθεμένη και δεν βοηθά στο να υπάρχει πραγματικά ένα πλαίσιο για το πώς κάθε φορά πρέπει να προχωρούν κάποια πράγματα χωρίς να υπάρχουν αμφισβητήσεις και χωρίς να υπάρχουν κυρίως διαφορές και λόγοι προσφυγών στα δικαστήρια ή ο,τιδήποτε άλλο.
      Στο άρθρο 2, που λέτε ότι ανατίθεται σε πιστωτικά ιδρύματα η διαχείριση, θεωρούμε ότι είναι ακριβώς στην ίδια λογική το πώς θα δώσουμε τη δυνατότητα σε τραπεζικούς φορείς να έχουν τη διαχείριση των πάντων. Μετά απ’ αυτό δεν ξέρω γιατί χρειάζονται τα ταμεία και οι υπηρεσίες που έχουν. 
      Εν πάση περιπτώσει, όμως, προχωράω παρακάτω στις επενδύσεις σε κινητές αξίες που διενεργούνται χωρίς όρια που αναφέρονται στο άρθρο 3. Εδώ επισημαίνεται με πολλή σαφήνεια το ότι δεν περιλαμβάνονται στους τίτλους του ελληνικού δημοσίου τα δομημένα ομόλογα και το τονίζετε αυτό ακριβώς και στο επόμενο άρθρο που είναι οι επενδύσεις διαθεσίμων σε περιουσιακά στοιχεία που διενεργούνται με προϋποθέσεις και όρια. Τονίζετε δε ξανά την περίπτωση της παραγράφου 1β6 πάλι όσον αφορά τα κρατικά ομόλογα από κράτη-μέλη της ευρωζώνης χωρίς να είναι τα σύνθετα ομόλογα στη μέση. Αυτό δείχνει πραγματικά ότι θέλετε να πείτε πως αντιλαμβάνεστε τους μεγάλους κινδύνους που έχουν αυτά τα τραπεζικά προϊόντα, αλλά σε επόμενο άρθρο στη συνέχεια δίνετε τη δυνατότητα στον εαυτό σας να επιλέγει πού θα επενδύσετε και με ποιο τρόπο θα επενδύσετε και σε ποιου επιπέδου ρίσκο πρέπει να υποβάλετε κάθε φορά τα περιουσιακά στοιχεία των ταμείων, γιατί, όταν λέτε ότι πρέπει να πάμε σε επιτρεπόμενου κινδύνου επενδύσεις, σε προϊόντα αυτής της κατηγορίας, αντιλαμβανόμαστε όλοι μας ότι στο μυαλό σας έχετε άλλα πράγματα και θέλετε να δώσετε αυτές τις δυνατότητες σε πολλούς. 
      Λέτε στο άρθρο 4 ότι οι επενδύσεις σε περιουσιακά στοιχεία με προϋποθέσεις και όρια είναι σε ακίνητα, σε κινητές αξίες ή δομημένων ομολόγων σε δικαιώματα από χρηματοδοτικές μισθώσεις. Θα μιλήσω στη συνέχεια για τις χρηματοδοτικές μισθώσεις, αλλά πρώτα θέλω να πω ότι αυτή η αύξηση που κάνετε στο 23% προσθέτοντας 1% συν 2% είναι πράγματι κάτι πολύ σημαντικό που δείχνει ακριβώς αυτό που τόνισα από την αρχή, τη νοοτροπία για το πώς θέλετε να διαχειριστείτε τα αποθεματικά.
      Να πάω τώρα στον υπολογισμό των ποσοστών, που εκεί υπεισέρχεται η διαφοροποίηση των εκτιμήσεων και του τρόπου εκτιμήσεων. Σ’ αυτό πραγματικά δημιουργείται ένα ακορντεόν. Διότι, ενώ λέτε παρακάτω σε πενταετία να πάμε στο 23%, με αυτήν τη λογική που βάζετε αυτό αλλάζει ή μπορεί να αλλάζει σε κάθε περίπτωση. Άρα, στην ουσία δεν εξυπηρετεί τίποτε αυτή η ρύθμιση, όπως την έχετε διατυπώσει. 
      Τις συγχύσεις τις επεσήμανα, τις λέει και η Επιστημονική Επιτροπή και εν πάση περιπτώσει είναι ευτυχές που καταργήσατε την παράγραφο 7, διότι έτσι τουλάχιστον περιορίζετε την αυθαιρεσία, το ότι κάθε φορά ο Υπουργός μπορεί να παίρνει αποφάσεις να αλλάζει τα πάντα και δεν έχει καμμία ισχύ το νομοσχέδιο. Τουλάχιστον θα έχει κάποια ισχύ, παρ’ όλο που στα κρίσιμα ζητήματα και στις λεπτομέρειες σε όλες τις παραγράφους που έπονται –και πρέπει να τα πω εν συντομία, γιατί ο χρόνος μου τελειώνει- διατηρείτε εσείς το δικαίωμά σας με υπουργική απόφαση να αλλάζετε τα πάντα και σε κρίσιμα ζητήματα που αφορούν σε λεπτομερειακά θέματα δεν παίρνετε ούτε καν τη γνώμη της Επιστημονικής Επιτροπής, την οποία δημιουργείτε με το άρθρο 22, αν θυμάμαι καλά. Με αυτό δε το άρθρο 22 λέτε ότι κάνετε την Επιτροπή αυτή για να σας δίνει οδηγίες, για να σας δίνει κατευθύνσεις, για να σας ενημερώνει τέλος πάντων, για να είναι το συμβουλευτικό όργανο που πρέπει να έχει ο Υπουργός στον τομέα αυτό που θεωρείται ότι είναι κρίσιμος. 
     Σας είπαμε και στη συζήτηση επί της αρχής ότι το νομοσχέδιο είναι υπουργοκεντρικό, προβλέπει σωρεία αποφάσεων. Ακόμη και το ρυθμιστικό πλαίσιο στο άρθρο 5 προσδιορίζεται με στοιχεία που δεν λαμβάνει υπ’ όψιν τη γνώμη καμμιάς επιτροπής. 
     Θα μπορούσα να αναφέρω πολλές επισημάνσεις. Εμείς διαφωνούμε και με τον τρόπο που συγκροτείτε τις επιτροπές. Θεωρούμε ότι η συγκρότησή τους πρέπει να έχει περισσότερους από την πλευρά των εργαζομένων, δηλαδή, αυτών που έχουν τα δικαιώματα στα ασφαλιστικά ταμεία. Όπως θεωρούμε ότι κι αυτή η δυνατότητά σας εσείς να επιβάλετε τις ποινές, εσείς να κάνετε τα πάντα με δικές σας αποφάσεις χωρίς κανένα προηγούμενο, είναι προς λάθος κατεύθυνση.
     Θέλω να πω και μια κουβέντα για την τροπολογία, γιατί πιστεύω ότι είναι κάτι που δείχνει αυτό που επεσήμανα από την αρχή: είναι λάθος η νοοτροπία σας. Δεν είναι δικά σας τα χρήματα των ασφαλιστικών ταμείων, δεν είναι δικά σας τα χρήματα του ελληνικού δημοσίου. Δεν μπορείτε να τα διαχειρίζεστε με αυτόν τον τρόπο, όταν μάλιστα γνωρίζετε πολύ καλά ότι με τον τρόπο και τη διαδικασία αυτή που τα πουλήσατε, που τα οδηγήσατε εκεί που τα οδηγήσατε, υπάρχουν τεράστιες προμήθειες. 
     Οι προσπάθειές σας εδώ να μικρύνετε τις προμήθειες ή να περιορίσετε τις προμήθειες, δεν λένε τίποτα. Απλά θέλετε να επιβεβαιώσετε πως ό,τι μέχρι σήμερα έγινε, καλώς έγινε. Γιατί αν είχατε την αντίληψη να τιμωρήσετε ή να πάρετε κάτι απ’ αυτό που παραπάνω έχει δοθεί και παρανόμως έχει δοθεί, στην κυριολεξία θα φέρνατε την τροπολογία με τέτοιο τρόπο ώστε εκείνοι να πλήρωναν τα σπασμένα, όπως λέμε, ή τις ζημιές των ασφαλιστικών ταμείων. Δεν το κάνετε. Έχετε σκοπιμότητα που το κάνετε έτσι. Αυτό ακριβώς υποδηλώνει τις προθέσεις σας και την αντίληψή σας για το πώς θέλετε να αξιοποιήσετε τα αποθεματικά των ασφαλιστικών ταμείων και κυρίως το πώς σκέπτεστε να λειτουργήσετε για να συγκαλύψετε ένα πολιτικό και οικονομικό έγκλημα, το οποίο βέβαια θα σας βαρύνει. Και θα σας βαρύνει γιατί τα χρήματα είναι ξένα, είναι χρήματα του ελληνικού λαού, που εσείς προσπαθείτε με διάφορους τρόπους όχι μόνο να τα εκμεταλλευτείτε, αλλά να τα οικειοποιηθείτε σε πολύ μεγάλο βαθμό. Κι αυτό είναι το λάθος που γίνεται και γι’ αυτό θα σας καταδικάσει ο ελληνικός λαός.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα παρακαλούσα μια σύντομη παρέμβαση.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
     ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε συνάδελφε του ΠΑ.ΣΟ.Κ., έχω τη γνώμη ότι όσα λέτε απηχούν τις θέσεις του κόμματός σας. Αν είναι έτσι, θέλω να βεβαιωθείτε πρώτον, ότι έχετε άγνοια του νομοσχεδίου όπως αναμορφώθηκε, διότι δεν το διαβάσατε και δεύτερον, ότι με ορισμένα από τα επιχειρήματά σας εγγίζετε τα όρια του  θράσους.
     Τολμάτε να μας πείτε ότι το σημερινό πλαίσιο νόμου, το σημερινό θεσμικό πλαίσιο, «ανοίγει τις πόρτες», δεν διασφαλίζει τα αποθεματικά των ταμείων και την περιουσία των συνταξιούχων και των ασφαλισμένων;
     Για πέστε μου, κύριε συνάδελφε, επί τόσα χρόνια που η «ΑΚΡΟΠΟΛΙΣ» Χρηματιστηριακή αλώνιζε μέσα στα ταμεία, ποιο θεσμικό πλαίσιο ίσχυε; Αυτό το σπουδαίο θεσμικό πλαίσιο που λέτε ότι περίπου αντιγράψαμε ή ότι καθόλου δεν αλλάξαμε; Ποιες είναι οι συμβάσεις οι οποίες υπογράφονταν μεταξύ των ασφαλιστικών ταμείων και της «ΑΚΡΟΠΟΛΙΣ Α.Ε.» για όλες τις επενδύσεις που έχουν γίνει; 
     Λίγη προσοχή δεν βλάπτει. Και να είστε και για κάτι άλλο βέβαιος. Η δικαιοσύνη ερευνά την περίοδο στην οποία αναφέρεστε. Και γι’ αυτό μη βιάζεστε να καταλήξετε κατά τρόπο υπεροπτικό και κατά τρόπο επίμονο ότι όλα όσα λέτε είναι ορθά και σπουδαία.
     Γιατί σας ενοχλεί ότι γίνεται η εξαίρεση στα σύνθετα ομόλογα; Γιατί σας ενοχλεί ότι τα σύνθετα ομόλογα περιορίζονται σε ένα ποσοστό 2%; Κάποιοι μας λέτε να μην υπάρχουν καθόλου. Κάποιοι άλλοι λέτε «γιατί περιορίζετε στο 2%;». Τι θέλατε; Να μείνει στο 77%, όπως ήταν μέχρι σήμερα;
     Κύριοι συνάδελφοι του ΠΑ.ΣΟ.Κ., το καλύτερο που έπρεπε να κάνετε είναι με προσοχή και με μετριοπάθεια να απολογηθείτε δια το παρελθόν της διαχείρισής σας στους ασφαλιστικούς οργανισμούς. Και όχι να κομπάζετε και να επικρίνετε μια πολύ σοβαρή προσπάθεια, η οποία τώρα διασφαλίζει και τα αποθεματικά των ταμείων και την περιουσία των ασφαλισμένων και των συνταξιούχων.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, το λόγο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Παπαϊωάννου έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα απαντήσω στον κύριο Υπουργό, γιατί ξεπέρασε και τον εαυτό του ο κ. Μαγγίνας μιλώντας για θράσος και για τόλμη. Δηλαδή, δεν έχουμε δικαίωμα να ομιλούμε, να έχουμε τις απόψεις μας; 
      Κύριε Υπουργέ, μιλάτε γενικά και αόριστα αυτήν τη στιγμή, ότι φέρατε κάποιες αλλαγές και δεν τις διαβάσαμε. Διαβάσαμε τις αλλαγές και δεν συμφωνούμε. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Άλλο θέμα αυτό. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τότε πώς κάνετε εσείς αυθαίρετες διαπιστώσεις αυτού του είδους; 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε συνάδελφε, το να μην συμφωνείτε είναι απόλυτο δικαίωμά σας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Προφανώς είναι δικαίωμά μου, αλλά εσείς δεν το σέβεστε. Αυτή είναι η διαφορά, οι διαφορές που έχουμε όσον αφορά τη λειτουργία της δημοκρατίας. Περί αυτού πρόκειται.
      Αλλά θα σας πω και κάτι άλλο, κύριε Υπουργέ. Κάθε πολίτης πάνω απ’ όλα οφείλει να τηρεί τους νόμους του κράτους. Η αρχή της νομιμότητας είναι εκείνη που διέπει τις πολιτείες. Και αν εσείς είχατε αντίρρηση ότι ο νόμος δεν ήταν τόσο καλός, οφείλατε να τον τηρήσετε και δεν το κάνατε ως Κυβέρνηση. Από τη μία μεριά τα κρυφά ομόλογα και η κατάργηση της επιτροπής στην Τράπεζα της Ελλάδος. Είχατε αυτά τα δικαιώματα; Από πού τα αντλήσατε; Δημοκρατία έχει η χώρα. Το έχετε κατανοήσει;
      Δεύτερον, ξέρετε τι μου θυμίζετε με αυτά που είπατε στο τέλος; Μου θυμίζει το  «φωνάζει ο κλέφτης για να φύγει ο νοικοκύρης». Μας παραδώσατε το 1993 3.000.000.000 ευρώ και σήμερα είναι 30.000.000.000 ευρώ, με τους δικούς μας νόμους. Αυτή είναι η αλήθεια. Ή δεν είναι η αλήθεια αυτή, κύριε Υπουργέ; Σας είπα ότι η μισή αλήθεια είναι χειρότερη από τα ψέματα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Να προχωρήσω ακόμα παραπέρα.
      Για ποια «ΑΚΡΟΠΟΛΙΣ» μιλάτε; Προφανώς, προσελήφθη η «ΑΚΡΟΠΟΛΙΣ». Θα δούμε τις προμήθειες. Διατάξατε τη δικαιοσύνη και της είπατε να πάει στο παρελθόν. Τριάντα υποθέσεις ασφαλιστικών ταμείων έχουν αρχειοθετηθεί. Ας πάτε και τώρα στο παρελθόν, δεν φοβόμαστε τίποτα. Εσείς τώρα δίνετε μήνυμα στον κ. Πεπόνη. Περί αυτού πρόκειται και αυτές είναι οι παρεμβάσεις. 
      Για τη «Δ.Ε.Κ.Α.» βγάζετε ποινές. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Για τη «Δ.Ε.Κ.Α.» πείτε μας. Για την αναψηλάφηση της υπόθεσης.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα σας απαντήσω τώρα για τη «Δ.Ε.Κ.Α.», μιας και προκαλείτε. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σε μένα απευθύνεστε ή στους συναδέλφους μου, που διακόπτουν; 
      ΠΡΟΕΔΡΕΥΩΝ (Ιωάννης Τραγάκης): Απευθύνομαι σε όλη την Αίθουσα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, όταν έχω το λόγο, οφείλετε να απευθυνθείτε στους συναδέλφους μου που με διακόπτουν. 
      ΠΡΟΕΔΡΕΥΩΝ (Ιωάννης Τραγάκης): Επιτρέπετε δηλαδή τις διακοπές;
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, δεν τις επιτρέπω.
      ΠΡΟΕΔΡΕΥΩΝ (Ιωάννης Τραγάκης): Αφού δεν τις επιτρέπετε, καλώς έκανα την παρατήρηση. 
      Ορίστε, συνεχίστε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μην απευθύνεστε σε μένα. Τώρα ανεβήκατε στην έδρα και σας παρακαλώ να λάβετε γνώση για το τι έχει προηγηθεί, γιατί θα κάνετε και δεύτερο λάθος. 
      ΠΡΟΕΔΡΕΥΩΝ (Ιωάννης Τραγάκης): Εγώ βρίσκω μία τεταμένη ατμόσφαιρα και θέλω αυτήν την τεταμένη ατμόσφαιρα να την ηρεμήσουμε όλοι απ’ όλες τις πλευρές.
      Συνεχίστε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ο κύριος Υπουργός, όμως, χρησιμοποίησε τη φράση «αν τολμάμε» και «αν έχουμε το θάρρος». 
      ΠΡΟΕΔΡΕΥΩΝ (Ιωάννης Τραγάκης): Είναι κακή αυτή η έκφραση;
      ΜΙΛΤΙΑΔΗΣ ΠΑΠΑΪΩΑΝΝΟΥ: Το θάρρος και η τόλμη προφανώς δεν μας έλειπαν ποτέ.
      Θέλω να πω και κάτι στον κύριο Υπουργό.
      Κύριε Υπουργέ, η «ΑΚΡΟΠΟΛΙΣ» και οι άλλες χρηματιστηριακές μέσα από νόμιμες διαδικασίες και συμβούλων επενδύσεων υπήρχαν και στις προηγούμενες κυβερνήσεις. Ποτέ όμως καμμία «ΑΚΡΟΠΟΛΙΣ» και καμμία J.P. MORGAN δεν γνώριζαν, τέσσερις μήνες πριν, ότι θα εκδοθεί ομόλογο για να έχει αποδέκτες ασφαλιστικά ταμεία και να κάνει βόλτες στο Λονδίνο και στα νησιά Κέϊμαν για να οικονομά η παρέα του Λονδίνου, που είναι παρέα της Νέας Δημοκρατίας. Περί αυτού πρόκειται.
      Θα απαντήσετε σε αυτά; Θα απαντήσετε, πώς μέσα σε δύο μέρες δεκατέσσερα ασφαλιστικά ταμεία αποφάσισαν να εκταμιεύσουν ομόλογα σταθερής απόδοσης, τα καλύτερα ομόλογα που είχαν να κάνουν με τη σύγκληση, για να μπούμε στις μίζες; Σε αυτά να απαντήσετε και όχι στις προτάσεις που κάνουν οι συνάδελφοι και στις αντιρρήσεις για ένα νομοσχέδιο που υπηρετεί ακριβώς τη σκοπιμότητα τα λεφτά των ασφαλιστικών ταμείων να γίνουν αντικείμενο χρηματιστηριακών εταιρειών. Γιατί αυτό κάνετε. Θέλετε να μετατρέψετε τα ασφαλιστικά ταμεία σε χρηματιστηριακές εταιρείες. Αυτή είναι η αλήθεια.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Θέλετε κι εσείς να κάνετε παρέμβαση; Κάντε παρέμβαση τριών λεπτών που δικαιούστε. Αλλά έχετε και το χρόνο να πρωτολογήσετε επί των άρθρων. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα κάνω μία παρέμβαση πολύ μικρή και πολύ σαφή. Γιατί είναι βαθύτατα εκτεθειμένο το ΠΑ.ΣΟ.Κ..
Και εκτίθεται ακόμα περισσότερο μ’ αυτά που λέει ο κ. Παπαϊωάννου γιατί ξαναφέρνει τα ίδια επιχειρήματα που έχει φέρει όλο αυτό το διάστημα των εκατόν δέκα ημερών σε όλα τα «παράθυρα» και σ’ αυτήν την Αίθουσα για τα οποία έχουν δοθεί πειστικότατες απαντήσεις. Το ΠΑ.ΣΟ.Κ. είναι βαθύτατα εκτεθειμένο γιατί ουδέποτε ζήτησε έστω και μία παραίτηση από τα στελέχη του που συμμετείχαν στα δεκατέσσερα ταμεία που πήραν αυτές τις αποφάσεις, στελέχη της Π.Α.Σ.Κ.Ε., εκλεγμένοι εκπρόσωποί του, εκλεκτά του παιδιά που σε μεγάλο βαθμό συμμετείχαν σε όλες αυτές τις ομόφωνες αποφάσεις. 
      Αν είναι τόσο κατακριτέες όλες οι αποφάσεις, γιατί δεν ζητάτε τις πολιτικές ευθύνες από τα δικά σας στελέχη που συναίνεσαν; Το μόνο που προσπαθείτε να κάνετε είναι να καλλιεργείτε ψεύτικες εντυπώσεις για δήθεν «παρέες», «παρέες» που φαίνεται ότι όχι μόνο ήταν ομογάλακτοί σας και ομοτράπεζοί σας, αλλά ήταν οι άνθρωποι με τους οποίους κάνατε δουλειά και τους οποίους συμβουλευόσαστε καθημερινά. 
	Επειδή όμως οι ποινικές ευθύνες είναι ατομικές και δεν είναι πολιτικές, αυτές θα τις βρει η δικαιοσύνη. Τις πολιτικές ευθύνες ας τις ξεκαθαρίσετε πρώτα στο δικό σας χώρο και μετά να έλθετε να ζητήσετε πολιτικές ευθύνες από την Κυβέρνηση.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Βαρβιτσιώτη.
	Ο κ. Λεβέντης έχει το λόγο.
	ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, εγώ θα ακολουθήσω την κανονική οδό, θα αναφερθώ στα άρθρα που συζητάμε και δεν θα μπω σ’ αυτήν την αντιπαράθεση η οποία δεν νομίζω ότι λύνει κανένα πρόβλημα.
	Επί της αρχής εμείς είπαμε γιατί καταψηφίζουμε το συγκεκριμένο νομοσχέδιο. Ο κύριος Υπουργός χθες μιλώντας είπε ότι δεν υπάρχουν κυβερνητικές ευθύνες, ότι από κυβερνητικής πλευράς δεν έγινε καμμία παρανομία, ότι όλα αυτά δεν αφορούν την Κυβέρνηση. Βέβαια χάθηκαν χρήματα και αυτά τα χρήματα θα πληρωθούν τώρα από τον κρατικό προϋπολογισμό, επομένως κάποιες ευθύνες υπάρχουν. Εφόσον εδώ είναι οργανισμοί που η Κυβέρνηση ούτως ή άλλως ελέγχει, έχει και αυτή τις δικές της ευθύνες και οι αρμόδιοι Υπουργοί αντίστοιχα. Άλλωστε υπήρξαν και παραιτήσεις Υπουργών για όλη αυτήν την ιστορία.
	Το άρθρο 1 ορίζει την έκταση των φορέων που υπάγονται σ’ αυτόν το νόμο. Εκτός απ’ αυτό είμαστε αντίθετοι γιατί στην παράγραφο 3 ορίζει ότι μπορεί να μεταφέρεται μέρος ή το σύνολο της περιουσίας ενός κλάδου ασφάλισης σ’ έναν άλλο, πράγμα το οποίο θα δημιουργήσει σοβαρά προβλήματα και στους κλάδους εκείνους που σήμερα είναι είτε υγιείς είτε δεν παρουσιάζουν σοβαρό οικονομικό πρόβλημα.
	Άρθρα 2 έως 6: Αυτά τα άρθρα αποτελούν την «καρδιά» του νομοσχεδίου και είναι αυτά που ανοίγουν το δρόμο στο να περάσουν τα αποθεματικά των ταμείων στην κεφαλαιαγορά. «Σπρώχνει» έτσι ακόμα περισσότερο τα ταμεία στη λογική της αύξησης του επενδυτικού κινδύνου, της κερδοσκοπίας και του τζόγου με τις ρυθμίσεις που προβλέπουν την κατά 2% αύξηση των επενδύσεων σε σύνθετα δομημένα ομόλογα, τη δυνατότητα επένδυσης σε ρέπος, τη δυνατότητα επένδυσης σε προϊόντα της ευρωζώνης και σε συμβόλαια μελλοντικής εκπλήρωσης. Με τον τρόπο αυτό χρησιμοποιούνται τα χρήματα των ασφαλιστικών ταμείων για τη χρηματοδότηση του δημόσιου χρέους και ταυτόχρονα διευκολύνεται το πρόγραμμα ιδιωτικοποιήσεων της Κυβέρνησης. 
	Οι αμυντικού τύπου ρυθμίσεις για τα ταμεία που έχουν υπερβεί τα τιθέμενα όρια για αναδιάρθρωση του χαρτοφυλακίου τους εντός πενταετίας από μόνη της έρχεται σε αντίφαση με τους κανόνες επενδυτικής συμπεριφοράς που αναφέρονται σε άλλα σημεία του νομοσχεδίου.
	Άρθρα 7 έως 10: Τα άρθρα αυτά προβλέπουν τη δυνατότητα ανάθεσης της διαχείρισης της ακίνητης περιουσίας σε τρίτους όπως σε τράπεζες ή σε θυγατρικές τραπεζών και προβλέπουν επίσης τη δυνατότητα σύμπραξης συμβάσεων Σ.Δ.Ι.Τ., σύμπραξης δημόσιου και ιδιωτικού τομέα. 
	Έχει μία μεγάλη αδυναμία σ’ αυτές τις συμπράξεις η Κυβέρνηση και τις προωθεί με όλους τους τρόπους, όμως οι συνέπειες είναι οδυνηρές για τους εργαζόμενους. Απ’ αυτήν την άποψη θα ήθελα να αναφερθώ ειδικότερα στο χώρο της υγείας όπου θεωρούνται σαν πανάκεια οι Σ.Δ.Ι.Τ., όμως υπάρχουν άνθρωποι που έχουν ασχοληθεί στο εξωτερικό και πρόσφατα έγινε κι εδώ ένα συνέδριο από τη Σχολή Δημόσιας Υγείας. Εκεί αναφέρθηκε ότι ανεβαίνει κατακόρυφα το κόστος των υγειονομικών υπηρεσιών εφόσον προχωρήσουμε σ’ αυτές τις συμπράξεις και αυτό θα το πληρώσουμε ακριβά και πρέπει να το έχουμε υπ’ όψιν.
      Σε σχέση με το άρθρο 7 σημειώνουμε ότι το να απευθύνονται οι φορείς κοινωνικής ασφάλισης στην Κ.Υ.Α., όπως και στις αρμόδιες τεχνικές υπηρεσίες του Ι.Κ.Α. – Ε.Τ.Α.Μ. για την αξιοποίηση της ακίνητης περιουσίας τους, είναι εύλογο και αυτονόητο. Το θέμα είναι πως αναπτύσσονται αυτές οι εταιρείες και οι φορείς για να παίξουν τον κοινωνικό και αναπτυξιακό ρόλο εφόσον ο νόμος πρόκειται για αξιοποίηση περιουσίας. 
      Ο ρόλος που καλείται να παίξει η Κ.Ε.Δ., όπως και ο ρόλος της Τράπεζας της Ελλάδος στην αξιοποίηση της περιουσίας των ταμείων και στον έλεγχο των άλλων τραπεζών, επιβάλλει κατά τη γνώμη μας μέτρα εκδημοκρατισμού τους και δημόσιου ελέγχου: διοικήσεις με αυξημένη πλειοψηφία από τη Βουλή, διακομματικός έλεγχος από τη Βουλή κ.λπ. Για τον περιορισμό των σκανδάλων τόσα έχουμε δει όλα αυτά τα χρόνια. 
      Με την ευκαιρία της συζήτησης του άρθρου 8 πρέπει να αναδείξουμε την ανάγκη ουσιαστικού ελέγχου των τραπεζών από την Τράπεζα της Ελλάδος και παραπέρα από τη Βουλή. Έλεγχος ενός τραπεζικού συστήματος που σήμερα σε όλες τις εκφράσεις του είναι κράτος εν κράτει που πρώτιστο μέλημα έχει την κερδοφορία και όχι τα συμφέροντα των συναλλασσομένων. 
      Εμείς προβάλλουμε την ανάγκη συγκρότησης ενός στοιχειώδους δημόσιου τραπεζικού φορέα, αξιοποιώντας τους σημερινούς φορείς, Ταχυδρομικό Ταμιευτήριο, Αγροτική Τράπεζα, Ταμείο Παρακαταθηκών και Δανείων που μπορεί να αποτελέσει ένα πιο φερέγγυο συνεργάτη των ταμείων στις δραστηριότητες αξιοποίησης των ακινήτων.
      Άρθρο 11 «Τήρηση βιβλίων και στοιχείων επενδύσεων». Η πραγματικότητα σήμερα δείχνει ότι τα περισσότερα από τα ταμεία δεν έχουν τα στοιχεία, τα οποία αναφέρονται στο άρθρο. Ταυτόχρονα είμαστε αντίθετοι γιατί έχει και το άρθρο αυτό σχέση με την καρδιά της διαχείρισης, αφού αναφέρεται σε κινητές αξίες τόσο του  εσωτερικού όσο και του εξωτερικού. Εφόσον δεν υπάρχουν όλα αυτά τα στοιχεία αναρωτιόμαστε  πώς πρόκειται να λειτουργήσει και τι θα συμβεί στο τέλος.
      Άρθρα 12 και 13 «Συγκρότηση αμοιβαίων κεφαλαίων» και «Δυνατότητα σύστασης ΑΕΔΑ». Είμαστε αντίθετοι γιατί διαφωνούμε με την τοποθέτηση των αποθεματικών των ταμείων σε χρηματιστηριακούς τίτλους. 
      Το άρθρο 14 «Σύσταση εταιρείας επένδυσης ακίνητης περιουσίας». Και το άρθρο αυτό κινείται στην ίδια λογική με το υπόλοιπο νομοσχέδιο. Γι’ αυτό όπως και όλα τα προηγούμενα άρθρα από το 1 έως και το 14 τα καταψηφίζουμε. 
      Τα άρθρα 15 και 16 «Χορήγηση δανείων» και «Όροι και προϋποθέσεις χορήγησης». Όπως είπαμε και κατά τη συζήτηση στην αρμόδια επιτροπή με τα άρθρα αυτά συμφωνούμε και τα ψηφίζουμε. Σημειώνουμε όμως ότι πρέπει να υπάρξει πρόβλεψη για τις περιπτώσεις εκείνες των ταμείων στα οποία ισχύουν ευνοϊκότερες ρυθμίσεις από αυτές που προτείνονται όπως για παράδειγμα όπου προβλέπεται χορήγηση μεγαλύτερου ποσού. Αυτό πρέπει να ληφθεί υπ' όψιν και πιστεύουμε να μη φτάσουμε να αδικηθούν εργαζόμενοι.
      Άρθρα 17,18 και 19. Το άρθρο 17 είναι το άρθρο το οποίο καθορίζει τις αρχές τις οποίες θα κληθούν να εφαρμόσουν στην πράξη οι ασφαλιστικοί οργανισμοί και με βάση τις οποίες θα γίνονται οι τοποθετήσεις των αποθεματικών στη λογική πάντα που έχουν εισαγάγει τα βασικά άρθρα του νομοσχεδίου 2 έως 6. 
      Το άρθρο 18 δίνει τη δυνατότητα στα ταμεία να προσλαμβάνουν συμβούλους επενδύσεων στην κατεύθυνση αξιοποίησης της περιουσίας στη λογική του  νομοσχεδίου. 
      Το άρθρο 19 δίνει τη δυνατότητα στα ταμεία να αναθέτουν σε διαχειριστές τη διαχείριση μέρους ή του συνόλου της περιουσίας τους  στη λογική του νομοσχεδίου. Και με αυτήν τη λογική είμαστε αντίθετοι και τα καταψηφίζουμε.
      Το άρθρο 20 «Επιτροπή επενδυτικής πολιτικής φορέων κοινωνικής ασφάλισης». Με το άρθρο αυτό συστήνεται  μια επιτροπή της οποίας το έργο θα είναι η επεξεργασία και η υποβολή εισηγήσεων προς την Κυβέρνηση σε θέματα που σχετίζονται με το πλαίσιο, με βάση το οποίο θα κινούνται επενδυτικά τα ασφαλιστικά ταμεία. Στην επιτροπή αυτή η οποία δεν έχει αποφασιστικές αρμοδιότητες η Κυβέρνηση ορίζει ως πρόεδρό της κυβερνητικό στέλεχος ενώ δεν κάνει το ίδιο στο αμέσως επόμενο άρθρο που αφορά την Επιτροπή Ελέγχου Επενδύσεων.
      Το άρθρο 21 «Ειδική Επιτροπή Ελέγχου Επενδύσεων Φορέων Κοινωνικής Ασφάλισης». Καταργεί την Επιτροπή Ελέγχου Επενδύσεων Φορέων Κοινωνικής Ασφάλισης που υπαγόταν στην Τράπεζα της Ελλάδος και στη θέση της δημιουργεί νέα Επιτροπή Ελέγχου Επενδύσεων Φορέων Κοινωνικής Ασφάλισης. Οι βασικότερες διαφορές με την προηγούμενη είναι ότι η νέα δεν ανήκει πουθενά και προσομοιάζει σαν ανεξάρτητη αρχή. Δεν φαίνεται να λογοδοτεί πουθενά και έχει τη δυνατότητα να ελέγχει και τίτλους του ελληνικού δημοσίου, ομόλογα τραπεζών και εταιρειών που ιδιωτικοποιούνται. Στην Επιτροπή για τον πρόεδρο δεν ορίζονται προκαθορισμένα κριτήρια παρά μόνο να είναι αναγνωρισμένου κύρους. Βέβαια είδαμε ότι υπήρξαν συμπληρώσεις. Πιστεύουμε όμως ότι ακόμα υπάρχουν περιθώρια για περισσότερη εξειδίκευση.
      Η επιτροπή αυτή δεν έχει την ευθύνη της τυχόν προέγκρισης κάποιας επιλογής αλλά μόνο τον εκ των υστέρων έλεγχο.
      Αυτό σε συνδυασμό με το γεγονός για τις όποιες επενδυτικές επιλογές ή κινητές αξίες δεν χρειάζεται η οποιαδήποτε έγκριση του Υπουργείου, αποδεικνύει την προσπάθεια της Κυβέρνησης να κρατήσει για τον εαυτό της το ανεύθυνο για τις όποιες μελλοντικές επιζήμιες επιλογές, ενώ επί της ουσίας συμμετέχει με ουσιαστικό τρόπο σε όλα τα όργανα.
      Τέλος, με το άρθρο  22 ορίζεται ότι ο Υπουργός διορίζει όλους τους διοικητές, υποδιοικητές και προέδρους των νομικών προσώπων δημοσίου δικαίου που εποπτεύονται από το Υπουργείο Απασχόλησης, ενώ διατηρούνται οι διαδικασίες επιλογής που θεσπίστηκαν με την τελευταία τροπολογία με την οποία εμείς είμαστε αντίθετοι, με την οποία η Κυβέρνηση προσπαθεί να προωθήσει το δικό της ανεύθυνο για τις επενδυτικές επιλογές. 
      Με την τροπολογία -το είπαμε και χθες συζητώντας επί της αρχής- είμαστε αντίθετοι. Είμαστε αντίθετοι να πληρώσει ο κρατικός προϋπολογισμός, δηλαδή να πληρώσουν όλοι οι Έλληνες πολίτες, αυτές τις αμαρτίες για τις οποίες άλλοι είναι υπεύθυνοι, άλλοι επωφελήθηκαν και αυτοί ακριβώς είναι που θα πρέπει να πληρώσουν.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς, κύριε συνάδελφε.
      Το λόγο έχει ο συνάδελφος κ. Κυριάκος Μητσοτάκης. 
      ΚΥΡΙΑΚΟΣ ΜΗΤΣΟΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε χθες και σήμερα ένα θέμα πραγματικά τεράστιας σημασίας, στη σκιά, όμως, μιας υπόθεσης η οποία έχει μονοπωλήσει το ενδιαφέρον των Μέσων Μαζικής Επικοινωνίας τους τελευταίους τρεις μήνες. Όπως συμβαίνει συνήθως στη χώρα μας, η ουσία του ζητήματος, που είναι η βελτίωση του τρόπου διαχείρισης των αποθεματικών των ταμείων, για άλλη μια φορά μπήκε σε δεύτερη μοίρα. Τα Μέσα Μαζικής Ενημέρωσης επέλεξαν να ανάγουν ένα εξαιρετικά περίπλοκο θέμα σε μια μονότονη άσκηση απόδοσης πολιτικών ευθυνών. 
      Η δε Αντιπολίτευση αναλώθηκε σε λαϊκίστικες κορώνες του τύπου «Φέρτε πίσω τα χρήματα των ταμείων», ξεχνώντας, κύριοι συνάδελφοι του ΠΑ.ΣΟ.Κ., τις τεράστιες δικές της ευθύνες, όσον αφορά τις πολιτικές κατευθύνσεις που έδινε τότε στα ταμεία, την εποχή της φούσκας του Χρηματιστηρίου. Είστε πραγματικά υπόλογοι, διότι είναι γνωστό σε όλους τους Έλληνες που μας ακούνε σήμερα ότι ενθαρρύνατε τα ταμεία πριν από τις εκλογές του 2000 να επενδύσουν σε μετοχές διαφόρων διαβαθμίσεων ποιότητας, γνωρίζοντας ότι επί της ουσίας το μόνο το οποίο κάνατε ήταν να συντηρείτε μια φούσκα, που είχε ημερομηνία λήξεως. 
      Αλλά αυτά λίγο-πολύ, κύριε Πρόεδρε, είναι γνωστά στους πολίτες οι οποίοι μας ακούνε. Όσο δε αφορά στις ποινικές ευθύνες, αρμόδια για να της αποδώσει είναι  η δικαιοσύνη. Δεν είμαστε ούτε εμείς δικαστές ούτε οι τηλεπαρουσιαστές των δελτίων των 20.00΄ πρέπει να αναλάβουν αυτήν την ευθύνη. Η δικαιοσύνη κινείται με πολύ γρήγορους ρυθμούς και πιστεύω ότι πολύ σύντομα θα μάθουμε την αλήθεια για μια υπόθεση η οποία πραγματικά μας έχει προβληματίσει όλους.
      Δική μας αρμοδιότητα, όμως, κύριε Πρόεδρε, αρμοδιότητα της Βουλής, των Ελλήνων Βουλευτών, είναι η ουσιαστική αναμόρφωση του θεσμικού πλαισίου που διέπει τη διαχείριση των αποθεματικών των ταμείων. Θέλω εξ’ αρχής να τονίσω ότι το νομοσχέδιο το οποίο έχει καταθέσει το Υπουργείο, είναι σαφώς προς τη σωστή κατεύθυνση και βελτιώνει το θεσμικό πλαίσιο όσον αφορά τη διαχείριση των αποθεματικών των ταμείων. 
      Αισθάνομαι, όμως, κυρίες και κύριοι συνάδελφοι, ότι ίσως χάνουμε συνολικά ως Κοινοβούλιο μια ευκαιρία να αλλάξουμε ριζικά ένα σύστημα, το οποίο δυστυχώς δεινοπαθεί από γενέσεώς του. Το τονίζω αυτό, διότι η βελτίωση της απόδοσης των αποθεματικών των ταμείων είναι η μόνη ουσιαστική παρέμβαση η οποία μπορεί να  γίνει στο ασφαλιστικό σύστημα, η οποία δεν έχει πολιτικό κόστος. Συζητούμε όλοι για το ασφαλιστικό σύστημα και αναγνωρίζουμε την ανάγκη μετά τις εκλογές να κάνουμε κάποιες παρεμβάσεις. Όλοι αναγνωρίζουμε ότι αυτές οι παρεμβάσεις δεν είναι κατ’ ανάγκη ευχάριστες. Η βελτίωση όμως των αποθεματικών των ταμείων και η μεγέθυνση της πίτας που τα ταμεία έχουν στη διάθεσή τους, είναι μια διαδικασία η οποία εφόσον γίνει σωστά, κανένα πολιτικό κόστος δεν έχει. Έχει μόνο όφελος.
      Κυρίες και κύριοι συνάδελφοι, έψαξα να βρω στοιχεία, ιστορικά, για τις αποδόσεις των ταμείων. Είναι εξαιρετικά δύσκολο να τα αναζητήσει κανείς. Γνωρίζουμε, όμως, ότι οι αποδόσεις των ασφαλιστικών ταμείων την τελευταία δεκαετία, ήταν εξαιρετικά χαμηλές σε σχέση με τις αποδόσεις αντίστοιχων ασφαλιστικών φορέων είτε στην Ευρώπη είτε στις Ηνωμένες Πολιτείες. 
      Και πώς να μην είναι, ρωτώ εγώ, χαμηλές οι αποδόσεις των ταμείων, όταν δυστυχώς η διαχείρισή τους είναι κατακερματισμένη σε ογδόντα τρεις διαφορετικούς φορείς, οι οποίοι, κύριε Υπουργέ, εποπτεύονται, όπως γνωρίζετε καλά, από έξι διαφορετικά Υπουργεία; Γιατί δεν είναι μόνο το Υπουργείο σας που εποπτεύει τα ασφαλιστικά ταμεία. 
      Και πώς να μην είναι χαμηλές οι αποδόσεις των ταμείων, όταν έχουμε ως πολιτικό σύστημα εκχωρήσει τη διαχείριση των αποθεματικών τους σε διοικητικά συμβούλια, τα μέλη των οποίων δεν έχουν καμμία σχέση με το αντικείμενο της διαχείρισης των αποθεματικών και συχνά προέρχονται –εσείς κάνατε την αρχή, κύριοι συνάδελφοι του ΠΑ.ΣΟ.Κ.- από κομματικά θερμοκήπια και η τοποθέτηση σε ένα διοικητικό συμβούλιο είναι εξαργύρωση ενός κομματικού γραμματίου;
      Πώς να μην είναι χαμηλές ιστορικά οι αποδόσεις των ταμείων, όταν η ίδια η πολιτεία, εσείς, κύριοι συνάδελφοι του ΠΑ.ΣΟ.Κ., είχατε θεσπίσει ορισμένους τελείως παράλογους κανόνες, σχετικά με τη δυνατότητα που δίνατε στα ταμεία να επενδύσουν, παραδείγματος χάριν, σε μεμονωμένες ελληνικές μετοχές-φούσκες, αλλά δεν τους δίνατε τη δυνατότητα να επενδύσουν σε μετοχές ξένων επιχειρήσεων, πολύ μεγαλύτερων και πιο αξιόπιστων; 
      Για να τονίσω του λόγου του αληθές, κύριε Πρόεδρε, θέλω να δώσω ένα αριθμητικό παράδειγμα, ώστε να εξηγήσω στο Σώμα πόσο σημαντικό είναι το ζήτημα της απόδοσης των ταμείων. Ας υποθέσουμε, κύριε Υπουργέ, ότι σήμερα η πίτα των ταμείων, τα συνολικά τους αποθεματικά είναι γύρω στα 30.000.000.000 ευρώ. Εάν αυτά τα 30.000.000.000 ευρώ έχουν για την επόμενη δεκαετία μία απόδοση της τάξης περίπου του 4%, που ήταν η ιστορική απόδοση την οποία είχαν κατ’ εκτίμηση τα ταμεία, η πίτα αυτή από τα 30.000.000.000 ευρώ, χωρίς προσθήκες, θα φθάσει στα 45.000.000.000 ευρώ. Εάν όμως, κύριε Υπουργέ, η απόδοση δεν ήταν 4%, αλλά 8%, τότε αυτή η πίτα των 30.000.000.000 ευρώ θα γινόταν 65.000.000.000 ευρώ. Θα είχαμε, δηλαδή, ένα πρόσθετο όφελος 20.000.000.000 ευρώ στη δεκαετία μόνο και μόνο από μία καλύτερη διαχείριση με τον ίδιο –και το τονίζω αυτό- χρηματοοικονομικό κίνδυνο. Έχουν γίνει μελέτες, οι οποίες καταδεικνύουν ακριβώς ότι μπορούμε να πετύχουμε μία απόδοση της τάξης του 8%, χωρίς να αναλάβουμε πρόσθετο επενδυτικό ρίσκο. 
      Κύριε Υπουργέ, εγώ υποστηρίζω το νομοσχέδιο το οποίο έχετε καταθέσει. Πιστεύω, όμως, ότι εν ευθέτω χρόνο το επόμενο βήμα θα ήταν να δούμε τη λογική της συγκέντρωσης των αποθεματικών των ταμείων σε έναν κεντρικό φορέα, σε μία κεντρική διαχείριση, σε ένα κεντρικό ταμείο το οποίο θα εκδίδει μερίδια στο κάθε ταμείο ανάλογα με τα αποθεματικά τα οποία θα συνεισφέρει. Και το τονίζω αυτό, κύριε Πρόεδρε, κυρίες και κύριοι συνάδελφοι, διότι αυτή η κεντρική διαχείριση έχει ορισμένα πολύ προφανή οφέλη. Είναι ένα σχήμα το οποίο τουλάχιστον για τα μικρότερα ταμεία –θα μπορούσαν ενδεχομένως να εξαιρεθούν τα τέσσερα πέντε μεγάλα ταμεία τα οποία έχουν τη δυνατότητα να διαχειρίζονται τα αποθεματικά τους με καλές αποδόσεις- σε εμένα ακούγεται πολύ ελκυστικό. Και θα ήθελα να τονίσω ποια θα ήταν τα οφέλη από μία κεντρική διαχείριση των αποθεματικών των ταμείων.
      Πρώτον, η δυνατότητα εξεύρεσης των καλύτερων συμβούλων, που θα μπορούσαν να πετύχουν τις καλύτερες δυνατές αποδόσεις, πάντα με περιορισμένο χρηματοοικονομικό κίνδυνο και να αμείβονται, κύριε Υπουργέ, πλουσιοπάροχα γι’ αυτό, όπως συμβαίνει σε όλες τις σοβαρές χώρες του κόσμου. Όταν ένας διαχειριστής φέρνει πολύ καλές αποδόσεις, είναι φυσικό να αμείβεται καλά για αυτές.
      Το δεύτερο όφελος είναι ο δραστικός περιορισμός του κόστους διαχείρισης. Στην περιβόητη υπόθεση του ομολόγου του Τ.Ε.Α.Δ.Υ. γίνεται πολύς λόγος για προμήθειες, οι οποίες περιφέρονταν στο σύστημα. Όσο μεγαλύτερη είναι η πίτα την οποία διαχειρίζεται ένας διαχειριστής, τόσο μικρότερες είναι οι προμήθειες. Όσο μικρότερη είναι η πίτα τόσο μεγαλύτερες είναι οι προμήθειες. Και βέβαια, είναι πολύ πιο εύκολο να ελέγξει κανείς έναν κεντρικό φορέα από το να ελέγξει ογδόντα τρία διαφορετικά διοικητικά συμβούλια, καθένα από τα οποία έχει σήμερα την ανεξαρτησία να παίρνει δικές του αποφάσεις.
      Κύριε Υπουργέ, κυρία και κύριοι συνάδελφοι, η υπόθεση των ομολόγων ανέδειξε στην πράξη μία πολύ συγκεκριμένη πραγματικότητα την οποία πρέπει εδώ να την πούμε δημόσια. Αυτή είναι ότι το πολιτικό προσωπικό, τα μέλη των διοικητικών συμβουλίων και οι πρόεδροι, οι οποίοι στελεχώνουν αυτά τα διοικητικά συμβούλια και οι οποίοι παίρνουν τις αποφάσεις για τη διαχείριση των αποθεματικών των ταμείων, δεν έχουν τις απαραίτητες γνώσεις -εγώ δεν θα αναφερθώ καθόλου σε ζητήματα ηθικής τάξης- για να κάνουν αυτήν τη δουλειά σωστά. Δεν μπορούμε σήμερα να έχουμε την απαίτηση από έναν πρόεδρο ενός ταμείου, ο οποίος θα αμείβεται με 1.000 ή 1.500 ευρώ το μήνα, να διαχειρίζεται περιουσίες οι οποίες πολύ συχνά ξεπερνούν τα 100.000.000 ευρώ και να τον καθιστούμε και υπόλογο γιατί οι αποδόσεις των ταμείων δεν είναι αυτές οι οποίες επιθυμούμε. 
      Είναι δηλωμένη βούληση του πολιτικού συστήματος -και συμφωνεί σε αυτό το κόμμα της Αξιωματικής Αντιπολίτευσης- να πάμε κάποια στιγμή στη λογική της ενοποίησης των ταμείων.
      Το πρώτο  βήμα το οποίο θα μπορούσε να γίνει σε αυτήν την κατεύθυνση είναι η ενοποίηση της διαχείρισης των αποθεματικών των ταμείων. Είναι προφανές κατά την άποψή μου ότι αυτό είναι κάτι το οποίο μπορεί να γίνει, χωρίς ιδιαίτερη δυσκολία. Θα στέλναμε και ένα πολύ ξεκάθαρο μήνυμα, ότι πραγματικά ενδιαφερόμαστε για τα αποθεματικά των ταμείων και ότι πραγματικά μας ενδιαφέρει, εκτός από τη διαφάνεια και η μεγιστοποίηση της απόδοσης των αποθεματικών. Γιατί –και κλείνω με αυτήν τη φράση, κύριε Πρόεδρε- όπως λέει και ο σοφός ελληνικός λαός, είναι πάρα πολλά τα λεφτά, για να τα διαχειρίζονται άνθρωποι, οι οποίοι δεν έχουν τις κατάλληλες προϋποθέσεις και τις κατάλληλες γνώσεις. 
      Σας ευχαριστώ πάρα πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Κωνσταντίνος Γείτονας. 
      KΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κύριε Πρόεδρε, κυρίες και κύριοι συνάδελφοι, είχα και χθες τη ευκαιρία ομιλώντας επί της αρχής, να αποδείξω ότι δεν έφταιγε το θεσμικό πλαίσιο. Σε κανένα «κενό» του θεσμικού πλαισίου δεν αναπτύχθηκε το σκάνδαλο των ομολόγων. Τουναντίον, το υπάρχον θεσμικό πλαίσιο παραβιάστηκε συστηματικά από την Κυβέρνηση. Παραβιάστηκε, γιατί ουσιαστικά αδρανοποιήθηκε η επιτροπή που ήταν υπεύθυνη και λειτουργούσε με ευθύνη του υποδιοικητή της Τράπεζας της Ελλάδος. Παραβιάστηκε, γιατί ως εκδότης των ομολόγων το δημόσιο και σύμφωνα με το άρθρο του ν. 3371, νόμου του 2005 θα έπρεπε να κάνει πλήρη ενημέρωση των επενδυτών –αυτό προσδιόριζε- και παραβιάστηκε ακόμη και η σχετική από το 2002 πράξη του διοικητή της Τράπεζας της Ελλάδος. 
      Ούτε επίσης φταίνε οι ανίδεοι διοικητές, κύριε Μητσοτάκη, τους οποίους, ούτως ή άλλως εσείς διορίσατε. 
      ΚΥΡΙΑΚΟΣ  ΜΗΤΣΟΤΑΚΗΣ: Και εσείς διορίζατε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς διορίσατε τις Διοικήσεις. Διότι απεδείχθη ότι υπήρχε σχέδιο, στημένη μηχανή. Υπήρχε προγραμματισμός γι αυτά. Ήταν όλα γνωστά από την αρχή και καλώς υπολογισμένα με τους μεσάζοντες εν δράσει. Δεν είναι θέμα «ανίδεων» διοικητών το ότι το ομόλογο είχε εκδοθεί από το Υπουργείο Εθνικής Οικονομίας συνειδητά υπερτιμημένο. 
      Ακούσαμε τον κ. Στοτ τις προάλλες στην Επιτροπή Οικονομικών Υποθέσεων –εκεί ήσασταν, κύριε Μητσοτάκη. Μας είπε ότι είχαν υπολογίσει ότι ήταν στο 87% έως 88% της ονομαστικής η πραγματική τιμή του ομολόγου. Οι «ανίδεοι» διοικητές φταίνε όταν το παρουσιάζει το δημόσιο στο 100% της αξίας και το αγοράζουν στο 100%; Και το κάνατε σκόπιμα, για να καλυφθούν μέσα από αυτήν την υπερτίμηση οι υψηλές μίζες και οι προμήθειες. Είναι λοιπόν θέμα σχεδόν λεηλασίας των ταμείων. Δεν είναι θέμα ανίδεων διοικητών, ούτε θέμα θεσμικού πλαισίου. 
      Μα, θα με ρωτήσετε: Κύριε Γείτονα, εσείς με την εμπειρία σας μας λέτε ότι μπορεί να μη χρειάζεται βελτίωση του θεσμικού πλαισίου; Θα ήμουν ο τελευταίος που θα το έλεγα, κύριε Υπουργέ. Η ζωή βγάζει προβλήματα, υπάρχουν εξελίξεις. Στον τομέα δε της οικονομίας και την χρηματιστηριακή αγορά έχουμε τεράστιες αλλαγές. Βγαίνουν νέα προϊόντα, όπως εκείνα των κινητών αξιών. Χρειάζεται πάντα προσαρμογή του θεσμικού πλαισίου. Αλλά δεν πρόκειται περί αυτού. Και επειδή όλα αυτά έχουν σχέση και με την αξιοποίηση της περιουσίας των ασφαλιστικών ταμείων, ένα κρίσιμο ζήτημα, που το ομολογήσατε και εσείς προηγουμένως, κύριε Μητσοτάκη, τι λέμε εμείς, τι λέω εγώ; Ότι εάν πραγματικά κοπτόταν η Κυβέρνηση για την αξιοποίηση των περιουσιακών στοιχείων των ταμείων, εάν πραγματικά ήθελε τη βελτίωση και του θεσμικού πλαισίου, ώστε να υπηρετείται καλύτερα ο στόχος, δεν θα έφερνε αυτό το πρόχειρο νομοθέτημα, υπό το κράτος του πανικού των ομολόγων. 
      Αποσπασματικά αλλάξατε τις διοικήσεις στην πρώτη φάση της πίεσης από το σκάνδαλο των ομολόγων. Σήμερα έρχεστε και τι κάνετε, κύριε Υπουργέ; Ουσιαστικά μία τρύπα στο νερό. Με το νομοθέτημα αυτό, δεδομένου ότι δεν καταργούνται, ούτε τροποποιούνται διατάξεις υπάγοντος θεσμικού πλαισίου, πλην της διάταξης εκείνης για την επιτροπή που λειτουργούσε με τον υποδιοικητή της Τράπεζας της Ελλάδος, εσείς ανοίγετε νέες τρύπες με το θεσμικό πλαίσιο. Εν ονόματι δήθεν της ευελιξίας και της διεύρυνσης των δυνατοτήτων, χωρίς διαφάνεια και με ευρείες εξουσιοδοτήσεις. Επιτρέπετε με απόφαση Υπουργού επενδύσεις σε κινητές αξίες «αποδεκτού» όπως λέτε κινδύνου. 
      Εχθές είχαμε την ευκαιρία –μάλιστα είχαμε και μια αψιμαχία, με την καλή έννοια- να συζητήσουμε αυτό το θέμα. Έμεινε ως συμπέρασμα ότι δεν είναι εύκολο, χωρίς τεχνοκρατική γνώση, χωρίς αντικειμενικές διαδικασίες και κριτήρια να πει κανένας ποιος είναι ο αποδεκτός και μη αποδεκτός κίνδυνος. 
      Η Κυβέρνηση, είχε σχέδιο να δανειστεί φθηνά χρήμα για να καλύψει τα ελλείμματα και αυτό εις βάρος των ασφαλιστικών ταμείων. Αυτή είναι η αλήθεια, κύριε Μητσοτάκη. Και μην εμπλέκετε σύκα με καρύδια στις επενδύσεις. Έγιναν επενδύσεις επί των ημερών μας είτε σε ομόλογα σταθερής απόδοσης είτε σε μετοχές. 
Και επειδή διερωτηθήκατε, κύριε Μητσοτάκη, σας οφείλω μια απάντηση. Οι μετοχές των ταμείων, της εποχής του Χρηματιστηρίου είναι εκεί. Είναι στα ταμεία των Ταμείων, είναι στα χρηματοκιβώτια των Ταμείων και έχουν σήμερα σε μεγαλύτερη αξία από την αξία της αγοράς. Εμείς δε, όπως ξέρετε, παραλάβαμε...
      ΚΥΡΙΑΚΟΣ ΜΗΤΣΟΤΑΚΗΣ: Ξέρετε πως...
      ΚΩΝΣΤΑΝΤΙΝΟΣ ΓΕΙΤΟΝΑΣ: Μην εξανίσταστε, κύριε Μητσοτάκη, θα τα ακούσετε. Όταν από αυτό το Βήμα προσπαθείτε συμψηφισμούς, προσπαθείτε να κρυφτείτε στο παρελθόν, θα ακούτε και την αλήθεια. 
      Εμείς πήραμε την περιουσία των ταμείων, γύρω στα 3.000.000.000 το 1993, και την παραδώσαμε 26.000.000.000. Εσείς λέτε 23.000.000.000 δεν έχει σημασία. Είναι 30.000.000.000 σήμερα, με τις αυξήσεις. Και είναι 30.000.000.000 και αυτά τα περιουσιακά στοιχεία εμπεριέχουν και τις μετοχές εκείνες που λέτε. Μην μπλέκετε, λοιπόν, αυτό το ζήτημα που είναι ξεκάθξαρο με το μεγάλο σκάνδαλο για το οποίο υπάρχουν πολιτικές ευθύνες.
      Είδα κύριε Υπουργέ, ότι απορρίψατε εκ μέρους της Κυβέρνησης, την πρότασή μας για εξεταστική επιτροπή και την πλήρη διερεύνηση του ζητήματος. Το ΠΑ.ΣΟ.Κ. με αίσθημα ευθύνης τοποθετήθηκε και όχι με λαϊκισμό, κυρίες και κύριοι συνάδελφοι της Νέας Δημοκρατίας. Δηλαδή εσείς τι θέλετε; Πώς βλέπετε το ρόλο της Αντιπολίτευσης; Να σκάει ένα τεράστιο σκάνδαλο το οποίο συνταράσσει την κοινή γνώμη, να μιλούν σήμερα οι εισαγγελείς για επαρκείς ενδείξεις «σύστασης εγκληματικής οργάνωσης» και η Αντιπολίτευση να κάνει ότι δεν καταλαβαίνει; Δεν θα είμαστε επίορκοι σε σχέση με το ρόλο μας για τον έλεγχο της Κυβέρνησης; Και μας μιλάτε για λαϊκισμό; Ζητάμε τώρα εξεταστική ειτροπή. Άλλο το θέμα της δικαστικής διερεύνησης, δεν είναι ομόλογο κύριε Υπουργέ, και το ξέρετε πολύ καλά και άλλο το θέμα της διερεύνησης των πολιτικών ευθυνών για τα οκτώ ομόλογα. 
      Πάντως θέλω να σας πω ότι απορρίψετε ή δεν την απορρίψετε την πρόταση, οι πολιτικές ευθύνες είναι ήδη καταγραμμένες στη συνείδηση των πολιτών και αυτό θα σας βαραίνει. Και δεν μπορείτε, σε καμμία περίπτωση, με αντεπίθεση στο ΠΑ.ΣΟ.Κ., συνολικά στην Αντιπολίτευση, ουσιαστικά να αμυνθείτε και να συγκαλύψετε. Διότι όλη η πολιτική της Κυβέρνησης από την πρώτη στιγμή που ξέσπασε το σκάνδαλο είναι αυτή. 
      Κύριε Υπουργέ, μετέχω στην Επιτροπή Οικονομικών Υποθέσεων και πραγματικά παρακολουθώ το θέμα των ομολόγων από την πρώτη στιγμή. Τα ψέματα, οι ανακρίβειες, οι αντιφάσεις και τώρα τελευταία και οι συγκρούσεις και τα αλληλοκαρφώματα αποδεικνύουν πραγματικά ότι επιχειρήθηκε από την αρχή όχι να πέσει φως να βρούμε την αλήθεια, αλλά στήθηκε επιχείρηση συγκάλυψης και αποπροσανατολισμού, η οποία συνεχίζεται και μ' αυτό το νομοσχέδιο.
      Δεν μας πείθετε για τις καλές σας προθέσεις, στην προκειμένη περίπτωση 
Αν θέλατε να δούμε αλλαγές στο θεσμικό πλαίσιο θα έπρεπε να κάνουμε νηφάλιο διάλογο. Να προχωρήσουμε με την ευρύτερη δυνατή συναίνεση, βελτιώσεις για την εγγυημένη αξιοποίηση της περιουσίας των ασφαλιστικών ταμείων. Δεν το κάνατε, χάσατε μια ευκαιρία. Προχωρείτε για αντιπερισπασμό και αποπροσανατολισμό, σε διατάξεις οι οποίες όχι μόνο δεν θα προσφέρουν, αλλά θα μας οδηγήσουν σε δρόμο νέων περιπετειών.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Ιωάννης Τραγάκης): Ο κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Κύριε Πρόεδρε, κύριε Υπουργέ, όπως είπα και στη χθεσινή ομιλία μου επί της αρχής, θεωρώ ότι αυτό το νομοσχέδιο αποτελεί μέρος της προπαγανδιστικής προσπάθειας της Κυβέρνησης να φορτώσει στο υπάρχον θεσμικό πλαίσιο τις αιτίες για το μεγάλο σκάνδαλο των ομολόγων.
      Εμείς, ισχυριζόμασταν από την αρχή και επιμένουμε να ισχυριζόμαστε αυτό που είναι πλέον πασίδηλο ότι έγιναν παρανομίες σ’ αυτήν την υπόθεση, σ’ αυτό το μεγάλο κόλπο, τις οποίες οι δικαστικές αρχές, όπως βλέπουμε στα Μ.Μ.Ε., χαρακτηρίζουν κακουργήματα και μιλάνε για σύσταση συμμορίας. Καταγγέλλουμε ότι υπάρχουν πολιτικές ευθύνες τις οποίες εσείς επιμένετε να μην αναλαμβάνετε. Είναι ένας επικοινωνιακός ελιγμός για να αποσείσετε τις ευθύνες σας και να τις συγκαλύψετε. Γι’ αυτό θέλετε να επιστρέψετε χρήματα από αυτά που χάθηκαν στα ταμεία με την τροπολογία που φέρνετε και στην οποία θα αναφερθώ αργότερα.
      Αυτό το νομοσχέδιο είναι συγκεντρωτικό και γι’ αυτό θα επιδεινώσει το πρόβλημα της χρηστής διαχείρισης των αποθεματικών των ασφαλιστικών ταμείων. Μεταφέρει όλες τις αρμοδιότητες της εποπτείας και του ελέγχου στο Υπουργείο μέσα από επιτροπές τις οποίες διορίζει ο Υπουργός. Καταργεί και την Επιτροπή Ελέγχου και Εποπτείας της Τράπεζας της Ελλάδος στο άρθρο 21.
       Εμείς πιστεύουμε ότι πρέπει να υπάρχει πέρα από το πλαίσιο, πέρα από αυτές τις υπηρεσίες και ένας ανεξάρτητος εποπτεύων και ελέγχων φορέας. 
      Το νομοσχέδιο είναι υπουργοκεντρικό. Όλα σχεδόν τα άρθρα του τελειώνουν με την ακροτελεύτια φράση «αποφασίζει ο Υπουργός», σε σημείο που να ακυρώνονται οι άλλες ρυθμίσεις.
      Διαβάζω χαρακτηριστικά την παράγραφο 12 από το άρθρο 4. «Με κοινή απόφαση των Υπουργών Οικονομίας και Οικονομικών και Απασχόλησης και Κοινωνικής Προστασίας και κατόπιν εισήγησης της Επιτροπής Επενδυτικής Πολιτικής μπορούν να καθορίζονται και άλλα επενδυτικά προϊόντα αποδεκτού κινδύνου, στα οποία επιτρέπεται να επενδύουν οι φορείς κοινωνικής ασφάλισης.». Αυτό στην ουσία καταργεί τις περισσότερες ρυθμίσεις του συγκεκριμένου άρθρου. Μιλάω φυσικά για το άρθρο 3.
      Επιτρέπει στα ταμεία με το άρθρο 4 τη σύμπραξη με ιδιώτες για έργα συγχρηματοδότησης. Αυτό θεωρώ ότι ενέχει μεγάλους κινδύνους. 
      Τέλος, όσον αφορά την τροπολογία, επιτρέψτε μου να την χαρακτηρίσω αδιανόητη, πρωτοφανή, απαράδεκτη, επιζήμια για το δημόσιο. Είναι ντροπολογία. Γιατί; Γιατί καλύπτονται μίζες και επιστρέφονται κλοπιμαία στους παθόντες όχι από τους ενόχους αλλά από αθώους, γιατί αθώος είναι ο ελληνικός λαός στις πλάτες του οποίου μεταφέρεται το κόστος της αποκατάστασης των ζημιών στα ασφαλιστικά ταμεία. Δεν συγκαλύπτονται οι ευθύνες ούτε οι ποινικές ούτε οι πολιτικές. Και αν επιστραφούν τα χρήματα με τον τρόπο τον απαράδεκτο που εσείς προτείνετε, τι θα γίνει με τα άλλα ταμεία που έχασαν τα χρήματα; Το πρόβλημα λύνεται μόνο για τέσσερα ταμεία. 
      Γιατί δεν δέχεστε την σύσταση εξεταστικής επιτροπής; Τι φοβάστε; Τι θέλετε να κρύψετε; Εσείς λέτε όλα στο φως. Όλα στο φως, λοιπόν. 
      Τι σημαίνει ότι ασχολούνται άλλοι θεσμοί; Τέσσερις μήνες κάνουν δουλειά, ας τους βοηθήσουμε κι εμείς προκειμένου να μην κάνουν ένα χρόνο. Και τέλος πάντων, γιατί έχει θεσπιστεί από το Σύνταγμα και τον Κανονισμό της Βουλής η σύσταση των εξεταστικών επιτροπών αν για οποιοδήποτε ζήτημα θα παραπέμπουμε την αντιμετώπισή του μόνο στη δικαιοσύνη; Η δικαιοσύνη ασχολείται με τις ποινικές ευθύνες, εμείς θα αναζητήσουμε τις πολιτικές ευθύνες.
      Όσο και να προσπαθείτε να κρύψετε την αλήθεια, όσο και αν προσπαθείτε να αποσείσετε τις ευθύνες, αυτές έχουν καταγραφεί και θα αποδοθούν στις εκλογές και θα αναζητηθούν μετά από τις εκλογές μέσα από εξεταστική επιτροπή.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, είναι πάγια πρακτική σε έναν ομιλητή με πρόσχημα ότι πρέπει να αποφεύγονται κάποια συγκεκριμένα πράγματα, να τα περιγράφει αφήνοντας φυσικά τα υπονοούμενα. Αυτό δηλαδή που θέλει να αποφύγει με το πρόσχημα το περιγράφει και σαφώς από εκεί και πέρα αφήνονται τα υπονοούμενα με αποσιωπητικά. 
      Δεν απέφυγε, λοιπόν, τη μέθοδο αυτή και ο εισηγητής της Πλειοψηφίας κ. Μαρκόπουλος, ο οποίος είπε ότι δεν πρέπει να μετατρέπεται η πολιτική σε δικαστήριο. Αλλά αναφέρθηκε στην Πάντειο για τους δήθεν πράσινους καθηγητές. Και θέλω εδώ να του θυμίσω ότι οι δίκες αυτές ξεκίνησαν επί κυβερνήσεων ΠΑ.ΣΟ.Κ. με εντολή του τότε Πρωθυπουργού κ. Κώστα Σημίτη,  ο οποίος πάνω στο ζήτημα αυτό ήταν κάθετος. Φυσικά οι δίκες τράβηξαν σε μάκρος και οι αποφάσεις βγήκαν τώρα. Με το ίδιο πρόσχημα μίλησε για τη συνεχιζόμενη δίκη της «Δ.Ε.Κ.Α. Α.Ε.».
      Θέλω να θυμίσω εδώ τα εξής: Αλλάξατε δύο ανώτατους δικαστικούς λειτουργούς για να οδηγηθούμε στις συνεχιζόμενες δίκες με την ομηρία του ΠΑ.ΣΟ.Κ. για την υπόθεση του Χρηματιστηρίου. Θέλω να θυμίσω ότι είναι μία πολιτική δίκη. Τέσσερις φορές άλλαξε το κατηγορητήριο. Και υπήρξε και απαλλακτικό βούλευμα στο οποίο ξαναεπέστρεψε για να ξαναδικαστεί. 
      Αλλά ποια είναι η ουσία της υποθέσεως της «Δ.Ε.Κ.Α. Α.Ε.»; Η διαχείριση μιας ανωνύμου εταιρείας δεν υπόκειται, κύριοι συνάδελφοι, στην απιστία παρά την υπηρεσία για να είναι κακούργημα. Διότι σε ποια ανώνυμη εταιρεία ο διευθύνων σύμβουλος θα πάρει μία απόφαση με ρίσκο για το κέρδος και θα πρέπει να υπόκειται σε κακούργημα; Γι’ αυτό είναι πλημμέλημα. 
      Έρχομαι να πω εδώ, εν τοιαύτη περιπτώσει, το επιχείρημα του κ. Κυριάκου Μητσοτάκη από αυτό το Βήμα, που είπε για τη διαχείριση των αποθεματικών των ταμείων από μία Α.Ε.Δ.Α.Κ.  η οποία  θα φροντίζει για το συμφέρον των ασφαλιστικών ταμείων, αν σε κάποια περίπτωση πάρει μία απόφαση ποιος διευθύνων σύμβουλος αυτής της Α.Ε.Δ.Α.Κ., ποιος, αν θέλετε, που συμμετέχει στο διοικητικό συμβούλιο θα βάλει την υπογραφή του, όταν ξέρει ότι θα πάει για κακούργημα, να πάρει αποφάσεις οι οποίες θα αυξήσουν την περιουσία αλλά πιθανόν να την ελαττώσουν κιόλας; Άρα η διάταξη ήταν σοφή. Εσείς, όμως, αυτή τη σοφή διάταξη τη μετατρέψατε σε κακούργημα για να υπάρχει η πολιτική δίκη της «Δ.Ε.Κ.Α.», για να μπορεί να σέρνεται το ΠΑ.ΣΟ.Κ. στα δικαστήρια για την υπόθεση του Χρηματιστηρίου. Αυτή είναι η ουσία της υπόθεσης. 
      Δεν εξετάζετε, όμως, την περιουσία της «Δ.Ε.Κ.Α. Α.Ε.», πόσο αυξήθηκε. Δεν βλέπετε πόσο αυξήθηκε αυτός ο όγκος του χαρτοφυλακίου της «Δ.Ε.Κ.Α. Α.Ε.» Δεν το εξετάζετε αυτό. Θεωρείτε ότι έκανε πολιτική παρέμβαση το 2000, για να μπορέσει να βγει το ΠΑ.ΣΟ.Κ.. Αυτό σας ενδιαφέρει. Δεν εξετάζετε την ουσία. Εξετάζετε δήθεν τον τύπο. 
      Άρα, λοιπόν, προτάσεις, κύριε Κυριάκο Μητσοτάκη, τις οποίες κάνετε, πέφτουν στο κενό δυστυχώς.
      Μας είπατε ότι δεν εξετάσαμε το νομοσχέδιο, που είναι ουσιαστικά μία θωράκιση των ασφαλιστικών ταμείων για την περιουσία τους. Εγώ θα το ασπαζόμουν εάν το κάνατε από την αρχή της τετραετίας. Το φέρνετε, όμως, τώρα ως προπέτασμα καπνού, για να κρύψετε ότι πίσω από τα 280.000.000 ευρώ του δομημένου ομολόγου, ήταν κτισμένες προμήθειες 42.000.000 ευρώ. Και πίσω από τα 70.000.000 ευρώ του άλλου δομημένου ομολόγου που είχε ο κ. Αγάπιος Σημαιοφορίδης, ήταν κτισμένες προμήθειες 7.000.000 ευρώ. 
      Και πώς φθάσαμε εδώ; Αφού δεν ενεργοποιήσατε την επιτροπή της Τραπέζης της Ελλάδος, μη συμπληρώνοντάς την με τους υπαλλήλους που έπρεπε να δώσει το Υπουργείο Οικονομίας και Οικονομικών και το Υπουργείο Κοινωνικών Ασφαλίσεων, αφού μεθοδεύσατε τον όρο εγγυημένα ομόλογα, έτσι μπόρεσε ο κ. Αλογοσκούφης να εκδώσει το 2005 τα  υψηλού ρίσκου και έτσι τα εντάξατε στο 77% της περιουσίας των ασφαλιστικών ταμείων, όπου υπάρχουν ομόλογα και ακίνητη περιουσία και στο 23% που έπρεπε να μπουν διότι ήταν υψηλού ρίσκου, δεν μπήκαν, έρχεστε τώρα να μας φέρετε το νομοσχέδιο αυτό. Και έχετε την απαίτηση να το ψηφίσουμε γιατί έχει καλές διατάξεις.
      Ε, όχι δεν θα το ψηφίσουμε ούτε επί της αρχής ούτε επί των άρθρων. 
      Όσο δε για τη φούσκα του Χρηματιστηρίου που λεηλάτησε τα ταμεία, θα σας πω τα εξής και με νούμερα. Το 2003 και το 2005 εξετάστε ακριβώς τη σύνθεση του χαρτοφυλακίου των μετοχών που είχαν στη διάθεσή τους τα ταμεία που ελάχιστα διαφοροποιείται χρονικά –στις σελίδες 422 έως 427 του κοινωνικού προϋπολογισμού του 2004 υπάρχει η σύνθεση των μετοχών που υπήρχαν στα ασφαλιστικά ταμεία- και εξετάστε τις σελίδες 88, 97 και 99 κινητή και ακίνητη περιουσία φορέων κοινωνικής ασφάλισης το 2006 και κάντε σύγκριση στη σύνθεση. Ελάχιστα διαφοροποιείται. Άρα, λοιπόν, αυτή η επιτυχία, την οποία λέτε ότι είχατε εσείς από τη διαχείριση των μετοχών, κατά βάση είχε κτιστεί από τις μετοχές που είχαν αγοραστεί επί περιόδου ΠΑ.ΣΟ.Κ.. 
      Όσο δε για την τροπολογία, νομίζω ότι είναι ντροπή. Το ότι έχουν κάποιο κέρδος τα ταμεία από την επιστροφή των δομημένων ομολόγων είναι γιατί τα παίρνουν πίσω αυτοί που τα εξέδωσαν. Αν τα βγάζατε στη διεθνή αγορά σε δημόσιο διαγωνισμό, σε δημόσια προσφορά, δεν θα παίρνατε αυτά τα χρήματα. Πολύ λιγότερα θα παίρνατε. Υποχρεώσατε, όμως, επειδή υπήρχε πρόβλημα στην Κυβέρνηση, να επιστραφούν απ’ αυτούς που τα εξέδωσαν, για να πάρετε κάποιο κέρδος. Το άλλο το επιπλέον θέλετε να το δώσετε με αυτήν την τροπολογία και να το πληρώσει ο ελληνικός λαός. Νομίζω ότι είναι άδικο να το πράξετε αυτό, διότι κατά βάση δείχνει ότι τις δικές σας αβελτηρίες θέλετε να τις πληρώνει ο ελληνικός λαός. Ε, όχι! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο συνάδελφος κ. Νασιώκας. 
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, ο κύριος Υπουργός στην ομιλία του υπεραμύνθηκε της νομοθετικής του παρέμβασης σήμερα και είπε μάλιστα ότι είναι μια πολύ σοβαρή προσπάθεια και επέπληξε το ΠΑ.ΣΟ.Κ. και την άλλη Αντιπολίτευση, γιατί δεν την αξιολογεί ως μια προσπάθεια πολύ σημαντική. Ο κύριος Υπουργός δεν είπε την αλήθεια. Η αλήθεια είναι ότι ο Υπουργός, η Κυβέρνηση, νομοθετεί υπό το κράτος της πίεσης των γεγονότων ενός μεγάλου σκανδάλου που συγκλονίζει την κοινωνία, όπου οργανωμένα κάποιοι επέλεξαν να κλέψουν, να υπεξαιρέσουν, να εκμεταλλευτούν και για ίδιον όφελος, αλλά και για άλλες παρεμβάσεις, που έχουν να κάνουν με τα οικονομικά του κράτους, τα λεφτά των εργαζομένων και των συνταξιούχων. Και, βεβαίως, ποιώντας την ανάγκη φιλοτιμία ο Υπουργός το περιέγραψε ως μεγάλη προσπάθεια. Ευτυχώς δεν το είπε μεταρρύθμιση, γιατί αυτός ο όρος έχασε την έννοιά του. 
      Ένα δεύτερο που έκανε με αυτή την προσπάθεια η Κυβέρνηση. Ρύθμισε τα δομημένα ομόλογα. Τα έβαλε σε ένα ποσοστό. 
      Αυτό τι σημαίνει; Ότι το 2005 που τα εξέδωσε, έριξε τα ταμεία ως βορά στους έξυπνους, όπως είπε ο Υπουργός Εθνικής Οικονομίας ή στο σχέδιο, όπως λέει όλος ο κόσμος και η Αντιπολίτευση, στη μηχανή που είχε ξεκινήσει από το οικονομικό επιτελείο, για να υλοποιηθεί και η συμφωνία της Κυβέρνησης με τη «J.P. MΟRGAN», για να πάρουν ένα δάνειο με καλούς όρους. Δεν μπορούσαν να τo πάρουν αλλιώς, αφού η χώρα ήταν σε επιτήρηση. Έπρεπε να πληρώσουν το μάρμαρο τα ταμεία. 
      Το 2005, λοιπόν, έβγαλε τα δομημένα, αλλά τότε δεν ρύθμισε. Τώρα ρυθμίζει. Αναγνωρίζει, λοιπόν, ότι υπάρχει ένα κενό, που το δημιούργησε με τις πράξεις της. Έχουμε χρεία άλλης μαρτυρίας, για να αποδειχτεί ότι αυτό που έγινε ήταν ένα μέγιστο -στην απλή έκφανσή του- ένα σημαντικό πολιτικό λάθος και μια σχεδιασμένη παρέμβαση; Και, τρίτον, έγινε για να φέρει μ’ αυτήν τη νομοθετική παρέμβαση και να στηρίξει την τροπολογία, για την οποία θα μιλήσω βεβαίως εκτενέστερα. 
      Στην ουσία, κύριε Υπουργέ, δεν κάνετε τίποτε άλλο, παρά να προσπαθείτε να διαχειριστείτε για την Κυβέρνηση και ως εκ τούτου να συγκαλύψετε τις πολιτικές ή άλλες επιπτώσεις αυτού του σκανδάλου. Και αυτό φαίνεται και από κάτι άλλο ακόμη, από το ότι δεν αντιδρά μόνο όλη η Αντιπολίτευση, έμμεσα αντιδρά και η κυβερνητική πλειοψηφία. 
      Κύριε Υπουργέ, εχθές μίλησαν δύο Βουλευτές της Νέας Δημοκρατίας και σήμερα άλλοι δύο. Από μία πλειοψηφία εκατόν εξήντα πέντε Βουλευτών μόνο τέσσερις άνθρωποι αναγκάστηκαν -εντός εισαγωγικών, δική μου η εκτίμηση- να υπερασπιστούν την Κυβέρνηση πλην του εισηγητού βεβαίως και του Κοινοβουλευτικού Εκπροσώπου και να στηρίξουν αυτήν τη νομοθετική παρέμβαση. 
      Ας έλθουμε, όμως, να δούμε λίγο τι ακριβώς συμβαίνει και τι προσπαθείτε επικοινωνιακά να καλύψετε για το θέμα των σκανδάλων στα ταμεία. Είπε ο κύριος Πρωθυπουργός στη Βουλή ότι υπάρχει πρόβλημα. Ρωτάμε: Πώς στοιχειοθετείται το πρόβλημα; Ποιο είναι το πρόβλημα; Ποιος έχει ευθύνες; Και ο Πρωθυπουργός ζήτησε την παραίτηση του αρμόδιου Υπουργού, του κ. Τσιτουρίδη, στον οποίο φόρτωσε, όμως, την ευθύνη, γιατί επέλεξε τον κ. Ευγένιο Παπαδόπουλο,  ο οποίος διώκεται -ζητήθηκε δικαστικά το άνοιγμα των λογαριασμών του- για την υπόθεση του Χρηματιστηρίου. Ο κ. Τσιτουρίδης, λοιπόν, είχε την πολιτική ευθύνη, γιατί επέλεξε τον κ. Ευγένιο Παπαδόπουλο, ο οποίος είχε ευθύνη άμεση ή έμμεση για το Χρηματιστήριο. Δηλαδή, ο κ. Τσιτουρίδης ανέλαβε πολιτική ευθύνη για το Χρηματιστήριο. Πολιτικές ευθύνες ο κ. Τσιτουρίδης είχε για τα ομόλογα; Πολιτικές ευθύνες έχει η Κυβέρνηση και το οικονομικό επιτελείο για τα ομόλογα; Αν έχουν ευθύνες ο κ. Ευγένιος Παπαδόπουλος και ο κ. Τσιτουρίδης για το Χρηματιστήριο, γι’ αυτό δεν ανοίγετε το θέμα του Χρηματιστηρίου; Να κλείσουμε ένα θέμα! 
      Υπάρχουν, λοιπόν, πολιτικές ευθύνες ή δεν υπάρχουν; Ο Πρωθυπουργός είπε ότι υπάρχει πρόβλημα μεγάλο, ότι βαλίτσες διακινήθηκαν, ότι χρήματα πήγαν σε τσέπες. Υπάρχει; Απαντήστε σ’ αυτό. Αυτό είναι το θέμα και κάποιος πρέπει να απαντήσει. Και φυσικά, την πολιτική ευθύνη δεν την έχει ο νυν Υπουργός, οποίος δεν ήταν καν στην Κυβέρνηση τότε, την έχει, όμως, η Κυβέρνηση και, επειδή μιλάει εκ μέρους της Κυβερνήσεως εδώ, πρέπει να απαντήσει σ’ αυτό. 
      Έρχομαι σ’ ένα άλλο θέμα. Είπε ο Κοινοβουλευτικός Εκπρόσωπος ότι μιλάτε για τη δήθεν παρέα του Λονδίνου. Δήθεν παρέα; Και μόνο που το είπε ο Κοινοβουλευτικός Εκπρόσωπος, εκφράζοντας την άποψη της Νέας Δημοκρατίας  φυσικά, έδωσε κάλυψη σ’ αυτήν την παρέα. Δεν υπάρχει αυτή η παρέα; Δεν υπάρχει σε όλα τα ταμεία και όχι μόνο; Δεν διασταυρώνονται μεταξύ τους οι χρηματιστηριακές και οι διοικητές ταμείων και άλλων οργανισμών; Ή μήπως, επειδή είναι νεοδημοκρατική παρέα, πρέπει να της δώσουμε κάλυψη; Της δίνετε, λοιπόν, και αυτής της παρέας κάλυψη; Δίνετε κάλυψη στο επιτελείο το οικονομικό, δίνετε και στην παρέα; 
      Το τρίτο θέμα, το οποίο νομίζω ότι χθες και σήμερα παίρνει ιδιαίτερη έκταση για τους πολίτες, είναι ότι απορρίψατε το αίτημα του ΠΑ.ΣΟ.Κ., το αίτημα των κομμάτων της Αντιπολίτευσης για σύσταση εξεταστικής επιτροπής. 
Είναι το αίτημα του λαού που απορρίψατε και το αίτημα του λαού είναι καθολικό. Τι φοβάστε; Τι κρύβετε; Κρύβεστε πίσω από το δάκτυλό σας; Είναι δυνατόν; Μα, υπάρχει πρόβλημα. Γιατί την απορρίπτετε; Φοβάται η Κυβέρνηση να συζητηθεί το θέμα και να βρεθούν ευθύνες, εάν υπάρχουν; Ποιους καλύπτουν η Κυβέρνηση και ο Πρωθυπουργός; Γιατί μπαίνει ένα ερώτημα που γράφεται στον Τύπο -δεν το υιοθετώ- για το ποιους φοβάται ο Πρωθυπουργός; Ποιοι κρατάνε τον Πρωθυπουργό; Γιατί ο Πρωθυπουργός δεν προχωρά; 
      Και κλείνω με την τροπολογία. Αυτή δεν είναι τροπολογία. Είναι ντροπή για τον πολιτικό κόσμο να πάρουμε από τους εργαζόμενους, από τη φορολογία τους, χρήματα και να τα δώσουμε στα ταμεία, για να καλύψουμε αυτά που εκλάπησαν. Η «J.P. MΟRGAN» προχωρά στην επαναγορά, γιατί έχει δικά της ιδιαίτερα προβλήματα μ’ ένα προϊόν, το οποίο πλέον έχει πολύ μικρότερη αξία. Αλλά η Κυβέρνηση να βάζει τους εργαζόμενους στη διαδικασία να πληρώσουν οι ίδιοι γι’ αυτούς που έκλεψαν; Να πληρώσουν τα θύματα για τους θύτες; Αυτό είναι τραγικό. Αυτό δεν μπορείτε να το ψηφίσετε. Δεν πρέπει να το ψηφίσετε. Τα ψευτοδιλήμματα για το αν θα χαθούν 42.000.000 ευρώ ή 3.000.000 ευρώ, είναι ψευτοδιλήμματα που δεν στέκουν. Το θέμα είναι να βρεθούν τα χρήματα από αυτούς που τα έκλεψαν και να γυρίσουν πίσω. Δεν πρόκειται να ψηφίσουμε αυτήν την τροπολογία. 
      ΠΡΟΕΔΡΕΥΩΝ (Ιωάννης Τραγάκης): Ο κ. Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Κυρίες και κύριοι συνάδελφοι, για μία ακόμη φορά μετατρέψατε τη συζήτηση ενός νομοσχεδίου σε γενικευμένη επερώτηση και βεβαίως, «ρίξατε» και λίγο το αίτημα για την εξεταστική επιτροπή. Γιατί βιάζεστε; Θα τα πούμε αυτά, αν καλά γνωρίζω, την επόμενη Δευτέρα. Και θα τα πούμε με όλα τα επιχειρήματα που πρέπει, όσον αφορά, το γιατί πρέπει ή γιατί δεν πρέπει να γίνει  εξεταστική επιτροπή. Σήμερα, όμως, έχουμε ένα νομοσχέδιο, το οποίο είναι πολύ σοβαρό. Και θέλω με πολύ έμφαση να σας πω ότι αντί να πείτε …
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Δεν επιτρέπω καμμία διακοπή. 
      Μιλήσατε όλοι και ακουστήκατε με θρησκευτική ευλάβεια. Τέρμα. 
      ΑΝΤΩΝΙΟΣ ΦΟΥΣΑΣ: … και να αναλάβετε τις ευθύνες σας, γιατί επί τόσα χρόνια δεν βρήκατε τη δύναμη ή δεν θελήσατε να ρυθμίσετε αυτό το μεγάλο ζήτημα της διαχείρισης και αξιοποίησης των αποθεματικών των ασφαλιστικών ταμείων. Τώρα που έρχεται επιτέλους αυτή η ρύθμιση, ακούμε οτιδήποτε άλλο, εκτός από το να ασχολείστε μ’ αυτό το νομοσχέδιο. Ή δεν αντέχετε πράγματι να το αντιμετωπίσετε ή  δεν αντέχετε να αναλάβετε τις ευθύνες σας ή θέλετε να συζητάτε άλλα πράγματα πέραν του πυρήνα και της ουσίας αυτού του νομοσχεδίου. 
      Πράγματι, έπρεπε να γίνει αναμόρφωση και εκσυγχρονισμός του υπάρχοντος νομοθετικού πλαισίου σχετικά με τον τρόπο, τη διαδικασία και τις εγγυήσεις ως προς τη διενέργεια των επενδύσεων στα ασφαλιστικά ταμεία. Αυτόν το σκοπό φιλοδοξεί να εξυπηρετήσει αυτό το νομοσχέδιο. Και αξίζουν, πράγματι, συγχαρητήρια στην παρούσα πολιτική ηγεσία του Υπουργείου Απασχόλησης –βεβαίως είχε γίνει και κάποια προεργασία από την προηγούμενη- διότι έφερε αυτό το νομοσχέδιο, που πράγματι θα δώσει λύσεις σ’ αυτό το μεγάλο ζήτημα.
      Μέχρι τώρα υπήρχε ένα νομικό πλαίσιο, το οποίο ασφαλώς ήταν πολυδαίδαλο και αναποτελεσματικό. Δεν μπορούσε να πάει άλλο αυτή η κατάσταση. Βεβαίως τα τελευταία γεγονότα, τα οποία όλοι γνωρίζουμε και καταδικάζουμε, τα συζητήσαμε και θα τα ξανασυζητήσουμε. Είναι δυστυχώς αποτέλεσμα και αυτού του υφισταμένου νομικού πλαισίου μέχρι σήμερα, διότι εκτός από πολυδαίδαλο και αναποτελεσματικό, δεν είχε ούτε και εγγυήσεις για καλές προϋποθέσεις επένδυσης των αποθεματικών των ταμείων.
    Τι κάνουμε μ' αυτό το νομοσχέδιο; Καθιερώνουμε πρώτα τη διαφάνεια, που ήταν απολύτως απαραίτητη. Τι άλλο κάνουμε; Έχουμε ένα ολοκληρωμένο νομοθέτημα, αντί να έχουμε πολυδιάσπαρτες διατάξεις, ώστε να ξέρουμε τι ακριβώς συμβαίνει. 
    Βεβαίως, η διαχείριση της περιουσίας των ταμείων γίνεται πάντοτε με αποκλειστική ευθύνη των διοικητικών συμβουλίων, πράγμα που ισχύει και σήμερα. Απλώς, αυτά τα διοικητικά συμβούλια θα ελέγχονται από μία επιτροπή για τις επενδύσεις, όπως προβλέπει αυτό το νομοσχέδιο. Αυτά ήθελα να πω γενικώς για το νομοσχέδιο. Δεν θέλω να πω περισσότερα. 
    Θέλω, όμως, να σταθώ σε μερικές συγκεκριμένες παρατηρήσεις. Άκουσα τον Κοινοβουλευτικό σας Εκπρόσωπο -δεν ξέρω βέβαια αν είναι αυτήν τη στιγμή εδώ- να λέει ότι εμείς τάχα «διατάξαμε» τη δικαιοσύνη. Είναι απαράδεκτες αυτές οι φράσεις, κυρίες και κύριοι συνάδελφοι του ΠΑ.ΣΟ.Κ.. Δεν επιτρέπεται να λέγονται για το χώρο της δικαιοσύνης. 
    Θα σας υπενθυμίσω το εξής: Όταν εσείς παλιότερα μιλούσατε για δήθεν «δικτατορία των δικαστών» ή για «κράτος των δικαστών», εμείς και τότε σας είχαμε καταγγείλει ότι παρεμβαίνετε απαραδέκτως στο χώρο της δικαιοσύνης. Και τώρα, θέλετε να εμφανίσετε και εμάς ότι κάνουμε περίπου το ίδιο πράγμα. 
    Εμείς σας λέμε, κατά τον πλέον υπεύθυνο τρόπο, ότι δεν έχουμε καμμία απολύτως ανάμειξη ή οποιαδήποτε παρέμβαση, όπως εξάλλου δεν μπορούμε να έχουμε, με βάση το Σύνταγμα και τους νόμους μας. Η δικαιοσύνη λειτουργεί τελείως ανεξάρτητα, όπως το ίδιο το Σύνταγμα προβλέπει και καθιερώνει. Οτιδήποτε άλλο λέτε, είναι απαράδεκτο. 
    Επαναλαμβάνω ότι αυτή η λέξη «διατάξατε» πρέπει να αποσυρθεί. Πρέπει να έχει τη δύναμη ο Κοινοβουλευτικός σας Εκπρόσωπος να ανακαλέσει αυτήν τη φράση. Ούτε εμείς αποτολμούμε, ούτε και η Κυβέρνηση διέταξε τη δικαιοσύνη, αλλά ούτε και η δικαιοσύνη δέχεται τέτοιες διαταγές, όπως εσείς απαραδέκτως λέτε. 
    Γιατί μπλέκετε τη δικαιοσύνη σ’ αυτά τα θέματα; Αυτά είναι δικά μας θέματα και θα τα συζητήσουμε με την ανάλογη υπευθυνότητα. Γιατί δεν αφήνετε τη δικαιοσύνη να κάνει –όπως κάνει- σωστά το έργο της, ανεξάρτητη όπως είναι; Δεν ξέρετε ότι ήδη έχει επιληφθεί η δικαιοσύνη για το θέμα των ομολόγων; Δύο αντιεισαγγελείς εφετών ασχολούνται με το θέμα. Δεν ξέρετε ότι σήμερα συνεδριάζει η ολομέλεια του Εφετείου για να αποφασίσει αν θα αναθέσει τον έλεγχο αυτής της υπόθεσης σε ειδικό εφέτη ανακριτή; Δεν γνωρίζετε ότι η επιτροπή υπό τον κ. Ζορμπά ασχολείται μ' αυτό το θέμα; Δεν γνωρίζετε επίσης, ότι και η επιτροπή Κεφαλαιαγοράς ασχολείται μ' αυτό το θέμα; 
    Για το μόνο που εμείς είμαστε ευχαριστημένοι και αναμένουμε με πολύ χαρά, είναι το γεγονός ότι πολύ σύντομα θα έχουμε αποτελέσματα από τη δικαιοσύνη, επαναλαμβάνω χωρίς καμία παρέμβαση της Κυβέρνησης, αλλά γιατί η ίδια η δικαιοσύνη αντιλαμβάνεται, ότι ο ελληνικός λαός αξιώνει να έχουμε αποτελέσματα σύντομα. Και θα έχουμε, από ό,τι όλα δείχνουν. 
    Αφού περιφερθήκατε επί πολύ, αφού σκεφθήκατε και ξανασκεφθήκατε, αφού τόσο καιρό σας έλεγαν τα κόμματα της Αριστεράς να συσταθεί εξεταστική επιτροπή, αφού προβληματιστήκατε, αποφασίσατε χθες, επιτέλους, να καταθέσετε μία αίτηση για εξεταστική επιτροπή. Αυτό θα το συζητήσουμε τη Δευτέρα ή όποτε είναι. Θα το συζητήσουμε επαρκώς και θα έχουμε και σχετική απόφαση. 
    Σας ζητώ, όμως, να μας δώσετε μια εξήγηση. Γιατί καθυστερήσατε τόσο πολύ να το κάνετε αυτό, αν το πιστεύατε; Επίσης, σας παρακαλώ να μας πείτε γιατί είναι τόσο αόριστη αυτή η αίτηση, την οποία είχα την ευκαιρία να διαβάσω. Δεν λέτε πουθενά πού υπάρχουν πολιτικές ευθύνες, όπως δεν είπατε και σήμερα. 
    Αναφέρεστε αορίστως σε πολιτικές ευθύνες. Έχετε χρέος, για να είναι ένα πολιτικό έγγραφο σωστό για να εξεταστεί από την Ολομέλεια της Βουλής, να αναφέρετε σε συγκεκριμένα στοιχεία, δηλαδή γιατί και πού, κατά τη γνώμη σας, υπάρχουν πολιτικές ευθύνες, κάτι όμως το οποίο δεν κάνετε. 
    Όσον αφορά την τροπολογία, ασφαλώς σπεύδω να πω ότι την ψηφίζω. Είναι υποκριτικό αυτό που λέτε. Είναι εντόνως αντιδεοντολογικό και λαϊκίστικο. Αν τελικώς παρέμενε αυτή η επένδυση με τους καλούς, όπως ήταν, όρους, είναι γνωστό ότι θα απέδιδε περίπου 5.500.000 ευρώ. Επαναλαμβάνω, θα απέδιδε. 
      Προκειμένου, πράγματι, τα ταμεία να πάρουν όλα τα χρήματά τους –τα παίρνουν, όπως ξέρετε, από τις τράπεζες και τις ασφαλιστικές εταιρίες- αλλά και τους τόκους, η Κυβέρνηση, το κράτος, λέει ότι δεν θα πληρώσει, όπως λέτε, από τους φορολογούμενους πολίτες, αλλά από εκείνα που θα κέρδιζε, εάν θα γινόταν αυτή η επένδυση, η οποία επένδυση αποφασίστηκε να γίνει, καθ’ ον τρόπο έγινε, από τις διοικήσεις των ταμείων και θα απέφερε, επαναλαμβάνω, κέρδος 5.500.000 ευρώ. Ε, λοιπόν από το ποσό αυτό, με τη σημερινή τροπολογία, δίνεται το ποσό των 3.076.000 ευρώ, για τόκους προκειμένου να λήξει οριστικά αυτό το μεγάλο ζήτημα. 
      Μέχρι τώρα λέγατε: «Δώστε τα χρήματα πίσω». Και τα δίνουμε τα χρήματα πίσω και δίνουμε και τους τόκους πίσω. Και τώρα πάλι διαμαρτύρεστε; Επιτέλους, πείτε μας τι θέλετε. Ξεκαθαρίστε ποια είναι η θέση σας, τι ακριβώς θέλετε. Εμείς θέλουμε τα ταμεία να μη χάσουν ούτε δραχμή. Δεν θα χάσουν ούτε δραχμή και οι υπεύθυνοι ασφαλώς θα λογοδοτήσουν στην ανεξάρτητη ελληνική δικαιοσύνη. Αυτός είναι ο στόχος μας. 
      Αλλά να ενθυμείστε καλώς -και να μην παραπληροφορείτε τον ελληνικό λαό- ότι η ελληνική δικαιοσύνη θα λειτουργήσει απολύτως ανεξάρτητη, χωρίς καμμία παρέμβαση από την Κυβέρνηση και το κόμμα μας. Μην κάνετε όμως κι εσείς απαράδεκτες παρεμβάσεις, όπως αυτή που έκανε ο Κοινοβουλευτικός σας Εκπρόσωπος περί δήθεν διαταγών, απαραδέκτως, προς την ελληνική δικαιοσύνη. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ:  Κύριε Πρόεδρε, κύριε Υφυπουργέ, αγαπητοί συνάδελφοι και η σημερινή συζήτηση αποδεικνύει ότι η κατάθεση και η συζήτηση τώρα αυτού του νομοσχεδίου υπακούει σε επικοινωνιακές ανάγκες της Κυβέρνησης. Ήθελε -και αυτό κάνει τώρα- χωρίς διάλογο με τα συνδικάτα, που με ομόφωνες αποφάσεις τους έχουν εκφράσει την αντίθεσή τους στις ρυθμίσεις που κάνετε, χωρίς διάλογο με τα κόμματα, χωρίς διάλογο με τους φορείς, να κλείσει το θέμα των ομολόγων με αυτό το σχέδιο νόμου, φέρνοντας ταυτόχρονα και την «ντροπολογία» –είναι «ντροπολογία»- για την επαναγορά του δομημένου ομολόγου των 280.000.000 ευρώ από τα τέσσερα ασφαλιστικά ταμεία, με την καταβολή προς αυτά έκτακτης οικονομικής ενίσχυσης από τον κρατικό προϋπολογισμό ύψους 3.000.000 ευρώ. 
      Δηλώνω πραγματικά ότι την καταψηφίζω και ειλικρινά το θεωρώ κατάντημα του δημόσιου βίου να έρχεται η Κυβέρνηση με την τροπολογία αυτή, να αναγνωρίζει ότι έγινε κλοπή από τα αποθεματικά των ασφαλιστικών ταμείων και να δέχεται να καλύψει τη διαφορά μιας πολυεθνικής -απ’ αυτά που επιστρέφει για να επαναγοράσουν τα ασφαλιστικά ταμεία τα ομόλογα- ο κρατικός προϋπολογισμός, δηλαδή ο φορολογούμενος πολίτης. Το είπα χθες κρητικά, θα το επαναλάβω και σήμερα: «’Εφαε που έφαε κι έχασα που’ χασε».. Δηλαδή; Να πληρώνει ο φορολογούμενος πολίτης, ο κρατικός προϋπολογισμός, τα κλοπιμαία; Αυτά είναι απαράδεκτα πράγματα και δημιουργείται κακό προηγούμενο για το ελληνικό κοινοβούλιο. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Κύριε Πρόεδρε, ο προηγούμενος συνάδελφος ήθελε σώνει και καλά να μας αποδείξει και να μας πείσει ότι δεν υπάρχουν πολιτικές ευθύνες. Και ερωτώ εγώ: Αν ο κ. Τσιτουρίδης απεπέμφθη από τον κ. Καραμανλή γιατί επέλεξε ως Ειδικό Γραμματέα, υπεύθυνο για τα ασφαλιστικά ταμεία, τον κ. Ευγένιο Παπαδόπουλο, ο οποίος Ευγένιος Παπαδόπουλος απεδείχθη ότι είχε διαπράξει έκνομες ενέργειες κατά τη διάρκεια της χρηματιστηριακής κρίσης, δεν έχει ο κ. Τσιτουρίδης ευθύνες για την επιλογή όλων των διοικητών των ταμείων, τα οποία ταμεία μέσα σε ελάχιστες ώρες -σε είκοσι τέσσερις ώρες, θαρρώ, είκοσι τέσσερα ταμεία- πήραν «θεία φώτιση» και αποφάσισαν να αγοράσουν αυτά τα περιβόητα δομημένα ομόλογα υψηλού ρίσκου; 
      Δεν υπάρχουν πολιτικές ευθύνες για το Υπουργείο Οικονομικών και για το Υπουργείο Απασχόλησης, που απέρριψε την πρόταση της Τράπεζας της Ελλάδος από το Μάη του 2004, η οποία Τράπεζα της Ελλάδος έστειλε επιστολή και στο Υπουργείο Απασχόλησης και στο Υπουργείο Οικονομίας και πρότεινε την τροποποίηση της διάταξης και υπήρξε απάντηση από τους υπεύθυνους του Υπουργείου Οικονομικών ότι συμφωνούν με την τροποποίηση που προτείνει η Τράπεζα; Το κατέθεσα αυτό εχθές.
      Κύριε Υφυπουργέ, σας παρακαλώ πάρα πολύ, επειδή ο κύριος Υπουργός με έπαρση εχθές και με λίγη αλαζονεία διερωτήθη «Τι είναι αυτά και αυτά επιβεβαιώνουν τη δική σας κακή πολιτική», θα ήθελα να σας το διαβάσω και να απαντήσετε. 
      Το Μάη του 2004 ο γενικός διευθυντής –για λογαριασμό του Υπουργείου ασφαλώς- του Υπουργείου Οικονομικών απαντά στην Τράπεζα της Ελλάδος. Η επιστολή, με ημερομηνία 28 Μαΐου, λέει: «Αναφερόμενοι στα από 18-5-2004 ενημερωτικά σημειώματά σας, σας γνωρίζουμε ότι συμφωνούμε με τις σχετικές προτάσεις σας και παρακαλούμε να προχωρήσετε στη σύνταξη σχεδίου νομοθετικής διάταξης». Μάης του 2004!
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά την προαναφερθείσα επιστολή, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Στέλνει η Τράπεζα της Ελλάδος την τροπολογία, τη νομοθετική ρύθμιση. Την κατέθεσα εδώ, κύριε Υπουργέ, χθες. Να σας τη στείλω και τώρα. Δεν υπάρχουν πολιτικές ευθύνες και των δύο συναρμόδιων Υπουργείων –και Οικονομικών και Κοινωνικών Ασφαλίσεων- γιατί δεν ψηφίστηκε αυτή η τροπολογία, την οποία πρότεινε η Τράπεζα της Ελλάδος και συμπεριελάμβανε όλα τα προϊόντα όλων των ταμείων στον έλεγχο της Τράπεζας και της Ειδικής Επιτροπής; Γιατί δεν ψηφίστηκε αυτή η τροπολογία; 
      Όχι μόνο δεν ψηφίστηκε, αλλά δεν υλοποιήθηκε και η πράξη του διοικητή της Τράπεζας της Ελλάδος, η οποία εξεδόθη το Φλεβάρη του 2004. Και «πάγωσε» αυτή η πράξη, γιατί τα δύο συναρμόδια Υπουργεία δεν έστειλαν τους εκπροσώπους τους στην εννεαμελή επιτροπή. «Πάγωσε» η επιτροπή. 
      Η Κυβέρνηση έλεγε ότι θα φέρει τροπολογία. Στέλνει η Τράπεζα της Ελλάδος την πρότασή της. Και το ένα Υπουργείο και το άλλο κωφεύουν, κερδίζουν πολιτικό χρόνο και έτσι βρήκαν την ευκαιρία οι ανίδεοι διοικητές, οι οποίοι απεδείχθη ότι ήταν τσακάλια, ήταν δε ειδικά εκπαιδευμένοι στην ενθυλάκωση του δημοσίου χρήματος.
      Υπάρχουν, κύριε Υπουργέ ή δεν υπάρχουν πολιτικές ευθύνες; Γιατί δεν υλοποιήσατε την πρόταση της Τράπεζας; Δεν θα μιλάγαμε σήμερα ούτε για ομόλογα ούτε για κλοπές των ασφαλιστικών ταμείων ούτε για την τροπολογία την οποία φέρνετε ούτε θα είχε πραγματικά ξεσηκωθεί ολόκληρος ο ελληνικός λαός, απορώντας για το τι γίνεται επιτέλους σ’ αυτόν τον τόπο!
      Πού είναι η σημαία της κάθαρσης; Χάσατε το κοντάρι; Το χάσατε, κύριε Υπουργέ! Και οι πράξεις αυτές αποδεικνύουν ότι όχι κάθαρση δεν κάνατε, όχι διαφάνεια δεν θέλετε, αλλά αντίθετα, τα στελέχη σας φαίνεται ότι επί είκοσι χρόνια εκπαιδεύονταν σ’  αυτά ακριβώς τα θέματα, στην ενθυλάκωση του δημοσίου χρήματος!
      Κύριε Υπουργέ, κακώς απορρίψατε έτσι, ελαφρά τη καρδία, εχθές διά στόματος του Υπουργού Απασχόλησης την πρόταση για τη σύσταση εξεταστικής επιτροπής. Εσείς έπρεπε να την επιδιώξετε. Εσείς λέτε ότι όλα έγιναν σωστά. Ε, ιδού η Ρόδος, ιδού και το πήδημα! Δεχτείτε την πρόταση για σύσταση εξεταστικής επιτροπής και μέσα από αυτές τις διαδικασίες να λάμψει η αλήθεια. Άλλος τρόπος να απαλλαγείτε από τις πολιτικές σας ευθύνες δεν υπάρχει! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη.
      Το λόγο έχει ο κ. Λυκουρέντζος για προτασσόμενη δευτερολογία.
      ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, πρώτη φορά χρησιμοποιούνται βροντώδη ψέματα για να στηθεί μία βιομηχανία λάσπης εναντίον της Κυβέρνησης. Έχει γίνει ξεκάθαρο, είναι σαφές, ότι δεν επέρχεται καμμία βλάβη στο δημόσιο συμφέρον, στο δημόσιο ταμείο. Παρ’ όλα ταύτα, ακούμε επίμονα, μονότονα, για τα λεφτά των εργαζομένων που χάθηκαν, για διασπάθιση δημοσίου χρήματος και όλα αυτά –επαναλαμβάνω- τα αβάσιμα επιχειρήματα, τα πομπώδη και βροντώδη ψέματα που χρησιμοποιούνται, όχι μόνο στην ιερή Αίθουσα του Κοινοβουλίου, αλλά και εκτός αυτής, από το όλο σύστημα ΠΑ.ΣΟ.Κ..
      Η Κυβέρνηση, αντιθέτως, αυτήν την υπόθεση την έχει χειριστεί ευθύς εξ αρχής με πλήρη διαφάνεια, με πλήρη δημοσιότητα. Εμείς πήγαμε στον εισαγγελέα, τα δικά μας πολιτικά όργανα ενήργησαν, εν αντιθέσει μ’ αυτά που ακούγαμε στο παρελθόν: «Εάν έχετε στοιχεία, να πάτε στον εισαγγελέα». Είναι ή δεν είναι αυτή η διαφορά μας; Είναι ή δεν είναι αυτή η αλήθεια; Αυτή είναι η αλήθεια και αυτό είναι που σας ενοχλεί.
      Έπειτα, άκουσα και από τον εκλεκτό Κοινοβουλευτικό σας Εκπρόσωπο την αναφορά στα νησιά Κέυμαν. Τώρα τα ακούσατε τα νησιά Κέυμαν; Πού ήσασταν πριν τρία χρόνια, όταν συζητούσαμε για τα εξοπλιστικά προγράμματα; Πού ήσασταν τότε που συζητούσαμε για το ταξίδι εκατοντάδων εκατομμυρίων δολαρίων ανά τον κόσμο, που δεν κατέληξαν ποτέ να γίνουν αντισταθμιστικά ωφελήματα  προς όφελος της πατρίδας μας; Δεν ανησυχούσατε τότε! Αντίθετα, χρησιμοποιούσατε το επιχείρημα «Μη σπιλώνετε μια παράταξη». Μη λέτε ότι σήμερα έχετε την ευαισθησία, ότι σας ενδιαφέρει η προστασία του δημοσίου χρήματος. Δεν σας ενδιαφέρει. Σπίλωση της δικής μας παράταξης θέλετε να κάνετε και μάλιστα, όπως σας είπα, με αβάσιμα επιχειρήματα.
      Πού ήσασταν τότε, όταν ήρθε ο φάκελος από τον εισαγγελέα για τη συγκεκριμένη υπόθεση; Τι λέγατε; Σπιλώνατε τον εισαγγελέα, κατηγορούσατε τον κ. Ζορμπά. Αλήθεια, ο κ. Ζορμπάς κάνει καλά τη δουλειά του σήμερα; Γιατί δεν την έκανε τότε; Γιατί τον κ. Ζορμπά τον σπιλώνατε στην Αίθουσα της Γερουσίας, όταν ήρθε να καταθέσει ως μάρτυρας, λέγοντας ότι είναι κομματικός εγκάθετος, ότι η Δεξιά τον είχε προαγάγει στα αξιώματα, τα οποία είχε ως δικαστικός λειτουργός και επίσης λέγατε διάφορα άλλα τέτοια «κοσμητικά» επίθετα; 
      Ο κ. Ζορμπάς και τότε και τώρα έκανε τη δουλειά του. Με μια διαφορά, ότι τότε είχε να κάνει με υποθέσεις κυβερνήσεων του ΠΑ.ΣΟ.Κ., ενώ σήμερα εργάζεται για μια υπόθεση, η οποία συνέβη επί ημερών της Νέας Δημοκρατίας. Εμείς και τότε και σήμερα την ίδια στάση κρατάμε απέναντι στον κ. Ζορμπά, απέναντι στη δικαιοσύνη, απέναντι σε όλες τις υποθέσεις. 
Η στρατηγική σας, όμως, είναι ευανάγνωστη, εύκολα μπορεί να την αναγνώσει κανείς. Έχει αποκαλυφθεί. Θέλετε να οδηγήσετε τη χώρα σε εκλογές υπό το κράτος του πανικού, σε ατμόσφαιρα σύγχυσης. 
Πολλοί είχαν επενδύσει -το σύστημα ΠΑ.ΣΟ.Κ. επαναλαμβάνω- στο να υπάρξουν θύματα, κύριε Πρόεδρε, κατά τη διάρκεια των τελευταίων φοιτητικών κινητοποιήσεων. Το ακούγαμε κάθε μέρα: «Στην επόμενη συγκέντρωση, προσέξτε, θα υπάρξουν θύματα». Πέρασαν οι φοιτητικές κινητοποιήσεις, ευτυχώς για την ελληνική νεολαία, ευτυχώς για τη δημόσια ζωή και δεν φθάσαμε σε τέτοια ατυχήματα. 
      Μετά, είναι τα ομόλογα, συνακόλουθα οι κουκουλοφόροι στα Εξάρχεια. Τώρα σύγχυση, κράτος πανικού. Λοιπόν, ακούστε. Τζάμπα επενδύετε σ’ αυτήν τη στρατηγική. Δεν πρόκειται να πάμε με ατμόσφαιρα θολή, με κράτος πανικού στις εκλογές. Αυτή η Κυβέρνηση δεν πάει υπό κατηγορία σε εκλογές. Συνειδητοποιήστε το. Είπαμε μηδενική ανοχή στη διαφθορά και μηδενική ανοχή στη διαφθορά θα επιδείξουμε. Και όσοι υπήρξαν επίορκοι, όσοι έκαναν κατάχρηση της εμπιστοσύνης μας, είναι πρώτα δικοί μας αντίπαλοι. Εμείς δεν πρόκειται να πάμε σε εκλογές, έχοντας δώσει σ’ εσάς το επιχείρημα να μας κατηγορείτε μ’ αυτά τα αβάσιμα και βροντώδη ψέματα. 
      Επαναλαμβάνω, μηδενική ανοχή στη διαφθορά, μηδενική ανοχή παντού. Αν και εσείς υπηρετείτε αυτές τις αρχές, τότε θα είστε μαζί μας και θα στηρίζετε τις επιλογές μας. Δυστυχώς, όμως, για σας, έχετε επιλεκτική στάση απέναντι σ’ αυτά τα φαινόμενα. Το έδειξε το παρελθόν σας ως κυβέρνηση, το δείξατε και ως Αντιπολίτευση, γι’ αυτό στερείστε αξιοπιστίας, ώστε να μας κάνετε αυτήν την κριτική. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο.
      Ο κ. Κωστόπουλος έχει το λόγο για προτασσόμενη δευτερολογία.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, μετά από τρεισήμισι μήνες που το θέμα των σύνθετων ομολόγων ταλαιπωρεί την κοινή γνώμη, βρίσκεται στην επικαιρότητα των Μέσων Μαζικής Ενημέρωσης και γίνεται πολύς λόγος. Θα περίμενε κανείς ότι θα είχαμε καταλήξει τουλάχιστον μέχρι τώρα σε κάποια συμπεράσματα, εάν είχαμε αποφύγει την ατελέσφορη κριτική και εάν είχαμε ασχοληθεί με τα αίτια, τα οποία ενδεχομένως παράγουν τέτοια αποτελέσματα.
      Όμως, δυστυχώς, φαίνεται ότι δεν βάλαμε γνώση. Το κοινοβουλευτικό μας σύστημα έχει πολλές φορές ταλαιπωρηθεί από παρόμοια, θα έλεγα, σκάνδαλα –ας τα ονομάσω «σκάνδαλα»- είτε αφορούσαν τους πυραύλους ΤORΜ1 είτε αφορούσαν το Χρηματιστήριο είτε αφορούσαν τις δαπάνες για τον αμυντικό εξοπλισμό είτε ενδεχομένως το σημερινό θέμα που συζητάμε. Και όμως, μέχρι σήμερα δεν σταθήκαμε απέναντι σ’ αυτά τα οικονομικά προϊόντα –θα έλεγα- τα οποία δημιουργούν ανησυχία και σύγχυση στον ελληνικό λαό, με την υπευθυνότητα με την οποία θα έπρεπε να στεκόμαστε. Και αυτό οφείλεται στο ότι δεν θέλουμε να καταγράψουμε, να εντοπίσουμε τα αίτια, προκειμένου να θεραπεύσουμε αυτό το μεγάλο κενό –αν υπάρχει κενό- ή ενδεχομένως να αποφύγουμε στο μέλλον παρόμοια τέτοια.
      Τι αναδείχθηκε, κύριε Πρόεδρε, από την όλη υπόθεση των σύνθετων ομολόγων σ’ αυτούς τους τρεισήμισι μήνες; Αναδείχθηκε ένα και μοναδικό πράγμα, ότι δηλαδή κάτι έγινε, ότι υπάρχει ένα σοβαρό θέμα κακοδιαχείρισης, αλλά κανένα αντικειμενικό αποδεικτικό στοιχείο δεν μας οδηγεί στο τελικό συμπέρασμα. Και το σπουδαιότερο ακόμα είναι ότι μία τεράστια περιουσία, αυτή η περιουσία των φορέων της κοινωνικής ασφάλισης, των αποθεματικών των ασφαλιστικών μας ταμείων, αν θέλετε ο πυλώνας του ασφαλιστικού μας συστήματος, διοικείται από ανθρώπους για τους οποίους φοβάμαι ότι δεν υπάρχουν τα εχέγγυα. Και δεν ομιλώ για τα ηθικά εχέγγυα, αλλά για τις απαιτούμενες γνώσεις, προκειμένου να διαχειρίζονται αυτόν τον πλούτο. Και αυτό ισχύει όχι μόνο σήμερα, αλλά και χθες και προχθές.
      Γι’ αυτό, αυτός ο τρόπος της μέχρι σήμερα διαχείρισης, μάς επιτάσσει να δούμε το αύριο. Και πιστεύω ότι με το συζητούμενο νομοσχέδιο μπαίνουν κανόνες, οι οποίοι διασφαλίζουν και τη διαφάνεια και την ακεραιότητα της διαχείρισης των ασφαλιστικών μας αποθεματικών.
      Κυρίες και κύριοι συνάδελφοι, ακούμε τις λέξεις «δομημένο ομόλογο». Εγώ ειλικρινά θεωρώ ότι μέχρι σήμερα στην οικονομική επιστήμη ή -αν θέλετε- και στα χρηματοοικονομικά προϊόντα στη διεθνή αγορά, αυτός ο όρος ισχύει πράγματι, «σύνθετο». Δεν είναι «δομημένο» γιατί δεν αποδίδει στην κυριολεξία του τι είναι αυτό το περίφημο «σύνθετο ομόλογο». 
      Από την άλλη μεριά, αναφέρθηκε εδώ ο εκπρόσωπος του ΠΑ.ΣΟ.Κ. στο ότι είχαμε την ευκαιρία στην Επιτροπή Οικονομικών Υποθέσεων να μας διαφωτίσουν οι εκπρόσωποι της «J.P. MORGAN» και της «NORTH ASSET», οι οποίοι εκλήθησαν. Ήμουν και εγώ παρών στη συνεδρίαση της Επιτροπής Οικονομικών Υποθέσεων, όπου ακούσαμε πραγματικά –ανάμεσα στις πολλές ερωτήσεις που κατατέθηκαν από όλους τους συναδέλφους- πώς απάντησε ο εκπρόσωπος της «J.P. MORGAN» και πώς ασφαλώς ο εκπρόσωπος της «NORTH ASSET». Και θέλω πραγματικά να σας πω ότι εκεί ξεκαθαρίστηκε –και πρέπει να διαφωτίσουμε και τον κόσμο, κύριε Πρόεδρε- ότι η συναλλαγή του σύνθετου ομολόγου -και όχι του δομημένου- είχε δύο φάσεις. Η πρώτη φάση αφορούσε αυτό καθεαυτό το ομόλογο. Η δεύτερη φάση αφορούσε ασφαλώς αυτά τα περίφημα swaps, τα οποία συνομολογήθηκαν πάνω στο σύνθετο ομόλογο, γι’ αυτό άλλωστε λέγεται και «σύνθετο». 
      Και ο εκπρόσωπος της «J.P. MORGAN» –που πιστεύω ότι τις οικονομικές του γνώσεις τουλάχιστον τις αποδέχεσθε όλοι- δεν είπε ότι στην πρώτη φάση της συναλλαγής, κύριοι συνάδελφοι, ήταν 88% ή 87% η αξία του ομολόγου. Είπε ότι εκδόθηκε εις το άρτιον, στο 100% δηλαδή, αλλά η αξία του εκείνη την ώρα, εάν θέλαμε να την αποτιμήσουμε, έφθανε από το 89% στο 92,90%, δηλαδή στο 93%.
Όμως, είπε, προσθέτοντας, ότι είχαμε κάποια απώλεια, γιατί αποτιμήθηκε στο 93%. Βεβαίως, υπάρχει κάποια απώλεια, όταν από το 100% αποτιμάται στο 93%.
Όμως, ταυτόχρονα είπε ότι στη δεύτερη φάση, δηλαδή στη διαπραγμάτευση που έγινε πάνω στα swaps, είχαμε κέρδος από τα τραπεζικά επιτόκια. Αυτό είναι το συνηθισμένο γι’ αυτά τα χρηματοοικονομικά προϊόντα. Μάλιστα, είπε ότι δεν υπήρξαν ασυνήθιστα χαρακτηριστικά στις συναλλαγές. Δεν έχουν παραβιαστεί οι κανόνες χειραγώγησης που έχει βάλει η ενωμένη Ευρώπη και που τους έχουμε αποδεχθεί εδώ, από το Βήμα αυτό. Διότι εγώ ήμουν εισηγητής στο συγκεκριμένο νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κωστόπουλε. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Βεβαίως, ομολόγησε, κύριε Πρόεδρε, ότι η Κυβέρνηση δεν ήρθε σ’ εμάς. Εμείς πήγαμε στην Κυβέρνηση. 
      Κατά συνέπεια, κυρίες και κύριοι συνάδελφοι, όλα όσα λέγονται, περισσότερο θέλουν να δημιουργούν ένα αντιπολιτευτικό κλίμα και μία σύγχυση και δεν αποδίδεται η πραγματικότητα, δυστυχώς, από τους συναδέλφους του ΠΑ.ΣΟ.Κ..
      Ακούστηκε και εδώ –το έθεσε ο κ. Φούσας- ότι «διατάξαμε τη δικαιοσύνη». 
      Κύριοι συνάδελφοι, επιτρέπετε στο Κοινοβούλιο από Κοινοβουλευτικούς Εκπροσώπους να ακούγεται αυτή η λέξη; 
      Εγώ ερωτώ ευθέως: Αναγνωρίζετε τη συνταγματική ανεξαρτησία της δικαιοσύνης; Ναι ή όχι; Πώς διατυπώνονται αυτές οι σκέψεις εναντίον της δικαιοσύνης; Τι είναι η δικαιοσύνη; Να τη χρησιμοποιείτε a la carte;  Όποτε σας αρέσει μια δικαστική απόφαση, είναι καλή η δικαιοσύνη και όποτε δεν σας αρέσει, δεν είναι καλή; 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κωστόπουλε. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Θεωρώ πραγματικά, κύριε Πρόεδρε, ότι πρέπει να σεβόμαστε εις το ακέραιον τη συνταγματική ανεξαρτησία της δικαιοσύνης. Όταν μιλάμε για οργανωμένο σχέδιο ή για σκάνδαλο τεραστίων διαστάσεων, θα πρέπει εδώ αυτές οι βαρύτατες κατηγορίες να έχουν αντικειμενικά αποδεικτικά στοιχεία. Διαφορετικά, είναι ένας άκρατος λαϊκισμός και τίποτα περισσότερο. 
      Δεν μπορεί να λέτε, κύριοι συνάδελφοι, ότι κάνουμε παρεμβάσεις! Θυμηθείτε τις παρεμβάσεις που κάνατε για το Χρηματιστήριο. 
      ΠΡΟΕΔΡΕΥΩΝ (Γεώργιος Σούρλας): Κύριε Κωστόπουλε, τελειώστε!
      ΑΠΟΣΤΟΛΟΣ ΚΩΣΤΟΠΟΥΛΟΣ: Εσείς μιλούσατε για το κόμμα του χρηματιστηρίου. Εσείς δώσατε δάνεια στους δημοσίους υπαλλήλους, στους εργαζομένους, για να αγοράζουν μετοχές. Εσείς στις προεκλογικές σας αφίσες μιλούσατε για το κόμμα του χρηματιστηρίου και το Χρηματιστήριο αντανακλά στην ισχυρή σας οικονομία. 
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Κωστόπουλε, ολοκληρώστε!
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, τελειώνω.
      ΠΡΟΕΔΡΕΥΩΝ (Γεώργιος Σούρλας): Δεν τελειώνετε, όμως!
      ΑΠΟΣΤΟΛΟΣ ΚΩΣΤΟΠΟΥΛΟΣ: Τελειώνω, κύριε Πρόεδρε, με το εξής: Η επιχείρηση πολιτικής χρεωκοπίας που προσπαθεί να κάνει το ΠΑ.ΣΟ.Κ. μέσα από τα σύνθετα και τα δομημένα ομόλογα έχουν οδηγήσει τον κόσμο σε μια αβεβαιότητα. Δυστυχώς, οι Συνάδελφοι του ΠΑ.ΣΟ.Κ. είναι αναληθείς και ασφαλώς επιδιώκουν σύγχυση, εκλογολογία και τίποτα περισσότερο. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ειλικρινά καμμιά φορά χάνουμε τα αυτονόητα και «λύκος στα πρόβατα, λύκος στα πρόβατα», δυστυχώς, την πολιτική δεν την πιστεύει κανείς! Αυτό είναι εις βάρος της πολιτικής. Δεν είναι εις βάρος κάποιων συγκεκριμένων κομμάτων ή πολιτικών!
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      Θέλω να ρωτήσω τους θορυβούντες άνευ επιχειρημάτων Βουλευτές του ΠΑ.ΣΟ.Κ. το εξής: Αλήθεια, κύριοι συνάδελφοι, ισχύει –ναι ή όχι- η δήλωση του Αρχηγού σας, του Γεωργίου Ανδρέα Παπανδρέου, στις 22 Απριλίου, στη διαδικασία του προσυνεδριακού διαλόγου του ΠΑ.ΣΟ.Κ.; 
      Κύριε Πρόεδρε, όπως είπε και ο κ. Μαγγίνας, δεν πήρε καμμία απάντηση. Εγώ το επαναφέρω. 
      Κύριοι συνάδελφοι του ΠΑ.ΣΟ.Κ., ο Γιώργος Παπανδρέου είπε αυτολεξεί τα εξής: «Η Κυβέρνηση οφείλει να φέρει άμεσα νομοθετική ρύθμιση, με την οποία θα αποκαθιστά την περιουσία των Ταμείων στην κατάσταση που ήταν πριν από τη λεηλασία τους, νομοθετική ρύθμιση με την οποία θα αναλαμβάνει και να αποκαθιστά τις ζημιές που προκάλεσαν στα Ταμεία οι ενέργειες Υπουργών και στελεχών της.» 
	ΚΩΝΣΤΑΝΤΙΝΟΣ ΓΕΙΤΟΝΑΣ: Τι είναι αυτά που λέτε; 
(Θόρυβος στην Αίθουσα από την πτέρυγα του ΠΑ.ΣΟ.Κ.)
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να τα πείτε σε κανέναν άλλο αυτά, κύριε Γείτονα! 
	ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι! 
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και ερωτώ, κύριοι συνάδελφοι: Καταργείτε τον Αρχηγό σας; Ακυρώνετε τον Αρχηγό του ΠΑ.ΣΟ.Κ.; Ο ίδιος δεν είπε: «Εμείς τι κάνουμε με την τροπολογία σήμερα, κύριοι συνάδελφοι του ΠΑ.ΣΟ.Κ.; Φέρνουμε νομοθετική κύρωση, για να δώσουμε αυτούς τους τόκους πίσω.» 
	Ένα δεύτερο ψευτοδίλημμα και μια σπέκουλα –γιατί τους τελευταίους τρεις μήνες γινόμαστε μάρτυρες μιας παραπληροφόρησης και μιας υπερβολής χωρίς όριο- είναι ότι αυτά θα δοθούν από τα χρήματα των φορολογουμένων πολιτών. 
      Μα, επιτέλους το έχουμε πει εκατό φορές: Από την ιδιαίτερα ευνοϊκή σύμβαση του δανείου της «J. P. MORGAN» με το  Τ.Ε.Α.Δ.Υ. είναι 5.100.000 οι τόκοι και τα 3.000.000 πάνε εδώ. Για ποιο φορολογούμενο πολίτη μιλάτε;
      Επειδή ξύνεστε συνέχεια στη γκλίτσα του βοσκού και επειδή τον τελευταίο καιρό ο ελληνικός λαός γίνεται θιασώτης μιας εμμονής που την επιδεικνύετε και σήμερα εδώ, για τα ομόλογα, ας κάνουμε μια μικροαναδρομή. 
      Κύριε Πρόεδρε, στα είκοσι ένα ταμεία που αγόρασαν σύνθετα ομόλογα, τα διοικητικά συμβούλιά τους αποτελούνται από εκατόν ενενήντα εννιά μέλη.
      ΓΙΑΝΝΗΣ ΚΟΥΤΣΟΥΚΟΣ: Αυτά έλεγε ο κ. Τσιτουρίδης.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο Υπουργός διορίζει τα εβδομήντα επτά μέλη. Όλοι οι υπόλοιποι, οι εκατόν είκοσι επτά, είναι διορισμένοι από τους συνδικαλιστικούς φορείς και από άλλες συνδικαλιστικές ηγεσίες.
      Δεν έχουν καταλάβει οι συνάδελφοι του ΠΑ.ΣΟ.Κ., αλλά θα το καταλάβει σύντομα η ελληνική κοινωνία και θα τους τιμωρήσει για την παραπληροφόρηση, ότι είκοσι ένα φορείς κοινωνικής ασφάλισης αγόραζαν σύνθετα ομόλογα. Απ’ αυτά έχουν επαναπωληθεί τα 566.000.000 σε σύνολο 758.000.000. Ποιο είναι το κέρδος σήμερα από την επαναγορά; Το κέρδος είναι 18.195.929 ευρώ. Αυτή είναι η αλήθεια.
      Η αλήθεια είναι ότι από την επαναγορά ή από το ταμείο των Δημοσιογράφων, το Τ.Σ.Π.Ε.Α.Θ. ή από το Τ.Α.Ξ.Υ. ή από τα άλλα ταμεία, έχουν όφελος τα ασφαλιστικά ταμεία 18.000.000 ευρώ. Ένα ευρώ  -και σας προκαλώ- δεν έχει χάσει κανένα ασφαλιστικό ταμείο. 
      Δεν θέλω να κάνω συγκρίσεις, αλλά ποιος αντέχει; Εμείς τους στείλαμε στον εισαγγελέα. Περιμένουμε να απαγγελθούν κατηγορίες. Εσείς ποιον στείλατε για τα 3,5 δισεκατομμύρια ευρώ που χάθηκαν από τα 5.223.000 ευρώ και φθάσαμε στο 1.761.000 ευρώ; Ποιον στείλατε;
      Αναφέρεστε συνέχεια στην ακίνητη περιουσία. Από 21.800.000.000 ευρώ που ήταν στις 31.12.2003, σήμερα είναι πάνω από 34.000.000.000. Να κάνω συγκρίσεις με το 2003, όταν η ακίνητη περιουσία ήταν 1.000.000.000 το 2002 και προεκλογικά πήγε στα 700.000.000; Ποιες αντικειμενικές αξίες; Και τα πόμολα πουλάγατε. Και κανείς δεν ελέγχθη γι’ αυτό. Κανέναν δεν κατηγορήσατε. Κανέναν δεν στείλατε στον εισαγγελέα.
      Πραγματικά σε όλη αυτή τη διαδικασία η Νέα Δημοκρατία δεσμεύτηκε.
      ΕΜΜΑΝΟΥΗΛ ΣΚΟΥΛΑΚΗΣ: Για την πρόταση της Τράπεζας της Ελλάδας θα μας πείτε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν δεσμεύτηκε στο ΠΑ.ΣΟ.Κ., το οποίο κάνει καθαρή κομματική σπέκουλα για ίδιον όφελος, όχι για όφελος των συνταξιούχων. 
      Εμείς κοιτάμε κατάματα το συνταξιούχο. Θα το δούμε και σ’ αυτές τις εκλογές. Και θα του πούμε ότι δεν χάσαμε και δεν χάθηκε ούτε 1 ευρώ, εν αντιθέσει με το ΠΑ.ΣΟ.Κ., που το τιμώρησε ο λαός. Και μ’ αυτά που κάνετε θα σας ξανατιμωρήσει όποτε και να γίνουν οι εκλογές. Γιατί το ψέμα έχει και όρια. Φθάνει πια. Αρκετά.
      (Χειροκροτήματα από την πτέρυγα της Νέας Δημοκρατίας)
      Βέβαια, κυρίες και κύριοι συνάδελφοι, να ξέρετε ότι όλοι οι δείκτες και για τα οικονομικά και για τα ταμεία, είναι στη διάθεσή σας.
      Υπηρετώ την κοινωνική ασφάλιση από το 1990 ως υποδιοικητής του Ι.Κ.Α.. Έχω που ασχολούμαι είκοσι επτά συναπτά έτη. Αλήθεια, αν εξαιρέσει κανείς το Κομμουνιστικό Κόμμα Ελλάδας, δεν έχουμε ευθύνες πενήντα χρόνια διαχρονικά, διακομματικά όλες οι κυβερνήσεις; Δεν χάθηκαν λεφτά από τα ασφαλιστικά ταμεία; Τολμάτε να λέτε ότι δεν χάθηκαν; Αυτή είναι η αλήθεια. Θα πρέπει τα κόμματα να ζητήσουν μια συγγνώμη από τους συνταξιούχους για τα χρήματα που χάθηκαν.
      ΕΚΤΟΡΑΣ ΝΑΣΙΩΚΑΣ: Ζητήστε εσείς.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και έρχεται μια κυβέρνηση όπου στα τρία χρόνια που κυβερνάει, μέσα από το σκοτάδι, μέσα από την αδιαφάνεια φέρνει για πρώτη φορά, 1η Μαρτίου, το site «www.periousia.gr», όπου βρίσκεται όλη η ακίνητη περιουσία όλων των ασφαλιστικών ταμείων. Και ο καθένας μπορεί να μπαίνει όποτε θέλει, Έλληνας ή Ευρωπαίος από οποιοδήποτε μέρος του κόσμου και να βλέπει την ακίνητη περιουσία, να βλέπει ποια αλλαγή έγινε, ποιο νοικιάστηκε, ποιο πουλήθηκε.
      Πότε γινόταν αυτό; Τι κάνατε είκοσι χρόνια; 
      Σήμερα, εμείς ζητάμε συγγνώμη για την καθυστέρηση. Έχει δίκιο ο λαός. Τρία χρόνια δεν το αντιληφθήκαμε. Κάναμε ένα λάθος και το αποδεχόμαστε. Φέρνουμε, όμως, τώρα ένα νομοσχέδιο που θωρακίζει την κινητή περιουσία και λέμε ποιος είναι ο τρόπος. Έχει πάρα πολλές ασφαλιστικές δικλίδες. Και εδώ άρνηση στην άρνηση. Είστε κόμμα της άρνησης, κόμμα του χθες, κόμμα της συντήρησης, κόμμα καταδικασμένο και θα ξανακαταδικαστείτε από τον ελληνικό λαό. 
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
Ο κ. Μαρκόπουλος, ο εισηγητής της Νέας Δημοκρατίας έχει το λόγο.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κυρίες και κύριοι συνάδελφοι, κύριε Πρόεδρε, κύριε Υφυπουργέ…
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, δεν θα τελειώσουμε; 
      ΠΡΟΕΔΡΕΥΩΝ (Γεώργιος Σούρλας): Κύριε Ακριβάκη, θα απαγορεύσουμε στους Βουλευτές να μιλάνε; Έχουν το δικαίωμα να μιλάνε. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, έχω το λόγο; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, ζήτησα το λόγο και δεν μου τον δώσατε. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Θέλετε να μη μιλήσω, κύριε συνάδελφε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Υπήρχε μια συνεννόηση με το Προεδρείο. 
      ΠΡΟΕΔΡΕΥΩΝ (Γεώργιος Σούρλας): Εδώ δεν υπάρχουν προσωπικές και ιδιωτικές συμφωνίες. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, με τον προηγούμενο συνάδελφό σας συμφωνήσαμε. Αν θέλει να μιλήσει ο κύριος συνάδελφος, να μιλήσει, αλλά παρακαλώ να προηγηθώ, γιατί είχα ζητήσει το λόγο για να απαντήσω στον κύριο Υπουργό. 
      ΠΡΟΕΔΡΕΥΩΝ (Γεώργιος Σούρλας): Τέσσερα λεπτά θα μιλήσει ο κύριος συνάδελφος! Θα τον ακούσετε και θα απαντήσετε και στον ίδιο. Θα σας διευκολύνει, πιστεύω.
      Παρακαλώ, κύριε Μαρκόπουλε, συνεχίστε.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, ευχαριστώ. 
      Κυρίες και κύριοι συνάδελφοι, ενώ περνάμε τη δεύτερη και τελευταία μέρα της συζήτησης ενός σημαντικού νομοσχεδίου, διαπιστώνω την τελευταία ώρα ότι το Κόμμα της Αξιωματικής Αντιπολίτευσης διαμαρτυρόμενο από τα πίσω έδρανα μετατρέπεται από πολιτική δύναμη σε πολιτική «γαλαρία». 
      ΑΛΕΞΑΝΔΡΟΣ ΑΚΡΙΒΑΚΗΣ: Τι είναι αυτά που λέτε, κύριε συνάδελφε; 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ακούστε με, διότι επί δύο ολόκληρες μέρες καθυβρίζετε την παράταξή μου! Ακούστε μία φορά και μετά μπορείτε να αντιπαρατεθείτε. 
(Χειροκροτήματα από την πτέρυγα της Νέας Δημοκρατίας)
	ΠΑΝΑΓΙΩΤΗΣ ΣΓΟΥΡΙΔΗΣ: Δηλαδή, κύριε συνάδελφε, οι πίσω Βουλευτές οι δικοί σας είναι «γαλαρία»; 
	ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, η Αίθουσα αυτή είναι αίθουσα πολιτικής αντιπαράθεσης. Δεν είναι αίθουσα φωνασκιών! Μπορείτε να βγείτε στην πλατεία και να φωνασκείτε όσο θέλετε! Αλλά θα πρέπει, όμως, και να ακούσετε τα ψεύδη, τα οποία είπατε εδώ. 
      (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      ΑΛΕΞΑΝΔΡΟΣ ΑΚΡΙΒΑΚΗΣ: Είναι απαράδεκτα αυτά που λέτε! 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Είπατε, λοιπόν, ότι αυτή η Κυβέρνηση με το παρόν θεσμικό πλαίσιο δεν θωρακίζει, αλλά δεν αλλάζει και τίποτα το υπάρχον νομοθετικό πλαίσιο. 
      Σας ερωτώ, λοιπόν, κυρίες και κύριοι συνάδελφοι: Είχατε ή δεν είχατε εξαιρέσει τα ομόλογα από την επιτροπή της Τραπέζης; Είχατε εξαιρέσει όλα τα ομόλογα. Είχατε στήσει ή όχι ένα μηχανισμό με τον οποίο δεν υπήρχε δυνατότητα εξαίρεσης των ομολόγων από τις επενδύσεις; 
      Δεύτερον, είσαστε ή δεν είσαστε η παράταξη –επειδή κόπτεσθε για τις συντάξεις των Ελλήνων πολιτών- που πήρατε το Λ.Α.Φ.Κ.Α. από τους συνταξιούχους που τον δικαιούνταν για να κλείσετε τις τρύπες των ασφαλιστικών ταμείων; 
      Πάμε στο 1999-2000 στο Χρηματιστήριο. Είσαστε ή δεν είσαστε η παράταξη, η οποία έδωσε εντολή στα ασφαλιστικά ταμεία να ανεβάσουν τεχνηέντως το Χρηματιστήριο το 1999 και το 2000; Και με την ευκαιρία αυτή, μετά την κατάρρευση χάθηκαν τα χρήματα, όχι μόνο των ασφαλιστικών ταμείων, αλλά και των Ελλήνων πολιτών που επένδυσαν την περίοδο εκείνη που τους ωθούσατε με δηλώσεις της δικής σας κυβέρνησης να βάλουν τα χρήματα, τα οποία είχαν χρόνια μαζέψει στο ελληνικό Χρηματιστήριο. 
      Είσαστε ή δεν είσαστε η παράταξη, η οποία είχε διορίσει το συγκεκριμένο διοικητικό συμβούλιο της «Δ.Ε.Κ.Α.»; Και μπορεί να ήταν η «Δ.Ε.Κ.Α.» ανώνυμη εταιρεία, αλλά διαχειριζόταν χρήματα του ελληνικού δημοσίου και των Ελλήνων πολιτών. 
      Να, λοιπόν, οι ευθύνες μιας παράταξης, η οποία έρχεται σήμερα και μας κατηγορεί για ένα θεσμικό πλαίσιο για το οποίο επί δύο ημέρες δεν ακούσαμε μία άποψη. Ακούσαμε μόνο διαφωνίες. Δεν ακούσαμε καμία πρόταση. Και φτάνουμε στο σημείο όχι μόνο να αρνείστε τη συμμετοχή των χρημάτων των ασφαλιστικών ταμείων, παραδείγματος χάριν, στις Σ.Δ.Ι.Τ, αλλά να τα αρνείστε ακόμη και για υπηρεσίες των ίδιων των ταμείων; Προτιμάτε, δηλαδή, για την ανέγερση κτηρίων, για στέγαση διοικητικών ή υγειονομικών υπηρεσιών των ασφαλιστικών ταμείων να δανείζεστε από το κράτος, να δανείζεστε από τις τράπεζες αντί να χρησιμοποιείτε τα αποθεματικά των ταμείων. 
      Δηλαδή, εδώ υπάρχει ένας απόλυτος παραλογισμός. 
      Τέλος, για να κλείσω, θα ήθελα να σας πω το εξής: Μπορεί να αισθανθήκατε αίφνης με την κρίση η οποία προέκυψε ότι μπορεί να πήρατε κατά τη δική σας άποψη πόντους στην ελληνική κοινωνία και στο πολιτικό σκηνικό παράγετε επί τρεις μήνες έναν ηθικό χυλό μέσα στον οποίο έχετε πνίξει την πολιτική. Πρέπει να ξέρετε, όμως, ότι όταν θα πάμε στην ετυμηγορία του ελληνικού λαού, θα κριθούμε για τις θέσεις μας, θα συγκρίνουμε το παρόν με το παρελθόν, θα συγκρίνουμε την ευθύνη με την ανευθυνότητα και τότε να ξέρετε ότι την επόμενη των εκλογών σ’ αυτήν την Αίθουσα, σ’ αυτά τα έδρανα τα οποία βρίσκεστε, θα καλείστε τότε να απολογηθείτε γι’ αυτά τα οποία δεν είπατε ποτέ, γι’ αυτά στα οποία αποκρύψατε, για τις ελπίδες ενός λαού που θα αποδοθούν πάλι στη Νέα Δημοκρατία. 
      ΠΡΟΕΔΡΕΥΩΝ (Γεώργιος Σούρλας): Ο κ. Παπαϊωάννου έχει το λόγο.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, δεν έχετε να πείτε τίποτα για τη «γαλαρία»; 
      ΠΡΟΕΔΡΕΥΩΝ (Γεώργιος Σούρλας): Μα, με αφήνετε να ακούσω; 
      ΑΛΕΞΑΝΔΡΟΣ ΑΚΡΙΒΑΚΗΣ: Δεν το ακούσατε;
      ΠΡΟΕΔΡΕΥΩΝ (Γεώργιος Σούρλας): Βεβαίως δεν το άκουσα. Τι καταλαβαίνετε, κύριε Ακριβάκη; Ότι υποκρίνομαι εδώ; Σας έχω δώσει δικαίωμα ότι μεροληπτώ μέχρι τώρα; Όταν θορυβείτε και πολλές φορές άσκοπα και βιάζεστε και πιέζετε να δοθεί λιγότερος χρόνος μονομερώς, το Προεδρείο ασκεί τα καθήκοντά του και παρακαλώ να υπάρχει ησυχία, για να ακούει και ο Προεδρεύων. 
      ΑΛΕΞΑΝΔΡΟΣ ΑΚΡΙΒΑΚΗΣ: Ρωτήστε και τους στενογράφους, να σας πουν. 
      ΠΡΟΕΔΡΕΥΩΝ (Γεώργιος Σούρλας): Τώρα τι αντιλαμβάνεστε; Ακούω τώρα τον κ. Παπαϊωάννου; Ακούω όλους τους άλλους όταν μιλούν; 
      Κύριε Ακριβάκη, δεν κάνετε καλά που διακόπτετε συνεχώς αυτήν τη στιγμή και παρεμβαίνετε. 
      ΑΛΕΞΑΝΔΡΟΣ ΑΚΡΙΒΑΚΗΣ: Με έχετε ακούσει ποτέ να διακόπτω σ’ αυτήν την Αίθουσα; 
      ΠΡΟΕΔΡΕΥΩΝ (Γεώργιος Σούρλας): Μα δεν κάνετε τίποτα άλλο όση ώρα είμαι στην ‘Εδρα. Και τώρα διακόπτετε. Είναι στο Βήμα και μιλάει ο Κοινοβουλευτικός Εκπρόσωπος. Δεν διακόπτετε; Χρειάζεται μάρτυρας για να διαπιστωθεί αυτό; Σας παρακαλώ πολύ. Γιατί αυτή η ένταση; Και στο κάτω, κάτω όταν κάποιος λέει αυτά που λέει, κρίνεται. Και τηλεόραση έχουμε και παρόντες Βουλευτές έχουμε και Πρακτικά έχουμε.
      ΑΛΕΞΑΝΔΡΟΣ ΑΚΡΙΒΑΚΗΣ: Και Προεδρείο έχουμε, που είναι υποχρεωμένο να αποκαθιστά την τάξη. 
      ΠΡΟΕΔΡΕΥΩΝ (Γεώργιος Σούρλας): Κύριε Ακριβάκη, είστε ο μοναδικός που διαμαρτύρεστε. 
      ΑΛΕΞΑΝΔΡΟΣ ΑΚΡΙΒΑΚΗΣ: Όχι, δεν είμαι ο μοναδικός.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Εντάξει, τώρα κάνατε μια χορωδία. 
      ΑΛΕΞΑΝΔΡΟΣ ΑΚΡΙΒΑΚΗΣ: Εθίγην βάναυσα!
      ΠΡΟΕΔΡΕΥΩΝ (Γεώργιος Σούρλας): Κύριε Ακριβάκη, σας παρακαλώ πολύ να κρατήσουμε λίγο χαμηλότερους τόνους και οι ευπρεπείς κινήσεις δεν κάνουν κακό. 
      ΑΛΕΞΑΝΔΡΟΣ ΑΚΡΙΒΑΚΗΣ: Χρειάζεται λίγη ευπρέπεια.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, μην προκαλείτε τεχνητές εντάσεις. Είναι στο Βήμα και περιμένει ο Κοινοβουλευτικός Εκπρόσωπος και δεν μπορεί να μιλήσει. 
      ΑΛΕΞΑΝΔΡΟΣ ΑΚΡΙΒΑΚΗΣ: Κόπτεσθε γι’ αυτό!
      ΠΡΟΕΔΡΕΥΩΝ (Γεώργιος Σούρλας): Κύριε Ακριβάκη, μη συνεχίζετε να είστε προκλητικός, για να μην πω βαρύτερες φράσεις. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, μου έχετε δώσει το λόγο και μου τον αφαιρέσατε! 
      ΠΡΟΕΔΡΕΥΩΝ (Γεώργιος Σούρλας): Μα, μπορώ να παρακολουθήσω έτσι; Είναι συμπεριφορά αυτή από τους συναδέλφους σας; 
      Ορίστε, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Προφανώς η συμπεριφορά δεν είναι του κυρίου συναδέλφου και το γνωρίζετε και κρίνεται ο καθένας μ’ αυτά που λέει.
      ΠΡΟΕΔΡΕΥΩΝ (Γεώργιος Σούρλας): Να την επικρίνετε! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Περίμενα, όμως, αντίδραση από τους συναδέλφους της Νέας Δημοκρατίας, γιατί προφανώς είναι κι εκείνοι «γαλαρία», στο βαθμό που αυτόν τον όρο χρησιμοποίησε ο κύριος συνάδελφος. Ούτε από εκεί υπήρξε διαμαρτυρία, αλλά απ’ ό,τι είδα υπήρξε χαμόγελο επιβεβαίωσης. Είναι έτσι, κύριοι συνάδελφοι; 
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, τώρα που ακούω τη λέξη αυτή, προσωπικά την αποδοκιμάζω από όποιον και αν ελέχθη και από όποιον θα λεχθεί. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πάντως, κύριε Πρόεδρε, και από σας θα έπρεπε να υπάρξει αντίδραση. Το κλείσαμε το θέμα.
      Πάμε παρακάτω στο νομοσχέδιο. Θέλω να πω μια φράση: Η Κυβέρνηση πιστή στην αντίληψή της, στο ιδεολογικό της πλαίσιο, θέλει να μετατρέψει τους ασφαλιστικούς φορείς, τα ασφαλιστικά ταμεία από φορείς κοινωνικής ασφάλειας και προστασίας σε χρηματιστηριακές εταιρείες. Ακούσατε ότι είναι πολλά τα λεφτά με τους νόμους του ΠΑ.ΣΟ.Κ. και την πολιτική μας, 30.000.000.000. Δεν θα ησυχάσει ο κ. Αλογοσκούφης μαζί με τον κ. Βουρλούμη. Περί αυτού πρόκειται. 
	Δεύτερο σημείο, κύριε Υπουργέ: Πρέπει να συνειδητοποιήσετε όλοι σας ότι σήμερα η χώρα ζει το μεγαλύτερο ίσως πολιτικό σκάνδαλο με οικονομικές και κοινωνικές διαστάσεις. Περί αυτού πρόκειται, κύριοι συνάδελφοι. Το σκάνδαλο έχει τρεις φάσεις. Η πρώτη φάση έχει να κάνει με την παραβίαση της αρχής της νομιμότητας και ότι σχεδιάστηκε η λεηλασία των ασφαλιστικών ταμείων στα πλαίσια του Υπουργείου Οικονομίας και υλοποιήθηκε, κύριε Υπουργέ, σε πολύ μεγάλο βαθμό στα πλαίσια του Υπουργείου του οποίου σήμερα είστε Υφυπουργός. 
	Κάτι άλλο: To σκάνδαλο αποκαλύφθηκε, κύριοι συνάδελφοι, όχι από ευαισθησίες δικές σας. Πήγαν εκπρόσωποι των τραπεζών στον κ. Πιλάβιο, έκαναν συγκεκριμένες καταγγελίες, ήταν συμφέροντα στη μέση και βγήκε στην επιφάνεια. Εσείς λέτε: «Σας κάναμε τη χάρη και δεν το συγκαλύψαμε». Αυτό μας είπατε. Δεν μπορούσατε, αλλά αυτό γίνεται. 
	Ποια ήταν η πορεία; Ήταν πορεία συγκάλυψης. Τι θα χρησιμοποιούσαμε; Την ελληνική δικαιοσύνη. Πώς; Είναι γνωστό και δεν θα επανέλθω, σε μία κατεύθυνση όμως ότι κάποια φυσικά πρόσωπα φταίνε και ότι τα πολιτικά πρόσωπα δεν φταίνε. Αλλά για το αν υπάρχουν πολιτικές ευθύνες, απάντησαν ο κ. Έβερτ πρώτος και ο κ. Κεφαλογιάννης. Τι είπε ο κ. Έβερτ; Ναι, πολιτικές ευθύνες, όχι όμως στο Υπουργείο Εθνικής Οικονομίας γιατί, βλέπετε, εκεί είναι ο κ. Δούκας. Στον κ. Τσιτουρίδη οι πολιτικές ευθύνες. Γνωστά πράγματα.
	Τρίτη επιχείρηση συγκάλυψης με την τροπολογία. Ποιων; Των ποινικών ευθυνών όχι μόνο της Κυβέρνησης, κύριοι συνάδελφοι, αλλά και των συνενόχων, των συμμετεχόντων στο έγκλημα. Άρα κάναμε τις διαπραγματεύσεις μας με την «J.P. MORGAN», με τον κ. Παπαμαρκάκη, με όλη την παρέα, να δούμε τη μεθόδευση. Και ασφαλώς με πρώτο τον Πρόεδρό μας, το Γιώργο Παπανδρέου, με όλες τις πολιτικές δυνάμεις, με όλες τις κοινωνικές δυνάμεις υπήρξε ένα αίτημα, επιστροφή των χρημάτων σε όλα τα ασφαλιστικά ταμεία, όχι μόνο στα τέσσερα για το συγκεκριμένο έγκλημα, αλλά με μία προϋπόθεση, ότι θα πληρώσουν οι εγκληματίες και όχι ο ελληνικός λαός.
	Τι λέει η τροπολογία, κύριοι συνάδελφοι; Έκτακτη επιχορήγηση και από κάτω μία παράγραφος για να ρίξουμε στάχτη στα μάτια του ελληνικού λαού, «θα διεκδικήσουμε». Τι θα διεκδικήσετε αφού δίνετε έκτακτη οικονομική ενίσχυση από τις άλλες εταιρείες; Τι δουλειά έχουν με τις έκτακτες επιχορηγήσεις οι άλλες εταιρείες; 
	Κύριοι συνάδελφοι, το έγκλημα δεν παραγράφεται, το έγκλημα δεν κουκουλώνεται και αν η ηγεσία της δικαιοσύνης είναι στο παιχνίδι –και είναι και ξέρουμε τι λέμε μετά λόγου ευθύνης και γνώσης- είναι φανερό ότι έρχονται εκλογές και στις εκλογές τις ευθύνες θα τις καταλογίσει ο ελληνικός λαός πρώτα απ’ όλα στον Πρωθυπουργό της χώρας που είναι ο πρωταγωνιστής της συγκάλυψης. 
	Σπεύσατε να ορίσετε τη συζήτηση για τη σύσταση εξεταστικής επιτροπής τη Δευτέρα γιατί νομίζετε ότι θα ξεφύγετε και θα τα καλύψετε. Δεν ξεφεύγετε. Θα αποδοθούν οι ευθύνες. Εμείς δεσμευόμαστε να συστήσουμε εξεταστική επιτροπή και οι ευθύνες θα είναι και πολιτικές και ποινικές και όποιες άλλες υπάρχουν. Δεν κουκουλώνεται αυτό το έγκλημα, είναι τεραστίων διαστάσεων και περί αυτού πρόκειται, κυρίες και κύριοι συνάδελφοι.
	Είναι ώρα, κύριε Πρόεδρε, εκτός από τα θέματα της συνολικής πολιτικής ευθύνης της Κυβέρνησης και του Πρωθυπουργού, να αναλάβει και ο κάθε συνάδελφος την προσωπική του ευθύνη. Γι’ αυτό εμείς γι’ αυτήν την τροπολογία που στην κυριολεξία του όρου είναι «ντροπολογία», είναι μία επιλογή συγκάλυψης μεγάλου εγκλήματος, όπως είπα, καλείται ο κάθε συνάδελφος με ελεύθερη τη συνείδησή του, αν τον αφήσει το κόμμα του –πού να τον αφήσει;- να πάρει συγκεκριμένη θέση, γι’ αυτό ζητάμε ονομαστική ψηφοφορία για τη συγκεκριμένη τροπολογία, κύριε Πρόεδρε.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Υπουργέ.
      Κύριε Μαρκόπουλε, εγώ τώρα πληροφορήθηκα τι ελέχθη διότι δεν ήταν δυνατόν να γίνει νωρίτερα. Όσο περίεργο και αν φαίνεται ότι δεν μπορεί το Προεδρείο να παρακολουθήσει τα όσα λέγονται όταν υπάρχει θόρυβος, έτσι συνέβη. Αν ελέχθη -και όπως φαίνεται, ελέχθη- ο χαρακτηρισμός περί γαλαρίας, είναι δικαιολογημένη η αντίδραση των Βουλευτών του ΠΑ.ΣΟ.Κ. και δεν προσιδιάζει στο ήθος κανενός Βουλευτή ούτε και στο δικό σας ήθος –το οποίο γνωρίζω και προσωπικά- αυτός ο χαρακτηρισμός. Θα παρακαλούσα να ανακαλέσετε το χαρακτηρισμό και να ζητήσουμε να διαγραφεί από τα Πρακτικά.
      Ορίστε, έχετε το λόγο.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, αυτή η φράση έχει να κάνει με τη θορυβούσα ομάδα των συναδέλφων κατά την ώρα που μιλούσαν ο Υπουργός και άλλοι συνάδελφοι. Θέλω επίσης να πω ότι αν ενοχλεί τους συναδέλφους και το ΠΑ.ΣΟ.Κ. η έκφραση «πολιτική γαλαρία», εμένα προσωπικά σαν Βουλευτή της Νέας Δημοκρατίας με ενοχλούν αφάνταστα οι εκφράσεις της «πολιτικής συμμορίας» και της «σπείρας» τις οποίες έχει χρησιμοποιήσει και ο Αρχηγός της Αξιωματικής Αντιπολίτευσης.
      Γι’ αυτόν το λόγο δεν είμαι εγώ ως νέος Βουλευτής σ’ αυτή την Αίθουσα ο οποίος χρησιμοποιώ τέτοιες εκφράσεις. Πολύ βαρύτερα πράγματα σ’ αυτή την Αίθουσα επί δύο μέρες που συζητιέται αυτό το νομοσχέδιο, έχουν ακουστεί για την παράταξή μου και για το σύνολο των Βουλευτών της Πλειοψηφίας.
      Γι’ αυτόν το λόγο, κύριε Πρόεδρε, εγώ δεν αισθάνομαι ότι προσέβαλα τους συναδέλφους, ούτε το κόμμα της Αξιωματικής Αντιπολίτευσης. 
      ΑΛΕΞΑΝΔΡΟΣ ΑΚΡΙΒΑΚΗΣ: Πολύ ωραία!
                                    (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Πάντως, κύριε Μαρκόπουλε, εγώ ως Προεδρεύων αισθάνομαι ότι προσβάλλατε το κόμμα της Αντιπολίτευσης. Δεν επιτρέπεται μέσα στο Κοινοβούλιο να απευθύνονται χαρακτηρισμοί τέτοιοι ή από Βουλευτές ή από Αρχηγούς κομμάτων. 
      Σε κάθε περίπτωση, εάν αυτό ελέχθη από τον Αρχηγό του ΠΑ.ΣΟ.Κ., ελέχθη εκτός Βουλής.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Και μέσα στη Βουλή δύο μέρες. Και χθες και σήμερα αποκαλούμαστε «πολιτική σπείρα». 
      ΠΡΟΕΔΡΕΥΩΝ (Γεώργιος Σούρλας): Το Προεδρείο δεν έχει το δικαίωμα να ελέγξει τα όσα λέγονται εκτός Βουλής. Παρακαλώ μην επιμένετε σ’ αυτό. Δεν μπορεί να έχουμε τέτοιους χαρακτηρισμούς και αντεγκλήσεις μ’ αυτό το εννοιολογικό περιεχόμενο περί γαλαρίας. Είναι ένα συντεταγμένο κόμμα. Δημοκρατικά λειτουργεί. Είναι εκλεγμένο. Παρακαλώ να μην επιμείνετε. Να διαγραφεί από τα Πρακτικά. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Εντάξει,  κύριε Πρόεδρε. Εγώ σέβομαι το Κοινοβούλιο.
      ΠΡΟΕΔΡΕΥΩΝ (Γεώργιος Σούρλας): Συμφωνεί ο κ. Μαρκόπουλος να διαγραφεί από τα Πρακτικά και τελειώσαμε εδώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μία λέξη μόνο θέλω να πω. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Παπαϊωάννου, πού βλέπετε σ’ αυτή την τροπολογία ότι κάνουμε πολιτική κάλυψη στις διώξεις; Ή δεν διαβάζετε καλά ή τόσο πολύ μένος έχετε, για την αντιπολίτευση, ως αντιπολίτευση, που είναι τρομακτικό. «Η παροχή αυτή δεν θίγει οποιεσδήποτε αξιώσεις των ταμείων κατά τρίτων και είναι ανεξάρτητα λεφτά παντός δικαιώματος του δημοσίου». 
      Πού το είδατε, λοιπόν, αυτό το οποίο λέτε; Να πείτε ευθέως ότι ο Αρχηγός σας στις 22 Απριλίου είπε ότι έκανε λάθος ή να πείτε ότι αλλάζει θέση. Δεν είναι η πρώτη φορά. Και στο Λαύριο αλλάξατε θέση και παντού αλλάξατε. Μη μας λέτε ότι εμείς καλύπτουμε ποινικά. 
      Να είστε σίγουροι για ένα πράγμα. Η δικαστική εξουσία θα προχωρήσει και όποιος ευθύνεται, όπου και αν είναι, θα πληρώσει πολύ σκληρά. Μη μας εγκαλείτε, όμως. Είναι τουλάχιστον ντροπή. Να έχετε την πολιτική γενναιότητα και να πείτε ευθέως ότι κάνετε αντιπολίτευση και δεν θα το ψηφίσετε. Αυτό, όμως, δεν καλύπτει καμμιά πολιτική ευθύνη. Μάλιστα, την τονίζει. Μόνο αυτό τονίζει.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, εδώ πάνε να δημιουργηθούν πολύ συγκεκριμένες εντυπώσεις. Μόνο προς χάρη των εντυπώσεων λειτουργεί η Αξιωματική Αντιπολίτευση. Επί της ουσίας δεν έχει καμμία, μα καμμία ένσταση, για το νομοσχέδιο, γιατί όπως μας είπε, δεν φέρνει τίποτα καινούργιο. Άρα, κωδικοποιεί και ενσωματώνει στα πλαίσια ενός νόμου όλες τις αποφάσεις που είχε πάρει το ΠΑ.ΣΟ.Κ. και μάλιστα τις βελτιώνει εκεί που δεν υπήρχε βελτίωση, όπως ότι τίθεται όριο στο θέμα των δομημένων ομολόγων, ότι επιστρέφονται τα λεφτά στα ταμεία με τη συγκεκριμένη τροπολογία, αίτημα που οι ίδιοι κατέθεσαν. Ο κ. Παπανδρέου έλεγε «Φέρτε πίσω τα λεφτά». Οι Βουλευτές του ΠΑ.ΣΟ.Κ. έλεγαν «Φέρτε πίσω τα λεφτά». Τα λεφτά πάνω πίσω στα ταμεία. Και τι έρχονται να πουν; 
                         (Θόρυβος από την πτέρυγα του ΠΑ.ΣΟ.Κ.)
      Θίγονται από φράσεις, όταν εκστομίζουν βόρβορο κατηγοριών. Έχουν πάρει όλο το ιταλικό λεξιλόγιο (μαφία, ομερτά, καμόρα, Σικελοί) και το έχουν εκτοξεύσει προς όλο το πολιτικό σύστημα. Ο κ. Παπανδρέου είναι ηθικά και πολιτικά υπόλογος, γιατί είπε ότι το σύστημα της Νέας Δημοκρατίας, ήλθε με πολιτικό στόχο να κλέψει. Και σήμερα θίγονται από χαρακτηρισμούς; Είναι βαθιά υποκριτική, η στάση τους.
      ΑΠΟΣΤΟΛΟΣ ΚΩΣΤΟΠΟΥΛΟΣ: Είναι ευαίσθητοι.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ο μόνος λόγος για τον οποίον τα κάνουν όλα αυτά, είναι γιατί δεν έχουν θέσεις και προσπαθούν να δημιουργήσουν πάνω απ’ όλα ένα σαματά, μια βαβούρα, μια αναστάτωση, για να προεξοφλήσουν κάτι. Αυτό το οποίο ξεκινά τη Δευτέρα, είναι επιτέλους η δικαστική διαδικασία διερεύνησης των ποινικών ευθυνών της «ΔΕΚΑ» για τη χειραγώγηση των μετοχών στο Χρηματιστήριο, την κρίσιμη περίοδο 1999-2000 και προσπαθούν να προεξοφλήσουν μια ενδεχομένως βαριά καταδικαστική απόφαση.
      Αυτό είναι που συμβαίνει σήμερα και προσπαθούν να μειώσουν το κύρος και την ανεξαρτησία της δικαιοσύνης. 
      (Θόρυβος από την πτέρυγα του ΠΑ.ΣΟ.Κ.)
      Προσπαθούν να θέσουν απέναντι σε αδέκαστους δικαστές έναν κλωβό πολιτικής συνυπευθυνότητας, προσπαθούν να βάλουν στους δικαστές -και με τα μέσα μαζικής ενημέρωσης συνεπικουρούντα- όρια, τρόπους και μεθόδους για το πώς θα κάνουν τη δουλειά τους. Αυτή είναι η αλήθεια, κύριε Πρόεδρε.
      Όμως, για το παραδικαστικό κύκλωμα, το οποίο αποκάλυψε η Κυβέρνηση της Νέας Δημοκρατίας και έχει στείλει πολλούς υπεύθυνους στη φυλακή, δεν μας έχουν μιλήσει. Δεν μας έχουν μιλήσει για τις «βουτιές» που έκαναν, για να επιλέγουν συγκεκριμένους ανθρώπους στην ηγεσία του Αρείου Πάγου, που σήμερα κατηγορούνται για ποινικά αδικήματα, ως εμπλεκόμενοι στο παραδικαστικό. 
      Δεν μας είπαν, επίσης, γιατί υποστήριξαν μεγάλα στελέχη τους, ανθρώπους που καταδικάστηκαν προχθές στη δίκη του Παντείου Πανεπιστημίου.
      Κύριε Πρόεδρε, έχει έρθει η ώρα της ευθύνης για όλους μας. Και αυτή η ώρα της ευθύνης είναι κοντά, βρισκόμαστε κοντά στις κάλπες. Σε αυτές τις κάλπες δεν θα κριθούν ούτε οι εντυπώσεις ούτε οι βρισιές, θα κριθούν τα προγράμματα και οι πολιτικές, θα κριθεί ένα κακό παρελθόν και ένα αισιόδοξο μέλλον, θα κριθεί, πάνω από όλα, μία αξιοπιστία. Και η δική μας αξιοπιστία είναι ότι όπου υπάρχουν ευθύνες, όσο ψηλά κι αν βρίσκονται, σε ανθρώπους που έβαλαν το χέρι τους στο μέλι, αυτοί θα πάνε στη φυλακή. Αυτό που δεν έγινε ποτέ στο παρελθόν γίνεται σήμερα με Κυβέρνηση της Νέας Δημοκρατίας και με τον Κώστα Καραμανλή.
      (Χειροκροτήματα από την πτέρυγα της Νέας Δημοκρατίας)
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παπαϊωάννου.
      ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Πρόεδρε, υπάρχει κάτι το οποίο θεωρώ μέγιστο. Αυτήν τη στιγμή αρχίζει η δίκη για την υπόθεση «ΔΕΚΑ». Δημόσιοι λειτουργοί –οι περισσότεροι τους γνωρίζουμε- πάλλευκοι, που έκαναν πάντοτε το καθήκον τους, έχουν οδηγηθεί κάτω από πολιτικές σκοπιμότητες στο δικαστήριο. 
      ΑΠΟΣΤΟΛΟΣ ΣΤΑΥΡΟΥ: …δεν το κατάλαβα αυτό.
      ΠΡΟΕΔΡΕΥΩΝ (Γεώργιος Σούρλας): Μην διακόπτετε, σας παρακαλώ. Έχει δικαίωμα να πει την άποψή του.
      ΜΙΛΤΙΑΔΗΣ ΠΑΠΑΪΩΑΝΝΟΥ: Επιτέλους, κύριοι συνάδελφοι! Για να φθάσουν στο ακροατήριο, πρέπει να μάθει ο ελληνικός λαός ότι μέσα από παρεμβάσεις άλλαξε τρεις φορές το κατηγορητήριο. 
      Δεύτερο και σημαντικότερο είναι ότι έφθασε η υπόθεση στον Άρειο Πάγο, χρεώθηκε στον αρμόδιο Εισαγγελέα και είπε να τεθεί στο αρχείο. Δυστυχώς, η επίορκη ηγεσία της δικαιοσύνης ανέθεσε σε άλλον Αντιεισαγγελέα την υπόθεση, για να παραπεμφθούν και σήμερα ξεκινά μία δίκη που γίνεται κάτω από αυτό το βάρος -γιατί άκουσα όλους τους συναδέλφους- και που έχουν προεξοφλήσει και ποινές. Αυτές είναι παρεμβάσεις στο έργο της δικαιοσύνης. Περιμένετε όλοι σας μην τυχόν βγει κάποια καταδικαστική απόφαση, για να είναι για εσάς σανίδα σωτηρίας. Εμείς πιστεύουμε ότι στην Αθήνα υπάρχουν δικαστές και δεν υπάρχει μόνο ο κ. Ρωμύλος Κεδίκογλου. Τίποτα άλλο, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης.
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Το ΠΑ.ΣΟ.Κ., κύριε Πρόεδρε, δια του Κοινοβουλευτικού του Εκπροσώπου υπέπεσε σε ένα πολιτικό ολίσθημα, μιλώντας για επίορκη ηγεσία της ελληνικής δικαιοσύνης. Αυτή η φράση, κύριε Παπαϊωάννου, κύριοι συνάδελφοι του ΠΑ.ΣΟ.Κ., θα σας ακολουθεί πολλά χρόνια. Γιατί εσείς δεν θέλετε να υπάρχει ανεξάρτητη δικαιοσύνη, εσείς δεν είστε αυτοί που υποστηρίζουν την ανεξάρτητη δικαιοσύνη, εσείς θέλετε μία δικαιοσύνη η οποία ποδηγετείται, ελέγχεται και πάνω απ’ όλα, εκφοβίζεται. Αυτήν τη δικαιοσύνη εμείς δεν θα την φτιάξουμε. 
      ΠΡΟΕΔΡΕΥΩΝ (Γεώργιος Σούρλας): Επειδή γίνεται αναφορά σε πολύ σοβαρά θέματα και σοβαρούς θεσμούς, εγώ, ως Προεδρεύων, θα παρακαλούσα τουλάχιστον να είναι πιο χαμηλές οι φωνές. Το περιεχόμενο θα το επιλέξετε εσείς, αλλά θα παρακαλέσω να είμαστε πιο ήρεμοι. Αυτό που λέω δεν αφορά τον κύριο Πρόεδρο, στον οποίο θα δώσω αμέσως το λόγο.
      Το λόγο έχει ο Πρόεδρος κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν είναι αυτή εικόνα για την οποία μπορούμε όλοι μας να αισθανόμαστε υπερήφανοι ως μέλη του Κοινοβουλίου. Μπορεί κανείς, ανατρέχοντας σε όσα έχουν λεχθεί και εντός και εκτός του Κοινοβουλίου, να συνεχίσει είτε από τη μία είτε από την άλλη πλευρά, πλειοδοτώντας σε καταγγελίες.
      Αυτό είναι που δικαιούται να κάνει κάποιος  σε αυτή την Αίθουσα και πιστεύω και έξω από αυτήν την Αίθουσα, το κλίμα, όμως, που διαμορφώνεται σε αυτήν την Αίθουσα επηρεάζει όχι μόνο τον πολιτικό διάλογο, αλλά και τις ανθρώπινες σχέσεις των απλών πολιτών σε ολόκληρη τη χώρα. Αυτό πάντως που δεν μπορεί και δεν πρέπει να κάνει κάποιος, είναι, να «γκετοποιεί», να «τσιμεντοποιεί» –χρησιμοποιώ δύο εκφράσεις οικίες σε πολλούς, που δίδουν ιδιαίτερη σημασία στα επίθετα και τους χαρακτηρισμούς- ολόκληρους πολιτικούς χώρους.
       Ο ρόλος του Κοινοβουλίου όλων των κομμάτων στο Κοινοβούλιο, περιλαμβανομένου, θα έλεγα, κατά μείζονα λόγο του κόμματος της Πλειοψηφίας, διότι στην ψήφο των Βουλευτών της Πλειοψηφίας στηρίζεται η Κυβέρνηση, είναι να ελέγχει την Κυβέρνηση και να μη μεταβάλλεται κανένας σε συνήγορο της Κυβέρνησης, όταν η ίδια οφείλει να υπερασπίζεται τον εαυτό της και ιδιαίτερα, όταν δεν το πράττει κατά τρόπο πειστικό. 
      Εμένα και πιστεύω και εσάς και κάθε έναν εδώ μέσα που θέλει να διατηρήσει τον αυτοσεβασμό του, με ενοχλεί να ακούω για την παράταξη στην οποία ανήκω, να απευθύνεται κατηγορητήριο που υπακούει σε μία αρχή. Την αρχή της συλλογικής ευθύνης. Είναι φασιστική αυτή η αρχή και δεν δικαιούται κανένας να τη χρησιμοποιεί, πολύ περισσότερο δεν πρέπει ένας εκπρόσωπος του ελληνικού λαού να την ενστερνίζεται, έστω και αν για διαφόρους λόγους δεν τη χρησιμοποιεί. 
      Έχω αρκετές φορές τονίσει, ως μέλος του Κοινοβουλίου, ότι δεν πρόκειται ποτέ να χαρακτηρίζω συλλήβδην και αθρόως, τους Βουλευτές της άλλης πλευράς, υπευθύνους για έργα και παραλείψεις, είτε της Κυβέρνησης που φέρει συλλογικά την πολιτική ευθύνη, είτε ενός εκάστου των Υπουργών που μπορεί πέραν της πολιτικής να φέρει και ποινική ευθύνη. Αυτά τα απλά πράγματα τα σεβόμαστε και δεν λέμε -ιδιαίτερα στο στάδιο που βρισκόμαστε στην Αντιπολίτευση- λόγια που δεν θα ανταποκρίνονται στις πράξεις μας, όταν γίνουμε κυβέρνηση. Πιστεύω ότι το ίδιο  θα όφειλε να ζητά το κόμμα της Πλειοψηφίας, από την ηγεσία του, πριν παρέλθει και η διετία των δύο πρώτων συνόδων αυτής της περιόδου της Βουλής, όπως το έπραξαν κάποιοι άλλοι, το έπραξα,  κύριε Πρόεδρε, επανειλημμένως εγώ, το έπραξαν και άλλοι Βουλευτές της Αντιπολιτεύσεως, το έπραξε από πλευράς της Νέας Δημοκρατίας, ειδικά όμως, μόνο για την περίπτωση του Χρηματιστηρίου ο κ. Έβερτ, το έπραξε ο Αρχηγός της Αξιωματικής Αντιπολιτεύσεως, πριν από τον Ιούνιο του 2006.
       Ζήτησα από τον κύριο Πρωθυπουργό να έρθει εδώ στη Βουλή, έχοντας πλέον την Πλειοψηφία του Σώματος και να φέρει τις προτάσεις εκείνες για εξεταστικές, για ανακριτικές επιτροπές, που η πλειοψηφία κατά την προηγούμενη περίοδο δεν τις εδέχθη. 
      Εάν πιστεύει κάποιος σε αυτά, τα οποία, πλέον, ως φληναφήματα μπορούν να χαρακτηριστούν, όταν μπορεί να τα τεκμηριώσει οφείλει να δώσει στον ελληνικό λαό τη δυνατότητα να δει υπευθύνους και ενόχους, συγκεκριμένα πρόσωπα. ‘Οχι παρατάξεις γιατί αυτή η λογική εδίχασε το έθνος πολλές φορές στο παρελθόν.   
      Είχα ακούσει κάποτε εδώ, από σημαίνων στέλεχος –δεν ζει πλέον- της άλλης πλευράς, τη διατύπωση: «Δεν λέμε ότι όλοι του ΠΑ.ΣΟ.Κ. είναι κλέφτες, αλλά όλοι οι κλέφτες ανήκουν στο ΠΑ.ΣΟ.Κ.». Πέρασαν πολλά χρόνια. Αυτή τη λογική την πλήρωσε ο τόπος. Όλοι τώρα, απεκδύονται των ευθυνών τους όταν αναφέρεται κάποιος στην περίοδο του 1989. Ε, λοιπόν, με αυτή τη λογική θα συνεχίσουμε;
      Εάν, κύριε Πρόεδρε, κάποιοι συνάδελφοι εδώ θεωρούν ότι όλοι εμείς συμπράξαμε για ό,τι έγινε στο Χρηματιστήριο, οφείλουν πρώτα να αναζητήσουν αφού βλέπουν όλους απέναντι σε αυτή την υπόθεση- εντός των κόλπων του δικού τους κόμματος, του δικού τους περιβάλλοντος, όχι ολόκληρη την παράταξή τους, αλλά τα πρόσωπα ή τις οικογένειες που οργίασαν στο Χρηματιστήριο. Γιατί καμμία παράταξη, κανένα κόμμα, είτε είναι στην Κυβέρνηση είτε είναι εκτός κυβερνήσεως, δεν μπορεί να επωμίζεται τις ευθύνες, γιατί αυτό μπορεί να αποτελεί αντικείμενο τρέχουσας λασπολογίας.
      Ο Κανονισμός μας, κύριε Πρόεδρε, και αν παρέλθει, η διετία δεν μας απαγορεύει να συστήσουμε μία εξεταστική επιτροπή ποινικές ευθύνες δεν μπορούν να αναζητηθούν. Εξεταστική των πραγμάτων επιτροπή μπορεί να γίνει και τώρα. Πριν πάμε στον ελληνικό λαό, κύριοι, να πληροφορηθεί ποιες ήταν οι βιομηχανίες που μας άφησαν «αμανάτι» εδώ το προσωπικό τους, αφού κατέκλεψαν μέσω του Χρηματιστηρίου απλούς επενδυτές που πίστεψαν στα μεγέθη τους, ποιες είναι εκείνες οι μονάδες και ποιες οι τράπεζες που ήταν οι ανάδοχοι συγκεκριμένων επιχειρήσεων και οι τράπεζες έχουν βασικούς μετόχους, έχουν διοικήσεις. 
      Δυστυχώς, υπήρξε και ένα άλλο διακομματικό λάθος στην προηγούμενη Βουλή -όταν ξέρουμε ότι μόνο αυτός που είναι σε παραγωγικό Υπουργείο, ή που μπορεί να βρεθεί σε παραγωγικό Υπουργείο είναι εκείνος που μπορεί ίσως να βρεθεί σε οικονομικές σχέσεις και συναλλαγές με επιχειρηματίες- και ενώ είμαστε οι πλείστοι άσχετοι εδώ από τα χρηματιστηριακά, δεχθήκαμε να κάνουμε δηλώσεις, από τις οποίες τι βγήκε, κύριε Πρόεδρε; Ότι δεν υπήρχε στο Κοινοβούλιο κανένας, τουλάχιστον όπως φαίνεται από τα στοιχεία που έστειλε η Επιτροπή Κεφαλαιαγοράς, που να ήταν μέσα σε μεθοδεύσεις που υπήρξαν στο Χρηματιστήριο.
      Πρέπει, λοιπόν, να σταματήσει αυτή η ιστορία, που εξυπηρετεί όσους έχουν συμφέρον όπως αυτοί που θέλουν να ελέγχουν την ενημέρωση και τον προσανατολισμό του ελληνικού λαού, να μεταβάλλουν, όπως έχω ξαναπεί, σε δημόσιο πτυελοδοχείο το Κοινοβούλιο. Είναι εγκληματικό, κάποιοι από εμάς, δημοκοπικά να ρίχνουν νερό στο μύλο αυτών των παραγόντων και συμφερόντων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ενοχλήθηκα βαθύτατα από αυτά που άκουσα στο δεύτερο πληθυντικό πρόσωπο. Δεν τα δέχομαι. Αυτά επιστρέφονται σε οποιονδήποτε, από οποιαδήποτε πλευρά απευθύνεται, επαναλαμβάνω, με τη λογική της συλλογικής ευθύνης και χωρίζει το Κοινοβούλιο σε τμήματα, όχι εξατομικεύοντας μια ευθύνη, ώστε το Κοινοβούλιο να εκβάλει, τουλάχιστον από τη συνείδησή του, από την εκτίμησή του, το οποιοδήποτε πρόσωπο, αλλά «μπετονάροντας», «γκετοποιώντας» ολόκληρες παρατάξεις.
      Τέλος -ζητώ συγγνώμη, ένα λεπτό και τελειώνω, κύριε Πρόεδρε, με την ανοχή και των συναδέλφων- αυτά που ελέχθησαν για την δικαιοσύνη είναι βαρύτατα. Κανένας δεν μπορεί να προεξοφλεί αποφάσεις της δικαιοσύνης, εκτός εάν έτσι, χωρίς να το καταλαβαίνει, ενισχύει την όποια υποψία για κατευθυνόμενη δικαιοσύνη.
      Η κάθαρση της δικαιοσύνης ή είναι αυτοκάθαρση ή δεν είναι κάθαρση. Καμμία Κυβέρνηση δεν αποφάσισε την κάθαρση. Η κάθαρση ξεκίνησε επί προεδρίας Κάπου και  Εισαγγελέως Λινού στον Άρειο Πάγο, τους οποίους διεδέχθησαν άλλα πρόσωπα, επιλογής της παρούσης Κυβερνήσεως.
      Δεν μπορεί κάποιος να πιστώνεται ανευθύνως και να υπονομεύει με αυτόν τον τρόπο μια διαδικασία καθαρά εσωτερική της ανεξάρτητης δικαιοσύνης. Και το δράμα το οποίο περνάει σήμερα, κύριε Πρόεδρε, και η δικαιοσύνη, οφείλεται ακριβώς σ' αυτό, ότι δηλαδή κάποιοι θεώρησαν ότι μια υπόθεση που άρχισε πριν από αυτούς,  θα μπορούσαν να την πιστωθούν εκείνοι. Γι' αυτό και η καρκινοβασία αυτής της υποθέσεως, της κάθαρσης στη δικαιοσύνη, όπως επίσης ότι είμαστε τώρα τρεις μήνες μετά την ιστορία των ομολόγων και ακόμη δεν ξέρουμε πού βρισκόμαστε. Κάτι που η αποκάλυψή του δεν οφείλετο σε  πρωτοβουλία ούτε της Κυβερνήσεως, ούτε βεβαίως της Αντιπολιτεύσεως, αλλά στην πρωτοβουλία επιχειρηματιών. Εδώ ήρθε ο κύριος Πρόεδρος της Επιτροπής της Κεφαλαιαγοράς και μας είπε ότι «είχαμε καταγγελία και κατόπιν αυτού κινηθήκαμε». 
      Και βέβαια, κύριε Υπουργέ της Εργασίας, ο προκάτοχός σας ξέρετε τι έκανε; Αντί να αφήσει τη δικαιοσύνη να προχωρήσει, έστειλε στην Εισαγγελία Εφετών την υπόθεση αυτή. Από πού και ως πού, όταν όλοι ξέρουμε ότι όσο πιο πάνω πας στην κλίμακα της δικαιοσύνης τόσο περισσότερο κίνδυνο διατρέχεις να σου πουν ότι κάτι μεθοδεύεις; Δεν υπάρχει Εισαγγελέας Πλημμελειοδικών; Δεν θα είχαμε ήδη τώρα όχι in rem, αλλά in personam, όλες τις συγκεκριμένες κατηγορίες; 
      Και πώς μπορούμε, κύριε Πρόεδρε, σε ποια χώρα ζούμε, εάν δεχθούμε ότι όποιος πηγαίνει μάρτυρας και για τον μεγαλύτερο εγκληματία, θα θεωρηθεί και αυτός ένοχος; Γατί μια λογική μόνο λιντσαρίσματος του οποιουδήποτε ενόχου, του οποιουδήποτε κατηγορουμένου, μπορεί να δικαιολογήσει μια τέτοια άποψη. Πήγες μάρτυρας εκεί; Είσαι συνένοχος αυτού για το παρελθόν του οποίου ενδεχομένως πήγες να καταθέσεις ή και για την ίδια την πράξη, για την οποία κατηγορείται. Η δικαιοσύνη πρέπει όλα να τα γνωρίζει, αγαπητοί συνάδελφοι.
      Τελειώνω, κύριε Πρόεδρε. Εγώ άκουσα την φράση περί γαλαρίας. Κατάλαβα ότι δεν την ακούσατε εσείς και χαίρομαι, γιατί κάνατε ως Πρόεδρος του Σώματος αυτό που οφείλατε να κάνετε και ας προχωρήσουμε από δω και πέρα. Δεν φταίνε οι τόνοι. Φταίει το περιεχόμενο αυτών που λέμε, διότι καμιά φορά όσο πιο δόλιος είναι κανείς, τόσο πιο «μουλωχτός» είναι και ο λόγος του. Δεν με ενοχλεί ο τόνος εμένα. Με ενοχλεί το περιεχόμενο αυτών που λέμε καμιά φορά και που είναι πολύ πιο επικίνδυνο από τον τόνο τον υψηλό. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε. 
      Το Προεδρείο προσπαθεί να κάνει ό,τι μπορεί για να διεξάγεται η συζήτηση στα πλαίσια της ευπρέπειας, να αποφεύγονται χαρακτηρισμοί ένθεν και ένθεν.
      Είπα κύριε Πρόεδρε, ότι δεν ακούστηκε από το Προεδρείο αυτός ο χαρακτηρισμός. Αποκαταστάθηκε όμως. Ο συνάδελφος δέχθηκε ότι πρέπει να διαγραφεί από τα Πρακτικά, αλλά η παράκληση είναι να μην επαναλαμβάνονται, να μην επαναληφθούν αυτοί οι χαρακτηρισμοί. Και όταν πρόκειται για θέματα που έχουν να κάνουν με σημαντικούς θεσμούς πρέπει να είμαστε προσεκτικοί χωρίς να αποδίδει το Προεδρείο σε κανέναν  -δεν έχει το δικαίωμα- ευθύνες για τα όσα λέει.
      Κύριοι συνάδελφοι, δεν υπάρχει άλλος ομιλητής.
      Κηρύσσεται περαιωμένη η συζήτηση επί της ενότητας των άρθρων 1 έως 22 και των τροπολογιών και θα γίνει η ψήφισή τους ξεχωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 1 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 2, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 3, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 5, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό,
 όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 8, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 10, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 11, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό όπως τροποποιήθηκε από το κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό, κατά πλειοψηφία;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό, όπως τροποποιήθηκε από το κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 14, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 15, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει, κατά πλειοψηφία. 
      Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό, όπως τροποποιήθηκε από το κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό, όπως τροποποιήθηκε από το κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 18, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 19, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό, όπως τροποποιήθηκε από το κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 21, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό, όπως τροποποιήθηκε από το κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 22, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό, όπως τροποποιήθηκε από το κύριο Υπουργό, κατά πλειοψηφία.
Κυρίες και κύριοι συνάδελφοι, έχει υποβληθεί αίτηση διεξαγωγής ονομαστικής ψηφοφορίας Βουλευτών του ΠΑ.ΣΟ.Κ. για την τροπολογία με Γενικό Αριθμό 1065 και Ειδικό 131, της οποίας το κείμενο έχει ως εξής:
      «Προς την Πρόεδρο της Βουλής.
      Κυρία Πρόεδρε, 
      Στην τροπολογία με Γενικό Αριθμό 1065 και Ειδικό 131 της 15-06-2007 οι παρακάτω υπογράφοντες ζητούμε ονομαστική ψηφοφορία.
      Οι Βουλευτές:
      Μιλτιάδης Παπαϊωάννου
      Μανόλης Στρατάκης
      Κώστας Γείτονας
      Τάσος Χωρέμης
      Χρήστος Χάιδος
      Θανάσης Παπαγεωργίου
      Γιάννης Διαμαντίδης
      Συλβάνα Ράπτη
      Παναγιώτης Ρήγας
      Μαρία Θωμά
      Σάββας Εμινίδης
      Ιωάννης Σκουλάς
      Αγαθή-Ρόζα Βρεττού
      Μανώλης Σκουλάκης
      Ντίνος Ρόβλιας
      Βάσω Παπανδρέου
      Ανδρέας Μακρυπίδης
      Παναγιώτης Σγουρίδης
      Γιάννης Μαγκριώτης
      Εύη Χριστοφιλοπούλου
      Έκτορας Νασιώκας
      Δημήτριος Ρέππας»
      Κυρίες και κύριοι συνάδελφοι, θα αναγνώσω και τα ονόματα των υπογραφόντων την αίτηση διεξαγωγής ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Μιλτιάδης Παπαϊωάννου. Παρών.
      Ο κ. Μανόλης Στρατάκης. Παρών.
      Ο κ. Κώστας Γείτονας. Παρών.
      Ο κ. Τάσος Χωρέμης. Απών.
      Ο κ. Χρήστος Χάϊδος, παρών.
      Ο κ. Θανάσης Παπαγεωργίου. Απών.
      Ο κ. Γιάννης Διαμαντίδης. Απών.
      Η κ. Συλβάνα Ράπτη. Παρούσα.
      Ο κ. Παναγιώτης Ρήγας. Παρών.
      Η κ. Μαρία Θωμά. Παρούσα.
      Ο κ. Σάββας Εμινίδης. Παρών.
      Ο κ. Ιωάννης Σκουλάς. Απών.
      Η κ. Αγάθη- Ρόζα Βρεττού. Παρούσα.
      Ο κ. Μανώλης Σκουλάκης. Παρών.
      Ο κ. Ντίνος Ρόβλιας. Απών.
      Η κ. Βάσω Παπανδρέου. Παρούσα.
      Ο κ. Ανδρέας Μακρυπίδης. Απών.
      Ο κ. Παναγιώτης Σγουρίδης. Παρών.
      Ο κ. Γιάννης Μαγκριώτης. Απών.
      Η κα Εύη Χριστοφιλοπούλου. Παρούσα.
      Ο κ. Έκτορας Νασιώκας. Παρών.
      Ο κ. Δημήτριος Ρέππας. Παρών.
      Κύριοι συνάδελφοι, υπάρχει ο απαιτούμενος από τον Κανονισμό αριθμός Βουλευτών υπογραφόντων την αίτηση ονομαστικής ψηφοφορίας. 
      Συνεπώς διακόπτεται η συνεδρίαση για δέκα λεπτά, σύμφωνα με τον Κανονισμό.
      ( Δ Ι Α Κ Ο Π  Η)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Γεώργιος Σούρλας): Επαναλαμβάνεται η διακοπείσα συνεδρίαση. 
      Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα Παρασκευή 22 Ιουνίου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 78/35/8-6-2007 επίκαιρης επερώτησης Βουλευτών του ΠΑ.ΣΟ.Κ. προς τους Υπουργούς Οικονομίας και Οικονομικών και Μεταφορών και Επικοινωνιών, σχετικά με τον Ο.Τ.Ε., σύμφωνα με την ημερήσια διάταξη που έχει διανεμηθεί.
      Λύεται η συνεδρίαση. 
      Ώρα λήξης: 14.40΄ 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 21-06-07  σελ.

Τελευταία Αποθήκευση:	26/6/2007 11:57:00 μμ	Από:	M.papadatou
Εκτυπώθηκε:	26/6/2007 1:15:00 μμ

