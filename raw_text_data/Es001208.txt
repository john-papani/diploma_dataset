
ΣΥΝΕΔΡΙΑΣΗ OΑ'
Παρασκευή 8 Δεκεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α' ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας του Βουλευτή κ.Θ. Πάγκαλου, 
3. Ανακοινώνεται ότι τη συνεδρίαση παρακολουθούν μαθητές,
από το 1ο Δημοτικό Σχολείο Χαλκίδος και το Β' Γυμνάσιο Λευκάδος, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 11 Δεκεμβρίου 2000,
4. Συζήτηση επικαίρων ερωτήσεων:
α) Προς τον Υπουργό Εργασίας και Κοινωνικών Ασφαλίσεων:
i) σχετικά με τις προϋποθέσεις της Κυβέρνησης να προωθήσει
μια κοινωνική ασφαλιστική σύμβαση με την Αυστραλία,
ii) σχετικά με τις προθέσεις του Υπουργείου να αυξήσει το
επίδομα ανεργίας,
β) Προς τον Υπουργό Γεωργίας:
i) σχετικά με τη λήψη μέτρων διαφύλαξης του εισοδήματος των
ροδακινοπαραγωγών κλπ.,
ii) σχετικά με τη λήψη των αναγκαίων μέτρων για τον περιορισμό της ρύπανσης των υδάτων κλπ.,
γ) Προς τον Υπουργό Εθνικής Παιδείας και Θρησκευμάτων,
σχετικά με τα κριτήρια επιλογής των περιοχών όπου θα ιδρυθούν νέα Τεχνολογικά Εκπαιδευτικά Ιδρύματα, την ίδρυση σχολής στο Νομό Πιερίας,
δ) Προς τον Υπουργό Ανάπτυξης σχετικά με την καταγγελία της 'Ενωσης Καταναλωτών και Δανειοληπτών για παραπλανητική τηλεοπτική διαφήμιση της τράπεζας EUROBANK κλπ.,
5) Συζήτηση επερώτησης προς τον Υπουργό Εξωτερικών, σχετικά
με το ζήτημα της παράνομης ελληνοποίησης αλλογενών προσώπων,
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση 'Εκθεσης Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και
Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: "Πρόγραμμα, πολιτεία για τη μεταρρύθμιση και τον εκσυγχρονισμό της δημόσιας διοίκησης και άλλες διατάξεις",
ΟΜΙΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Γ.,
ΑΠΟΣΤΟΛΑΚΗ Μ.,
ΚΑΡΑΤΖΑΦΕΡΗΣ Γ.,
ΚΟΥΒΕΛΗΣ Φ.,
ΚΩΝΣΤΑΝΤΟΠΟΥΛΟΣ Γ.,
ΜΠΕΝΤΕΝΙΩΤΗΣ Μ.,
ΠΕΤΣΑΛΝΙΚΟΣ Φ.,
ΠΡΩΤΟΠΑΠΑΣ Χ.
ΣΤΡΙΦΤΑΡΗΣ Σ.,
ΦΑΡΜΑΚΗΣ Ν.,
Β. Επί της επερώτησης:
ΑΝΑΓΝΩΣΤΟΠΟΥΛΟΣ Θ.,
ΑΚΡΙΒΑΚΗΣ Α.,
ΑΝΔΡΕΟΥΛΑΚΟΣ Α.,
ΖΩΗΣ Χ.,
ΚΑΙΣΕΡΛΗΣ Κ.,
ΚΕΦΑΛΟΓΙΑΝΝΗΣ Ι.,
ΛΥΚΟΥΡΕΖΟΣ Α.,
ΜΠΕΝΑΚΗ-ΨΑΡΟΥΔΑ Α.,
ΝΙΩΤΗΣ Γ.,
ΜΑΡΚΟΓΙΑΝΝΑΚΗΣ Χ. 
Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ OA'
Παρασκευή 8 Δεκεμβρίου 2000
-----------------------
Αθήνα, σήμερα στις 8 Δεκεμβρίου 2000, ημέρα Παρασκευή και ώρα 10.35' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7.12.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Ο' συνεδριάσεώς του, της 7ης Δεκεμβρίου 2000 σε ό,τι αφορά στην ψήφιση στο σύνολο του σχεδίου νόμου: "Φορολογικές ελαφρύνσεις και απλουστεύσεις και άλλες διατάξεις".)
Παρακαλείται ο κύριος Γραμματέας να ανακοινώσει τις αναφορές προς το
Σώμα.
Ανακοινώνονται προς το Σώμα από τον κ. Μιχαήλ Χαλκίδη, Βουλευτή
Ημαθίας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επίκαιρων ερωτήσεων της Δευτέρας 11 Δεκεμβρίου 2000.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής):
1. Η με αριθμό 401/6.12.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικά με την καταβολή των δεδουλευμένων στους εκπαιδευτικούς του Νομού Μεσσηνίας κλπ.

2. Η με αριθμό 399/6.12.2000 επίκαιρη ερώτηση του Βουλευτή της Νέας
Δημοκρατίας κ. Γεωργίου Σαλαγκούδη προς τον Υπουργό Ανάπτυξης, σχετικά με τον τρόπο διοίκησης του στελεχιακού δυναμικού της Δημόσιας Επιχείρησης Ηλεκτρισμού (Δ.Ε.Η.) κλπ.
3. Η με αριθμό 394/6.12.2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Παναγιώτη Κοσιώνη προς τους Υπουργούς Εθνικής Οικονομίας, Εμπορικής Ναυτιλίας, σχετικά με τις απεργιακές κινητοποιήσεις των εργαζομένων στη Διώρυγα της Κορίνθου, την παραμονή της εταιρείας στον έλεγχο του δημοσίου κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής): 1. Η με αριθμό 404/6.12.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ.Λεωνίδα Γρηγοράκου προς τον Υπουργό Υγείας-Πρόνοιας, σχετικά με τις προθέσεις της Κυβέρνησης για τη δημιουργία Κέντρων Κοινωνικής Μέριμνας, στο Νομό Λακωνίας κλπ.
2. Η με αριθμό 396/6.12.2000 επίκαιρη ερώτηση του Βουλευτή της Νέας
Δημοκρατίας κ. Ευάγγελου Πολύζου προς τον Υπουργό Γεωργίας, σχετικά με την αποκατάσταση των πληγέντων από τις πυρκαγιές του καλοκαιριού, την κατασκευή των απαραίτητων αντιπλημμυρικών έργων κλπ.
3. Η με αριθμό 393/6.12.2000 επίκαιρη ερώτηση του Βουλευτή του
Κομμουνιστικού Ελλάδας κ. Ορέστη Κολοζώφ προς τον Υπουργό Εξωτερικών, σχετικά με τη συμμετοχή του Προέδρου του Μαυροβουνίου στη Σύνοδο της Ευρωπαϊκής 'Ενωσης με τις δυτικές βαλκανικές χώρες στο Ζάγκρεμπ κλπ." 
Κυρίες και κύριοι συνάδελφοι, έχω την τιμή να ανακοινώσω στο Σώμα ότι
ο Βουλευτής Αττικής κ. Θεόδωρος Πάγκαλος ζητεί ολιγοήμερη άδεια απουσίας του στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη επίκαιρη ερώτηση είναι η με αριθμό 398/6.12.2000 του Βουλευτή
του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης να προωθήσει μια κοινωνική-ασφαλιστική σύμβαση με την Αυστραλία.
Η επίκαιρη ερώτηση του κ. Μπεντενιώτη σε περίληψη έχει ως εξής:
"1. Στις δεκαετίες 1960, 1970, χιλιάδες 'Ελληνες εργαζόμενοι έφθαναν μετανάστες στην Αυστραλία για απασχόληση.
2. 'Ηδη τα τελευταία χρόνια έχουν αρχίσει να επιστρέφουν συνταξιούχοι χαμηλών συνταξιοδοτικών παροχών και χωρίς κάλυψη του κλάδου υγείας και νοσοκομειακή περίθαλψη.
3. Αλλά και χωρίς δυνατότητα συνυπολογισμού του χρόνου ασφάλισης που τυχόν έχει πραγματοποιηθεί σε κοινωνικοασφαλιστικούς φορείς της χώρας μας.
Ερωτάται ο κύριος Υπουργός:
Ποια είναι η πρόθεση της Κυβέρνησης για την προώθηση μιας κοινωνικοασφαλιστικής σύμβασης με την Αυστραλία;".
Ο Υφυπουργός Εργασίας και Κοινωνικών Ασφαλίσεων κ. Φαρμάκης έχει το
λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, οι προσπάθειες της χώρας να συνάψει συμφωνία κοινωνικής ασφάλισης με την Αυστραλία διαρκούν δέκα και πλέον χρόνια. Στη διάρκεια αυτής της χρονικής περιόδου πολλές φορές διεφάνη ότι θα μπορούσε μία συμφωνία να συναφθεί. Με τις εναλλαγές των κυβερνήσεων και των Υπουργών της άλλης πλευράς, της Αυστραλίας δηλαδή, τα πράγματα διαφοροποιήθηκαν και η ελληνική πλευρά είναι τώρα απογοητευμένη -πρέπει να πω ευθέως- από τη στάση της σημερινής κυβέρνησης της Αυστραλίας και της σημερινής Υπουργού κ. Νιούμαν.
Το θέμα αφορά κυρίως τον τρόπο υπολογισμού σύνταξης όσων μεταναστών Ελλήνων έχουν έλθει ήδη στην Ελλάδα και πρέπει να συνυπολογίσουν το χρόνο ασφάλισης εκεί και το χρόνο ασφάλισης στους εδώ ασφαλιστικούς οργανισμούς, ώστε να δικαιωθούν κάποιας σύνταξης.
Η αυστραλιανή πλευρά προτείνει για όσους θα έχουν επιστρέψει στην Ελλάδα χωρίς να έχουν συνταξιοδοτηθεί μέχρι την ημερομηνία ισχύος της συμφωνίας που ζητούμε να υπογραφεί, ο τύπος υπολογισμού να βασίζεται σε ένα κλάσμα με παρονομαστή το σύνολο των περιόδων διαμονής τους στις δύο χώρες στη διάρκεια της εργασιακής ζωής που είναι σαράντα εννέα χρόνια. 
Για όσους θα αποχωρήσουν από την Αυστραλία μετά την έναρξη της ισχύος
της συμφωνίας, ο τύπος του υπολογισμού θα βασίζεται σε ένα κλάσμα με παρονομαστή το 25.
Η τυχόν αποδοχή μίας τέτοιας πρότασης από την Ελλάδα και η υπογραφή
μιας τέτοιας συμφωνίας θα αδικούσε κατάφωρα όσους 'Ελληνες εργάστηκαν στην Αυστραλία και επέστρεψαν στην Ελλάδα χωρίς να έχουν θεμελιώσει εκεί αυτοτελή δικαιώματα, χωρίς να συνταξιοδοτηθούν στην Αυστραλία έστω και αν ακόμα είχαν συμπληρώσει περίοδο εργατικής ζωής εκεί είκοσι πέντε ετών, και θα έπαιρναν εκεί κανονική σύνταξη όπως υπολογίζεται.
Υπάρχει σημαντικό πρόβλημα. 'Εχουμε κάνει πολλές συζητήσεις με τις οργανώσεις εδώ, με τις οργανώσεις των ομογενών εκεί, συνεργαζόμαστε με το Υπουργείο Εξωτερικών για το θέμα, έχουμε συναντήσει πολλές φορές τους ομογενείς Βουλευτές μας στην Αυστραλία. 
Η τελευταία απάντηση, δυστυχώς, από την πλευρά της Αυστραλίας είναι
ότι αυτό που μας δίνουν είναι η τελευταία τους παραχώρηση. Με την Κυβέρνηση εκεί συμπλέουν απολύτως και έχουν συμφωνήσει και τα κόμματα της Αντιπολίτευσης ότι μόνο έτσι μπορούν να συνάψουν μία συμφωνία.
Και το κάνουν -και μας ενοχλεί αυτό- διαφορετικά απ' ό,τι με τις
άλλες χώρες της Ευρωπαϊκής 'Ενωσης, με τις οποίες έχουν συνάψει διμερείς
συμφωνίες κλασικού τύπου. Μία τέτοια συμφωνία προσπαθούμε να κάνουμε και εμείς.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Θα σταματήσω εδώ, κύριε Πρόεδρε, και θα αναφερθώ στα θέματα της
ιατροφαρμακευτικής περίθαλψης στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Μπεντενιώτης ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, κανείς δεν μπορεί να
αμφισβητήσει την πρόθεση της Κυβέρνησης να προωθήσει και να επιτύχει μια τέτοια συμφωνία.
Πρέπει όμως να αναγνωρίσουμε, κύριε Υπουργέ, ότι το πρόβλημα είναι τεράστιας σημασίας και ειδικότερα για εκείνους που έχουν επιστρέψει στον ελλαδικό χώρο έχοντας απασχοληθεί στην Αυστραλία για ένα μεγάλο χρονικό διάστημα, ίσως το μεγαλύτερο της εργασιακής τους θητείας, χωρίς να μπορούν να θεμελιώσουν συνταξιοδοτικό δικαίωμα εκεί ή εδώ.
Αυτόματα, το δεύτερο θέμα που γεννιέται είναι ότι, ενώ είναι πλέον
στην περίοδο της τρίτης ηλικίας, δεν έχουν καν νοσοκομειακή ή υγειονομική περίθαλψη, έξω και πέρα απ' ό,τι συμβαίνει, όπως και εσείς συνομολογήσατε, στις λοιπές χώρες της Ευρωπαϊκής 'Ενωσης με τους ασφαλισμένους και τους συνταξιούχους που έχουν απασχοληθεί στην Αυστραλία.
Εδώ νομίζω ότι πρέπει να επιμείνουμε και μάλιστα να επιμείνουμε μέσα από τις διαδικασίες συνεννοήσεως και συνεργασίας με την Ευρωπαϊκή 'Ενωση, για να δούμε και εμείς πώς μπορούμε να ενταχθούμε στις συμφωνίες που έχουν ήδη υπογραφεί και ισχύουν μεταξύ Αυστραλίας και των άλλων ευρωπαϊκών χωρών.
Σας ευχαριστώ.

ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
'Εχω απαντήσει ήδη για το θέμα της υπογραφής της συμφωνίας και της συνταξιοδότησης αυτών των ανθρώπων, που πράγματι έχουν μεγάλο πρόβλημα,

όπως το περιέγραψε ο κύριος συνάδελφος.
Θέλω μόνο να προσθέσω ότι στην επίκληση του επιχειρήματός μας ότι έπρεπε να μας αντιμετωπίζουν με τον ίδιο τρόπο και να συνάψουν παρόμοια συμφωνία με εμάς όπως και με τις άλλες χώρες της Ευρωπαϊκής 'Ενωσης, η αυστραλιανή πλευρά απαντά κυνικά ότι δεν αντιμετωπίζει την Ευρωπαϊκή 'Ενωση ως σύνολο, αλλά τα συμφέροντά της με κάθε κράτος-μέλος είναι διαφορετικά και συνεπώς αλλιώς διαχειρίζεται το θέμα όταν το συζητά με την Ελλάδα, αλλιώς με την Ιταλία, αλλιώς με τις υπόλοιπες χώρες της Ευρωπαϊκής 'Ενωσης.
Εμείς επιμένουμε. Μας ζήτησαν τελευταία νέα συνάντηση σε επίπεδο εμπειρογνωμόνων. Θεωρούμε ότι το θέμα έχει εξαντληθεί στο επίπεδο των εμπειρογνωμόνων και έχουμε αντιπροτείνει μία συνάντηση σε πολιτικό πλέον επίπεδο εδώ ή στην Καμπέρα. Περιμένουμε να δούμε ποια θα είναι η απάντηση της κ. Νιούμαν. 'Εχουμε όμως πληροφορίες από την Πρεσβεία ότι αυτό δεν γίνεται ακόμη δεκτό.
Σε ό,τι αφορά την ιατροφαρμακευτική περίθαλψη, πρέπει να πω δυο
λόγια. 'Οσοι από τους επαναπατριζόμενους, σύμφωνα με τα ισχύοντα στη χώρα μας, λαμβάνουν τμηματική σύνταξη από την Ελλάδα -κάποιο μέρος, δηλαδή, από το εξωτερικό και κάποιο μέρος από εδώ- έχουν την ιατροφαρμακευτική περίθαλψη που δίδει ο απονέμων ελληνικός ασφαλιστικός οργανισμός.
'Οσοι από τους επαναπατριζόμενους λαμβάνουν σύνταξη από άλλη χώρα και βρίσκονται στην Ελλάδα έχουν τη δυνατότητα της προαιρετικής ασφάλισης στο ΙΚΑ με το 8% επί του ποσού της σύνταξης και έχουν την ιατροφαρμακευτική περίθαλψη και τις άλλες παροχές που χορηγεί το ΙΚΑ.
Υπάρχουν βεβαίως και κάποιοι άνθρωποι οι οποίοι ανήκουν στην κατηγορία, στην οποία ήδη έχουμε αναφερθεί, που δεν λαμβάνουν σύνταξη. Αυτοί μετά τη συμπλήρωση του εξηκοκστού πέμπτου έτους της ηλικίας τους ή και νωρίτερα, όπως γνωρίζετε, μπορούν να έχουν την ιατροφαρμακευτική περίθαλψη του απόρου και ανασφαλίστου.
Υπάρχει ένα αίτημα σε εκκρεμότητα το οποίο πρέπει να αντιμετωπίσουμε ίσως τώρα που φτιάχνουμε το νέο κανονισμό παροχών του ΟΓΑ. Κάποιοι που είναι συνταξιούχοι από χώρες του εξωτερικού με μια μικρή ίσως σύνταξη, αλλά πάντως μεγαλύτερη από τον ΟΓΑ και εργάστηκαν εδώ πριν τη συμπλήρωση του εξηκοστού πέμπτου έτους της ηλικίας σε αγροτικές εργασίες, μέχρι το εξηκοστού πέμπτου έτος ήταν ασφαλισμένοι στον ΟΓΑ και για

ιατροφαρμακευτική περίθαλψη. 'Οταν συμπληρώνουν το εξηκοστό πέμπτο έτος ο ΟΓΑ διακόπτει την ασφάλιση διότι πρέπει να καταστούν συνταξιούχοι. Αυτοί όμως δεν μπορούν να καταστούν συνταξιούχοι διότι η σύνταξή τους υπερβαίνει τη σύνταξη του ΟΓΑ και το αίτημά τους είναι να μην πάνε στο ΙΚΑ με το 8% για το οποίο σας μίλησα, αλλά να συνεχίσουν στην κλάση που ήταν στον ΟΓΑ, να μείνουν στον ΟΓΑ επειδή πληρώνουν λιγότερες ασφαλιστικές εισφορές.
Αυτό το θέμα είναι σε εκκρεμότητα και θα το δούμε τώρα που καταρτίζουμε σε συνεργασία με τον ΟΓΑ το νέο κανονισμό παροχών του. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό
397/6.12.2000 επίκαιρη ερώτηση του Βουλευτή της Νέας Δημοκρατίας κ. Μιχαήλ Χαλκίδη προς τον Υπουργό Γεωργίας σχετικώς με τη λήψη μέτρων διαφύλαξης του εισοδήματος των ροδακινοπαραγωγών κλπ.

Η επίκαιρη ερώτηση του κ. Χαλκίδη έχει ως εξής:
"Από το καλοκαίρι, με ερωτήσεις στη Βουλή (18.5.2000 και 21.8.2000), με δηλώσεις και με πολλές ακόμη παρεμβάσεις μας, είχαμε διατυπώσει επιφυλάξεις και φόβους για προσπάθειες καταστρατήγησης της θεσμικής τιμής που ορίστηκε να πληρωθούν οι αγρότες ροδακινοπαραγωγοί για τα φετινά συμπύρηνα ροδάκινα και ανέρχεται στις 96 δραχμές το κιλό.
Στη διάρκεια της ίδιας περιόδου, σε περιοδείες σε χώρους παράδοσης ροδακίνων και σε συναντήσεις με εκπροσώπους αγροτικών και συνεταιριστικών φορέων, γίναμε αποδέκτες της ανησυχίας του αγροτικού κόσμου για το ίδιο θέμα.
Δυστυχώς σήμερα, λίγες μόνο ημέρες πριν από τις γιορτές των Χριστουγέννων, οι φόβοι και οι ανησυχίες για καταστρατήγηση της θεσμικής τιμής των συμπύρηνων ροδακίνων επιβεβαιώνονται και οι αγρότες ροδακινοπαραγωγοί βλέπουν για μια ακόμη φορά τους κόπους τους να πηγαίνουν χαμένοι και οδηγούνται στην καταστροφή, από την επιχειρούμενη μείωση της τιμής πληρωμής των ροδακίνων τους, μέχρι και σε ποσοστό 50% χαμηλότερο από τη θεσμική τιμή.
Ερωτάται ο Υπουργός Γεωργίας:
Με ποιο τρόπο σκοπεύει να διαφυλάξει το εισόδημα των ρδακινοπαραγωγών και την πληρωμή των συμπύρηνων ροδακίνων τους στη θεσμική τιμή των 96 δραχμών κατά κιλό;"
Ο Υπουργός Γεωργίας ο κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ευχαριστώ, κύριε Πρόεδρε. Είναι γνωστό ότι για μια σειρά προϊόντων εφαρμόζονται κοινοτικοί
κανόνες μέσα από ένα σύστημα διατάξεων και σε αυτές τις διατάξεις συμπεριλαμβάνονται και τα δύο μηχανικά ροδάκινα, τα ροδάκινα εκείνα δηλαδή τα οποία ούτως ή άλλως πηγαίνουν για να γίνουν κομπόστες, φρουτοσαλάτες κλπ.
Είναι επίσης γεγονός ότι αποτελεί σημαντικό μέρος της παραγωγής αλλά 
και της μεταποίησης των γνωστών πια περιοχών της Ημαθίας, της Πέλλας κλπ. και αυτός είναι και ο λόγος που σε όλα τα κοινοτικά όργανα πάντα δινόταν μια μάχη. Και όχι μόνο στα κοινοτικά γιατί τα σημαντικότερα προβλήματα

του βιομηχανοποιημένου ροδάκινου και της κομπόστας έρχονται από άλλες περιοχές και όχι από την Ευρωπαϊκή 'Ενωση είτε αυτές λέγονται Ηνωμένες Πολιτείες είτε λέγεται Χιλή είτε και πρόσφατα Βραζιλία με τις πολιτικές που ασκούν μια και το βιομηχανοποιημένο ελληνικό ροδάκινο είναι πράγματι το καλύτερο στον κόσμο από κάθε άποψη και αυτό το αναγνωρίζουν και οι ανταγωνιστές μας.
Βρισκόμαστε σε μια στιγμή που λήγει ένα σύστημα. Το σύστημα που ισχύει έληξε. 'Ηδη προχθές ψηφίσαμε και στο σύνολό του το νέο κοινοτικό σύστημα το οποίο νομίζω ξεκαθαρίζει κάποια πράγματα τα οποία θα είναι στο εξής πολύ χρήσιμα και για τους παραγωγούς και για τους μεταποιητές.
Σε εφαρμογή των κοινοτικών διατάξεων το Υπουργείο Γεωργίας πάντα
βγάζει μια υπουργική απόφαση προκειμένου να ξεκαθαριστεί η διαδικασία των απαιτούμενων εγγράφων και φυσικά μέσα από τη διαδικασία να γίνει η υποβολή των φακέλων.
Πρέπει να ξεκαθαρίσω ότι ο κοινοτικός κανονισμός δε μιλάει για Χριστούγεννα. Ο κοινοτικός κανονισμός λέει ότι οι πληρωμές πρέπει να γίνουν μέχρι τις 31 Ιανουαρίου και αυτό φυσικά θα γίνει και όσο νωρίτερα γίνει, τόσο το καλύτερο.
Φέτος κυριαρχήθηκε η αγορά στην αρχή από μία φήμη, αργότερα όμως δεν είδα να γίνεται πραγματικότητα αυτή η φήμη, για τη φετινή υπερπαραγωγή. Πράγματι, ήταν μεγαλύτερη η παραγωγή, αλλά όχι τόσο μεγάλη ώστε να

δημιουργήσει ειδικά προβλήματα. Είναι χαρακτηριστικό ότι ενώ επιχειρήσαμε να ενισχύσουμε, στέλνοντας ποσότητες για δωρεάν βοήθεια και επισιτιστική δέκα χιλιάδων τόνων στο εξωτερικό, δεν καταφέραμε να μαζέψουμε ούτε επτά χιλιάδες τόνους, γιατί το προϊόν είχε αποσυρθεί.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού.)
Θα απαντήσω στο κύριο ερώτημα αμέσως μετά, δίνοντας και δύο στοιχεία
για το νέο σύστημα το οποίο θα ισχύσει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χαλκίδης έχει το λόγο.
ΜΙΧΑΛΗΣ ΧΑΛΚΙΔΗΣ: Κύριε Υπουργέ, από το καλοκαίρι που συζητήσαμε από αυτό το Βήμα το θέμα το ροδακίνων, είχαμε διατυπώσει τις υποψίες και τους φόβους μας δυστυχώς, για πλήρη εγκατάλειψη των ροδακινοπαραγωγών στη
μοίρα τους, αναφέροντας μάλιστα ότι το ίδιο το Υπουργείο Γεωργίας θα ήταν το πρώτο που θα στρεφόταν ενάντια στους αγρότες, καταστρατηγώντας τη θεσμική τιμή ασφαλείας των 96 δραχμών ανά κιλό για τα συμπύρυνα ροδάκινα ως μία ακόμη επιβεβαίωση δυστυχώς της συνολικής αντιαγροτικής πολιτικής σας.
Δυστυχώς, αυτοί οι φόβοι μας, κύριε Υπουργέ, επαληθεύτηκαν και όλες
οι υποψίες γι' αυτήν την απαράδεκτη και καταδικαστέα αντιαγροτική πολιτική του Υπουργείου Γεωργίας επιβεβαιώθηκαν και επιβεβαιώθηκαν μόλις δύο
ημέρες πριν.
Οι 'Ελληνες αγρότες παραγωγοί βιομηχανικών ροδακίνων, ευρισκόμενοι
πλέον στα όρια της φτώχειας -και το ξέρετε, κύριε Υπουργέ της Γεωργίαςεναπόθεσαν τις τελευταίες τους ελπίδες στη φετινή χρονιά -γιατί ξέρουμε πολύ καλά τι θα ισχύσει του χρόνου και θα είμαστε πάλι εδώ για να τα πούμε- ελπίζοντας ότι θα πληρωθούν τουλάχιστον την κατώτερη τιμή που

όρισε για το προϊόν η Ευρωπαϊκή 'Ενωση και ανέρχεται στις 96 δραχμές. Το Υπουργείο Γεωργίας όμως, όχι μόνο δεν έκανε τίποτα για να διασφαλίσει την πληρωμή της θεσμικής τιμής στους ροδακινοπαραγωγούς, αλλά απεναντίας όμως τους κτύπησε πισώπλατα με τον πιο ύπουλο και χειρότερο τρόπο. Γιατί; 
Αναφέρομαι, κύριε Υπουργέ, στη διυπουργική απόφαση που υπογράψατε
στις 6 Δεκεμβρίου, δύο ημέρες πριν, εσείς με τον Υπουργό Εθνικής Οικονομίας, κ. Παπαντωνίου και με βάση αυτήν την απόφαση παύει πια να ισχύει το καθεστώς που διασφάλιζε την πληρωμή της θεσμικής τιμής των 96 δραχμών στους αγρότες και προβλέπει ότι μόνο το 80% της παραγωγής θα πληρωθεί με 96 δραχμές και άκουσον άκουσον -μα είναι δυνατόν, κύριε Υπουργέ, να γίνονται αυτά;- το 20% θα πληρωθεί μία δραχμή!
Τώρα πλέον και επίσημα το ελληνικό κράτος καταστρατηγεί, καταργεί τη θεσμική τιμή των 96 δραχμών που καθορίστηκε βάσει κανονισμών και αποφάσεων της Ευρωπαϊκής 'Ενωσης.
Δεν ισχύουν, κύριε Υπουργέ οι Κανονισμοί - αποφάσεις 2200/1996,
2201/1996 και 504/1997
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Ολοκληρώνω, κύριε Πρόεδρε.
Κύριε Υπουργέ, κάτω από τέτοιες συνθήκες και με ευθύνη σας οδηγούνται τα πράγματα σε ανεξέλεγκτες καταστάσεις. 'Ηδη, έχουν ανακοινωθεί κινητοποιήσεις στην Ημαθία και στην Πέλλα.
'Εστω και την τελευταία στιγμή έχετε υποχρέωση, κύριε Υπουργέ, να διασφαλίσετε την πληρωμή της θεσμικής τιμής των 96 δραχμών ανά κιλό για 
τα συμπύρηνα ροδάκινα. Αντιλαμβάνεσθε ότι για τους αγρότες δεν πάει άλλο. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανωμερίτης έχει το λόγο. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, το κοινοτικό
καθεστώς προβλέπει μία θεσμική τιμή, τουλάχιστον με τον παλιό κανονισμό και ξέρει ο κύριος συνάδελφος πως προσωπικά μάλιστα ο Υφυπουργός, κ. Αργύρης, δαπάνησε δεκάδες συνεδριάσεων μεταξύ παραγωγών, συνεταιρισμών

και βιομηχάνων για να πετύχει την καλύτερη δυνατή τιμή, γιατί οι τιμές καθορίζονται από την αγορά, καθορίζονται από το ύψος της παραγωγής και εν πάση περιπτώσει μπροστά στο να διατηρήσουμε όσο γίνεται υψηλότερη τιμή και κοντύτερα στη θεσμική τιμή, υπογράψαμε και την υπουργική απόφαση. 
Πρέπει να σας πω ότι αυτή η άτυπη διεπαγγελματική συμφωνία οδήγησε
στο να διαμορφωθεί μία τιμή που, αν θυμάμαι καλά, είναι 96 δραχμές μείον το κόστος των ομάδων παραγωγών και πάνω στο κόστος των ομάδων παραγωγών για τη διάθεση του προϊόντος υπάρχει διαφορά και όχι μεταξύ παραγωγών και βιομηχάνων.

Επομένως, η άτυπη συμφωνία, η οποία εάν δεν γινόταν η τιμή θα είχε
διαμορφωθεί γύρω στις 40 με 50 δραχμές ή 54 δραχμές -αν θυμάμαι καλά-οδήγησε στο να υποχρεωθούν οι βιομήχανοι να πληρώσουν τη θεσμική τιμή των 96 δραχμών μείον το κόστος των ομάδων παραγωγών, όπως οι ομάδες παραγωγών εν πάση περιπτώσει το συμφωνούν και να διαμορφωθεί μία τελική 
τιμή -96 δραχμών μείον κάτι- γύρω στις 74 με 77 δραχμές, αν θυμάμαι καλά. Επομένως, το Υπουργείο Γεωργίας ως μεσολαβητής, παρ' ότι δεν είναι ο
ρόλος του -και οφείλουν οι παραγωγοί και όλοι οι εμπλεκόμενοι τον Ιανουάριο να έχουν κάνει τη διεπαγγελματική οργάνωση, για να μπορούμε να συνεννοηθούμε σ' αυτόν το χώρο- τήρησε αυτά που πρέπει να τηρήσει. Από το 2001, όμως, έχουμε ένα νέο σύστημα, ένα νέο σύστημα όπου έγιναν δεκτές οι ελληνικές θέσεις. Δηλαδή έγινε δεκτό πρώτον, το εθνικό όριο και όχι το κοινοτικό όριο των τριακοσίων χιλιάδων τόνων από διακόσιες εξήντα πέντε χιλιάδες τόνους και δεύτερον, η ενίσχυση κατευθείαν στον παραγωγό και

έτσι θα σταματήσει αυτή η ιστορία που ταλαιπωρεί όλες τις πλευρές. Κλείνοντας να πω ότι και κάποιοι πρέπει να ασχοληθούν με την
παραγωγή, πρέπει να ασχοληθούν με τη μεταποίηση και να σταματήσουν να είναι κυνηγοί επιδοτήσεων. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 392/6-12-2000 επίκαιρη ερώτηση του Βoυλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου να αυξήσει το επίδομα ανεργίας.
Η επίκαιρη ερώτηση του κ. Στριφτάρη έχει ως εξής:
"Με την πολιτική της η Κυβέρνηση έχει οδηγήσει στην ανεργία πάνω από 550.000 εργαζόμενους με τάσεις συνεχούς αύξησης.
Από αυτούς επιδοτείται ένας στους τέσσερις. Οι προϋποθέσεις και η
διάρκεια της επιδότησης καθώς και το ύψος των επιδομάτων δεν ανταποκρίνονται σε καμιά περίπτωση στις ανάγκες των ανέργων.

Σε πολύ πιο δύσκολη θέση βρίσκονται πάνω από 400.000 άνεργοι, η
πλειοψηφία των οποίων είναι άνεργοι μακράς διάρκειας και οι οποίοι δεν παίρνουν κανένα επίδομα. Εν όψει και των εορτών των Χριστουγέννων επιβάλλεται να δοθεί ένα επίδομα σ' αυτήν την κατηγορία των ανέργων στο ύψος του βασικού μισθού.
Ερωτάται ο κύριος Υπουργός:
Αν σκοπεύει να αυξήσει το επίδομα του ανέργου και τη διάρκειά του και να θέσει ευνοϊκότερες προϋποθέσεις για την επιδότησή του.
Αν σκοπεύει να δώσει ένα επίδομα-βοήθημα ενός μισθού στους ανέργους
που δεν επιδοτούνται εν όψει των εορτών των Χριστουγέννων και της Πρωτοχρονιάς."
Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, είναι πολύ πρόσφατη στην Εθνική μας Αντιπροσωπεία η συζήτηση για την αντιμετώπιση της ανεργίας. Μόλις χθες είχαμε τη δυνατότητα να συζητήσουμε -και πιστεύω να συζητήσουμε πολλές ημέρες και διεξοδικά- πάνω στις πολιτικές μας για την ενίσχυση της απασχόλησης και το νομοσχέδιο, το οποίο φιλοδοξεί και αυτό να καταθέσει τη δική του συμβολή στα μέτρα αντιμετώπισης της ανεργίας.
'Οπως είχαμε την ευκαιρία να αναλύσουμε είναι σαφές ότι το επίδομα ανεργίας στην Ελλάδα είναι χαμηλό. Και είναι πολύ γνωστό, επίσης, ότι η διάρκεια επιδότησης των ανέργων είναι μόλις δώδεκα μήνες. Βεβαίως, θέλω να πω ότι τα τελευταία χρόνια, χάρη και στις προσπάθειες της Κυβέρνησής μας, εγγίζει περίπου το 50% του μισθού του ανειδίκευτου εργάτη -ενώ με τις πολιτικές της κυβέρνησης της Νέας Δημοκρατίας είχε κατέβει κάτω από το 40%- και κατά καιρούς υπάρχουν και θα υπάρχουν αυξήσεις του επιδόματος της ανεργίας.
Θέλω, όμως, να ξεκαθαρίσουμε κάτι με τον κύριο συνάδελφο. Από τα επιδόματα της ανεργίας, σύμφωνα με μία δειγματοληπτική έρευνα που έχει γίνει με στοιχεία της Εθνικής Στατιστικής Υπηρεσίας, αποδεικνύεται ότι το 47,49% είναι εποχιακώς επιδοτούμενοι. Τα μισά επιδόματα ανεργίας, δηλαδή, πάνε σε εποχιακώς απασχολουμένους. Και αυτοί είναι στο χώρο του τουρισμού, της οικοδομής και στο χώρο της εκπαίδευσης. Είναι οι λεγόμενοι "αναπληρωτές καθηγητές".
Το Υπουργείο Εργασίας έχει προωθήσει κατ'επανάληψη μία σκέψη, πώς θα μπορούμε σε συνεννόηση με τα εργατικά κέντρα, με τη ΓΣΕΕ, με τα σωματεία

τους, να μετατρέψουμε αυτά τα επιδόματα σε επιδόματα εργασίας. Γιατί είναι πραγματικά κρίμα κάποιοι άνθρωποι και να δουλεύουν περιορισμένο χρονικό διάστημα και μετά να περιμένουν να ζήσουν από ένα επίδομα, αλλά και να γίνεται μία συζήτηση γύρω από την αύξηση ή μη του επιδόματος αυτού, όταν το ζήτημα δεν είναι η αύξηση του επιδόματος ή η επιδότηση της ανεργίας, αλλά η επιδότηση της απασχόλησης και η εξεύρεση εργασίας. Σ' αυτό το θέμα, λοιπόν, έχει ανοίξει μία συζήτηση -ανοίγει αργά-αργάγια το πώς, δηλαδή, θα μπορέσουμε να εντάξουμε τους ανέργους στη δουλειά κάνοντας και εναλλακτική χρήση αυτών των επιδομάτων.
Δεν μπορούμε να αυξήσουμε αυτήν τη στιγμή όλα τα επιδόματα εργασίας, 
δεν μπορούμε να δώσουμε σε όλους τους ανέργους βοήθημα ενός μισθού. 'Ολοι θα το θέλαμε, αλλά ο προϋπολογισμός του ΟΑΕΔ είναι συγκεκριμένος. Και ο προϋπολογισμός αυτός χρησιμοποιείται και χρησιμοποιείται σωστά μέχρι τελευταίας δραχμής για την ενίσχυση της απασχόλησης, γιατί αυτό είναι το ζητούμενο, να βρει, δηλαδή, ο κόσμος δουλειά.
Βεβαίως θα μου πείτε για τον κρατικό προϋπολογισμό. Υπάρχουν συνεχείς παρεμβάσεις από τον κρατικό προϋπολογισμό. Στον κρατικό προϋπολογισμό του 2001 έχουμε εγγράψει κονδύλι εξήντα δισεκατομμυρίων δραχμών για την ενίσχυση των χαμηλομίσθων. Υπάρχει κονδύλι δέκα δισεκατομμυρίων δραχμών για νέες πολιτικές απασχόλησης, όπως είναι αυτή με τη μείωση των εργοδοτικών εισφορών και τις νέες προσλήψεις. 
Υπάρχει μία συνεχής ενίσχυση από χρήματα των πολιτικών απασχόλησης. Αυτό όμως είναι το ζητούμενο: Πολιτικές απασχόλησης. Και νομίζω ότι τότε θα έχουμε πετύχει, όταν αξιοποιούμε όλα αυτά τα χρήματα, για να δημιουργούμε πάνω απ' όλα θέσεις εργασίας.
Βεβαίως και τα επιδόματα θα αυξηθούν κάποια στιγμή και βεβαίως για
τις γιορτές σε ορισμένες ειδικές περιπτώσεις θα υπάρξουν ορισμένα βοηθήματα. Αλλά δεν εκτιμούμε ότι εκεί πρέπει να είναι το κύριο ενδιαφέρον μας.
ΠΡΟΕΔΡΕΥΩΝ (Κωνσταντίνος Γείτονας): ο κ. Στριφτάρης έχει το λόγο. ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Θα ήθελα να πω στον κύριο Υφυπουργό ότι δεν νομίζω ότι ο προϋπολογισμός κατανέμεται κατά τον πιο δίκαιο τρόπο. 'Ενα ζήτημα είναι αυτό και δεν είναι ώρα να το αναλύσουμε αυτό, ούτε προλαβαίνουμε από το χρόνο.
'Ηθελα να πω μόνο ότι αυτές τις μέρες ψηφίστηκε και ένα άλλο
νομοσχέδιο, ψευδεπίγραφο και εκείνο, για φορολογικές ελαφρύνσεις κλπ. και εκεί είδαμε ότι απλόχερα η Κυβέρνηση επιδοτεί ουσιαστικά τις μεγάλες επιχειρήσεις.
Το θέμα είναι ακριβώς αυτό που είπε και ο κύριος Υφυπουργός, να μην έχουμε ανέργους. Αλλά ούτε τέτοια πολιτική ούτε τέτοια φιλοσοφία έχει η πολιτική σας. Γιατί αν είχε τέτοιο πνεύμα και τέτοια φιλοσοφία, θα την κρατούσατε τουλάχιστον στο 9%, που την πήρατε στην τελευταία κυβερνητική σας θητεία και δεν θα την πηγαίνατε στο 13%. Στο 11,7% λέτε εσείς, στο 13% με 14% λέμε εμείς και ίσως και παραπάνω.
Επομένως, η πολιτική σας δεν αντιμετωπίζει το ζήτημα της ανεργίας και το θέμα είναι αυτοί οι άνθρωποι, οι τετρακόσιες χιλιάδες που αν δώσετε ένα βασικό μισθό γύρω στις εκατόν πενήντα χιλιάδες, θα στοιχίσει γύρω στα εξήντα δισεκατομμύρια. Αλλά οι φοροαπαλλαγές που δώσατε στο προηγούμενο νομοσχέδιο είναι πολύ περισσότερες από αυτά που ζητάμε σήμερα για τους ανέργους. 'Οσον αφορά αυτούς που επιδοτούνται, το επίδομα ανεργίας είναι κατά 48% περίπου του βασικού μισθού και για δώδεκα μήνες.
'Οταν θέλετε να καλύψετε τις δικές σας ψευδεπίγραφες κοινωνικές
πολιτικές, χρησιμοποιείτε λεφτά από άλλους λογαριασμούς άσχετους και όταν είναι για την αλληλεγγύη δεν λέτε τσιμουδιά.

ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Κύριε Πρόεδρε, δεν έχει δίκιο ο κύριος συνάδελφος. 'Οπως βλέπει, πάντα
ό,τι πρέπει να κάνουμε, το κάνουμε.
Και αν αναφέρεται στον ΛΑΕΚ, θέλω να του θυμίσω ότι είναι ο πρώτος

που δεν θα έπρεπε να ανέχεται να κάθονται εκατόν είκοσι δισεκατομμύρια δραχμές, όπως δεν ανεχόμαστε και εμείς. Και αντί να συναντήσουμε τις αντιδράσεις στο άρθρο αυτό που συναντήσαμε χθες στη Βουλή, θα έπρεπε να υπάρχει μία συναίνεση και από την Εθνική Αντιπροσωπεία.
Από εκεί και πέρα, θέλω να κάνω σαφές ότι όσο περισσότερα χρήματα έχουμε, τόσο περισσότερα χρήματα θα πηγαίνουν για κοινωνική πολιτική. Η

αναδιανομή του εθνικού εισοδήματος υπέρ των ασθενέστερων τάξεων -και βεβαίως μέσα σ' αυτούς είναι οι άνεργοι πρώτα και κύρια- ήταν, είναι και θα είναι κεντρικό στίγμα της πολιτικής μας.
Εμάς μας ενδιαφέρει όχι απλά να εξαγγέλλουμε μέτρα. Μας ενδιαφέρει όταν κάτι αναφέρουμε και όταν κάτι εξαγγέλλουμε, να μπορεί να γίνει. Θα ήταν πάρα πολύ εύκολο να υποσχόμαστε προς όλους και αύξηση των επιδομάτων και επιμήκυνση των επιδομάτων και εγγύηση για όλους και ένα μισθό, όπως λέτε, σε όλους τους ανέργους τα Χριστούγεννα, κι εγώ, προσθέτω και γιατί όχι και ένα μισθό το Πάσχα. Αυτά δεν μπορεί να πει κανείς ότι είναι λάθος πράγματα. Το θέμα είναι από πού θα βγουν.
Οι πόροι είναι συγκεκριμένοι και στους συγκεκριμένους πόρους θα πρέπει να απαντήσουμε στο ερώτημα: Πρώτα απασχόληση ή πρώτα ασφάλιση ανεργίας; Απαραίτητη είναι η ασφάλιση της ανεργίας. Αλλά εμείς απαντούμε ευθέως: Προτεραιότητα η δημιουργία της απασχόλησης και με βάση αυτό, μπορεί να κριθούν οι πολιτικές μας.
Σας ευχαριστώ.
ΣΠΥΡΙΔΩΝ ΣΤΡΙΦΤΑΡΗΣ: Τότε αποτύχατε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Στριφτάρη.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα το δούμε αυτό.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 406/6.12.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τους Υπουργούς Γεωργίας, Περιβάλλοντος-Χωροταξίας και Δημοσίων 'Εργων, σχετικώς με τη λήψη των αναγκαίων μέτρων για τον περιορισμό της ρύπανσης των υδάτων κλπ.
Η επίκαιρη ερώτηση του κυρίου συναδέλφου έχει ως εξής:
"Τα ανθρώπινα λύματα, τα ζωϊκά απορρίμματα, η αλόγιστη χρήση των λιπασμάτων και των φυτοφαρμάκων που με την απόκλιση των εδαφών φθάνουν και ρυπαίνουν τα νερά των ποταμών, των λιμνών, τον υπόγειο υδροφόρο ορίζοντα και τη θάλασσα, είναι ένα ζήτημα το οποίο η πολιτεία πρέπει να εξετάσει με προσοχή και να λάβει ειδικά μέτρα για την ουσιαστική αντιμετώπισή του.
'Ερευνες και μελέτες πανεπιστημίων, καθώς και μετρήσεις που έρχονται στο φως της δημοσιότητας, ιδιαίτερα τον τελευταίο καιρό, συμπεραίνουν ότι υπάρχει υψηλή ρύπανση από τη συγκέντρωση νιτρικών και νιτρωδών ενώσεων, που ξεπερνά τα επιστημονικά αποδεκτά όρια ή είναι στα υψηλότερα ποσοστά 
ανοχής στα ποτάμια και τις λίμνες της Μακεδονίας, καθώς και στη Θεσσαλία. Ερωτώνται οι κύριοι Υπουργοί:
Σε ποιες άμεσες ενέργειες θα προβούν για τη μείωση της αλόγιστης
χρήσης των φφυτοφαρμάκων και των λιπασμάτων;
Τι μέτρα προτίθενται να λάβουν για τον περιορισμό της ρύπανσης των
υδάτων που προέρχεται από ζωικά, δημοτικά, βιομηχανικά λύματα;".

Ο Υπουργός Γεωργίας κ. Γεώργιος Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ευχαριστώ, κύριε Πρόεδρε. Πράγματι ο αγαπητός συνάδελφος και φίλος κ. Κουβέλης θέτει ένα από τα
πιο σοβαρά θέματα που αντιμετωπίζουμε στη γεωργία, αλλά και γενικότερα πιστεύω σαν τόπος, αφού όλα τα θέματα που έχουν σχέση με το περιβάλλον, είναι θέματα προτεραιότητας, είναι από τα πιο σημαντικά θέματα που νομίζω ότι οφείλουμε, είτε ως άνθρωποι των πόλεων είτε ως άνθρωποι της υπαίθρου, να αντιμετωπίζουμε καθημερινά. 'Ισως, μάλιστα να αδικείται το θέμα από το λίγο χρόνο μιας επίκαιρης ερώτησης.
Για μας το περιβάλλον και η γεωργία αποτελεί καθοριστικό χαρακτηριστικό, όχι γιατί αυτά συμφωνήσαμε στα πλαίσια της "Ατζέντα 2000", για τις πολιτικές που θα ασκήσουμε από το 2000 έως το 2006, αλλά γιατί αποτελεί πράγματι τη βάση μιας άλλης πολιτικής κατεύθυνσης, στρατηγικής θα έλεγα που έχουμε, που είναι η στρατηγική για την παραγωγή προϊόντων ποιότητας. Και προϊόντα ποιότητας δεν μπορούν να παραχθούν σε υποβαθμισμένα εδάφη ή δεν μπορούν να παραχθούν σε εδάφη επιβαρυμένα από διάφορες ουσίες.
Προς αυτήν την κατεύθυνση και στα πλαίσια του νέου αγροτοπεριβαλλοντικού κανονισμού, τον οποίο μάλιστα προχθές υπέγραψα, ύψους εκατόν τριάντα έξι δισεκατομμυρίων δραχμών για ορισμένες πολιτικές έχουμε ήδη εκδώσει:
Πρώτον, τον Κώδικα της ορθής γεωργικής πρακτικής. Στο εξής, δηλαδή,
δεν θα ενισχύεται κανένας, αν δεν τηρεί ορθές γεωργικές πρακτικές, μεταξύ των οποίων είναι και η λίπανση δυο φορές το χρόνο με συγκεκριμένα
παρασκευάσματα, τα οποία έχουν φυσικά εγκριθεί.
Επίσης έχουμε εγκρίνει και δημοσιεύσει τον κανονισμό για τη βιολογική γεωργία, τη βιολογική κτηνοτροφία, καθώς όπως είπα και όλα τα θέματα για τα αγροτοπεριβαλλοντικά μέτρα.
Είναι γεγονός ότι τα τελευταία χρόνια 1992-1998 τα στοιχεία που
έχουμε δείχνουν ότι στην Ελλάδα έχει μειωθεί η κατανάλωση λιπασμάτων κατά 25%. Φυσικά σ'αυτό έπαιξαν πάρα πολλά στοιχεία ρόλο, από τη συνειδητοποίηση των ίδιων των αγροτών, μέχρι την κατάργηση των επιδομάτων τα λιπάσματα.
Επίσης, εφαρμόζουμε το πρόγραμμα για τη μείωση της νιτρορύπανσης, το οποίο ήδη ξεκίνησε από παλιότερα σε πολλές περιοχές της χώρας και συνεχίζεται με τα νέα προγράμματα.
Επίσης, οι κανονισμοί και διατάξεις που έχουμε υπογράψει για τη
χορήγηση άδειας κυκλοφορίας λιπασμάτων είναι πλέον πολύ αυστηροί και αν δεν αποδεικνύεται η επίπτωση του παρασκευάσματος που έρχεται στη χώρα μας για να εγκριθεί πάνω στο περιβάλλον και στο νερό, τότε η άδεια αυτή δεν χορηγείται.
Τέλος, για το θέμα των λιπασμάτων -θα επανέλθω για το νερό- πρέπει να πω ότι ακολουθούνται νέες γεωργικές πρακτικές και κατά νομό, είναι υποχρεωμένοι δηλαδή κατά νομό, με βάση μια τελευταία απόφαση, να καθορίσουν το ύψος της χορήγησης των λιπασμάτων, ανάλογα με το έδαφος κάθε περιοχής.
Για τους υδάτινους πόρους και την πολιτική μας θα αναφερθώ στη
δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο. ΦΩΤΗΣ ΚΟΥΒΕΛΗΣ: Κύριε Πρόεδρε, εγώ δεν υποτιμώ την ευαισθησία του
παρόντος Υπουργού, αλλά και του κάθε συμπολίτη, ο οποίος διαπιστώνει ότι κάθε μέρα και περισσότερο απειλείται η ζωή, η υγεία του, είτε αυτός ζει στην ύπαιθρο χώρα είτε στα αστικά κέντρα.
Είναι κοινός τόπος, κύριε Υπουργέ, ότι οι 'Ελληνες αγρότες κάνουν
πολλές φορές αλόγιστη χρήση και λιπασμάτων και φυτοφαρμάκων.
Είναι χαρακτηριστικές κάποιες μετρήσεις, οι οποίες είδαν το φως της δημοσιότητας, κύριε Πρόεδρε. Σε σύνολο επτακοσίων πενήντα μετρήσεων από το Εθνικό 'Ιδρυμα Αγροτικής 'Ερευνας διαπιστώθηκε ότι σε ποσοστό 56% στο Νομό Μαγνησίας και 50% στο Νομό Λάρισας, εμφανίζεται υψηλοτάτη συγκέντρωση νιτρικών αλάτων στα νερά. Εάν αυτό το πρόγραμμα στο οποίο αναφερθήκατε, κύριε Υπουργέ, δεν υλοποιηθεί άμεσα, εάν δεν υπάρξει η λήψη αυστηρών μέτρων, τότε να είμαστε βέβαιοι, ότι θα απειληθεί η ζωή όλων, είτε είναι αγρότες είτε δεν είναι αγρότες.
Θα έλεγα παρεμπιπτόντως, κύριε Πρόεδρε -αλλά είναι συναφές το ζήτημα στο οποίο αναφέρομαι- ότι καταγράφουν οι ιατρικές έρευνες κάθε μέρα και περισσότερο, ζημιές στην υγεία των αγροτών από την αλόγιστη χρήση φυτοφαρμάκων και λιπασμάτων. Σε λίγο δεν θα υπάρχει νερό να πίνει αυτός ο τόπος, από τον τρόπο με τον οποίο αντιμετωπίζεται η χρήση των φυτοφαρμάκων και των λιπασμάτων, στο όνομα της κερδοφορίας. Κάνουν λάθος όμως, όσοι χρησιμοποιούν αλόγιστα τα λιπάσματα και τα φυτοφάρμακα. 'Οχι μόνο δεν κερδίζουν, αλλά σε τελευταία ανάλυση αυτό το ήδη ασθενές διατροφικό μοντέλο, το προσβάλλουν ακόμα περισσότερο.
Θέλω να πιστεύω, κύριε Υπουργέ, ότι αυτά τα οποία εξαγγέλλετε σήμερα θα αποτελέσουν αντικείμενο συστηματικής προσοχής, προκειμένου να υλοποιούνται κάθε μέρα, χωρίς χαλαρώσεις που έχουν παρατηρηθεί και στο παρελθόν.
ΠΡΟΕΔΡΕΥΩΝ (Κωνσταντίνος Γείτονας): Να προσθέσουμε και την
πολυφαρμακία στους ανθρώπους.
ΦΩΤΗΣ ΚΟΥΒΕΛΗΣ: 'Εχετε δίκιο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): 'Αλλο μεγάλο πρόβλημα.
Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, συμφωνώ με τις διαπιστώσεις, αλλά και με τα στοιχεία τα οποία παρέθεσε, ο κ. Κουβέλης. Εξάλλου αυτά τα στοιχεία, όπως και ο ίδιος ανέφερε, έχουν βγει από τις μελέτες και τις έρευνες που γίνονται από το ΕΘΙΑΓΕ, στο οποίο έχουμε αναθέσει να κάνει ακριβώς αυτές τις μελέτες και πρέπει να σας πω ότι καθημερινά μετράμε τον αέρα, το νερό και το έδαφος, τα χαρακτηριστικά τους και τα συστατικά τους, για να ξέρουμε τι γίνεται στον τόπο μας. 
Αυτά που ανέφερα προηγουμένως, είναι ένα μέρος των υπουργικών
αποφάσεων, αλλά και των κοινοτικών διατάξεων τις οποίες ήδη εφαρμόζουμε
και είναι σωστή η παρατήρηση ότι αφού τα εφαρμόζουμε, πρέπει να τα εφαρμόζουμε με μεγαλύτερη ίσως αυστηρότητα.
Παρ' όλα αυτά όμως, συμφωνώ επίσης ότι οι υδάτινοι χώροι αποτελούν το κορυφαίο γεγονός της δεκαετίας και είναι στο κέντρο του ενδιαφέροντος μας, γι' αυτό και έχουμε μια συγκεκριμένη πολιτική υδάτινων πόρων, γεγονός που μας κάνει να αντιμετωπίζουμε και όλα τα θέματα της ερημοποίησης. Είναι χαρακτηριστικό ότι την άλλη εβδομάδα θα πρέπει και εγώ να πάω ξανά στη μεγάλη συνάντηση του ΟΗΕ που γίνεται στη Βόννη, όπου θα πάρουν μέρος εκατόν εβδομήντα χώρες, γιατί είναι πρόβλημα όλου του κόσμου το θέμα της διαχείρισης των υδάτινων πόρων. 'Οταν μάλιστα η γεωργία είναι ο μεγάλος καταναλωτής υδάτων -καταναλώνει το 83% των υδάτων της χώρας- τότε καταλαβαίνετε ότι πράγματι για μας είναι ένα πάρα πολύ μεγάλο θέμα.
Πρέπει όμως να σας πω, ότι ήδη μέσα από τις εγκαταστάσεις που έχουμε κάνει για το βιολογικό καθαρισμό των αστικών λυμάτων, πάλι με τη βοήθεια του ΕΘΙΑΓΕ, προχωρήσαμε και ήδη είμαστε στο στάδιο της εφαρμογής σε τρεις πόλεις, Φλώρινα, Λήμνο, σε λίγο στο Ηράκλειο Κρήτης και στον 'Αγιο Νικόλαο Κρήτης. Αμέσως μετά ολοκληρώνεται η μελέτη στην Ψιττάλεια για την επαναχρησιμοποίηση των καθαρισμένων πλέον νερών, τα οποία θ' ανακτούμε από τους βιολογικούς καθαρισμούς για αγροτική χρήση και αυτό είναι ένα πάρα πολύ μεγάλο βήμα χαμηλού κόστους που μας δίνει περισσότερους ακόμη πόρους.
Τέλος, με τη βοήθεια πάλι του ΕΘΙΑΓΕ, εφαρμόζουμε ένα ολοκληρωμένο σύστημα διαχείρισης υδάτινων πόρων που ξεκινά από την κορυφή ενός βουνού και φθάνει μέχρι τα πεδινά, έτσι ώστε να μη χάνεται, ούτε μια σταγόνα νερό και πολύ περισσότερο, όπως σωστά είπατε, αυτή η σταγόνα νερού να είναι τουλάχιστον καθαρή, όχι μόνο για αστική χρήση, αλλά και για τη γεωργία.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου
κύκλου.
Η πρώτη με αριθμό 403/6.12.2000 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Φασούλα, προς τον Υφυπουργό Πολιτισμού (Αρμόδιο για θέματα Αθλητισμού), σχετικώς με τη λήψη μέτρων ανακαίνισης του σταδίου Ειρήνης και Φιλίας, εν όψει των Ολυμπιακών Αγώνων, δεν θα συζητηθεί, λόγω κωλύματος του κυρίου Υπουργού και διαγράφεται.
Δεύτερη είναι η με αριθμό 395/6.12.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Εθνικής Παιδείας και Θρησκευμάτων, σχετικώς με τα κριτήρια επιλογής των περιοχών όπου θα ιδρυθούν νέα Τεχνολογικά Εκπαιδευτικά Ιδρυμάτα, την ίδρυση Σχολής στο Νομό Πιερίας κλπ.
Η επίκαιρη ερώτηση έχει ως εξής:
"Στις 8.12.2000 η ομάδα εργασίας του Υπουργείου σας συνεδριάζει για να αποφασίσει ποια και πόσα νέα τμήματα Τεχνολογικών Εκπαιδευτικών Ιδρυμάτων χρειάζεται η χώρα και πού θα ιδρυθούν. 'Εχουν υποβληθεί περίπου τριακόσιες ογδόντα αιτήσεις από δήμους της χώρας.
Ο Νομός Πιερίας διέρχεται στις ημέρες μας τη μεγαλύτερη οικονομική
κρίση από της ιδρύσεώς του, που με τους οικονομικούς και κοινωνικούς δείκτες να παρουσιάζουν συνεχή πτώση είναι δε από τους ελάχιστους νομούς της χώρας όπου απουσιάζει παντελώς η Τριτοβάθμια Εκπαίδευση.

Πάγιο αίτημα των κατοίκων όλων των φορέων και της Τοπικής Αυτοδιοίκησης είναι η δημιουργία Τ.Ε.Ι. στο Νομό Πιερίας με σχολές όπου έχει συγκριτικά πλεονεκτήματα και απουσιάζουν από τον τεχνολογικό εκπαιδευτικό χάρτη της χώρας, όπως είναι ο τομέας των μεταφορών, της τεχνολογίας καπνού και εναλλακτικών μορφών τουρισμού.
Ερωτάσθε, κύριε Υπουργέ:
1. Εάν υπάρχει σύστημα αντικειμενικής αξιολόγησης-επιλογής και με
ποια κριτήρια των περιοχών και δήμων όπου θα ιδρυθούν τα Τ.Ε.Ι.;
2. Εάν είναι στις προθέσεις σας να ιδρύσετε σχολή ή τμήμα Τ.Ε.Ι. στο
Νομό Πιερίας;"
Ο Υφυπουργός Εθνικής Παιδείας και Θρησκευμάτων κ. Πετσάλνικος έχει το
λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κατ' αρχήν, κύριοι συνάδελφοι, ομάδα εργασίας, η ομάδα εθνικού σχεδιασμού που έχει συσταθεί εδώ και πολλούς μήνες έχει ξεκινήσει την επεξεργασία

των πολλών εκατοντάδων προτάσεων, δεν έχουν κατατεθεί μόνο από τους
δήμους είναι και από διάφορους άλλους φορείς. Αλλά πρόκειται πράγματι για πάρα πολλές προτάσεις που έχουν κατατεθεί κατά καιρούς στο Υπουργείο Παιδείας για τη δημιουργία είτε ξεχωριστών τμημάτων Τ.Ε.Ι. είτε τμημάτων πανεπιστημίων κλπ.
Γι' αυτόν το λόγο συγκροτήθηκε αυτή η ομάδα εθνικού σχεδιασμού από ειδικούς εμπειρογνώμονες που προέρχονται τόσο από τα πανεπιστήμια, όσο και από τα Τ.Ε.Ι. της χώρας και η επιτροπή αυτή εθνικού σχεδιασμού έχει ως έργο την εκπόνηση του εθνικού χωροταξικού και στρατηγικού σχεδίου ανάπτυξης της τριτοβάθμιας εκπαίδευσης.
Οι κατ' αρχήν προτάσεις της ομάδας εργασίας θα υποβληθούν μέχρι τον
Μάρτιο, Απρίλιο, εκτιμούμε του επόμενου έτους, αφού στο μεταξύ θα έχει ολοκληρωθεί και η κατάθεση των επιμέρους στρατηγικών και επιχειρησιακών σχεδίων ανάπτυξης κάθε πανεπιστημίου και κάθε Τ.Ε.Ι.
Σημειώνεται ότι η ίδρυση νέων τμημάτων σχολών ή παραρτημάτων Τ.Ε.Ι., μπορεί να προκύψει ύστερα από πρόταση της συνέλευσης των ιδίων των Ιδρυμάτων ή του πλησιέστερου Τ.Ε.Ι., όταν πρόκειται για παράρτημα. Δηλαδή δεν είναι μόνο οι προτάσεις των τοπικών φορέων ή ατόμων, όπως εσείς καταθέσατε την πρότασή σας, αλλά η συνολική επεξεργασία των προτάσεων θα στηρίζεται και στις προτάσεις των Ιδρυμάτων. Συνήθως, τα Ιδρύματα καταθέτουν προτάσεις οι οποίες θα πρέπει να είναι πλήρεις και τεκμηριωμένες και οι προτάσεις τους να περιλαμβάνουν στοιχεία, όπως την ύπαρξη σημερινών αλλά και μελλοντικών αναγκών της κοινωνίας σε στελέχη πτυχιούχους του προτεινομένου τμήματος ή τμημάτων, την εκτίμηση του κόστους λειτουργίας, τη δυνατότητα εύρυθμης λειτουργίας, ειδικότερα από άποψης χώρων λειτουργίας, εξεύρεσης του κατάλληλου εκπαιδευτικού προσωπικού κλπ. Και στην υπηρεσία μας έχουν διαβιβαστεί εκτός από την πρόταση τη δική σας και αίτημα της συναδέλφου κ. Αρσένη για την Πιερία. 
Επομένως, το Υπουργείο Παιδείας αυτήν τη στιγμή δεν θα προχωρήσει σε
καμία απόφαση για τη δημιουργία α' ή β' Ιδρύματος, θα περιμένουμε την επεξεργασία όπως είπαμε, από την επιτροπή εθνικού σχεδιασμού όλων αυτών των προτάσεων που έχουν κατατεθεί, θα περιμένουμε τη συνολική τους εισήγηση.
Είναι αυτονόητο από όλα αυτά που είπα ότι το Υπουργείο Παιδείας δεν θα συζητήσει μεμονωμένη πρόταση για τη δημιουργία νέων τμημάτων Τ.Ε.Ι. πριν ολοκληρωθεί το έργο αυτής της ομάδας εργασίας, της ομάδας εθνικού σχεδιασμού.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντόπουλος έχει το
λόγο.

ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, αφορμή για την κατάθεση της σημερινής επίκαιρης ερώτησης ήταν η προτελευταία συνεδρίαση σύμφωνα με
τις πληροφορίες μου της ομάδας εργασίας που πολύ σοφά συγκρότησε το Υπουργείο σας για το στρατηγικό και χωροταξικό σχεδιασμό των νέων Τ.Ε.Ι. και νέων Α.Ε.Ι. στη χώρας μας, αλλά αφορμή αποτέλεσαν και τα δημοσιεύματα του Τύπου, πολλά εκ των οποίων με ειρωνική διάθεση αναφέρουν ότι όλοι θέλουν ένα Α.Ε.Ι. στο χωριό τους, καταγγελίες για υπόγειες συμμαχίες των τοπαρχών και ρουσφετολογικές διελκυστίνδες που αφορούν δόξα και
διαχείριση πολλών δισεκατομμυρίων, για αγώνα δρόμου που κάνουν διάφορες πόλεις για να εξασφαλίσουν μία έδρα πανεπιστημίου, για αιτήματα και διαπληκτισμούς Βουλευτών και πόλεων, αλλά εσείς και απευθύνομαι και σε σας, κύριε Υπουργέ, μέσω του Προεδρείου, σαν Βουλευτής που εκλέγεστε στην ελληνική επαρχία και μάλιστα στην ακριτική επαρχία, γνωρίζετε πολύ καλά την ανάγκη της περιφερειακής αποκέντρωσης της τριτοβάθμιας εκπαίδευσης, κάτι που ενθαρρύνει και η Ευρωπαϊκή 'Ενωση, κάτι που συναποφασίζεται και συμμετείχε και ο 'Ελληνας Υπουργός Παιδείας τον Ιούνιο του 1999 στην Πολώνια όπου βγήκε και η αντίστοιχη διακήρυξη.
Γνωρίζετε πολύ καλά ότι οι φοιτητές στην ελληνική επαρχία δίνουν μια ανάσα. Για την επαρχία η ύπαρξη φοιτητών είναι πηγή οξυγόνου. Από την

άλλη πλευρά, όσον αφορά το νομό μου, ξέρετε πολύ καλά ότι διέρχεται τη μεγαλύτερη οικονομική και κοινωνική κρίση. Γνωρίζετε πολύ καλά ότι απέχει μόλις πενήντα πέντε χιλιόμετρα χλμ. από το κεντρικό Τ.Ε.Ι. της χώρας. 
Υπάρχουν οι ανάγκες της αγοράς. 'Εχει συγκριτικά πλεονεκτήματα στον
τομέα των μεταφορών λόγω του οδικού άξονα, λόγω της σιδηροδρομικής 
γραμμής, λόγω του διαμετακομιστικού κέντρου που υπάρχει στην περιοχή. Γνωρίζετε ότι υπάρχουν ανεπτυγμένα εργοστάσια για καπνό, ότι υπάρχουν

εναλλακτικές μορφές τουρισμού, οπότε οι τρεις προτάσεις που καταθέσαμε και αφορούν τη σχολή μεταφορών, εμπορίας και διακίνησης αγροτικών προϊόντων, όπως επίσης και τις άλλες προτάσεις που ανέφερα, είναι περισσότερο από απαραίτητες.
Θα ήθελα, κύριε Υπουργέ μια δέσμευσή σας ότι θα εξετάσετε σοβαρά την περίπτωση της Πιερίας γιατί πραγματικά το αξίζει, το διεκδικεί εδώ και χρόνια, αν και στις διακόσιες τριάντα τρεις προτάσεις που υπάρχουν στη λίστα του Υπουργείου σας μέχρι 25.5.2000 δεν υπάρχει η Πιερία. Υπάρχουν οι δύο προτάσεις που σας ανέφερα. Ελπίζω ότι το Υπουργείο σας θα εξετάσει και αυτές τις δύο προτάσεις της Πιερίας. Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής Παιδείας και
Θρησκευμάτων κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κατ' αρχήν, όπως σας είπα, κύριε συνάδελφε, και νωρίτερα, αυτή η επιτροπή εθνικού σχεδιασμού δεν ολοκληρώνει τις συνεδριάσεις της τώρα. Είναι στο πρώτο στάδιο των διαδικασιών αυτών και εκτιμούμε ότι τελικά την πρότασή της, την εκτίμησή της, θα την καταθέσει στο Υπουργείο Παιδείας περί τον Μάρτιο- Απρίλιο. Δεν ευσταθεί αυτό που είπατε ότι είναι η προτελευταία ή τελευταία συνεδρίαση που γίνεται. Υπάρχουν διάφορες συνεδριάσεις που

έχουν γίνει, αλλά χρειάζονται περισσότερο χρόνο λόγω του μεγάλου αριθμού των προτάσεων που έχουν κατατεθεί.
Δεύτερον, από πλευράς του Τ.Ε.Ι. Θεσσαλονίκης, πιθανόν να μην υπάρχει πρόταση για την Πιερία. Δεν είναι πρόταση του Υπουργείου Παιδείας. Οι προτάσεις αυτές δεν είναι του Υπουργείου Παιδείας. Είναι διαφόρων φορέων, ιδρυμάτων, Βουλευτών, της Tοπικής Aυτοδιοίκησης, παραγωγικών φορέων για όλη την Ελλάδα. Και βέβαια πράγματι η λειτουργία ενός Τμήματος ή μιας Σχολής ή ενός iδρύματος τριτοβάθμιου σε μια συγκεκριμένη περιοχή συμβάλλει στην πολιτιστική, sτην κοινωνική, στην οικονομική ανάπτυξη, αλλά ο εκπαιδευτικός σχεδιασμός θα πρέπει κατά κύριο λόγο να γίνεται με βάση την υψηλή ποιότητα της παρεχόμενης εκπαίδευσης που πρέπει να εξασφαλίσουμε.
'Ολες οι περιοχές της Ελλάδος έχουν τα δικά τους επιχειρήματα. Ο εθνικός εκπαιδευτικός σχεδιασμός όμως θα πρέπει, επαναλαμβάνω, να στηρίζεται στην εξασφάλιση όλων εκείνων των προϋποθέσεων που θα εξασφαλίζουν στα νέα παιδιά, που θα φοιτούν σ' αυτά τα ιδρύματα ή σ' αυτά τα τμήματα, υψηλής ποιότητας εκπαίδευση. Με βάση, λοιπόν, αυτά τα κριτήρια θα γίνει ο εθνικός σχεδιασμός. Αλλά επαναλαμβάνω ότι το Υπουργείο Παιδείας αυτήν τη στιγμή δεν δεσμεύεται για καμιά πρόταση, διότι είναι αδύνατον και δεν θα συζητήσουμε μεμονωμένα οποιαδήποτε πρόταση ή οποιοδήποτε αίτημα για την ίδρυση νέων τμημάτων είτε στην Πιερία είτε οπουδήποτε αλλού. Θα περιμένουμε, επαναλαμβάνω, την τεκμηριωμένη επιστημονικά εισήγηση και τις εκτιμήσεις της επιτροπής εθνικού σχεδιασμού μετά από τρεις-τέσσερις μήνες. Μετά απ' αυτήν τη διαδικασία το Υπουργείο και η Κυβέρνηση γενικά θα πρέπει να λάβει τις αποφάσεις της για το σχεδιασμό ανάπτυξης της τριτοβάθμιας εκπαίδευσης για τα επόμενα χρόνια.
ΠΡΟΕΔΡΕΥΩΝ (Κωνσταντίνος Γείτονας): Τρίτη και τελευταία είναι η με αριθμό 407/6.12.2000 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη, προς τον Υπουργό Ανάπτυξης σχετικώς με την καταγγελία της 'Ενωσης Καταναλωτών και Δανειοληπτών για παραπλανητική τηλεοπτική διαφήμιση της Τράπεζας EUROBANK κλπ.
Η επίκαιρη ερώτηση του κ. Καρατζαφέρη σε περίληψη έχει ως εξής:
" Τον Ιούλιο 1999, η ένωση Καταναλωτών και Δανειοληπτών προσέβαλε το
τηλεοπτικό διαφημιστικό μήνυμα της τράπεζης EUROBANK, με θέμα "τώρα ένα εκατομμύριο σε κάθε μέλος της οικογένειας για πάντα με τον ανοιχτό λογ/μό EUROBANK" σαν παραπλανητικό και ζήτησε την παραπομπή του στην επιτροπή δεοντολογίας της 'Ενωσης Διαφημιστικών Εταιρειών Ελλάδας. Η επιτροπή αυτή δέχθηκε ότι το συγκεκριμένο μήνυμα ήταν παραπλανητικό για δύο λόγους και κατόπιν τούτου, διακόπηκε η προβολή του.
Με επιστολή της προς το Υπουργείο Ανάπτυξης, η 'Ενωση υπέβαλε όλα τα στοιχεία της υπόθεσης και ζήτησε την επιβολή του προβλεπόμενου από τον νόμο προστίμου. Στις 5 Αυγούστου 1999, με έγγραφό του το Υπουργείο ζήτησε από την τράπεζα EUROBANK να του γνωρίσει τις απόψεις της στο θέμα. Εν τούτοις, μέχρι σήμερα, η EUROBANK δεν έχει απαντήσει το έγγραφο του

Υπουργείου, ενώ και ο σημερινός Υπουργός καθώς και ο προκάτοχός του δεν επέβαλαν το προβλεπόμενο πρόστιμο για παραπλανητική διαφήμιση. 
Ερωτάται ο κύριος Υπουργός:
Για ποιο λόγο δεν έχει επιβληθεί μέχρι σήμερα το προβλεπόμενο
πρόστιμο για παραπλανητική διαφήμιση στην τράπεζα EUROBANK;
Πόσα πρόστιμα και αναλυτικά ποια και σε ποιους έχει επιβάλει το
Υπουργείο μέχρι σήμερα για παραπλανητικές διαφημίσεις;
Ποια Διεύθυνση του Υπουργείου είναι αρμόδια, εάν ελέγχονται και με ποιους τρόπους οι διαφημίσεις για τη νομιμότητά τους;"
Η κυρία Υφυπουργός έχει το λόγο.

ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Κύριε Πρόεδρε, κατ'αρχήν θα ήθελα να ζητήσω συγγνώμη από το Σώμα και από σας για την καθυστέρησή μου που οφείλεται σε ένα μπλοκάρισμα της οδού Ακαδημίας...
ΠΡΟΕΔΡΕΥΩΝ (Κωνσταντίνος Γείτονας): Δεν χρειάζεται να απολογηθείτε. 'Ηλθατε ακριβώς στην ώρα σας. Απλούστατα δεν εμφανιστήκατε πριν και
υπήρξε ερωτηματικό...
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Θα ήθελα, κύριε Πρόεδρε, να αναφερθώ στα εξής, απαντώντας στην επίκαιρη ερώτηση του κ. Καρατζαφέρη. 
Στη χώρα μας έχει εκδοθεί υπουργική απόφαση με την οποία η Ελλάδα
εναρμονίστηκε με τις οδηγίες της Ευρωπαϊκής 'Ενωσης, για την καταναλωτική πίστη. Η υπουργική αυτή απόφαση που εκδόθηκε από το 1994 καθορίζει τους όρους κατάρτισης των συμβάσεων πίστωσης. Οι συμβάσεις αυτές αναφέρονται

στο δανεισμό με δόσεις, στα προσωπικά και καταναλωτικά δάνεια και στις πιστωτικές κάρτες. 
Για την εφαρμογή αυτών των αποφάσεων το Υπουργείο Ανάπτυξης έχει
εκδώσει εγκυκλίους με οδηγίες προς τα πιστωτικά ιδρύματα, αλλά και εγκυκλίους με συμβουλές προς τους καταναλωτές, τους πελάτες των τραπεζών, προκειμένου να είναι ενημερωμένοι για το περιεχόμενο των συμβάσεων και τη διαφημιστική εκστρατεία των πιστωτικών ιδρυμάτων. 
Βεβαίως η Τράπεζα της Ελλάδος και συγκεκριμένα η Γενική Επιθεώρηση
των Τραπεζών, ως αρμόδιο εποπτεύων όργανο, ρυθμίζει στα πλαίσια των αρμοδιοτήτων της, με σχετικές εγκυκλίους του διοικητή της, τα ζητήματα που αφορούν στην τήρηση των διατάξεων της υπουργικής αυτής απόφασης και έχει επιστήσει την προσοχή των τραπεζών στην υποχρέωσή τους να ενημερώνουν τους συναλλασσόμενους για τους όρους που διέπουν τις 
τραπεζικές συναλλαγές μετά την απελευθέρωση του τραπεζικού συστήματος και ιδιαίτερα σε ό,τι αφορά τη διαφάνεια, τον υγιή ανταγωνισμό, την αξιοπιστία, την αποτελεσματικότητα του τραπεζικού συστήματος.

Θα ήθελα επίσης να πω ότι σε σχέση με τη συγκεκριμένη διαφήμιση η
αρμόδια υπηρεσία του Υπουργείου Ανάπτυξης η Διεύθυνση προστασίας του καταναλωτή, δεν έλαβε ποτέ καμία καταγγελία από κάποιον καταναλωτή, κάτι που σε άλλες περιπτώσεις συνήθως συμβαίνει.
Υπήρξε στις 19-7-99 μία καταγγελία της 'Ενωσης Καταναλωτών και
Δανειοληπτών η οποία κατήγγειλε ότι το συγκεκριμένο διαφημιστικό μήνυμα παραβίαζε τον κώδικα δεοντολογίας των Ελλήνων διαφημιστικών επιχειρήσεων. 
Η παράβαση όμως των διατάξεων του κώδικα δεοντολογίας που έχουν
συνυπογράψει οι διαφημιστικές εταιρείες, δεν συνεπάγεται κατ' ανάγκη την παράβαση των διατάξεων του νόμου 2251/94 περί προστασίας του καταναλωτή, και συγκεκριμένα του άρθρου 9 στο οποίο ρυθμίζονται τα σχετικά με την παραπλανητική διαφήμιση θέματα.
Συγκεκριμένα η 'Ενωση καταγγέλει ότι η EUROBANK ισχυρίζεται ότι το
δάνειο δίνεται σε όλους, ενώ δίνεται επιλεκτικά και μόνο σε όσους πληρούν αυστηρά και καθορισμένα τους όρους.
Επίσης καταγγέλλει ότι η έκφραση "για πάντα" ισχύει με όρους και
προϋποθέσεις και άρα υπ' αυτήν την έννοια είναι παραπλανητική.
Βεβαίως φαντάζομαι ότι θα συμφωνήσουν όλοι πως στα σύντομα χρονικά πλαίσια ενός διαφημιστικού μηνύματος δεν είναι δυνατή η αναγραφή των επιμέρους όρων δανειοδότησης και εξυπακούεται ότι η χορήγηση δανείων γίνεται με προϋπόθεση τη φερεγγυότητα του δανειολήπτη.
Επίσης η 'Ενωση στήριζε την καταγγελία της στο ότι η παρότρυνση του
καταναλωτή...
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Υφυπουργού)
ΠΡΟΕΔΡΕΥΩΝ (Κωνσταντίνος Γείτονας): Τελείωστε, κυρία Υπουργέ.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Τελειώνω, κύριε Πρόεδρε. ..για σύναψη δανείων δημιουργεί χρέη στους καταναλωτές με όλους τους

παράγωγους κινδύνους και στο ότι το διαφημιστικό μήνυμα στηριζόταν στην έλλειψη πείρας και γνώσεων του 'Ελληνα καταναλωτή. Αυτά δεν συνιστούν στοιχεία της συγκεκριμένης διαφήμισης, αλλά αφορούν γενικότερα στο ερώτημα αν πρέπει ή δεν πρέπει να διαφημίζεται η καταναλωτική πίστη. 
(Στο σημείο αυτό κτυπάει ξανά το κουδούνι λήξεως του χρόνου ομιλίας
της κυρίας Υφυπουργού)

ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, ευχαριστώ. 'Εχετε
υπερβεί τα τέσσερα λεπτά. Τα υπόλοιπα στη δευτερολογία σας.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Κύριε Πρόεδρε, ένα λεπτό
και τελειώνω. Είναι σημαντικό το ζήτημα. 
ΠΡΟΕΔΡΕΥΩΝ (Κωνσταντίνος Γείτονας): Λυπάμαι, μιλήσατε ήδη
τεσσεράμισι λεπτά.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Κύριε Πρόεδρε, την ανοχή
σας για μισό λεπτό. 
ΠΡΟΕΔΡΕΥΩΝ (Κωνσταντίνος Γείτονας): Τα υπόλοιπα στη δευτερολογία σας. Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, νομίζω ότι δεν έπρεπε να
ήσαστε τόσο αψύς με την κυρία Υφυπουργό.
ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, δεν θέλει
συνήγορο η κυρία Υφυπουργός. 
ΓΕΩΡΓΙΟΣ ΚΑΡΑΤΖΑΦΕΡΗΣ: Οι κυρίες έχουν πάντα μία προτεραιότητα και πρέπει να τυγχάνουν του σεβασμού μας ιδιαιτέρως δε όταν εκλέγονται στην

ίδια περιφέρεια με μας. Να έχουμε τουλάχιστον κάποια στοιχειώδη αβρότητα, όταν έχουμε τέτοιες παρουσίες μέσα στην Αίθουσα, οι οποίες δεν είναι και πολλές στο κάτω-κάτω.
Θα έλεγα όμως, κυρία Υφυπουργέ, ότι η απάντησή σας δεν με κάλυψε. Εδώ έχουμε μια σαφή εξαπάτηση από την EUROBANK. 'Εχετε μία καταγγελία δύο Ενώσεων, οι οποίες είναι θεσμοθετημένες. Η μία ιδιαιτέρως, η 'Ενωση Διαφημιστών Ελλάδος, σας λέει ότι εδώ παραπλανά. Αυτό δεν είναι κάτι το οποίο μπαίνει σε οποιαδήποτε διαδικασία επωάσεως ή σκέψεως. Εξαπατά η διαφήμιση αυτή. Να φανταστείτε ότι είχε κι ένα σκυλάκι ως μέλος της οικογένειας. Ως και γι' αυτό έλεγε ότι κι αυτό σχεδόν μπορεί να πάρει ένα εκατομμύριο (1.000.000) δάνειο.
Το θέμα είναι κατά πόσον αφήνουμε τον κ. Λάτση ασύδοτο να κάνει ότι θέλει σ' αυτήν τη χώρα. Και κατά πόσον μπορείτε εσείς να σηκώσετε το βάρος του να στριμώξετε τον κ. Λάτση. Βλέπετε ότι καθημερινώς ο κ. Λάτσης και οι άλλοι μεγάλοι τραπεζίτες εξαπατούν και καταπατούν τα δικαιώματα των Ελλήνων πολιτών. Υπερχρεώνουν τους πολίτες, τους στριμώχνουν και εν συνεχεία πηγαίνουν στον πλειστηριασμό των σπιτιών τους. Είμαστε εδώ αποφασισμένοι να σταματήσουμε αυτόν τον εγκληματικό τραγέλαφο, το βρόγχο, τη λαιμητόμο, την τανάλια, τη μέγγενη που πνίγει τον ελληνικό λαό; 'Η είστε εδώ για να προστατεύετε τον κ. Λάτση και τους άλλους τραπεζίτες; Αυτό είναι και το μεγάλο δίλημμα.
Θα μου πείτε βέβαια, εσείς θα αναλάβετε το βάρος όταν ο κ. Λάτσης ήταν ο άνθρωπος, ο οποίος συνόδευε στις κρουαζιέρες το νέο πλανητάρχη; 'Οταν ο κ. Λάτσης είναι αυτός, ο οποίος επιβάλλεται στον πλανητάρχη, θα μπορέσετε εσείς να του επιβληθείτε; Το καταλαβαίνω.
Αλλά εν πάση περιπτώσει, αν θέλετε να τιμήσετε αυτό το οποίο λέτε και δεν εφαρμόζετε εσείς που είστε και Κυβέρνηση, προστατεύστε και λίγο τον πολίτη απ' όλες αυτές τις αδικίες, οι οποίες μεθοδεύονται από κάποιους σαν τον κ. Λάτση. Δείξτε σας παρακαλώ πάρα πολύ εκείνη την τόλμη και την αρετή να προστατεύσετε επιτέλους τον πολίτη από τις αδικίες που του γίνονται μ' αυτές τις μεθοδεύσεις, τους πλειστηριασμούς και τα εγκλήματα, τα οποία διενεργεί ο κ. Λάτσης και οι άλλοι.
ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, η κυρία Υπουργός μίλησε τεσσεράμισι λεπτά έναντι τριών που ορίζει ο Κανονισμός. Κι εσείς μιλήσατε δυόμισι λεπτά. Καθήκον, λοιπόν, του Προεδρείου είναι να φροντίζει για την τήρηση του Κανονισμού.
ΓΕΩΡΓΙΟΣ ΚΑΡΑΤΖΑΦΕΡΗΣ: Η τήρηση του Κανονισμού μπροστά στην κυρία
Υπουργό μπορεί να πάει πίσω. Να μην τα καταθέτουμε όλα για τη σκοπιμότητα.
ΠΡΟΕΔΡΕΥΩΝ (Κωνσταντίνος Γείτονας): Αφήστε τις προστασίες, κύριε
Καρατζαφέρη. Αρκετοί οι προστάτες υπάρχουν σ' αυτόν τον τόπο...
Η κ. Αποστολάκη έχει το λόγο.

ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Ευχαριστώ, κύριε Πρόεδρε. Θα αναφερθώ σε ορισμένες ακόμα από τις αιτιάσεις που η 'Ενωση
Καταναλωτών και Δανειοληπτών έχει στην καταγγελία της για να αποδείξω ότι είναι αβάσιμες και δεν στοιχειοθετούν την κατηγορία της παραπλανητικής διαφήμισης.
Και θέλω να διαβεβαιώσω τον κ. Καρατζαφέρη ότι σε αντίθετη περίπτωση το Υπουργείο Ανάπτυξης δεν θα είχε διστάσει να επιβάλει τα προβλεπόμενα από το νόμο πρόστιμα, όπως έχει κάνει στο παρελθόν. Κι επειδή στο τέλος της ερωτήσεώς του αναφέρεται σ' αυτά θέλω να του πω ότι μέχρι σήμερα το Υπουργείο Ανάπτυξης έχει επιβάλει διοικητικές κυρώσεις κατ' εφαρμογήν του άρθρου 9 του ν. 2251/1994 για την προστασία του καταναλωτή ύψους 292,5 εκατομμυρίων.
Κύριε Πρόεδρε, είναι στη διάθεση του κ. Καρατζαφέρη και του Σώματος ο κατάλογος των εταιρειών με τα πρόστιμα, τα οποία έχουν επιβληθεί κι έχουν εισπραχθεί από το Υπουργείο Ανάπτυξης. Αυτά για να μην υπάρχει αυτή η αχλή και αυτή η εντύπωση ότι τάχα υποχωρούμε και δεν προστατεύουμε τους καταναλωτές υποχωρώντας πίσω από συγκεκριμένα οικονομικά ή άλλου είδους συμφέροντα.
Θα ήθελα να απαντήσω με συγκεκριμένα στοιχεία τα οποία άλλωστε σας καταθέτω εδώ σ' αυτόν τον ισχυρισμό ο οποίος είναι παντελώς ανυπόστατος. 
Αναφέρει η 'Ενωση Καταναλωτών και Δανειοληπτών, κύριε Καρατζαφέρη,
"το γεγονός ότι δεν ανέφερε το επιτόκιο και τα λοιπά στοιχεία επιβάρυνσης του δανείου, καθιστά τη διαφήμιση παραπλανητική". Μα σύμφωνα με την ισχύουσα υπουργική απόφαση για την καταναλωτική πίστη τα στοιχεία αυτά θα πρέπει να αναφέρονται μόνο εάν η διαφήμιση αναφέρει στοιχεία περί του κόστους της πίστωσης, πράγμα που η συγκεκριμένη διαφήμιση δεν ανέφερε. Αυτό σε συνδυασμό με την προηγούμενή μου απάντηση σημαίνει και αποδεικνύει το ότι δεν πληρούνται οι προϋποθέσεις που το άρθρο 9 του 2251/94 θέτει. Μόνο εάν αυτές οι προϋποθέσεις επληρούντο θα είχαμε τη δυνατότητα να επιβάλουμε κυρώσεις και να είσθε βέβαιος ότι θα το είχαμε κάνει.

ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από
τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "για τα ογδόντα χρόνια από την ενσωμάτωση της Θράκης στην Ελλάδα", πενήντα τρεις μαθητές και δύο συνοδοί-καθηγητές από το 1ο Λύκειο Αγίου Δημητρίου Αττικής.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
εισερχόμαστε στην ημερήσια διάταξη των 

ΕΠΕΡΩΤΗΣΕΩΝ
Θα συζητηθεί η υπ' αριθμόν 9/26.9.2000 επερώτηση των Βουλευτών της
Νέας Δημοκρατίας κ. Θ. Αναγνωστόπουλου, της κ. Θεοδώρας Μπακογιάννη, Β. Πολύδωρα, Α. Ανδρεουλάκου, Χ. Μαρκογιαννάκη, Α. Λυκουρέζου, της κας 'Αννας Μπενάκη-Ψαρούδα και Χ. Ζώη σχετικά με το ζήτημα της "παράνομης ελληνοποίησης" αλλογενών προσώπων κλπ., προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, Δικαιοσύνης και Δημόσιας Τάξης.
Με επιστολή της η Νέα Δημοκρατία γνωρίζει ότι για τη σημερινή συζήτηση της επερώτησης προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, Δικαιοσύνης και Δημόσιας Τάξης με αριθμό 9/26.9.2000 ορίζεται Κοινοβουλευτικός Εκπρόσωπος ο Βουλευτής Καρδίτσας κ. Θεόδωρος Αναγνωστόπουλος.
Το λόγο έχει ο πρώτος επερωτών ο κ. Ανδρεουλάκος.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κυρίες και κύριοι συνάδελφοι, το θέμα των ελληνοποιήσεων και μάλιστα των παρανόμων ελληνοποιήσεων είναι μείζον θέμα και γι' αυτό απασχολεί και σήμερα το Εθνικό Κοινοβούλιο και γι' αυτό απασχολεί τον Τύπο εδώ και μήνες με σωρεία δημοσιευμάτων.
Είναι καίριας σημασίας το θέμα των ελληνοποιήσεων διότι η απόκτηση της ελληνικής ιθαγένειας, η επιβεβαίωση της ελληνικής ιθαγένειας είναι υψίστη κρατική λειτουργία, διότι αναφέρεται στη σύνθεση του εκλογικού σώματος, αναφέρεται στη σύνθεση του νομίμου πληθυσμού, του νομίμου λαού και γι' αυτό βεβαίως πρέπει να είναι και ευθύνη του κεντρικού πυρήνα του κράτους και όχι του δευτέρου βαθμού Τοπικής Αυτοδιοίκησης.

'Εχει δε, τεράστια σημασία διότι εξ αυτού εξαρτάται η ομαλή
λειτουργία του πολιτεύματος, η ποιότητα της δημοκρατίας, αφού αφορά στη σύνθεση του εκλογικού σώματος.
Επιτέλους θα πρέπει οι κυβερνήσεις να αναδεικνύονται από το νόμιμο πληθυσμό της χώρας, από αυτούς οι οποίοι δικαιούνται να είναι 'Ελληνες πολίτες και να έχουν εκλογικά δικαιώματα.
Το θέμα δεν είναι μόνο ότι αφορά στην ποιότητα και στην ομαλή λειτουργία του δημοκρατικού πολιτεύματος αλλά έχει και πολλές άλλες παρενέργειες. 'Οταν γίνεται κάποιος 'Ελλην πολίτης, και αποκτά την ελληνική ιθαγένεια με σωρεία εγκληματικών ενεργειών, με τη βοήθεια κυκλώματος στο οποίο εν πολλοίς εμπλέκονται και κρατικά όργανα, αυτός τι πολίτης μπορεί να γίνει; Αυτός ασφαλώς είναι ένας εν ενεργεία εγκληματίας, είναι ένα κακοποιό στοιχείο το οποίο ανωμαλία θα δημιουργήσει στον τόπο και τίποτε άλλο.
Δεν είναι τυχαίο, αξιότιμοι κύριοι συνάδελφοι, ότι τα τελευταία
χρόνια που παρατηρείται αυτός ο κατακλυσμός των παρανόμων ελληνοποιήσεων, έχουμε "ποιοτική" αναβάθμιση του εγκλήματος, δηλαδή έχουμε οργανωμένο έγκλημα, έχουμε ανάπτυξη συμμοριών, μαφιών, χαρακτηριστικά τα οποία δεν είχε η ελληνική εγκληματικότητα μέχρι προ ολίγων ετών.
Πέραν της αυξήσεως της εγκληματικότητας έχει να κάνει και με την ομαλότητα της αγοράς εργασίας και με ένα σωρό άλλα θέματα, τα οποία άμεσα και έμμεσα επηρεάζουν την ελληνική κοινωνία και τη λειτουργία του κράτους.
Θα κάνω μία σύντομη αναφορά στα πιο καίρια δημοσιεύματα του ελληνικού Τύπου. Βεβαίως, να μη λεχθεί από πλευράς επερωτωμένου Υπουργού "με τα δημοσιεύματα θα κάνετε κριτική στην Κυβέρνηση"; Αυτό το λέω γιατί υπάρχουν αδιάσειστα έγγραφα τα οποία βασίμως πιθανολογούν το όργιο των παρανόμων ελληνοποιήσεων. Εξ αφορμής αυτών των στοιχείων ωθήθη ο Τύπος, πάρα πολλές εφημερίδες όλου του πολιτικού φάσματος, για να θέσουν με επιμονή, με συστηματικότητα, το θέμα των παρανόμων ελληνοποιήσεων.
Η εφημερίδα "ΑΠΟΓΕΥΜΑΤΙΝΗ ΤΗΣ ΚΥΡΙΑΚΗΣ" η οποία πρωτοστάτησε στο θέμα της αποκαλύψεως και κολασμού των παρανόμων ελληνοποιήσεων, με αλλεπάλληλα δημοσιεύματά της, μετά τις εκλογές, έθεσε το ζήτημα των παρανόμως ελληνοποιηθέντων ομογενών και αλλογενών. Ιδιαιτέρως καταγγέλθηκε ότι περί την πρεσβεία της Μόσχας είχε στηθεί επιχείρηση, ένα είδος πρατηρίου κατασκευής και εμπορίας ελληνικών διαβατηρίων, βίζας και άλλων πλαστών δικαιολογητικών εγγράφων, τα οποία πωλούνταν σε χιλιάδες Ρώσους και άλλους αλλοδαπούς επιχειρηματίες ή μαφιόζους, κάθε άλλο παρά ομογενείς, με εισπράξεις δισεκατομμυρίων δολαρίων.
Από τις 23 Απριλίου ενεστώτος έτους και μετέπειτα η προαναφερθείσα εφημερίδα κατήγγειλε ότι καθοριστικό ρόλο στην υπόθεση των ελληνοποιήσεων διαδραμάτισαν διπλωματικοί παράγοντες. Γίνεται λόγος ονομαστικά για τον πρεσβευτή της Ελλάδας στη Μόσχα και κατόπιν στη Λευκωσία κ. Κυριάκο Ροδουσάκη.
Στις 23 Απριλίου γίνεται λόγος ακόμα και για δημοσιογραφικό όργανο το οποίο έλαβε μέρος στην επιχείρηση παρανόμων επιχειρήσεων. Πρόκειται για το περιοδικό "ΝΕΑ ΚΟΛΧΙΔΑ" που εξέδιδε το Εθνικό 'Ιδρυμα Υποδοχής και Αποκατάστασης Αποδήμων και Παλιννοστούντων Ομογενών Ελλήνων, τα γραφεία του οποίου βρίσκονται επί της οδού Μπουμπουλίνας 19. Η εφημερίδα κάνει λόγο για εμπόριο ελπίδος και καταγγέλλει ότι καθ' όλη την προεκλογική περίοδο και ως τις 16 Απριλίου, δηλαδή μία εβδομάδα μετά τις εκλογές είχε στηθεί βιομηχανία αιτήσεων για παροχή δανείων σε παλιννοστούντες. Το ίδρυμα δεχόταν αιτήσεις για αγορά σπιτιών, μέχρι και για αγορά αυτοκινήτων. Πρόσθεσε δε, ότι μέχρι και την τελευταία στιγμή των εκλογών μοιράζονταν διατακτικές για τη σίτιση ομογενών, εκμεταλλευόμενη η Κυβέρνηση ακόμα και σε αυτό το σημείο τον πόνο και την ανέχεια των παλιννοστούντων, ενώ ανοιχτά επεσημαίνετο ότι πρέπει να ψηφίσουν Σημίτη, γιατί ο Καραμανλής θα τους διώξει.
Την επόμενη Κυριακή η ίδια εφημερίδα, την ημέρα του Πάσχα, επανέρχεται στο ίδιο ζήτημα, με αφορμή την ομολογία του Σεργκέι Κότοβιτς, Ουκρανού, ο οποίος δολοφόνησε Τσετσένο στον Πειραιά και ο οποίος είχε ψηφίσει σε εκλογικό τμήμα του Μενιδίου, διότι διέθετε και ταυτότητα και διαβατήριο και εκλογικό βιβλιάριο. Ο ίδιος επίσης ομολόγησε ότι είχε προμηθευτεί όλα αυτά τα έγγραφα έναντι τριάντα χιλιάδων δολαρίων από τη Μόσχα, συνδέοντας μάλιστα και την ελληνική πρεσβεία.
Εδώ γεννάται το ερώτημα, κύριοι συνάδελφοι, ένας κακοποιός, ο οποίος
συλλαμβάνεται, διότι υπήρχε σήμα της IΝΤΕΡΠΟΛ, έχει έφεση να πάει να ασκήσει το εκλογικό δικαίωμα, τη στιγμή κατά την οποία δεν ήτο 'Ελλην και ο οποίος ήταν διακεκριμένος μαφιόζος; Εδώ 'Ελληνες πολίτες, που δικαιούνται να ψηφίσουν, με νόμιμο εκλογικό δικαίωμα, δεν πήγαν να ασκήσουν, σε ένα μεγάλο ποσοστό, το εκλογικό τους δικαίωμα. Ο καταδιωκόμενος μαφιόζος γιατί πήγε και ψήφισε; Εκτός από τα τριάντα χιλιάδες δολάρια είχε δώσει και κάτι παραπάνω για να του χορηγηθούν όλα αυτά τα ταξιδιωτικά έγγραφα και η πολυπόθητη ελληνική ιθαγένεια;
Εδώ μπαίνει το ερώτημα και περιμένουμε απάντηση από τον κύριο
Υπουργό.
Η ίδια εφημερίδα, επικαλούμενη πληροφορίες, αναφέρει ότι από το 1995 είχε στηθεί, με ανάμειξη προσώπων της ελληνικής πρεσβείας στη Μόσχα, ολόκληρη εμπορική επιχείρηση και μάλιστα επιχείριση εκδόσεως πλαστών ταξιδιωτικών εγγράφων, βίζας κλπ. και άλλων δικαιολογητικών και πιστοποιητικών. Γράφει επίσης ότι 'Ελληνες επιχειρηματίες, οι οποίοι αναπτύσσουν επιχειρηματική δραστηριότητα στη Μόσχα, είχαν ενημερώσει σχετικώς κυβερνητικούς και κομματικούς παράγοντες του ΠΑ.ΣΟ.Κ. ότι "εδώ εξευτελιζόμαστε διότι η ελληνική ιθαγένεια έχει μπει στο σφυρί". Αναφέρεται δε από την εφημερίδα ότι ο κ. Σκανδαλίδης, ο κ. Ρωμαίος και ο κ. Λιβάνης είχαν σχετικώς ενημερωθεί από τους 'Ελληνες επιχειρηματίες της Μόσχας.
Επίσης, καταγράφονται πληροφορίες για μεταφορά ελληνοποιηθέντων μέσω της ελληνικής πρεσβείας στην Κύπρο, όπου το 1998 είχε μετατεθεί ο κ. Ροδουσάκης από την πρεσβεία της Μόσχας και για διανομή εκλογικών βιβλιαρίων στο αεροδρόμιο μέσα σε χαρτόκουτα. 
Την Κυριακή 7 Μαϊου η ίδια εφημερίδα επανέρχεται στο ζήτημα. Εν τω μεταξύ όμως είδε το φως της δημοσιότητας στην εφημερίδα "ΒΡΑΔΥΝΗ" της 5ης Μαίου 2000, διαταγή της 6ης Απριλίου 1998 του σημερινού αρχηγού της ΕΛ.ΑΣ. και τότε προϊσταμένου κλάδου κ. Γιάννη Γεωργακόπουλου για την παροχή διευκολύνσεων στους ομογενείς που εφοδιάζονται με θεωρήσεις παλιννόστισης καθ' οιονδήποτε τρόπο, έστω δηλαδή και με παράνομο.
Και εδώ βεβαίως εγείρεται το πολιτικό ερώτημα: Μόνος του ενήργησε ο
κ. Γεωργακόπουλος, ο τότε κλαδάρχης και σημερινός Αρχηγός της ΕΛ.ΑΣ. ο οποίος παρά τα όσα του καταμαρτυρούνται και παρά τις εις βάρος του ποινικές διώξεις παραμένει σταθερά στη θέση του; 'Η έλαβε πολιτικές εντολές;
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
'Ενα δεύτερο ερώτημα. Διάβασα τα Πρακτικά παρόμοιας επερωτήσεως, η
οποία συζητήθηκε στις 26 Μαϊου του τρέχοντος έτους και είδα ότι η Υπουργός Εσωτερικών κ. Βάσω Παπανδρέου είπε ότι από το 1990 υπήρχε ένα χαλαρό νομοθετικό πλαίσιο και τούτο προς διευκόλυνση των ομογενών παλιννοστούντων εκ των χωρών της τέως Σοβιετικής 'Ενωσης.
Αφού υπήρχε πράγματι αυτό το χαλαρό νομοθετικό πλαίσιο τι χρειαζόταν, 
κυρίες και κύριοι συνάδελφοι, η διαταγή της 6ης Απριλίου 1998 του κ. Γεωργακόπουλου, τότε κλαδάρχου; Αυτή η διαταγή ουσιαστικά ήταν μια

προτροπή προς όλες τις αστυνομικές υπηρεσίες του κράτους "μην ελέγχετε τίποτα, επιθυμία της Κυβέρνησης είναι να έχουμε αθρόες ελληνοποιήσεις έστω και παράνομες".
ΙΩΑΝΝΗΣ ΚΕΦΑΛΟΓΙΑΝΝΗΣ: Ο δικός μας νόμος ήταν για τις ελληνοποιήσεις...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Κεφαλογιάννη, είναι χαλαρό το νομοθετικό πλαίσιο και γίνεται βεβαίως για να διευκολύνει να ελληνοποιηθούν, να επιβεβαιωθεί η ιθαγένεια των Ποντίων ομογενών μας και όχι βεβαίως αλλογενών και δη εγκληματικών στοιχείων, μαφιόζων.
Εφόσον, λοιπόν, ήταν χαλαρό και είχε την ratio legis την οποία
προαναφέραμε, διευκόλυνση των ομογενών, των Ελλήνων, της τέως Σοβιετικής 'Ενωσης να ελληνοποιηθούν, προς τι η προαναφερθείσα διαταγή του Αρχηγού της Αστυνομίας, ο οποίος προτρέπει, διατάσει τα όργανα, τις αστυνομικές υπηρεσίες να μην κάνουν τη δουλειά τους; Εδώ είναι το ερώτημα. Διότι η διαταγή αυτή εξεδόθη μετά από ένα έγγραφο που έστειλε το αστυνομικό τμήμα Προμαχώνα, το οποίο ανέφερε ότι παρατηρείται κάθε Σαββατοκύριακο και τις αργίες το φαινόμενο να συρρέουν άνθρωποι οι οποίοι δηλώνουν ότι είναι ομογενείς Πόντιοι και ζητάνε να τους κάνουν εικονική σφράγιση εισόδου. Αυτοί έχουν διαβατήριο ρωσικό με βίζα του ελληνικού προξενείου Μόσχας που βεβαιώνει ότι είναι 'Ελληνες Πόντιοι, παλιννοστούντες.
Βεβαίως, διερωτάται ο διοικητής του Αστυνομικου Τμήματος Προμαχώνας, πώς είναι δυνατόν άνευ συνεντεύξεως, ενώ αυτοί βρίσκονται εδώ, να παίρνουν θεώρηση βίζας παλιννόστησης στη Μόσχα. Εδώ λέει: "Αυτό γίνεται από συγγενείς ή και τρίτα πρόσωπα". 'Οταν λέμε "τρίτα πρόσωπα", εννοούμε, βεβαίως, τους μετέχοντες στη στημένη επιχείρηση, στο "πρατήριο" των παρανόμων ελληνοποιήσεων, το οποίο είχε στηθεί κοντά στην ελληνική πρεσβεία της Μόσχας. Ζητούν, λοιπόν, εικονική σφράγιση εισόδου. Λέει: "Εμείς αρνούμαστε", διότι βεβαίως αυτό ήταν παράνομο.
'Ερχεται, λοιπόν, ταχύτατα -το έγγραφο του Αστυνομικού Τμήματος Προμαχώνας έχει ημερομηνία 10 Μαρτίου 1998- στις 6 Απριλίου, πάραυτα σχεδόν, η απάντηση του κυρίου κλαδάρχη, η οποία λέει: "Κατόπιν αυτού, παρακαλούμε για τους ομογενείς που εφοδιάζονται με θεωρήσεις παλιννόστησης καθ' οιονδήποτε τρόπο κατά το χρόνο τον οποίο οι ενδιαφερόμενοι βρίσκονται ήδη στο ελληνικό έδαφος, να προβαίνετε στην καταγραφή αυτών και υποβολή του αιτήματος μετά των δικαιολογητικών στην υπηρεσία μας, σύμφωνα με τα ισχύοντα, αιτιολογώντας τη λήψη της θεώρησης παλιννόστησης χωρίς να προτρέπετε αυτούς για μετάβαση στους συνοριακούς ελέγχους για λήψη σφραγίδας εισόδου".
Εννοεί, δηλαδή, καθ'οιονδήποτε τρόπο και αν απέκτησαν τη βίζα
παλιννόστησης και με παράνομο και με παράτυπο τρόπο, εσείς θα καταγράφετε τα στοιχεία τους, θα παίρνετε τα δικαιολογητικά τους και θα τα στέλνετε σε μας. Λέει, λοιπόν: "'Ολα τα κατά τόπους Αστυνομικά Τμήματα θα τα παίρνετε, δεν θα ελέγχετε τίποτα" -αυτό τους λέει ουσιαστικά- "και θα τα στέλνετε σε μας". Εάν δεν λέγεται αυτό "σάλπισμα παρανομίας", εάν δεν λέγεται αυτό "προτροπή σε παρανομία", ε, τότε πρέπει να έχουν χάσει οι λέξεις το αληθές τους νόημα!
Εδώ διερωτάται: Μόνος του ενήργησε ο κ. Γεωργακόπουλος; Μα, για να γίνει μέσα σε λίγο χρονικό διάστημα, παρά τη σωρεία των εις βάρος του διώξεων, Αρχηγός της ΕΛ.ΑΣ και να διατηρείται μέχρι σήμερα, βεβαίως ήταν πολιτική της Κυβέρνησης. Πολιτική της Κυβέρνησης είναι: Αφήστε τα πάντα μπάχαλο, ανοιχτά, μην ελέγχετε τίποτα για να γίνουν οι ελληνοποιήσεις. Ελληνοποιήσεις όχι των ομογενών, αλλά των αλλογενών στοιχείων και δυστυχώς και μαφιόζων. Αυτή ήταν η πολιτική της Κυβέρνησης!
Εδώ, βεβαίως, προκύπτει το εξής: Βλέπουμε μια εμπορική επιχείρηση που στήθηκε να μετεξελίσσεται και να παίρνει την ταμπέλα της κομματικής επιχείρησης, διότι βλέπουμε τον κ. Φλωρίδη ο οποίος τότε ήταν Υφυπουργός Εσωτερικών να στέλνει μια επιστολή παραμονές των εκλογών σε όλους τους παλιννοστήσαντες, πραγματικούς ή εικονικούς, ομογενείς ή αλλογενείς και εκεί να τους τάζει τα αγαθά της Εδέμ. Τους έλεγε: Η Κυβέρνηση Σημίτη ψήφισε πρόσφατα ένα νόμο, σύμφωνα με τον οποίο αμέσως θα πάρετε την ελληνική ιθαγένεια. Εδώ θα σας δώσουμε σπίτια, θα σας δώσουμε αυτοκίνητα, θα σας δώσουμε δάνεια, θα σας βρούμε εργασία, θα σας κάνουμε μετεκπαίδευση. Μόνο παιδιά δεν τους είπε ότι θα τους κάνουμε.

Επίσης, βλέπουμε εδώ την αδράνεια της ελληνικής πρεσβείας της Mόσχας. Δημοσιεύονται στον Τύπο τα τελευταία χρόνια μαφιόζικες διαφημίσεις, όπως: "Εμείς είμαστε ένα γραφείο με εχεμύθεια δεκαετιών που σας εξασφαλίζουμε ελληνικό διαβατήριο, σας εξασφαλίζουμε ελληνική ιθαγένεια. Εμπιστευθείτε μας!"
O κ. Μπεγλίτσης, εκπρόσωπος του Υπουργείου Εξωτερικών, σε απαντητική
επιστολή προς την εφημερίδα "ΑΠΟΓΕΥΜΑΤΙΝΗ", ενώ επί δίμηνο βοούσε το

σύνολο του Τύπου για τις παράνομες ελληνοποιήσεις και για το ρόλο τον οποίο διαδραμάτισε η ελληνική πρεσβεία της Μόσχας γύρω από το θέμα των παράνομων ελληνοποιήσεων, λέει: "Ο κ. Ροδουσάκης είναι εκλεκτός διπλωμάτης και τον εμπιστευόμαστε, καθώς έχει εκτελέσει κατά τον καλύτερο τρόπο τα διπλωματικά του καθήκοντα".
Ερωτάται, λοιπόν, ο κ. Ροδουσάκης: "Δεν έβλεπε όταν ήταν πρεσβευτής
στη Μόσχα ότι στον Τύπο της Μόσχας δημοσιεύονταν μαφιόζικες διαφημίσεις που εξευτέλιζαν το ελληνικό κράτος και την ελληνική μας πρεσβεία;". Τι έκανε, όταν έβλεπε αυτές τις διαφημίσεις; Για να μην κάνει τίποτα, λοιπόν, σημαίνει ότι πρέπει να είναι βάσιμες οι καταγγελίες τις οποίες κάνει το σύνολο σχεδόν του Τύπου.
Κύριοι συνάδελφοι, όμως, εγείρεται τεράστιο ερωτηματικό εδώ και για
την ελληνική πρεσβεία στην Κύπρο.
Διάβασα τα Πρακτικά της 26ης Μαϊου και είδα ότι Υπουργός προσπαθεί να
βρει συγκριτικά στοιχεία και να πει ότι την τετραετία που είσαστε εσείς στην Κυβέρνηση ελληνοποιήθηκαν σαράντα δύο χιλιάδες και από το 1993 και εδώ ελληνοποιήθηκαν εξήντα χιλιάδες, που σημαίνει ότι η αναλογία μας ευνοεί.
Κύριοι συνάδελφοι, το θέμα δεν είναι πόσες ελληνοποιήσεις έγιναν επί Νέας Δημοκρατίας. 'Εγιναν επί Νέας Δημοκρατίας σαράντα τρεις χιλιάδες ελληνοποιήσεις αλλά δεν υπήρξε καμία καταγγελία για παρανομία, δεν υπήρξε καμία αυτόφορη σύλληψη αλλογενούς εγκληματία που να έχει στα χέρια του ελληνικό διαβατήριο και ελληνικό εκλογικό βιβλιάριο. Απεναντίας, από το 1994 και μέχρι σήμερα βοά ο Τύπος γιατί συλλαμβάνονται και στην Ελλάδα και στη Ρωσία και σε διάφορα αεροδρόμια εγκληματίες ή "επιχειρηματίες" Ρώσοι και γενικά αλλογενείς οι οποίοι δηλώνουν ότι έχουν ελληνικό διαβατήριο και οι οποίοι αναπτύσσουν έκνομες δραστηριότητες. Μάλιστα, δηλώνουν ότι το απέκτησαν αντί σημαντικού χρηματικού ποσού.
Πάντως, εκείνο που έχει σημασία είναι πως όλο αυτό το διάστημα πληθαίνουν τα περιστατικά των παρανόμων ελληνοποιήσεων. Επίσης, εκείνο που έχει σημασία είναι πώς βρέθηκαν οι ομογενείς Πόντιοι στην Κύπρο, τη στιγμή κατά την οποία επί Νέας Δημοκρατίας ήταν ευχερής η προσέλευσή τους εδώ και η ελληνοποίησή τους. Γιατί αυτοί οι άνθρωποι δεν ήρθαν στην Ελλάδα αλλά πήγαν στην Κύπρο όπου η επίσημη εξήγηση της Κυβέρνησης είναι ότι εκεί δε χρειάζεται προξενική βίζα. Πήγαν, λοιπόν, εκεί ενώ μπορούσαν να έρθουν εδώ και να αποκτήσουν εδώ άνετα την ελληνική ιθαγένεια αφού την τετραετία που κυβέρνησε η Νέα Δημοκρατία είχαμε ελληνοποιήσεις ομογενών 
εκ Πόντου της τάξεως του 42% σε σύνολο εκατόν τριάντα χιλιάδων ανθρώπων. Γιατί πήγαν, λοιπόν, εκεί και δεν ήρθαν εδώ; Επίσης, γιατί βλέπουμε από εκεί να προσέρχονται, ενώ δεν πάτησαν ποτέ στην Ελλάδα, με αεροπλάνα και με βαπόρια και να ψηφίζουν και στην Κρήτη και στην Αττική; Εδώ πρέπει να δοθούν εξηγήσεις για το όργιο που έγινε.
'Ολες οι εφημερίδες, όπως ο "ΕΛΕΥΘΕΡΟΣ ΤΥΠΟΣ", "Η ΧΩΡΑ", "Ο ΕΠΕΝΔΥΤΗΣ", "Η ΕΛΕΥΘΕΡΟΤΥΠΙΑ" αναφέρουν περιστατικά όπου εγκληματικά στοιχεία είχαν την ελληνική ιθαγένεια και ελληνικό διαβατήριο.

Οπωσδήποτε πρέπει να ξέρετε ότι υπάρχει ένα μείζον θέμα γιατί όταν
βοά ο Τύπος, όταν επιμένει η Αντιπολίτευση ότι κάτι σάπιο υπάρχει στην ελληνική δημοκρατία γύρω από το κολοσιαίας σημασίας ζήτημα των παρανόμων ελληνοποιήσεων και όταν εκ των πραγμάτων επικάθεται η αχλύς της αμφισβήτησης του οριακού εκλογικού αποτελέσματος, είναι δυνατόν η Κυβέρνηση να μην ευαισθητοποιείται, είναι δυνατόν να μην πράξει τα δέοντα ή να μην έχει διατάξει ένορκη διοικητική εξέταση για τα όσα έγιναν στη Μόσχα και για όσα έγιναν στην Αθήνα και ακόμα για όσα έγιναν στην Κύπρο, όπως δημοσιεύματα, χοντρά περιστατικά παρανόμων ελληνοποιήσεων; Επίσης, να μην έχει επιληφθεί σοβαρώς η δικαστική αρχή να συλλέξει όλα τα στοιχεία των δεκάδων χιλιάδων ελληνοποιήσεων και να καθήσει κάτω και ένα ένα να τα ελέγξει γιατί εφόσον δεν θα γίνεται αυτός ο ενδελεχής και σε βάθος διοικητικός και δικαστικός έλεγχος θα αιωρείται η καχυποψία ότι η Κυβέρνηση δεν αδράνησε απλώς αλλά είναι συνένοχος των παρανομιών που έγιναν και προσβάλλουν το ελληνικό κράτος και το δημοκρατικό μας 
πολίτευμα, προσβάλλουν τον κάθε 'Ελληνα και την κάθε Ελληνίδα. Ευχαριστώ. (Χειροκροτήματα από τη Νέα Δημοκρατία)
ΠΡΟΕΔΡΕΥΩΝ (Κωνσταντίνος Βρεττός): Ο κ. Μαρκογιαννάκης έχει το λόγο. ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, όπως τονίστηκε προηγουμένως
από το συνάδελφο το πρόβλημα των παρανόμων ελληνοποιήσεων είναι μείζον με πολλές προεκτάσεις και πολλές παρενέργειες.
Θέλω να κάνω όμως μία γενική αναφορά σχετικά με τη σύνθεση του
ελληνικού πληθυσμού, των ανθρώπων εκείνων που ζουν στην Ελλάδα. Πριν από μία δεκαετία το 97%, αυτών που διέμεναν στη χώρα μας, εδήλωναν και ήταν πραγματικά 'Ελληνες. Σήμερα με όλη αυτήν την ιστορία των λαθρομεταναστών, των παρανόμων ελληνοποιήσεων και όλων των συμπαρομαρτούντων ατυχώς

οδεύουμε σε ποσοστό κάτω από 80% και είναι ένα τεράστιο εθνικό πρόβλημα που θα πρέπει κάποια στιγμή όλοι να το αντιμετωπίσουμε.
Είχαμε μέχρι τώρα και έχουμε τους λαθραίους μετανάστες με όλες τις συνέπειες στην εγκληματικότητα, στην αγορά εργασίας και οπουδήποτε αλλού. Τώρα έχουμε και τους παράνομους πλέον 'Ελληνες, έχουμε τους 'Ελληνες

μαϊμούδες, εκείνους που έχουν πάρει ελληνική ιθαγένεια, ελληνικό διαβατήριο, είναι εγγεγραμμένοι στα ελληνικά δημοτολόγια, στους εκλογικούς καταλόγους, ψηφίζουν, συμπεριφέρονται σε όλα ως 'Ελληνες και δεν έχουν οποιαδήποτε σχέση με την Ελλάδα.
Πριν από μερικά χρόνια, όπως ξέρετε, το να γίνει κάποιος 'Ελληνας, ήταν πάρα πολύ δύσκολο. Χρειάζονταν προϋποθέσεις αυστηρότατες και το κράτος και η πολιτεία αντιμετώπιζαν την κάθε μία περίπτωση χωριστά με ιδιαίτερη σοβαρότητα και με μεγάλη προσοχή. Σήμερα υπάρχει μία χαλαρότητα στο νομοθετικό καθεστώς το οποίο ισχύει για την απόκτηση της ελληνικής ιθαγένειας, τουλάχιστον όσον αφορά τους παλιννοστούντες, τους 'Ελληνες ομογενείς του εσωτερικού. Αυτό το επέβαλαν λόγοι εθνικοί. Και καλά το έκανε η τότε Κυβέρνηση, με το να νομοθετήσει όσα νομοθέτησε. 
Από κει και πέρα όμως, θα έπρεπε η κάθε κυβέρνηση, ο κάθε Υπουργός Εσωτερικών να έχει υπόψη του ότι ο νόμος θα πρέπει να εφαρμόζεται όπως πρέπει και όχι να αποτελέσει το εφαλτήριο κομματικών επιδιώξεων. Γιατί αυτό έχει γίνει εδώ στην πραγματικότητα. 
Προεκλογικά και πολύ πριν τις εκλογές έγινε ό,τι μπορούσε από το Υπουργείο Εσωτερικών και από την ελληνική Κυβέρνηση, από τον ίδιο τον Πρωθυπουργό, με κάθε είδους δημοσιεύματα, επιστολές, προτροπές, που έλεγαν, ελάτε να ελληνοποιηθείτε, γιατί το ΠΑ.ΣΟ.Κ. εφόσον ξανακερδίσει τις εκλογές με κάθε τρόπο θα ενισχύσει εκείνον ο οποίος αποκτά την ελληνική ιθαγένεια, με δάνεια, με δουλειές, με σπίτια, ενώ αν θα έλθει η Νέα Δημοκρατία εκείνο το οποίο θα συμβεί θα είναι να φύγετε από την Ελλάδα. Κοιτάξτε προπαγάνδα!
'Ετσι κερδίσατε τις εκλογές, κύριοι του ΠΑ.ΣΟ.Κ., με αυτόν τον τρόπο, εκβιάζοντας, εξαπατώντας και οθώντας στην παρανομία. 
'Ετσι, λοιπόν, στήθηκαν τα μαγαζιά στις πρεσβείες και στα προξενεία, είτε από παρανόμους μη ημεδαπούς είτε από υπαλλήλους των πρεσβειών και των προξενείων, με αποτέλεσμα να έχει κατακλυσθεί σήμερα η Ελλάδα από κάθε μορφής κακοποιούς οι οποίοι έχουν πάρει την ελληνική ιθαγένεια.
Εδώ έχω κάποιες δεκάδες ανακλητικών αποφάσεων νομαρχών, οι οποίοι
ανακάλεσαν τις αποφάσεις, με τις οποίες είχαν χορηγήσει ελληνική ιθαγένεια. Τις καταθέτω για τα Πρακτικά.
(Στο σημείο αυτό ο Βουλευτής κ. Χ. Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα μπορούσε να υποθέσει κανείς ότι κάποιοι παρεισέφρησαν, κάποιοι μας ξεγέλασαν. Δυστυχώς, πρόκειται για ένα ελάχιστο δείγμα. Φαντάζομαι πόσες χιλιάδες είναι αυτοί οι οποίοι έλαβαν παρανόμως την ελληνική ιθαγένεια και των οποίων οι αποφάσεις αυτές δεν ανεκλήθησαν και είναι ακόμα εγγεγραμμένοι στους εκλογικούς καταλόγους και ψηφίζουν.
Για να αποκτηθεί η ελληνική ιθαγένεια κατά τρόπο παράνομο -και που
απεκαλύφθη αυτή η παρανομία- διεπράχθησαν πολλά ποινικά αδικήματα, πλαστογραφίες, ψευδείς βεβαιώσεις, χρηματισμοί και τόσα άλλα. Το ερώτημα από εδώ και πέρα είναι το εξής: Τι έκανε η Κυβέρνηση γι' αυτά; 'Οταν έχουμε το πρόβλημα μπροστά μας και την έκτασή του ορατή, έκανε οτιδήποτε η Κυβέρνηση που να αποκαλυφθεί σε όλη του την έκταση το πρόβλημα, να τιμωρηθούν εκείνοι οι οποίοι έχουν παρανομήσει, αν δεν είναι μέσα στην παρανομία και η ίδια η Κυβέρνηση; Δεν έγινε απολύτως τίποτα. Αμφιβάλλω αν έστω και ένας έχει πάει στον εισαγγελέα. Αμφιβάλλω αν έστω και ένας δημόσιος υπάλληλος που έχει παρανομήσει, έχει φύγει από την υπηρεσία, αν έχει τιμωρηθεί ή αν έχει αποταχθεί.
Ακριβώς αυτή η σιωπή και αυτή η συμπεριφορά μετά ταύτα, μετά την αποκάλυψη, που προσπαθείτε με κάθε τρόπο να συγκαλύψετε το πρόβλημα και δεν κοιτάζετε να κάνετε οτιδήποτε προκειμένου να το φέρετε στο φως της δημοσιότητας σε όλη του την έκταση, καταδεικνύει την ενοχή. Διότι αν δεν ήσασταν ένοχοι, κύριοι της Κυβέρνησης, θα είχατε φροντίσει πρώτα εσείς μετά την αποκάλυψη να διερευνηθεί το πρόβλημα, να πάνε στον εισαγγελέα και στη φυλακή εκείνοι οι οποίοι έχουν παρανομήσει και όλοι αυτοί, οι οποίοι παράνομα έγιναν 'Ελληνες να χάσουν την ελληνική ιθαγένεια και να πάνε στην πατρίδα τους.
Είναι μεγάλη η ευθύνη σας, διότι όχι μόνο αλλοιώνετε τη σύνθεση του
ελληνικού πληθυσμού, αλλά πλήττετε και τη δημοκρατία και η εν γένει συμπεριφορά σας συμβάλλει στη σήψη, την οποία βλέπουμε ότι διαχέει αυτήν
την ώρα όλη την ελληνική Δημόσια Διοίκηση σε όλα τα Υπουργεία, στο Υπουργείο Εξωτερικών, στο Υπουργείο Δημόσιας Τάξης, στην Ελληνική Αστυνομία και τόσα άλλα.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Κυρία και κύριοι συνάδελφοι, τη
συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 Χρόνια από την Ενσωμάτωση στην Ελλάδα", από το 4ο Δημοτικό Σχολείο Χαλκίδας σαράντα επτά μαθητές και τρεις συνοδοί.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Αλέξανδρος Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, στη συζήτηση που έγινε στη Βουλή στις 29 Μαϊου με ευκαιρία την πρώτη επερώτηση συναδέλφων της Νέας Δημοκρατίας καταγγέλθηκε η κατασκευή των παράνομων ελληνοποιήσεων. Εζητήθησαν από την Κυβέρνηση εξηγήσεις και πληροφορίες. 'Εκτοτε, εξ όσων γνωρίζω, η Κυβέρνηση εσιώπησε. Η ένοχη σιωπή της όμως δεν είναι δυνατό να παρατείνεται.
Οι συνάδελφοι κύριοι Ανδρεουλάκος και Μαρκογιαννάκης εντόπισαν και επεσήμαναν τον πυρήνα αυτή της μεθοδευμένης, οργανωμένης παρανομίας. Μετά τα όσα κατηγγέλθησαν από τον Τύπο, από την "ΑΠΟΓΕΥΜΑΤΙΝΗ", τη "ΧΩΡΑ", τη "ΒΡΑΔΥΝΗ", τον "ΕΠΕΝΔΥΤΗ", η Κυβέρνηση δια του εκπροσώπου του Υπουργείου Εξωτερικών του κ. Μπεγλίτη, αποφάσισε να αντιδράσει και να δώσει κάποιες εξηγήσεις. Δημοσιεύθηκε η από 23 Ιουνίου 2000 επιστολή του εκπροσώπου του Υπουργείου Εξωτερικών με την οποία προσπάθησε να αντικρούσει τις πραγματικά σοβαρότατες και συγκλονιστικές καταγγελίες. Αλλά αυτή τούτη η επιστολή γεννά ακόμη περισσότερα ερωτήματα επί των οποίων καμία απάντηση δεν έχει δοθεί μέχρι σήμερα.
Ερωτώ, λοιπόν, αυτήν την στιγμή τον Υπουργό των Εξωτερικών:
Πρώτον: έγινε έλεγχος των πλαστών διαβατηρίων που όπως δέχεται ο
κ. Μπεγλίτης εξεδόθησαν από την ελληνική πρεσβεία της Μόσχας; Αν έγινε ο έλεγχος, πότε έγινε, πόσα διαβατήρια ήταν πλαστά και με ποια δικαιολογητικά εξεδόθησαν;
Δεύτερον: μας γνωστοποίησε με την επιστολή αυτή ο κ. Μπεγλίτης ότι εξαρθρώθηκε σπείρα Ρώσων πλαστογράφων. Δεν εδόθη καμία εξήγηση και καμία πληροφορία. Ποια είναι αυτή η σπείρα; Ποιοι την αποτελούσαν; Ποιοι 'Ελληνες ήταν συνένοχοι και συνεργάτες; Πού βρίσκεται η υπόθεση αυτή; 
Τρίτον: αναφέρει στην επιστολή του: Γίνεται έρευνα για τον εντοπισμό
διαφόρων κυκλωμάτων που ζούσαν στη Μόσχα. Ερώτηση: Εντοπίστηκαν τα κυκλώματα; Ποια ήταν αυτά; Ποιοί ήταν εκείνοι που έκαναν τη διοικητική έρευνα; Ποιο είναι το πόρισμά της; Πού βρίσκεται αυτός ο έλεγχος; 
Τέταρτον: ομολογεί ότι εντοπίστηκε κάποιο κέντρο, κάποιο "πρατήριο",
ένα διαμέρισμα απέναντι από την πρεσβεία όπου εκεί είχαν εγκαταστήσει το στρατηγείο τους αυτοί οι οποίοι δρούσαν παράνομα υπό τις ευλογίες ή την ανοχή της ελληνικής πρεσβείας. Ποιοι είναι αυτοί που συνελήφθησαν στο πρατήριο; Ποιοί ήταν αναμεμειγμένοι; Ποιος έχει αναλάβει τη διερεύνηση, τη διαλεύκανση, την ανίχνευση και την επισήμανση αυτών των ανθρώπων; Καταλογίσθηκαν ευθύνες;
Είναι θλιβερό, τέσσερις μήνες μετά την επιστολή αυτή η Κυβέρνηση να
σιωπά.
Απευθυνόμενος στον Υπουργό των Εσωτερικών, τον ερωτώ: Πού είναι η
έκθεση των επιθεωρητών ελεγκτών της Δημόσιας Διοίκησης για τα θέματα των παράνομων ελληνοποιήσεων; Γιατί την κρύβουν ως κόρην οφθαλμού; Γιατί δεν την παραδίδουν στη Βουλή να την ελέγξουμε; Ποιό είναι το αποτέλεσμα των κατά τόπους ερευνών στις νομαρχίες, όπου εμφανίστηκαν αυτές οι χιλιάδες ελληνοποιήσεις; Γιατί αυτή η ένοχη σιωπή των Υπουργείων Εσωτερικών και Εξωτερικών;
Είναι δεδομένο, κύριε Πρόεδρε, ότι υπήρξε μια σειρά παράνομων
ελληνοποιήσεων.
Η μεθοδολογία δεν είναι συμπτωματική. Ο ισχυρισμός που ακούγεται από την πλευρά της Κυβερνήσεως ότι κάποιοι ανεξέλεγκτοι, έξω από τον κύκλο της Κυβερνητικής ευθύνης δρούσαν παράνομα, και τώρα τους κυνηγούμε, τους ψάχνουμε και θα τους τιμωρήσουμε, είναι άλλοθι. Σε τέτοια έκταση παράνομες ελληνοποιήσεις δεν ήταν έργο μεμονωμένων ανθρώπων. 'Ηταν έργο με κεντρική σκέψη, με κεντρική μεθόδευση και συντονισμό. Δεν είναι, λοιπόν, δυνατόν μετά από τόσο σοβαρές καταγγελίες να σιωπά επίμονα και
ένοχα η Κυβέρνηση και οι αρμόδιοι φορείς της.
Κατασκευάσατε, κύριοι της Κυβερνήσεως, ένα παράνομο οικοδόμημα για να στεγάσετε την αλλοίωση του εκλογικού αποτελέσματος της 9ης Απριλίου. Αυτό το οικοδόμημα δεν πρόκειται να το αφήσουμε όρθιο. Θα κάνουμε τον αγώνα που πρέπει, για να καταρρεύσει, και να αποδωθούν οι ευθύνες εκεί που υπάρχουν.
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η Δ' Αντιπρόεδρος της Βουλής, η κ. 'Αννα Μπενάκη-Ψαρούδα.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Κύριε Πρόεδρε, φοβούμαι να το πιστέψω, αλλά φαίνεται ότι η μεγαλύτερη έκταση εκλογικής νοθείας που έγινε ποτέ από τη μεταπολίτευση μέχρι σήμερα, έγινε στις εκλογές της 9ης Απριλίου 2000 με τις λεγόμενες ελληνοποιήσεις. Φυσικά, άδηλη είναι ακόμα η έκταση αυτής της νοθείας. 
Τουλάχιστον, η Κυβέρνηση οφείλει να μας δώσει ένα συνολικό νούμερο ελληνοποιήσεων, για να ξέρουμε πόσες συνολικά ελληνοποιήσεις έχουν γίνει

τα τελευταία τρία χρόνια πριν από τις εκλογές. Και δεν λέω γι' αυτές που ανακλήθηκαν μετά από τις εκλογές -γιατί πολλές ελληνοποιήσεις ανακλήθηκαν, γιατί βρέθηκαν παράνομες μετά τις εκλογές- αλλά γι' αυτές που έγιναν συνολικά, νόμιμες και παράνομες, πριν από τις εκλογές. 
Αυτό για να δούμε τι, κύριε Πρόεδρε; Πόσο αλλοιώθηκε η σύνθεση του
εκλογικού σώματος. Κι όταν αλλοιώνεται η σύνθεση του εκλογικού σώματος, αλλοιώνεται και η εκλογική βούληση. 
Είναι άλλωστε πολύ χαρακτηριστικό πόσο κατευθυνόμενη ήταν αυτή η βιομηχανία των ελληνοποιήσεων, γιατί μόνο στην Κύπρο, αν αναγνώσουμε ένα κείμενο της εφημερίδας "ΕΥΞΕΙΝΟΣ ΚΥΠΡΟΣ" που έχει πρωτοσέλιδο τη φωτογραφία του κ. Σημίτη, βλέπουμε ότι ο Πρωθυπουργός απευθύνεται προς τους υποψήφιους για ελληνοποίηση και λέει: "Ο Πρωθυπουργός της Ελλάδος Κώστας Σημίτης και η ελληνική Κυβέρνηση για τους ομογενείς της πρώην Σοβιετικής 'Ενωσης υπόσχεται αμέσως ελληνική ιθαγένεια. Αρκεί να αποδεικνύουν ότι είναι 'Ελληνες και θα ορκίζονται στο προξενείο." Προκειμένου να τους δελεάσει, υπόσχεται σπίτι και άδεια εργασίας. Το μόνο που δεν αναγράφεται στην εφημερίδα ως απαραίτητη προϋπόθεση είναι ότι πρέπει να ψηφίσουν και το ΠΑΣΟΚ, πράγμα το οποίο βέβαια επιβεβαιώθηκε από τις καραβιές και τα αεροπλάνα που άρχισαν να έρχονται κυρίως από την Κύπρο. Αυτό, κύριε Πρόεδρε, λέγεται με δύο λέξεις: "Εκλογική νοθεία".
Θα μου πείτε, τι θέλετε τώρα, να ακυρώσετε τις εκλογές; Ε, πώς να το κάνουμε, κύριε Πρόεδρε; Εμείς ως Αντιπολίτευση με ποια μέσα μπορούμε να ελέγξουμε και να εξακριβώσουμε την έκταση αυτής της νοθείας; Βέβαια, η Κυβέρνηση θα μας απαντήσει -και το περιμένω πομπωδώς να το ακούσω- ότι η υπόθεση είναι στα χέρια της δικαιοσύνης και θα βγάλει άκρη δικαιοσύνη. 'Οταν θέλει, τη δικαιοσύνη τη θυμάται, όταν δεν θέλει, ομιλεί για ποινικοποίηση της πολιτικής ζωής.
Εν πάση περιπτώσει η δικαιοσύνη θα κάνει ό,τι μπορεί. Και τι θα μας
βγάλει; Πέντε, δέκα, εκατό, διακόσιες, πεντακόσιες αξιόποινες ελληνοποιήσεις; Και τι με αυτό; Οι καραβιές των ελληνοποιημένων που ήρθαν και ψήφισαν καλύπτονται με αυτό; Θα βρεθούν ένοχοι, θα τιμωρηθούν, αποδιοπομπαίοι τράγοι και μη. Διότι στην τακτική των αποδιοπομπαίων τράγων ειδικεύεται πάρα πολύ το ΠΑΣΟΚ και δεν αμφιβάλλω ότι και εδώ θα υπάρξουν, όπως υπήρξαν, αρκετοί.
Συνεπώς, κύριε Πρόεδρε, και οι ανακλήσεις που γίνονται μετά την ανακάλυψη των παρανόμων ελληνοποιήσεων, δεν σώζουν την κατάσταση. 'Ισως δίνουν μια επίφαση αποκατάστασης της ένομης τάξης, αλλά την εκλογική τάξη δεν την αποκαθιστούν. Απλά το μόνο που μένει από αυτό είναι ο περίφημος και διατυμπανιζόμενος εκλογικός θρίαμβος του ΠΑ.ΣΟ.Κ.
Επειδή τώρα εγώ αρέσκομαι και σε συγκεκριμένα περιστατικά, περιμένω
από τους κυρίους Υπουργός, εκτός από το συνολικό νούμερο των ελληνοποιήσεων που έγιναν τα τελευταία τρία έως πέντε χρόνια, πριν από τις εκλογές, νομίμων και παρανόμων, να μας πουν τι έχει γίνει με τις εξής πολύ χαρακτηριστικές περιπτώσεις:
Το Σεργκέi Κότοβιτς τον ανέφερε ο κ. Ανδρεουλάκος, δεν χρειάζεται να εκθέσω τους άθλους τους. Τι έγινε με τον Λεωνίδα Ντασκόβ, για τον οποίον έγραψε πρωτοσέλιδο μία ρωσική εφημερίδα, ο οποίος εμφανίζεται και ως μέλος μιας εταιρείας πετρελαιοειδών και εκφράζει την απορία της η ρωσική εφημερίδα πώς ξαφνικά ο κύριος μέτοχος -μαύρα χρήματα όλα αυτά- βρέθηκε
να έχει ελληνικό διαβατήριο.
Τι έγινε με τον κ. Μιχαήλοβ που εμφανιζόταν ως Μίχας και πήρε
παράνομη υπηκοότητα και προσπαθούσε κιόλας να μπει και στη Δούμα, για να αποκτήσει και ασυλία; Και γι' αυτόν τον κύριο έγραψε και η "HERALD TRI BUNE" και για τη μέθοδο των Ελλήνων να ελληνοποιούν τόσο εύκολα τους Ρώσους.
Τι έγινε με τον κ. Μπαζάρεβιτς που έπαιξε και καλό μπάσκετ και ο κ.
Φλωρίδης είπε: "Τι να κάνω, δεν ήξερα". 
Τι έγινε με την κ. Σβετλάνα Πιλάβοβα, το γένος Καραγκιοζόφ; Το μόνο που κατάφερε είναι να κάνει εμάς καραγκιόζηδες. Και γι' αυτήν την κυρία έγραψαν πάλι ξένες εφημερίδες.
Αυτά βέβαια τι είναι; Σταγόνες εν τω ωκεανώ και είναι περιπτώσεις που δημιουργούν απλώς εντυπώσεις -το αναγνωρίζω, κύριε Πρόεδρε- αλλά έστω και γι' αυτές που είναι γνωστές πλέον διότι βούηξαν και οι εφημερίδες, ας μας πει το Υπουργείο τι έγινε διοικητικά και προπαντός να μη μας πει ότι θα τα βρει ο εισαγγελέας, γιατί αυτήν την καραμέλα μάθαμε πλέον να μην την πιπιλάμε.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κ. Ζώη, θα
ήθελα να πω κάτι στον Υφυπουργό Εξωτερικών. 
Ας μου επιτρέψουν οι συνάδελφοι της Νέας Δημοκρατίας να πω κάτι στον
κυρίο Υφυπουργό σχετικό με τη δική τους επερώτηση. 
Την περασμένη Κυριακή είχε γίνει μία ημερίδα στην Ελευσίνα από όλα τα
σωματεία των Ποντίων της νότιας Ελλάδας και εκεί η δημιουργία αυτών των κυκλωμάτων αποδόθηκε σε ένα βαθμό στα αυστηρά κριτήρια απόκτησης της ιθαγένειας τα οποία έχετε βάλει εσείς, κύριε Νιώτη, στο νόμο τον οποίο φέρατε με πρωτοβουλία σας πέρυσι.
Ζητήθηκε λοιπόν έντονα να αλλάξουν τα κριτήρια έτσι ώστε να μη
δημιουργούνται τα γνωστά παραμάγαζα που εκμεταλλεύονται τους νεοπρόσφυγες που θα επιθυμούν να αποκτήσουν την Ελληνική Ιθαγένεια.
Σας το λέω αυτό για να το λάβετε υπόψη σας όταν μιλήσετε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Επειδή θέσατε το θέμα, κύριε Πρόεδρε, θα ήθελα να πω κάτι.
Η επερώτηση και οι συνάδελφοι δεν αναφέρονται στην περίοδο του 2000
και μετά. Αναφέρονται στην περίοδο 1994-2000. 'Αρα, λοιπόν, πράγματι οι ομογενείς έχουν παράπονα ότι μετά την υλοποίηση του νόμου που φέραμε

με δική μου πρωτοβουλία, τον Ιανουάριο τον ψηφίσαμε φυσικά με τη σύμφωνη γνώμη και τη σφραγίδα του Υπουργείου Εσωτερικών, που αναφέρεται στον τρόπο χορηγήσεως της ιθαγένειας. Πράγματι, μετά την αλλαγή του νομικού πλαισίου, αλλάζοντας το νόμο που είχε φέρει η Νέα Δημοκρατία το 1993, δεν 
χορηγήθηκε ούτε μία ιθαγένεια, ακριβώς γιατί ο νόμος είναι πολύ αυστηρός. Αυτό όμως είναι ένα θέμα που θα το συζητήσουμε με μία άλλη ομάδα
σαράντα Βουλευτών της Νέας Δημοκρατίας, οι οποίοι λένε ακριβώς το αντίθετο. Οι συνάδελφοι εδώ μας λένε γιατί τα είχαμε ελαστικά, οι άλλοι σαράντα έρχονται και λένε, μαζί με τους ομογενείς: "Τι θα γίνει εδώ; Δεν θα πάρουμε εμείς την ιθαγένειά μας;".
Ας αποφασίσουν πρώτα οι συνάδελφοι επί ποίου θέματος θέλουν να συζητήσουμε. Επί του θέματος που θέτετε εσείς και οι ομογενείς ή επί του θέματος όπου βαφτίζουν τους εκατό χιλιάδες ομογενείς Ρώσους, όπως άκουσα πάλι σήμερα, από τους κυρίους συναδέλφους; 'Αλλο το ότι μας έχουν ξεγελάσει πέντε, δέκα, πενήντα, εκατό. Θα τους βρούμε, τους βρήκαμε, θα

τα πει ο κύριος Υφυπουργός Εσωτερικών και άρα δεν υπάρχει καμία σύγχυση. To λέω, λοιπόν, γιατί είναι κεντρικό ζήτημα να διευκρινιστεί γιατί
μιλάμε σήμερα και ποια είναι η επιχειρηματολογία και, αν θέλετε, η
διάσταση απόψεων, τις οποίες και οφείλουμε να ακούσουμε και στις οποίες οφείλουμε να απαντήσουμε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεφαλογιάννης έχει το λόγο. ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, σαν Υπουργός Εσωτερικών
εισηγήθηκα το ν. 2130/93. Θα ήθελα να κάνω μια διευκρίνιση. 
Μεταβιβάσαμε, κύριε Υπουργέ, τότε τις αρμοδιότητες στους νομάρχες που

ήταν μετακλητοί, κρατικά κυβερνητικά όργανα. Την ευθύνη την κυβερνητική την είχαν τότε οι νομάρχες. Και μεταβιβάσαμε αυτήν την αρμοδιότητα αποκλειστικά και μόνο για να διευκολύνουμε τους 'Ελληνες -και όχι τους μαϊμούδες 'Ελληνες-να αποκτήσουν ελληνική ιθαγένεια.
Επιτέλους, θέλω να το τονίσω και να το ξεκαθαρίσω αυτό το πράγμα,
επειδή και σε προηγούμενη επερώτηση παρενέβη η Υπουργός κ. Παπανδρέου, για να αντιληφθούμε στην Αίθουσα ποιος ήταν ο σκοπός και η πρόθεση της τότε κυβέρνησης της Νέας Δημοκρατίας, το 1993, όταν έφερε το νόμο και μεταβίβασε την αρμοδιότητα από το Υπουργείο στους νομάρχες. 'Ηταν μόνο για διευκόλυνση ακριβώς των Ελλήνων που έρχονταν από το εξωτερικό. 'Οχι για να ελληνοποιούμε εγκληματίες και μαϊμούδες 'Ελληνες. 
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Αυτό είναι το πρόβλημα.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ζώης έχει το λογο.
ΧΡΗΣΤΟΣ ΖΩΗΣ: Κύριε Πρόεδρε, θα ήθελα να ξεκινήσω με ένα σχόλιο με αφορμή τα ευρήματα της έρευνας, που δημοσιεύθηκαν χθες από το σύνολο του ελληνικού Τύπου και τα οποία κάνουν λόγο για μια εθνοκεντρική στροφή της νεολαίας, χαρακτηριστικό που έχει να κάνει με την έντονη ξενοφοβία.

Θα ήθελα να πω, κύριε Πρόεδρε, ότι το ανάθεμα δεν πρέπει να πηγαίνει σ' αυτούς που έχουν ίσως κάποια τέτοια αισθήματα, που αισθάνονται κάπως περίεργα, προφανώς γιατί αισθάνονται άβολα στη σημερινή κοινωνία, αλλά θα πρέπει να πηγαίνει σε όσους καλλιέργησαν με πράξεις ή με παραλείψεις αυτό το κλίμα λαθρομετανάστευσης και μετανάστευσης και όχι παλιννόστησης, όπως προσφυώς κάποιοι χρησιμοποιούν τους όρους όπως τους βολεύει, προκειμένου να γεμίσουν την ελληνική κοινωνία σήμερα με έναν αριθμό ξένων, αλλογενών πολιτών, των οποίων τον αριθμό ακόμη δεν γνωρίζουμε.
Επειδή έγινε μια αναφορά από την κ. Μπενάκη σε σχέση με τον αριθμό των παλιννοστούντων, ήθελα να αναφέρω ένα στοιχείο, για να κάνουμε τις υποθέσεις που χρειαζόμαστε. Μέχρι τις 4.8.99, με αφορμή μια θεώρηση εσωτερικής παλιννόστησης στο όνομα του κ. Ανάνιβ από το Υπουργείο Μακεδονίας και Θράκης, μπορούμε να συμπεράνουμε, εφόσον η συγκεκριμένη θεώρηση της παλιννόστησης φέρει τον αύξοντα αριθμό 8916 και έχοντας συνυπολογίσει ότι αναφερόμαστε στον όγδοο μήνα του 1999, δεν είχε κλείσει καν το 1999, ότι υπάρχει ένας αριθμός τουλάχιστον δέκα χιλιάδων εσωτερικών παλιννοστήσεων μέχρι το τέλος του 1999, να συνυπολογίσουμε ποιες παλιννοστήσεις έχουν πηγή το Υπουργείο Εξωτερικών, ποιες παλιννοστήσεις έρχονται από την Κύπρο, να συνυπολογίσουμε τις εξωτερικές παλιννοστήσεις, για να βγάλουμε κάποια συμπεράσματα τα οποία δεν είναι υπερβολή. 'Ισως να μας οδηγήσουν και στη διαπίστωση ότι δεν αποκλείεται οι παλιννοστούντες μόνο για το 1999 να φθάνουν τις εκατό χιλιάδες. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τι λέτε, κύριε συνάδελφε;
Εκατό χιλιάδες είναι όλοι.
ΧΡΗΣΤΟΣ ΖΩΗΣ: Κύριε Υπουργέ, να τελειώσω σας παρακαλώ και θα
απαντήσετε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι στοιχεία του
Υπουργείου...
ΧΡΗΣΤΟΣ ΖΩΗΣ: Κύριε Πρόεδρε, θέλω να καταθέσω ακόμη ένα στοιχείο. Η Υπουργός Εσωτερικών ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Ζώη ...
ΧΡΗΣΤΟΣ ΖΩΗΣ: Σας παρακαλώ, κύριε Πρόεδρε.

ΠΡΟΕΔΡΕΥΩΝ (Κωνσταντίνος Βρεττός): Να παρακαλάτε να σας διακόπτουν οι Υπουργοί. Είσθε νέος και βλέπω και ενεργητικός. Αλλά να παρακαλάτε να σας διακόπτουν, για να απαντάτε κιόλας, γιατί είναι ευκαιρίες αυτές. 
ΧΡΗΣΤΟΣ ΖΩΗΣ: Στη δευτερολογία μου θα απαντήσω. Αλλά μέχρι τώρα, μου έχετε φάει τριάντα δευτερόλεπτα.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Ζώη....
ΠΡΟΕΔΡΕΥΩΝ (Κωνσταντίνος Βρεττός): Εν πάση περιπτώσει, ο κ. Ζώης δεν θέλει διακοπή.
Συνεχίστε, κύριε Ζώη.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, σας παρακαλώ, επειδή πιστεύω ότι δεν πρέπει να ακούγονται αυθαίρετοι αριθμοί σ' αυτήν

την Αίθουσα και επειδή πιστεύω στην πρόθεση και στην καλή διάθεση του συναδέλφου, σας λέω υπεύθυνα ότι το σύνολο των θεωρήσεων παλιννόστησης που έχουν δοθεί από τα προξενεία μας στο εξωτερικό ή από τις διαδικασίες εντός της Ελλάδος και της Κύπρου, δεν ξεπερνούν τον αριθμό των εκατόν δέκα χιλιάδων από το 1989 μέχρι και σήμερα.
Αν, λοιπόν, θέλετε να τοποθετήσετε την κριτική σας σ' αυτήν την
επερώτηση σε ένα τέτοιο σχήμα, πολύ φοβούμαι ότι δεν μπορούμε να συζητήσουμε σοβαρά σ' αυτήν την Αίθουσα.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε, κύριε Υπουργέ.
Κύριε Ζώη, έχω κρατήσει το χρόνο σας.

ΧΡΗΣΤΟΣ ΖΩΗΣ: Κύριε Πρόεδρε, θέλω να επικαλεστώ ένα στοιχείο, ο αύξων
αριθμός 8916, που αναφέρεται στο όνομα Ανάνιβ δεν ....
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, κύριε Ζώη... ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, σας παρακαλώ, κύριε
Υφυπουργέ.
ΧΡΗΣΤΟΣ ΖΩΗΣ: Θέλετε να ακούσετε για να απαντήσετε;
ΠΡΟΕΔΡΕΥΩΝ (Κωνσταντίνος Βρεττός): Θα απαντήσετε μετά, κύριε Υπουργέ. ΧΡΗΣΤΟΣ ΖΩΗΣ: Μηδενίζεται ο αύξων αριθμός κάθε 1η πρώτου του

τρέχοντος έτους. 'Αρα μόνο για το 1999 μέχρι τις 4/8 -και ας το σημειώσει ο κύριος Υπουργός- είχαν δοθεί οκτώ χιλιάδες εννιακόσιες δεκαέξι θεωρήσεις εσωτερικής παλιννόστησης από το Υπουργείο Μακεδονίας-Θράκης. 
ΓΡΗΓΟΡHΣ ΝΙΩΤΗΣ (Υφυπουργός Εξωτερικών): Αυτό είναι σωστό. ΧΡΗΣΤΟΣ ΖΩΗΣ : Θα τα πείτε μετά.
Δεύτερον, ο κ. Μαρκογιαννάκης αναφέρθηκε στην ποιοτική σύνθεση του ελληνικού πληθυσμού. Εγώ θέλω να κάνω μία αναφορά που προκύπτει από τα αποτελέσματα της 9ης Απριλίου. Η Υπουργός Εσωτερικών επικαλούμενη τα συγκεντρωτικά αποτελέσματα, όπως αυτά προκύπτουν από τα πρωτοδικεία της χώρας, την Ανωτάτη Εφορευτική Επιτροπή έκανε λόγο για ένα εκλογικό σώμα της τάξης των εννέα εκατομμυρίων διακοσίων εβδομήντα επτά χιλιάδων διακοσίων εβδομήντα επτά εκλογέων.
Η "ΔΕΛΤΑ ΠΛΗΡΟΦΟΡΙΚΗ" είχε δώσει εννιά εκατομμύρια τριακόσιες εβδομήντα δύο χιλιάδες πεντακόσιους σαράντα έναν εκλογείς και το Υπουργείο Εσωτερικών πριν τις εκλογές έδινε στους εκλογικούς καταλόγους ένα εκλογικό σώμα της τάξης των οκτώ εκατομμυρίων εννιακοσίων εβδομήντα έξι χιλιάδων εκατόν τριάντα πέντε εκλογέων. Αν από αυτή τη διαφορά που προκύπτει μέσα από την παράθεση αυτών των τριών αριθμών δεν αισθάνεται κανείς την υποχρέωση να μας εξηγήσει από πού προκύπτει αυτή η διαφορά, εάν κανείς δεν αισθάνεται την υποχρέωση να κινητοποιηθεί, να ερευνήσει και να εξηγήσει όχι μόνο στην Αξιωματική Αντιπολίτευση...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, παρακαλώ την ανοχή σας. Aν χρειαστεί να εξαντλήσω και τη δευτερολογία μου.
Αν, λοιπόν, κανείς δεν νιώθει την ανάγκη να εξηγήσει όχι μόνο στην Αξιωματική Αντιπολίτευση, αλλά και στο σύνολο του ελληνικού λαού από πού προκύπτουν αυτές οι διαφορές και να έλθει να απολογηθεί γι'αυτές τις αναφορές, τότε δεν νομίζω ότι μπορούν πλέον να αιωρούνται ερωτήματα, όπως είπε στην εισήγησή του ο κ. Ανδρεουλάκος και ότι μάλλον μπερδεύουμε τη σίελο με τη βροχή και με συγχωρείτε για το βάρος αυτής της έκφρασης.
Θα ήθελα, επίσης, να επικαλεσθώ για να αποδειχθεί ότι τελικώς οι
ελληνοποιήσεις στη χώρα δεν είναι μία υπόθεση που έχει να κάνει με κάποιο κύκλωμα διαφθοράς, όπως κάθε φορά επικαλείται η Κυβέρνηση όταν θέλει να ρίξει από πάνω της το βάρος και την ευθύνη. 'Εχει να κάνει με μια συνολική νοοτροπία.
Και εδώ έρχομαι, κύριε Υφυπουργέ των Εσωτερικών, να επικαλεσθώ πρόσφατη τηλεοπτική εκπομπή, έρχομαι να επικαλεστώ τη δημοσιογραφική κάμερα γνωστού και εγκρίτου δημοσιογράφου, ο οποίος εισέβαλε σε γραφείο πρώην Βουλευτή του κυβερνητικού κόμματος, του κ. Καλαμακίδη από την Εύβοια, για να αποδειχθεί διά στόματος τέως Βουλευτού της Κυβερνήσεως ότι όταν θέλει ο Υπουργός όλα γίνονται, προκειμένου να παρέμβει όπως του ζητούνταν από τον Αιγύπτιο Κεντέρ στην υπόθεση ελληνοποίησης της κόρης του.
Θέλω, επίσης, να καταθέσω και μία σειρά από ερωτήματα για το
Υπουργείο Εσωτερικών. Μπορείτε να μου πείτε τι έγινε με την περίπτωση του Τσαρχαβάντζε Βαρίκο που ψήφισε στον 'Εβρο, και συγκεκριμένα στο 207 εκλογικό τμήμα 'Εβρου; Γιατί νομίζω ότι είχε γίνει επίσης αναφορά στην τελευταία επερώτηση για τις ελληνοποιήσεις στην οποία είχα την τιμή να συμμετέχω. Θα σημειώσω απλά, κύριε Υφυπουργέ, ότι του είχε αφαιρεθεί η ιθαγένεια και είχε ζητηθεί η επιστροφή όλων των ελληνικών εγγράφων. Και όμως ψήφισε, ενώ είχε προϋπάρξει αυτή η διαταγή.
Επίσης, θα ήθελα να θέσω το εξής ερώτημα προς το Υπουργείο Εξωτερικών: Γιατί, κύριε Υπουργέ, άργησε το Υπουργείο Εξωτερικών να δώσει απάντηση διά του κ. Μπεγλίτη όσον αφορά τον πρέσβη μας τον κ. Ρουδουσάκη; Μετά από όλα όσα είχαν προηγηθεί, τρεις μήνες μετά τις εκλογές, εδέησε στις 23-6-2000 ο κ. Μπεγλίτης να απαντήσει σε δημοσιεύματα εφημερίδων για το ρόλο του κ. Ρουδουσάκη.
Και επειδή αναφέρθηκε, όπως και ο κ. Λυκουρέζος, στο κύκλωμα το οποίο εξαρθρώθηκε με τη συνδρομή και τη βοήθεια και άλλων πρεσβειών, της Αγγλίας, της Γερμανίας και κάποιας τρίτης χώρας -που δεν θυμάμαι αυτήν τη στιγμή- στη Μόσχα, θέλω να διατυπώσω ένα ερώτημα: Δηλαδή χρειαζόμασταν την συνδρομή υπηρεσιών άλλων τριών πρεσβειών για να εξαρθρωθεί αυτό το κύκλωμα; Η ελληνική πρεσβεία δεν μπορούσε από μόνη της να το κάνει, έχοντας υπόψη ότι βοά ο κόσμος, κύριε Πρόεδρε, για τις ελληνοποιήσεις και ότι μέσω του Τύπου καταχωρούνταν αγγελίες με τις οποίες προσκαλούσαν τους ενδιαφερομένους να πάνε σε συγκεκριμένους επιχειρηματίες οι οποίοι θα τους βοηθούσαν να προχωρήσουν στις ελληνοποιήσεις-εξπρές, όπως αναφέρεται στη ρωσική εφημερίδα ως "άκρως απόρρητον";
Δηλαδή, ενώ ο κόσμος βοούσε, η ελληνική πρεσβεία δεν μπορούσε να
μεθοδεύσει μια προσπάθεια, ώστε να εξαρθρώσει και χωρίς τη συνδρομή άλλων πρεσβειών, αυτό το κύκλωμα; Κύκλωμα, το οποίο έχει καταγγελθεί, κύριε Πρόεδρε, ότι δρούσε σχεδόν απέναντι από την ελληνική πρεσβεία λειτουργώντας περίπου ως παράρτημα.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή).
Θέλουμε να μας απαντήσετε, κύριε Υπουργέ. Yπήρχε κάποιο πρόσωπο το
οποίο κυκλοφορούσε στην πρεσβεία της Μόσχας και όπως λέγεται από στελέχη τα οποία γνωρίζουν πρόσωπα και πράγματα, έλυνε και έδενε μέσα στην Πρεσβεία με το όνομα "Θόδωρος ή Μάκης"; Και αν ναι, αυτό το πρόσωπο τί σχέσεις είχε με τον κ. Ρουδουσάκη;
Πώς αντιδράσατε, κύριε Υπουργέ -ήσασταν και τότε Υφυπουργός Εξωτερικών- στο δημοσίευμα της "INΤERNATIONAL HERALD TRIBUNE" στις 15.11.99 για την υπόθεση Μίχα; Δεν άναψε τότε alarm στις υπηρεσίες του Υπουργείου Εξωτερικών, όταν εκτίθεται η χώρα για τον τρόπο με τον οποίο παρέχονται τόσο εύκολα οι ελληνοποιήσεις;
Και τι απαντήσατε, κύριε Υπουργέ, σε δημοσιεύματα του ρωσικού Τύπου
όταν επικαλούνται την εύκολη πρόσβαση στις ελληνοποιήσεις μαφιόζων ξένων και Ρώσων που είναι ευκατάστατοι και συνεπώς υπονοείται ότι μπορούν να αγοράσουν όλα εκείνα τα έγγραφα που τους είναι απαραίτητα για την απόκτηση της ελληνικής ιθαγένειας;
Θέλω να κλείσω, κύριε Υπουργέ, με την απάντηση που έδωσε ο
κ. Φλωρίδης -σήμερα Υφυπουργός Αθλητισμού, τότε Υφυπουργός Εσωτερικών, αρμόδιος για την ιθαγένεια- όταν πρόσφατα ερωτήθηκε με αφορμή τη συμμετοχή του Ρώσου μπασκετμπολίστα Μπαζάρεβιτς στην Ολυμπιάδα του Σίδνεϊ. Ερωτήθηκε πώς είναι δυνατόν ένας άνθρωπος που πέρυσι έπαιζε ως 'Ελληνας στο ελληνικό πρωτάθλημα, σήμερα να παίζει ως Ρώσος με τη ρωσική εθνική ομάδα στους Ολυμπιακούς του Σίδνεϊ και απάντησε...
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, ολοκληρώστε. 'Εχετε εξαντλήσει όλα τα περιθώρια και της δευτερολογίας.
ΧΡΗΣΤΟΣ ΖΩΗΣ: Ολοκληρώνω, κύριε Πρόεδρε.
Και απάντησε ότι δεν φέρει καμία ευθύνη γιατί είχε τα απαραίτητα
πιστοποιητικά από τις προξενικές αρχές.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ).
Αυτά διά στόματος Υφυπουργού, χωρίς να κοκκινίζει κανείς και χωρίς
κανείς να κάνει ό,τι μπορεί για να σταματήσει πλέον αυτή η λαίλαπα. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Υφυπουργός Εσωτερικών
Δημόσιας Διοίκησης και Αποκέντρωσης έχει το λόγο.

ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι Βουλευτές, όταν ανέλαβα την τιμή και την ευθύνη να συμμετάσχω σ' αυτήν την επερώτηση, ζήτησα από τις υπηρεσίες να μου φέρουν τους σχετικούς φακέλους. 
Δεν σας κρύβω ότι έμεινα έκπληκτος γιατί όλα αυτά τα οποία ρωτούν οι
κύριοι Βουλευτές και αυτά που λέτε εσείς και σήμερα, έχουν απαντηθεί τουλάχιστον τρεις φορές, στη Βουλή των Ελλήνων και σε αντίστοιχες και ανάλογες γραπτές ερωτήσεις. Γι' αυτό και θα είμαι πολύ σύντομος λέγοντάς σας κάποια πράγματα που ίσως -και πιστεύω απόλυτα- τα γνωρίζετε. 
Πρώτα-πρώτα να θυμηθούμε ότι όλο αυτό το μεταναστευτικό ρεύμα
ξεκίνησε από το 1989 μετά την κατάρρευση της Σοβιετικής 'Ενωσης το 1990. Τότε το 1990, ελήφθη μια κοινή υπουργική απόφαση για να διευκολύνει πράγματι την παλλινόστηση των ομογενών. 

Θεωρώ ότι ήταν ένα πολύ σοβαρό μέτρο και πιστεύω ότι έγινε για να διευκολύνει όντως τους συμπατριώτες μας, τους 'Ελληνες, με δύο απλά διαδικαστικά κείμενα. Απλά μόνο το διαβατήριό τους και μια υπεύθυνη δήλωση που έλεγε ότι ήταν 'Ελληνες ομογενείς. Αυτή η ΚΥΑ θεσμοθετήθηκε το 1993 ακριβώς όπως ήταν και η κοινή υπουργική απόφαση και μέχρι το 1996 λειτουργούσαμε όπως και τότε.
Θα ήθελα, λοιπόν, να σας πω κάποια στοιχεία τα οποία τα έχουμε
ξαναπεί, αλλά θα τα επαναλάβω.
Το 1989 δόθηκαν εβδομήντα δύο ελληνικές ιθαγένειες, το 1990 χίλιες
εξακόσιες ενενήντα τρεις το 1992 έντεκα χιλιάδες πεντακόσιες δεκαεπτά, το 1993 είκοσι χιλιάδες εξακόσιες είκοσι οκτώ, το 1994 δεκαπέντε χιλιάδες πεντακόσιες ενενήντα επτά, το 1995 δέκα χιλιάδες επτακόσιες σαράντα επτά, και το 1996 δέκα χιλιάδες οκτακόσιες πενήντα τέσσερις.
Γιατί αναφέρω αυτές τις ημερομηνίες; Γιατί από το 1996 και μετά άρχισε να γίνεται διασταύρωση στοιχείων. Μέχρι τότε δεν υπήρχε διασταύρωση στοιχείων. Τι γινόταν; Τα προξενεία του εξωτερικού, παράλληλα με τις θεωρήσεις που έδιναν, έστελναν στα Υπουργεία Εξωτερικών και Δημόσιας Τάξης μια κατάσταση με τα αναλυτικά στοιχεία και φωτογραφία του κάθε ομογενούς που ήθελε να έρθει στην πατρίδα.
Από το 1996 και μετά, θα ήθελα επίσης να σας πω ότι δεν παρουσιάστηκε κανένα πρόβλημα σε θέματα που σχετίζονται με πλαστές θεωρήσεις, γιατί το πρόβλημα που είχαμε πριν από το 1996 αναφέρεται σε πλαστές θεωρήσεις. 
Ξέρετε επίσης ότι το 2000 εξεδόθη ένας νέος νόμος που καθόριζε
περισσότερο αυστηρά κριτήρια στο θέμα της απόδοσης της ελληνικής ιθαγένειας στους ομογενείς.
Θα σας πω ότι το 1999 αποδόθηκαν έντεκα χιλιάδες εκατόν ογδόντα εννέα ελληνικές ιθαγένειες, το 1998 έξι χιλιάδες τετρακόσιες ογδόντα πέντε -έχουν κατατεθεί στη Βουλή αρκετές φορές αυτά τα νούμερα- και το 1997 τέσσερις χιλιάδες οκτακόσιες εβδομήντα οκτώ. 'Ενας πολύ μεγάλος αριθμός των ομογενών που απέκτησαν ελληνική ιθαγένεια το 1999 δεν ψήφισε στις εκλογές του 2000, γιατί έπρεπε να είχε καταθέσει και να πάρει την ελληνική ιθαγένεια μέχρι το Μάρτιο του 1999. Τότε λήγει η ημερομηνία για όσους θα ήθελαν να ψηφίσουν στις επόμενες εκλογές.
Βλέπουμε ότι η αρχική διαδικασία ήταν αρκετά απλουστευμένη από το 1990, συνεχίστηκε και το 1993 άρχισε σταδιακά να αυξάνεται η πίεση και να αυξάνονται οι έλεγχοι, γιατί πράγματι εμφανίστηκαν φαινόμενα πλαστογραφιών και φτάσαμε στο 2000, όπου οι διαδικασίες είναι πάρα πολύ αυστηρές και πολύ σοβαρές. Βεβαίως, εξαιτίας αυτής της αυστηρότητας του νόμου έχουν δημιουργηθεί και σοβαρά προβλήματα στους αρκετούς χιλιάδες ομογενείς μας που ζουν στην Ελλάδα και που δεν έχουν αποκτήσει ακόμα την ελληνική ιθαγένεια, αλλά και στους ομογενείς που ζουν στα ανατολικά κράτη.
Γνωρίζουμε -και θα ήθελα να το πω με όλη μου την ειλικρίνεια- ότι σε ανώμαλες καταστάσεις και κυρίως στο χώρο της τέως Σοβιετικής 'Ενωσης, η εκμετάλλευση του ανθρώπου από τον άνθρωπο είναι οδυνηρή. Ξέρουμε ότι δεν είναι σπάνιες εκείνες οι φορές που ηθικά και έντιμα, ατομα πολλές φορές καταπιέζονται από ηθικούς και έντιμους ανθρώπους, εξαιτίας της σκληρής πραγματικότητας και γιατί οι άνθρωποι αυτοί βρίσκονται σε μια πολύ άσχημη κατάσταση.
Εγώ θεωρώ ότι όλες αυτές οι ανησυχίες, καιρό τώρα, των κυρίων
Βουλευτών, αλλά και των Κυβερνήσεων οδήγησαν και την τότε Κυβέρνηση -την παλαιότερη- αλλά και τις κυβερνήσεις του ΠΑΣΟΚ να διαμορφώνουν τις συνθήκες και τους νόμους κατά τέτοιο τρόπο, ώστε να αυξήσουν την αυστηρότητα, αυτό που την πρώτη φορά το 1990 δεν μπορούσαμε να κάνουμε. Βεβαίως, καταλήξαμε στο 2000 στο οποίο προστίθεται και η πρόταση για την κατάθεση του σχεδίου νόμου για τη μεταναστευτική πολιτική, που και αυτό είναι ένα όπλο στα χέρια του ελληνικού κράτους και της Κυβέρνησης, για να μπορέσει να ελέγξει και την εισροή των ομογενών μας, αλλά και τους οικονομικούς μετανάστες των υπόλοιπων χωρών.
Πραγματοποιήθηκαν με εντολή της Κυβέρνησης το 1998 και όχι το 2000
έλεγχοι στις νομαρχίες.
Σε εννέα νομαρχίες, κυρίως στις καθοριστικότερες, οι έλεγχοι έγιναν από το Σώμα Επιθεωρητών και Ορκωτών της Δημόσιας Διοίκησης. Επαναλαμβάνω ότι έγιναν με εντολή της Κυβέρνησης και του Υπουργείου Εσωτερικών. 'Εχουν εκδοθεί αποτελέσματα, γίνονται ΕΔΕ και ορισμένες από τις παρατυπίες ή παρανομίες που έχουν διαπιστωθεί έχουν εισαχθεί και για πειθαρχικές

ευθύνες, αλλά και στη δικαιοσύνη.
'Ομως, το σύνολο όσων έχουν ελεχθεί είναι αρκετά σημαντικό ως αριθμός και έχουν διαπιστωθεί περίπου τετρακόσιες πενήντα περιπτώσεις με πλαστά έγγραφα. Αφαιρέθηκαν τα πιστοποιητικά της ελληνικής ιθαγένειας και
βεβαίως οδηγήθηκαν και στον εισαγγελέα οι παραβάτες.
Θεωρώ ότι όλα τα στοιχεία -βλέπω για παράδειγμα ότι αναφέρετε αρκετά ονόματα και πώς απέκτησαν την ελληνική ιθαγένεια- έχουν απαντηθεί στη Βουλή, έχουν απαντηθεί κατ'επανάληψη και γραπτά και έχω την εντύπωση ότι θα ήταν άδικο να επαναλαμβάνω τα όσα έχουν ξαναειπωθεί, είτε για το Σεργκέι Κότοβιτς, είτε για το Σολόνικ κ.ο.κ.
Η πίστη μου και η άποψή μου είναι ότι μέσα σε ένα μεγάλο μεταναστευτικό ρεύμα σίγουρα παρεισφρέουν και περιπτώσεις εκμετάλλευσης. Θεωρώ, ότι η ελληνική πολιτεία από το 1990 μέχρι και σήμερα συνεχώς προσπαθεί ώστε να καλυτερεύσει και την εγκυρότητα των συνθηκών, αλλά και να δώσει τη δυνατότητα στους ομογενείς μας να έλθουν γρήγορα και γρήγορα να αποκτήσουν αυτό που ποθούσαν ίσως πάρα πολλά χρόνια. Σας εχαριστώ. 
ΧΡΗΣΤΟΣ ΖΩΗΣ: Κύριε Υπουργέ, δεν απαντήσατε για ...
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κοιτάξτε, μου είπατε ένα όνομα, αλλά θα ήταν πολύ δύσκολο να σας απαντήσω γι'αυτό το όνομα τώρα και το καταλαβαίνετε. 
(Θόρυβος στην Αίθουσα)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, σας
παρακαλώ, θα δευτερολογήσετε και θα τα πείτε.
ΚΙΜΩΝ ΚΟΥΛΟΥΡΗΣ: Μα, κυρία Πρόεδρε ...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Κουλούρη, σας παρακαλώ. ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Καταλαβαίνετε πάρα πολύ καλά ότι δεν θα ήθελα να σας απαντήσω περιφραστικά ή με έναν τρόπο που δεν νομίζω ότι πρέπει να απαντώ.
ΚΙΜΩΝ ΚΟΥΛΟΥΡΗΣ: Ο νόμος της Νέας Δημοκρατίας ήταν αυτός που ... 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το λόγο. (Θόρυβος στην Αίθουσα)
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μόλις τελειώσετε, θα ξεκινήσω. Δεν μπορώ να επιβάλω την τάξη.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θα μιλήσετε, κύριε Υπουργέ; ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Πώς να μιλήσω; Πρέπει να
σταματήσουν να μιλούν οι συνάδελφοι. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Μην προκαλείτε και τους συναδέλφους να παίρνουν θέση, σας παρακαλώ, συνεχίστε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κυρία Πρόεδρε, κυρίες και
κύριοι συνάδελφοι, διερωτήθηκα όταν πήρα την επερώτηση -μια ακόμη
διαδικασία κοινοβουλευτικού ελέγχου της Νέας Δημοκρατίας γύρω από το θέμα των παρανόμων ελληνοποιήσεων- για το ποια ήταν η σκοπιμότητα και αυτής

της επερωτήσεως. Μετά τα όσα άκουσα από τους κυρίους συναδέλφους και την κυρία συνάδελφο δεν έχω κανένα ερωτηματικό. Η Νέα Δημοκρατία συνεχίζει πάλι το γνωστό προεκλογικό θρίλερ, επιχειρώντας να πείσει τους οπαδούς της, ότι τελικά η απώλεια της νίκης στις εκλογές του 2000 ήταν κάτι που δεν κινείται στα όρια της συνταγματικής και θεσμικής νομιμότητος και συνεχίζετε να ισχυρίζεστε, χωρίς στοιχεία δυστυχώς, ότι οφείλεται στη διαδικασία των ελληνοποιήσεων.
Λυπούμαι δε γιατί ενώ στην επερώτησή σας είσαστε προσεκτικοί και ομιλείτε περί διαφόρων ελληνοποιήσεων παρανόμων, κυρίως αλλογενών προσώπων, στη διαδιασία της αναπτύξεως της επερωτήσεώς σας ξανακάνετε το ίδιο λάθος, βαπτίζοντας πάλι τους εκατόν πενήντα χιλιάδες περίπου 'Ελληνες ομογενείς που έχουν παλιννοστήσει ως νεοπρόσφυγες, Ελληνοπόντιοι κυρίως από τις χώρες της τέως Σοβιετικής Ενώσεως, ως ύποπτους Τσετσένους μαφιόζους κλπ.
Πάντως γενικά η Νέα Δημοκρατία κάνει αυτό το λάθος. Το έκανε και προεκλογικά, το κάνει και τώρα. Βαπτίζει συλλήβδην όσους ήλθαν στην Ελλάδα ύποπτους και μάλιστα κάνετε και το εξής λάθος εις βάρος σας. Επιτίθεστε και στους εβδομήντα χιλιάδες περίπου από τους εκατόν πενήντα χιλιάδες οι οποίοι ήλθαν επί των ημερών της Νέας Δημοκρατίας.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Σαράντα δύο χιλιάδες.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εβδομήντα χιλιάδες, θα σας δώσουμε στοιχεία.
ΑΠΟΣΤΟΛΟΣ ΑΝΔΡΕΟΥΛΑΚΟΣ:'Ετσι, είπε η κυρία Υπουργός, σαράντα δύο

χιλιάδες.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ πάρα πολυ! ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Ανδρεουλάκο, σας
παρακαλώ, θα μιλήσετε μετά. 'Εχει δικαίωμα να λέει ό,τι θέλει ο κύριος Υπουργός. Σας παρακαλώ, αφήστε τον Υπουργό να συνεχίσει.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αφού, λοιπόν, έχουν ακόμη απορία, οι κύριοι συναδελφοι, σας λέω τα εξής: Καθορισμοί 
ιθαγενείας Ποντίων -θα το καταθέσω στα Πρακτικά- το '90 χίλιες εξακόσιες ενενήντα τρεις, το '91 δέκα χιλιάδες, το '92 έντεκα χιλιάδες, το '93 είκοσι χιλιάδες.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Σαράντα δύο χιλιάδες. Στοπ, σταματάμε. ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτοί που πήραν ιθαγένεια
είναι. 'Εχουν έρθει όμως επί των ημερών σας και άλλες τριάντα χιλιάδες με τουριστική βίζα. Είναι οι περιπτώσεις εκείνες που τακτοποιήθηκαν με νόμιμες διαδικασίες μέσω των κλιμακίων και βάσει νόμου που ψήφισε η ελληνική Βουλή. Επομένως, θα πρέπει να είσθε προσεκτικοί σε αυτά που ισχυρίζεσθε, διότι ο κύριος συνάδελφος είπε προηγουμένως τον απίθανο αριθμό των εκατό χιλιάδων ελληνοποιήσεων το 1999. Το 1999,κύριε συνάδελφε, είναι έντεκα χιλιάδες εκατόν ογδόντα έξι οι ιθαγένειες που δόθηκαν με κάθε τρόπο, είτε, δηλαδή, με τη διαδικασία της ελεύσεως από το εξωτερικό, με τη θεώρηση παλιννόστησης, διότι ίσχυε και τότε το '99 ο δικός σας νόμος είτε με τη διαδικασία των κλιμακίων Αθήνα, Θεσσαλονίκη και Κύπρο. Εν συνόλω, λοιπόν, για να μπορείτε να κατανοείτε το πόσο βαρύτατα εκτεθειμένοι είσθε έναντι και της λαθεμένης κριτικής που ασκείται ενώπιον του ελληνικού λαού αλλά και έναντι των Ελληνοποντίων, όχι μόνο η ελληνική Κυβέρνηση δεν βιάστηκε να ελληνοποιήσει, όπως λέτε, για να αναπτύξει την εκλογική της πελατεία, τους 'Ελληνες ομογενείς, αλλά από το σύνολο των σαράντα χιλιάδων που αναμένουν εν Ελλάδι με τις διαδικασίες των κλιμακίων να πάρουν τη νόμιμη ιθαγένειά τους, γιατί είναι 'Ελληνες οι άνθρωποι, εμείς αποδώσαμε ιθαγένειες το 1999 μόνο έντεκα χιλιάδες και αυτήν τη στιγμή με το νέο νόμο εκκρεμούν άλλες τριάντα πέντε χιλιάδες, κυρίως στη βόρειο Ελλάδα αλλά και στην Αττική, που αναμένουν με τις ρυθμίσεις του νέου νόμου να λάβουν την ιθαγένεια, που δεν έχουν λάβει ακόμα.
Αν, λοιπόν, η Κυβέρνηση ήθελε με το δικό σας το νόμο να δημιουργήσει στρατιές, όπως λέτε, ψηφοφόρων, θα δίναμε σωρηδόν με τις απλές διαδικασίες των κλιμακίων τις ιθαγένειες...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Τι είναι αυτά που λέτε;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, κύριε
Ανδρεουλάκο.
Τώρα, ακούτε υπεύθυνες απαντήσεις. Εσείς θα τις αξιολογήσετε. Θα τις 
αξιολογήσει όμως και ο ελληνικός λαός, κύριοι συνάδελφοι, που μας ακούει. Κατηγορείτε την ελληνική Κυβέρνηση και μάλιστα τολμήσατε και
αναφέρατε και τον Πρωθυπουργό ότι έστειλε στην Κύπρο τάχα διάγγελμα και τους είπε, ελάτε να σας ελλήνοποιήσω. Ψευδές. Λυπούμαι, το διαβάσατε ίσως λάθος. Διαγράφω το "ψευδές", αλλα νομίζω ότι δεν εννοούσατε αυτό. 'Οτι δηλαδή ο κύριος Πρωθυπουργός έστειλε μήνυμα στην εφημερίδα; Προς Θεού, η εφημερίδα απλώς αντιγράφει το νόμο, όπως κάνουν όλες οι εφημερίδες και λέει με βάση αυτές τις διαδικασίες μπορείτε να πάρετε ιθαγένεια. Πού

είναι λοιπόν το πρόβλημα εν προκειμένω;
Σε ό,τι αφορά το βασικό σημείο μιας επερώτησης, η οποία έχει στοιχεία ελέγχου ή απαιτεί εξειδικευμένη απάντηση από την Κυβέρνηση για το αν παρεισέφρησαν και παράνομες ελληνοποιήσεις, η απάντηση είναι ότι στο σύνολο όλων αυτών των διαδικασιών, εκ των οποίων ο μεγαλύτερος αριθμός, τονίζω και πάλι, ήρθε επί των ημερών σας, ο υπόλοιπος αριθμός ήρθε επί των ημερών του ΠΑΣΟΚ αλλά με νόμο δικό σας, πάλι το τονίζω. Είναι λογικό 
να έχουν παρεισφρήσει και ορισμένες περιπτώσεις παρανόμων ελληνοποιήσεων. Η Κυβέρνηση και όχι οι κύριοι οι οποίοι αναφέρατε -οι εφημερίδες που κάνουν καλά τη δουλειά τους- έδωσε εντολή και συνεχίζει να το κάνει να γίνονται εξονυχιστικοί έλεγχοι. Ιδιαίτερα κατά τον τελευταίο έλεγχο των εννέα νομαρχιών, τις οποίες εάν αναγνώσει ο κύριος Υφυπουργός, θα δείτε ότι είναι νομαρχίες της κυρίας παρουσίας των ομογενών.
Διότι οι ομογενείς είναι εβδομήντα χιλιάδες στην περιοχή της Βόρειας
Ελλάδας και περίπου τριάντα χιλιάδες στην Αττική.
'Εχει γίνει εξονυχιστικός έλεγχος, βρέθηκαν πεντακόσιες περιπτώσεις

όπου αφαιρέθησαν οι ιθαγένειες τους και, εν πάση περιπτώσει, έχουν πάει και στον εισαγγελέα.
Να λοιπόν, κύριοι συνάδελφοι, η απάντηση. Και θα έλεγα ακόμη στον
κύριο συνάδελφο, που ανέφερε την επιστολή του διευθυντή του τομέα ενημέρωσης κ. Μπεγλίτη, ότι δεν μπορεί να βρει κανείς από την επιστολή την οποία και καταθέτω, κανένα από τα επιχειρήματα που ανέφερε ο κ. 
Λυκουρέζος, ότι δηλαδή αποδέχεται το Υπουργείο Εξωτερικών ευθύνες του κ. Ροδουσάκη. Και θα παρακαλούσα να είσθε πολύ προσεκτικοί όταν για εξυπηρέτηση σκοπιμοτήτων αναγράφετε ονόματα είτε του Αρχηγού της Αστυνομίας είτε του κ. Ροδουσάκη, έναντι του οποίου δεν υπάρχει κανένα ψεγάδι. Ο άνθρωπος έκανε τη δουλειά του.
Πώς λοιπόν εσείς αναφέρετε με τέτοια ευκολία το όνομα του κυρίου
πρέσβη...
ΑΛΕΞΑΝΔΡΟΣ ΛΥΚΟΥΡΕΖΟΣ: 'Αλλα είπα εγώ. Δεν ανέφερα κάτι τέτοιο. ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν λέω για σας. Αναφέρατε
την επιστολή Μπεγλίτη λέγοντας ότι επιτέλους το Υπουργείο Εξωτερικών αποδέχεται. Το Υπουργείο Εξωτερικών σας λέει πολύ καθαρά ότι δεν υπάρχει κανένα θέμα με τον κ. Ροδουσάκη και σας λέει ακόμα ότι σε συνεργασία με την ΙΝΤΕΡΠΟΛ έχει εξαρθρωθεί ένα από τα κυκλώματα που δρούσαν στην

περιοχή της Μόσχας. Δεν έχουμε κανένα στοιχείο που να αποδεικνύεται η σχέση της πρεσβείας ή οποιουδήποτε υπαλλήλου με αυτά τα κυκλώματα, δεν είναι αληθή αυτά που λέτε ότι πλαστά διαβατήρια ήλθαν μέσω της Πρεσβείας στη Μόσχα. Διότι η Πρεσβεία στη Μόσχα με τη διαδικασία ελληνοποιήσεων δεν χορηγεί διαβατήρια στους ομογενείς. 'Εχει ελάχιστα διαβατήρια, τα οποία είναι προσημειωμένα, από τα οποία δεν έχει κλαπεί κανένα ούτε έχει διακινηθεί.
Επομένως η ιστορία περί πλαστών διαβατηρίων μέσω της πρεσβείας κλπ. δεν ευσταθεί. Διότι η διαδικασία του νόμου σας έλεγε ότι θα πάει στην πρεσβεία ο 'Ελληνας Πόντιος και θα πάρει βίζα παλιννόστησης. Δεν θα πάρει διαβατήριο. 'Αρα, λοιπόν δεν υπάρχει καμία διαδικασία εκδόσεως διαβατηρίων.
Αν όμως η μαφιόζικη ενέργεια ορισμένων κυκλωμάτων έχει χορηγήσει
κλεμμένο ή πλαστό διαβατήριο ή το έχει αγοράσει, είναι άλλο θέμα. Οι έλεγχοι πάντως έγιναν και γίνονται.
Σας λέγω δε, ότι στο νόμο που ψηφίσαμε το 2000 και αυστηροποιήσαμε εις πενταπλούν τις διαδικασίες, δηλαδή όχι μόνο μια απλή σφραγίδα να μπαίνει και να δίνεται η ελληνική ιθαγένεια, αλλά υπάρχει ειδική επιτροπή ιθαγένειας στα προξενεία μας και χρειάζεται μία σειρά πιστοποιητικών που υποχρεωτικά πρέπει να προσκομίσει ο ενδιαφερόμενος.
Το αποτέλεσμα όλων αυτών είναι ότι τριάντα πέντε χιλιάδες 'Ελληνες ομογενείς, που βρίσκονται στην Ελλάδα επί μία δεκαετία, δεν έχουν πάρει 
ακόμα την ιθαγένεια. Και θα πρέπει να σκεφθείτε πάρα πολύ αν θα συνεχίσετε αυτή την αόριστη κριτική εναντίον των πάντων, διότι έχουμε μια τεράστια εθνική ευθύνη. 
Οι άνθρωποι αυτοί έχουν περάσει μέσα από δύο γενοκτονίες και εμείς μέσα από το κατ' αρχήν επιχείρημα ότι κάποιοι έχουν παρεισφρήσει έχουμε αυστηροποιήσει όπως είπα κατά τέτοιον τρόπο τις διαδικασίες, που δεν μπορούν να πάρουν ούτε άδεια εργασίας στην Ελλάδα. Ενώ οι αλλοδαποί έχουν πάρει με τον πρώτο κύκλο τριακόσιες χιλιάδες πράσινες κάρτες εργασίας και τώρα με το δεύτερο κύκλο μπορεί πάλι να πάρουν περισσότερες.
Και σας λέω ότι η Νέα Δημοκρατία -και είναι προς τιμήν των συναδέλφων
που συμμετείχαν στη διακομματική επιτροπή- μέχρι το Σεπτέμβριο του 1999 είχε επεξεργαστεί ομοφώνως το νέο νομοσχέδιο, το οποίο είναι το σημαντικότερο που έφερε η Βουλή μετά τον Ελευθέριο Βενιζέλο για την αποκατάσταση προσφύγων. Και δεν πρέπει να το βαφτίζετε προεκλογικό. Το δουλέψαμε στη διακομματική επιτροπή -ήμουν τότε πρόεδρος- με ομοφωνία της Νέας Δημοκρατίας. 'Εχω Πρακτικά -να σας τα καταθέσω- όπου συμφώνησε και ο εισηγητής σας.
Αλλά όταν, δυστυχώς για μας, κατατέθηκε το νομοσχέδιο τον Οκτώβριο
και τον Ιανουάριο και φάνηκε το κλίμα ότι πάει για εκλογές, κάνατε το μεγάλο λάθος να επιτεθείτε εναντίον των πάντων. Τι να κάνουν και οι 'Ελληνες ομογενείς όταν έβλεπαν τη Νέα Δημοκρατία να τους βαφτίζει συλλήβδην "Ρώσους" και ύποπτους; Λογικό είναι -έτσι λέτε εσείς- ότι ψήφισαν. Εμείς όμως δεν ξέρουμε τι ψήφισε ο καθένας. Και είναι και αδιανόητο να λέει κανείς ότι τάχα στήθηκε μηχανισμός στη Μόσχα ή οπουδήπορε αλλού Ρώσων μαφιόζων, για να έρθουν εδώ να ψηφίσουν.

Κύριοι συνάδελφοι, είναι σοβαρός αυτός ο ισχυρισμός; 'Εχουμε τριάντα πέντε χιλιάδες 'Ελληνες εδώ δέκα χρόνια και δεν τους δώσαμε ακόμα διαβατήριο κι εκλογικό βιβλιάριο. Και θα υπάρξει μηχανισμός να ελληνοποιήσει Ρώσους μαφιόζους; Είναι αφόρητο να απαντάει κανείς σε τέτοιου είδους χαρακτηρισμούς. Εάν νομίζετε ότι πρέπει να κάνουμε και περισσότερα πράγματα, σας λέω ότι ο νέος νόμος επιτρέπει από τις επιτροπές που στήσαμε και επανελέγχους.
Προσέξτε όμως τι σημαίνουν όλα αυτά: Εμείς δεν σας κατηγορήσαμε,
όταν ο δικός σας νόμος ήταν πολύ χαλαρός. Αυτόν εφαρμόσαμε λόγω εκτάκτων συνθηκών προσπαθώντας να υπηρετήσουμε δύο αξίες: Την έκτακτη εθνική ανάγκη της υποδοχής των παλιννοστούντων ομογενών και την ανάγκη προστασίας της ελληνικής υπηκοότητας από κάθε λαθραίο που τυχόν θα προσχωρούσε με πλαστά πιστοποιητικά. Το Υπουργείο Εσωτερικών, το Υπουργείο Δημόσιας Τάξης, το Υπουργείο Εξωτερικών κι εμείς για τα θέματα που αναγράφουν τα δημοσιεύματα έχουμε διατάξει ΕΔΕ και για τα όσα αφορούν στην πρεσβεία της Μόσχας και αναμένουμε το πόρισμα. Αν υπάρχουν παραλείψεις σε οποιαδήποτε περίπτωση...

ΑΠΟΣΤΟΛΟΣ ΑΝΔΡΕΟΥΛΑΚΟΣ: Πότε;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Εχουμε διατάξει από τις
αρχές του 1999.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κι ακόμα δεν βγήκε το πόρισμα;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι εν τω περατούσθαι. 
'Ισως και να έχει περαιωθεί. Θα αναλυθεί.
ΑΠΟΣΤΟΛΟΣ ΑΝΔΡΕΟΥΛΑΚΟΣ: (Δεν ακούστηκε)
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μην επιμένετε να αναφέρετε τον κ. Ροδουσάκη και μην κάνετε την παλιά διάκριση των διπλωματών για το αν είναι δημοκρατικοί ή δεν είναι δημοκρατικοί. Εμείς δεν βλέπουμε έτσι τους διπλωμάτες.
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Εχει ξεπεραστεί αυτό...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ακριβώς. Μην αναφέρεστε
λοιπόν έτσι για εκείνους, τους οποίους έπρεπε να τιμάτε, διότι
χειρίζονται τις εθνικές μας υποθέσεις επιτυχώς.
Καταθέτω λοιπόν και την επιστολή του κ. Μπεγλίτη, γιατί απ' όσα
άκουσα από τον κ. Λυκουρέζο φαίνεται ότι κατά τη δική σας αξιολόγηση ο κ. Μπεγλίτης συνομολογεί διάφορες ευθύνες. Δεν πρόκειται περί αυτού. Με καθαρότητα, με σαφήνεια ο κ. Μπεγλίτης εξηγεί όλα αυτά που εξήγησα κι εγώ τώρα. Λέει ότι συνεργαζόμαστε και με ξένες πρεσβείες και με την ΙΝΤΕΡΠΟΛ -η ελληνική Κυβέρνηση δηλαδή- για την εξάρθρωση οποιωνδήποτε κυκλωμάτων. Εμείς σας λέμε ότι οι έλεγχοι που έχει κάνει το Σώμα Επιθεωρητών Δημόσιας Διοίκησης έχουν φέρει συγκεκριμένα αποτελέσματα. Να σας φύγει λοιπόν ο φόβος ότι πρόκειται περί δεκάδων χιλιάδων. Να φύγει από τον κύριο συνάδελφο η εικόνα ότι εκατό χιλιάδες ελληνοποιήσεις έκανε το 1999 η Κυβέρνηση του ΠΑΣΟΚ. 'Ηταν έντεκα χιλιάδες, κύριε συνάδελφε, και από το εξωτερικό ήρθαν μόνο τρεις χιλιάδες. Για τη δε Κύπρο -εγώ το έχω ξαναπεί και το έχω στείλει με επιστολή μου και θα παρακαλούσα να το προσέξετε αυτό- δόθηκαν μέσω του κλιμακίου χίλιες διακόσιες πενήντα περίπου ελληνοποιήσεις.
Τι είναι αυτό το ερώτημα, το οποίο απευθύνετε; Κατ' αρχήν δεν έπρεπε
στην Αίθουσα του ελληνικού Κοινοβουλίου να απευθύνετε το γιατί νομιμοποιούμε 'Ελληνες ομογενείς στην Κύπρο. Υπάρχουν ογδόντα πέντε χιλιάδες τουρκογενείς, οι οποίοι έχουν παρεισφρήσει στο βόρειο τμήμα των κατεχόμενων της Κύπρου. Κι έρχεσθε εσείς για δέκατη φορά κι επιχειρείτε

να δημιουργήσετε πρόβλημα στην εξωτερική πολιτική της χώρας;
Λυπούμαι που το λέω. Λυπούμαι, μην έχετε καμία αμφιβολία. Είναι και οι χίλιοι διακόσιοι πενήντα ...

ΧΡΗΣΤΟΣ ΖΩΗΣ: (Δεν ακούστηκε)
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ πολύ, διότι το έχω πει και γραπτώς. Κι αφού με φέρνετε σ' αυτό το σημείο, σας λέω ότι ογδόντα πέντε χιλιάδες Τούρκοι είναι στη βόρεια περιοχή κι εσείς
διαλέξατε χίλιους διακόσιους. Πρέπει να αναλαμβάνουμε και τις ευθύνες μας.
Βρήκατε λοιπόν χίλιους διακόσιους πενήντα ομογενείς και αντί να μας
πείτε "ελάτε να βρούμε τρόπους" -που το ζητάει, αν θέλετε, και η αγορά εργασίας της Κύπρου- "αντί να είναι εδώ τρωγλοδύτες και άνεργοι, να πάνε να εργαστούν κατά προτεραιότητα στην Κύπρο", έρχεσθε και λέτε γιατί πήραν την ελληνική υπηκοότητα χίλιοι τριακόσιοι.

Διότι η Κύπρος δεν τους άφηνε, αν δεν ήταν βεβαιωμένης ελληνικής ιθαγένειας να παραμείνουν εντός των τειχών της και διότι οι άνθρωποι είναι 'Ελληνες. Μάλιστα πήγε και κλιμάκιο που νομίμως εξέτασε πεντακόσιους έως χίλιους και έδωσε ιθαγένειες.
Τώρα σας ενοχλεί γιατί μερικοί εξ αυτών ήλθαν και ψήφισαν στις εκλογές. Κατ'αρχήν πού ξέρουμε τι ψήφισαν; Αλλά όλος ο αριθμός είναι χίλιοι τριακόσιοι και είναι 'Ελληνες.

Κατ'αρχήν μην τα μπερδεύουμε αυτά...
ΧΡΗΣΤΟΣ ΜΑΡΚΟΓΙΑΝΝΑΚΗΣ: Ποιος τους έφερε;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συνάδελφε, θέλετε μια σαφή απάντηση; Το ζήτημα για τους 'Ελληνες ομογενείς της Κύπρου είναι αν είναι 'Ελληνες και έχουν διαβατήριο και εκλογικό βιβλιάριο. Το ποιος φέρνει από την Ευρώπη με τα τρένα και τα πούλμαν, να μας πείτε πόσους έφερε η Νέα Δημοκρατία ομογενείς από την Ευρώπη. Εγώ έχω στοιχεία. Θέλετε να σας πω; Εγώ δεν βγήκα ποτέ να σας πω ότι φέρατε, ξέρω εγώ, Ρώσους μαφιόζους.
Εν πάση περιπτώσει, κατανοούμε σε ένα βαθμό την πίκρα σας γιατί
χάσατε τις εκλογές. Τις εκλογές όμως τις χάσατε με εντολή του ελληνικού λαού. Και μη προωθείτε μια εντύπωση ότι μέσα από τέτοιες αόριστες γενικεύσεις καταγγελιών, που αφορούν μεμονωμένες περιπτώσεις παρανόμων ελληνοποιήσεων αλλογενών, που η ίδια η Κυβέρνηση έχει ελέγξει και έχει αφαιρέσει ήδη στο μέγιστο μέρος και συνεχίζουμε και στον εισαγγελέα έχουν πάει περιπτώσεις και θα το κάνουμε με ιδιαίτερη επιμέλεια, ότι μέσα από αυτήν τη διαδικασία μπορείτε να έχετε πολιτικά οφέλη. Και θα πρέπει να προσέξουμε πάρα πολύ σ' αυτήν την Αίθουσα, διότι εμείς, κύριοι
συνάδελφοι, έχουμε άλλη επερώτηση, όπως σας είπα, την ερχόμενη εβδομάδα, ίσως μετά τις γιορτές, σαράντα συναδέλφων σας, οι οποίοι έρχονται και

λένε εντελώς τα αντίθετα, ότι τι θα γίνει με τους 'Ελληνες ομογενείς εδώ, πότε θα πάρουν την ιθαγένειά τους...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Καλά τα λένε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Και δεν λένε αυτα που λέτε εσείς, ότι η Κυβέρνηση βγήκε προεκλογικά και μοίραζε σπίτια, οικόπεδα και αυτοκίνητα.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν το γνωρίζετε;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας είπα ότι ο νόμος είναι προ διετίας, επεξεργάσθηκε με τη σύμφωνη γνώμη όλων των κομμάτων. Εσείς ανακρούσατε πρύμνα τον Ιανουάριο...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υφυπουργέ, πρέπει να
συντομεύετε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τελειώνω αμέσως.
Και ο νόμος αυτός μεριμνά για εκείνα τα οποία όφειλε η πατρίδα να μεριμνήσει, δηλαδή για τη στοιχειώδη απόδοση στέγης και ιθαγένειας στους 'Ελληνες ομογενείς. Δεν πρόκειται περί προεκλογικών παροχών. Και σας λέγω ότι προεκλογικώς δεν προλάβαμε να δώσουμε ούτε ένα δάνειο. 'Ομως ο νόμος είναι η πολιτική βούληση της κατά το Σύνταγμα λειτουργούσης Κυβερνήσεως και της Βουλής που τον ψηφίζει. Και είναι πρωτοφανές να συνεχίζετε να απασχολείτε τον ελληνικό λαό και την κονή γνώμη, γιατί εμείς φέραμε και ψηφίσαμε νόμο, που τον ψήφισε και ο Συνασπισμός και άλλα κόμματα, τον οποίον είχατε ψηφίσει και εσείς μέχρι τη Διαρκή Επιτροπή, που επιτέλους αποκαθιστά σε ένα βαθμό τη μεγάλη ευθύνη που έχει η ελληνική πολιτεία και το ελληνικό έθνος έναντι των Ελληνοποντίων. Μην το ξαναπείτε αυτό. 
ΙΩΑΝΝΗΣ ΚΕΦΑΛΟΓΙΑΝΝΗΣ: Των Ελλήνων.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Στους 'Ελληνες ομογενείς
δίνουμε, κύριε συνάδελφε, τα δάνεια και τυχόν οικόπεδα, τα οποία θα δοθούν. Και σ' αυτήν τη διαδικασία νομίζω ότι θα πρέπει και πάλι να προσέλθει η Νέα Δημοκρατία. Και ευτυχώς που ευαισθητοποιημένοι σαράντα συνάδελφοί σας, κυρίως ποντιακής καταγωγής, έρχονται την επόμενη εβδομάδα και λένε και διαφορετικά από εσάς. Και δεν μας καταγγέλλουν γι'αυτά για τα οποία εσείς αδίκως μας καταγγέλλετε, αλλά λένε: επιτέλους, θα εφαρμόσετε το νόμο, να πάρουν οι άνθρωποι τα δάνειά τους και τα οικόπεδά τους;
ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό είναι άλλη ιστορία.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: 'Οχι παραπληροφόρηση εδώ. ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Και εμείς σας λέμε λοιπόν
ότι ο νόμος τον οποίον ψήφισε η ελληνική Βουλή, εφαρμόζεται και θα εφαρμοσθεί. 'Ηδη έχουν δοθεί τετρακόσια δάνεια στη Θράκη και θα

συνεχίσουμε με υπευθυνότητα να ολοκληρώνουμε τις ευθύνες που έχουμε αναλάβει έναντι και του ελληνικού λαού, αλλά και έναντι των
Ελληνοποντίων. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Εχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. 
Θεόδωρος Αναγνωστόπουλος.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριοι συνάδελφοι, μετά τις αγορεύσεις των Υφυπουργών Εξωτερικών και Δημόσιας Διοίκησης, έχω την αίσθηση ότι οι εκπροσωπούντες την Κυβέρνηση ή είναι αφελείς ή μας θεωρούν για εξόχως αφελείς. Δεν μπορεί να λέτε αυτά τα πράγματα που είπατε σήμερα.

Δεν μπορεί να επικαλείσθε, κύριε Νιώτη, το νόμο που έκανε η Νέα
Δημοκρατία το 1993. 'Ηταν πρόσφατο το πρόβλημα και τον ψήφισε για νόμιμες ελληνοποιήσεις. 'Αλλο ο νόμος και άλλο αυτά που κάνετε.
Πρέπει να σας πω, ότι η συζήτηση σήμερα έχει δύο σκέλη. Το ένα
είναι η συναλλαγή, δηλαδή η πώληση διαβατηρίων, η πώληση ιθαγένειας, που είναι μοναδικά και πρωτοφανή πράγματα. Και το δεύτερο είναι το πολιτικό σκέλος. Για να δούμε. Αν είσθε και ολίγον κυβέρνηση Ρωσοποντίων και όχι Ελληνοποντίων. 'Αλλωστε το αποδείξατε και στην προεκλογική περίοδο. Υποψήφιοί σας στο λεκανοπέδιο εξέδιδαν προεκλογικά φυλλάδια στη ρωσική. 
Εγώ ξέρω και θα το ξέρετε και εσείς ότι και ο πιο απομακρυσμένος
'Ελληνας στον πλανήτη ξέρει ελληνικά ή ξέρει στοιχεία ελληνικής. Επικαλεστήκαμε μια σωρεία συγκεκριμένων περιστατικών που συνεχώς υποβαθμίζετε.
Αναθέσατε σε επιτροπές ελεγκτών να κάνετε επιθεωρήσεις και με δείγμα το 10% αναφέρουν στις εκθέσεις τους σωρεία παρανομιών και παρατυπιών. Οι ελεγκτές που εσείς ορίσατε. Και έρχεσθε τώρα να μας λέτε ιστορίες; Επιτέλους, τόσο πολύ σας έχει καταλάβει η καθεστωτική αντίληψη και διακωμωδείτε και τον κοινοβουλευτικό έλεγχο; Δώστε μας απαντήσεις ειλικρινείς και σωστές. Επιχειρηματολογείστε. Αυτά είναι απαράδεκτα πράγματα, κύριοι συνάδελφοι.
Μας είπε ο κύριος Υφυπουργός Εσωτερικών ότι έχετε απαντήσει δέκα φορές. Τι απαντήσατε; Απαντήσατε για τον Ντασκόφ που έχει βγάλει τρία διαβατήρια σε όλη την Ελλάδα, ένα ένα με τους αριθμούς και με τα νούμερα; Τι κάνατε; Βγαίνουν φιλικές σας εφημερίδες και τα έχουν κύριους τίτλους, όπως η "ΕΛΕΥΘΕΡΟΤΥΠΙΑ", το "ΒΗΜΑ", τα "ΝΕΑ" που γράφουν "μαφία", "συναλλαγή με τους αλλοδαπούς". Και εσείς καθεύδετε τον ύπνο του δικαίου.
Αλλά θέλω να ρωτήσω με την ευκαιρία τον κύριο Υφυπουργό Εξωτερικών ποια είναι η πολιτική της ελληνικής Κυβέρνησης; Γιατί εγώ δεν μπορώ να καταλάβω. Γεμίσατε τις εφημερίδες της Ρωσίας με προσκλήσεις -υποτίθεταιστους 'Ελληνες Ποντίους να έρθουν στην Ελλάδα, "ελάτε θα πάρετε οικόπεδα με φως με τηλέφωνο, με νερό", θα σας κάνουμε θα σας φτιάξουμε". Η
πολιτική σας είναι ο Ελληνισμός της διασποράς να έρθει στην Ελλάδά; Γιατί το κάνατε αυτό, εάν αφορά τους 'Ελληνες, για τους ελληνικής καταγωγής; 
Αλλά επειδή δεν είμαστε αφελείς και επειδή ασφαλώς δεν μπορεί να
έχετε αυτήν την πολιτική, ξέρουμε ότι όλα αυτά έγιναν για να φέρετε αυτούς τους οποίους τελικά φέρατε, που είναι οι περισσότεροι ύποπτα και κακοποιά στοιχεία.

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Λέτε για τους τρεις χιλιάδες το 1999; Να ξέρουμε τι συζητάμε. 
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Θα σας πω αμέσως. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συναδελφε, δέχεσθε να σας διακόψω;
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Εγώ ευχαρίστως δέχομαι κάθε διακοπή. Σας
βεβαιώνω, γι' αυτό και σας προτρέπω, σας ζητώ να με διακόπτετε. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Με την άδεια του Προεδρείου
όμως, κύριε Αναγνωστόπουλε.
Θέλετε να μιλήσετε, κύριε Υφυπουργέ;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ναι κυρία Πρόεδρε. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δέχεστε τη διακοπή, κύριε
Αναγνωστόπουλε; 

ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Μάλιστα κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ορίστε, κύριε Υφυπουργέ, έχετε το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Αναγνωστόπουλε, τιμώ την υπευθυνότητά σας, έχετε διατελέσει και Υπουργος και σας λέω το εξής: Λέτε ότι κάναμε ένα νόμο και μοιράζαμε οικόπεδα και δάνεια και ότι το κάναμε αυτό για να φέρουμε εδώ τους ομογενείς. Σας λέω ότι ήρθαν μόνο τρεις χιλιάδες το 1999 και το 2000 κανείς. Δώσαμε άλλες οκτώ χιλιάδες από τις σαράντα πέντε χιλιάδες εκκρεμουσών ιθαγενειών στους Ελληνοποντίους,
οι οποίοι ανεμένουν ακόμα να πάρουν ιθαγένεια και εκλογικό βιβλιάριο. Γιατί η κυβέρνηση του ΠΑ.ΣΟ.Κ. την προεκλογική χρονιά να μη δώσει και
τις τριάντα πέντε χιάδες που είναι στη Θεσσαλονίκη νόμιμοι 'Ελληνες με ταχείες διαδικασίες; Είπαμε, περιμένετε να ολοκληρωθούν οι διαδικασίες

και θα τις κάνουμε αυστηρότερες. Και τις κάναμε αυστηρότερες.
Εμείς δεν μοιράζουμε ούτε οικόπεδα ούτε αυτοκίνητα για να έρθει κανείς εδώ. Ξέρετε και κάτι; Ο νόμος δεν ισχύει παρά μόνο για εκείνους που είναι εδώ ως προς τα κίνητρα.
ΙΩΑΝΝΗΣ ΚΕΦΑΛΟΓΙΑΝΝΗΣ: 'Εχουν προηγηθεί αποκαλύψεις του Τύπου. ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν μπορώ να πάρω
περισσότερο χρόνο. Πάντως η αλήθεια είναι αυτή. Το 1999 ήρθαν μόνο τρεις χιλιάδες από το εξωτερικό.

ΑΙΚΑΤΕΡΙΝΗ ΠΑΠΑΚΩΣΤΑ ΣΙΔΗΡΟΠΟΥΛΟΥ: Για την πολιτική σας ρωτάει ο κ. Αναγνωστόπουλος.
ΠΡΟΕΔΡΕΥΟΥΣΑ (Αννα Μπενάκη Ψαρούδα): Κυρία Παπακώστα, παρακαλώ!

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Η πολιτική μας είναι να
μείνει ο Ελληνισμός εκεί. Γι' αυτό και αλλάξαμε το νόμο. Εμείς όμως δεν σας κατηγορήσαμε για ένα νόμο που με έκτακτες συνθήκες υποχρεώθηκε τότε ο κ. Μητσοτάκης να κάνει μια εθνική πολιτική, η οποία διευκόλυνε την έλευση εδώ ...
ΠΡΟΕΔΡΕΥΟΥΣΑ (Αννα Μπενάκη Ψαρούδα): Κύριε Υπουργέ, είπατε ότι θα κάνετε μια παρέμβαση και κάνετε αγόρευση. Παρακαλώ, τελειώστε, για να συνεχίσει ο ομιλητής. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Διευκρινίζουμε το πώς
βλέπουμε το θέμα, για να γίνει πιο εποικοδομητικό.
ΠΡΟΕΔΡΕΥΟΥΣΑ (Αννα Μπενάκη Ψαρούδα): Θα πάρετε το λόγο στη
δευτερολογία σας και θα διευκρινίσετε ό,τι θέλετε.
Συνεχίστε, κύριε Αναγνωστόπουλε.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: 'Ωστε, και εδώ ο Μητσοτάκης πάλι
μπαμπούλας!
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν είπα αυτό, δεν
καταλάβατε. Αντιθέτως, είπα ότι υπηρέτησε μια ...
ΠΡΟΕΔΡΕΥΟΥΣΑ (Αννα Μπενάκη Ψαρούδα): Κύριε Υπουργέ, δεν έχετε το
λόγο κατ' αρχήν. Πρέπει να τον ζητήσετε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Να μη μου βάζουν στο στόμα μου αυτά που δεν είπα. Εγώ είπα ότι υπήρχαν έκτακτες εθνικές συνθήκες και έπρεπε να υπάρξει ένας νόμος -όπως το έκανε η κυβέρνηση Μητσοτάκη- που να λύνει το πρόβλημα και το δράμα των προσφύγων, πολλοί εκ των οποίων έρχονταν εν μέσω πολέμων. Να θυμόμαστε για τι συζητάμε.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Ο νόμος που εισάγει μια κυβέρνηση και
ψηφίζεται από τη Βουλή είναι για να αποτυπώνει τα δεδομένα της συγκεκριμένης χρονικής περιόδου. Η πτώση τότε των καθεστώτων του υπαρκτού σοσιαλισμού δημιούργησε ένα άλλο τοπίο και η ελληνική κυβέρνηση έσπευσε να προσαρμοστεί στα συγκεκριμένα δεδομένα.
Από εκεί και πέρα, όμως, αυτά τα είκοσι χρόνια που κυβερνάτε, για
ό,τι έγινε ή δεν έγινε και είναι στραβό φταίει η κυβέρνηση των τριών ετών της Νέας Δημοκρατίας; Μπορείτε να το επικαλείσθε κάθε φορά αυτό; Δεν καταλαβαίνετε ότι έτσι χάνετε τη σοβαρότητά σας;
Με διακόψατε για να μου πείτε τι; Πόσοι ήρθαν. Εγώ λέω τι κάνατε εσείς σ' αυτή την περικοπή της ομιλίας μου. Αυτό που κάνετε είναι να δημοσιεύετε προσκλήσεις στις ρωσικές εφημερίδες και να λέτε "προσφέρουμε τις ακόλουθες υπηρεσίες" και από κάτω στο τέλος "εγγυημένα 100%, εμπιστευτικά και αξιόπιστα εργαζόμαστε στην αγορά δέκα χρόνια". Το λένε και εταιρείες. Οι οποίες ενεργούν για λογαριασμό ποίων;
Εδώ θέλω να σας ρωτήσω, γι' αυτά που έγιναν στη Ρωσία, κάνατε καμία διοικητική έρευνα έστω; Για τα μαγαζάκια που υπήρχαν απέναντι από την πρεσβεία, για τα διαβατήρια που επωλούντο; Εγώ μόνο μια επιστολή αν

ελάμβανα σαν αυτή που έστειλε ο κ. Γούσιος -δικηγόρος Θεσσαλονίκης- στην Κυβέρνηση, θα είχα κινητοποιηθεί. Είναι τόσο το υλικό πλέον, που δυσκολεύομαι να βρω αυτά που με ενδιαφέρουν.
Ξέρουμε ότι έγιναν απίστευτα πράγματα. Και σεις έρχεστε και μας λέτε και διάφορες ιστορίες. Εκτιμώ ότι η Κυβέρνηση είναι υπόλογη για την πολιτική της στα θέματα της εισόδου αλλοδαπών και χορήγηση ιθαγενειών. Κάθε άλλο παρά 'Ελληνες είναι όλοι αυτοί οι οποίοι προέκυψαν. Αναζητώ αυτή την επιστολή, γιατί σας βεβαιώνω ότι είναι χαρακτηριστική του τι ακριβώς έχει συμβεί.
'Εχω επίσης πρόσφατα παραδείγματα ανθρώπων -με τα έγγραφά τους, με τους τρόπους με τους οποίους έγιναν- που πήραν διαβατήρια σε δύο και σε τρεις νομαρχίες. Εσείς μας λέτε ότι το τελευταίο διάστημα έχετε και τρόπους ελέγχου.
Κύριοι συνάδελφοι, το θέμα είναι μείζονος σημασίας και έχει μεγάλες
διαστάσεις. Πρέπει να σας πω ότι προσωπικά δεν θέλω να δημιουργήσω εντάσεις, ούτε να δημιουργήσω κάποιο άλλο κλίμα. Για μένα, το πιστεύω -και το πιστεύει ένα μεγάλο τμήμα του ελληνικού λαού- το εκλογικό αποτέλεσμα δεν είναι γνήσιο. Το τονίζω, το λέω και το πιστεύω.
Κύριε Νιώτη, ήρθατε να μας πείτε για τους Κυπρίους, για να συμψηφίσετε με αυτά που γίνονται στο κατεχόμενο τμήμα;
Μα καλά, προς ποιους απευθύνεστε; Τέτοιου είδους κουβέντα θα μας
κάνετε σήμερα : Εμείς, επικαλεσθήκαμε μία σωρεία συγκεκριμένων προσώπων, που έχουν παρανόμως ελληνοποιηθεί και δεν μας δίνετε απάντηση.
Ο δικηγόρος Θεσσαλονίκης κ. Βασίλειος Γούσιος έστειλε ενυπόγραφη επιστολή σε όλα τα Υπουργεία και λέει ότι προσέφυγε στο δικηγορικό του γραφείο κάποιος κύριος ισχυριζόμενος ότι είναι ελληνικής καταγωγής. Είχε και τη γυναίκα του μαζί. Δεν τον έπεισε ότι είναι 'Ελληνας -έλεγε ότι είναι 'Ελληνας- και του είπε θρασύτατα και ανενδοίαστα: "Είμαι 'Ελληνας και έχω ελληνική ταυτότητα, την οποία αγοράσα στη Μόσχα έναντι ενάμισι εκατομμυρίου (1.500.000) δραχμών." Σας έστειλε το γράμμα ο άνθρωπος. Διερωτώμαι: Κάνατε τίποτε; Συνεχίζει ο κ. Γούσιος: "Κοντεύω να τρελαθώ, γιατί ασχολούμαι με αυτά τα θέματα, με τους διάφορους ταταρικής, ουζμπενικής, χοχολικής, τουρκαρμενικής, κουρδικής, κινεζικής καταγωγής, που γίνονται 'Ελληνες".
Καλά, εσείς αυτά δεν τα έχετε ακούσει ποτέ; Εφημερίδες φιλικές σας δεν διαβάζετε; Συγκεκριμένα περιστατικά δεν γνωρίζετε και μας δίνετε αυτού του είδους τις απαντήσεις; Σας είπα ότι ο Ντασκόφ πήρε τρία 
διαβατήρια, αλλά δεν θέλετε να με ακούσετε. 'Εχετε αυτή τη νοοτροπία. Αυτές τις περιβόητες εκθέσεις των προσώπων που ορίσατε εσείς ως Σώμα Ελεγκτών αναφέρουν ότι "δειγματοληπτικά κάναμε κάποιους ελέγχους και διαπιστώσαμε σημαντικά περιστατικά παρανομιών, δηλαδή πλαστών πιστοποιητικών και λαθραίων ελληνοποιήσεων" δεν τις λαμβάνετε υπόψη σας; 
Ακόμα έχω την έκθεση του κ. Ανεμογιάννη, του Συμβούλου Επικρατείας. 
Ανέλαβε ο άνθρωπος να κάνει μία ένορκη διοικητική έρευνα και λέει και
αυτός τα ίδια. Καταλήγει: "Μετά τις διαπιστώσεις και τα συμπεράσματα
νομίζω ότι επιβάλλεται οι αρμόδιες διοικητικές αρχές να φροντίσουν αμέσως για την ανάκληση της απόφασης της ιθαγένειας". Κάνατε τίποτα για όλα
αυτά;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Εχει ανακληθεί, κύριε
συνάδελφε. Είχατε καμία αμφιβολία γι'αυτό;
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Μπράβο! Εάν λοιπόν κατάφερε ο Σύμβουλος της Επικρατείας να σας πείσει να το κάνετε, ελπίζω να σας πείσουμε και εμείς

να κάνετε πολύ περισσότερες.
'Οταν όμως ισχυρίζεστε, κύριοι Υπουργοί, ότι σε αυτές τις εκλογές
δεν ψήφισαν αλλοδαποί, οι οποίοι δεν εδικαιούντο να ψηφίσουν, τότε, επαναλαμβάνω, μας θεωρείτε αφελείς.
Ισχυρίζομαι -νομίζω ότι είναι θέμα μεγάλης σημασίας- ότι ένας
σημαντικός αριθμός ανθρώπων προερχόμενων από την πρώην Σοβιετική 'Ενωση βρέθηκε στην Ελλάδα, αφού εκμεταλλευθήκατε τη δύσκολη κατάσταση στην οποία είχαν περιέλθει. Τους εκμεταλλευθήκατε με το χειρότερο δυνατό τρόπο. Και ασφαλώς τους χρησιμοποιήσατε. Μας λέτε πολλές φορές: "Πού ξέρετε ότι ψήφισαν εμάς;". Μα η κουβέντα σας ήταν απλή: "Σου πουλήσαμε το διαβατήριο, σου δώσαμε την ιθαγένεια. Ψήφισέ μας, γιατί εάν έλθουν οι άλλοι θα σου τα πάρουν". 'Ηταν περισσότερο φανατικοί από εσάς για την εκλογή του ΠΑ.ΣΟ.Κ.
Είστε αρμόδιοι Υπουργοί και αυτά ούτε τα ξέρετε ούτε τα έχετε
ακούσει; Ποια είναι τα μέτρα τα οποία έχετε πάρει μέχρι στιγμής για να εντοπίσετε όλους αυτούς; Ποια είναι τα μέτρα τα οποία έχετε πάρει μετά από αυτές τις πρώτες εκθέσεις των ελεγκτών, οι οποίοι σας γράφουν αυτά που σας γράφουν; 'Εχω, δυστυχώς την εντύπωση ότι το πράγμα έχει μεγάλες διαστάσεις.
Λυπάμαι, γιατί σήμερα μερικοί από τους συναδέλφους, με τους οποίους είχαμε καταθέσει την επερώτηση απουσιάζουν. Η κυρία Μπακογιάννη είναι στο εξωτερικό. Ο κ. Πολύδωρας έχει ένα πρόβλημα υγείας, το οποίο ελπίζουμε όλοι να ξεπεράσει. Σας είχε πει κατά τη συζήτηση της επερώτησης που κάναμε το τρίτο δεκαήμερο του Μαίου, ενάμιση μήνα μετά τις εκλογές: "Αυτό που κάνουμε σήμερα είναι το άνοιγμα του φακέλου. Σας το λέω για να το ξέρετε και να μην κοιμάστε ήσυχοι".
Αυτό που κάνουμε τώρα είναι ένα επόμενο βήμα. 'Ηδη σας φέραμε έναν όγκο στοιχείων με συγκεκριμένα ονόματα, με συγκεκριμένα περιστατικά. Εσείς μας απαντάτε γενικώς και αορίστως. Μας λέτε: "'Εχει απαντηθεί". Τι ακριβώς έχει απαντηθεί; Τι έγινε; Ψήφισαν ή δεν ψήφισαν;
Λέγαμε προ ολίγου για τον κύριο που είχε ψηφίσει στην Ελευσίνα,
συνελήφθη για κακουργηματική πράξη του αφηρέθη το διαβατήριο, αλλά ψήφισε στις εκλογές. Δεν γνωρίζετε ότι η Ελλάδα θεωρείται παράδεισος των διαφόρων κακοποιών της πρώην Σοβιετικής 'Ενωσης; Δεν ξέρετε ότι το ύψος για την εξαγορά του διαβατηρίου εξαρτάται από το μέγεθος του ποινικού μητρώου του καθενός; 'Οσο πιο βεβαρημένο είναι, τόσο ακριβότερο γίνεται. 
Κάντε λοιπόν έναν καλό έλεγχο για όσα συνέβησαν. 'Αλλωστε μέχρι που
σκοτώθηκαν άνθρωποι. 'Ερχομαι πλησιέστερα εδώ στην Αλβανία, για το Προξενείο του Αργυροκάστρου δεν μάθαμε τίποτα. Σκοτώθηκαν μεταξύ τους 'Ελληνες γι'αυτά τα θέματα. Τι έγινε; Μήπως έγιναν συναλλαγές;
Πάντως τα σκέλη είναι δύο και πολύ σημαντικά. Το ποινικό μέρος, δηλαδή πωλήσεις, εξαγορές, εκβιασμοί και χίλια άλλα πράγματα. Και το πολιτικό μέρος. Τους αιχμαλωτίσατε, τους καταστήσατε ομήρους, για να έρθουν να σας ψηφίσουν.
Αγνοείτε ότι ήρθαν αεροπλάνα στη Θεσσαλονίκη και οπουδήποτε αλλού από τις διάφορες χώρες της πρώην Σιοβετικής 'Ενωσης. Δεν τα ξέρετε αυτά και περιμένετε να τα μάθετε από εμάς;
Και ο Πρωθυπουργός μεταγενέστερα εμψυχώνοντας τα στελέχη σας έλεγε:
μην κοιτάτε τι έγινε στις δημοτικές εκλογές. Τώρα θα δείτε τι κινητοποιήσεις θα γίνουν για τους ετεροδημότες. Υπέθετε ότι εμείς δεν θα το αντιλαμβανόμαστε τι θα πει ετεροδημότες. Αυτοί υπήρχαν σε όλες τις εκλογές, όμως αλλοδαποί ετεροδημότες δεν υπήρχαν. Αλλοδαποδημότες δεν υπήρχαν και αυτό το κάνατε. Μακάρι να ήταν ελληνικής καταγωγής αυτοί οι άνθρωποι, αλλά δυστυχώς δεν είναι κανένας.
Ξέρετε ότι στην Ελλάδα υπάρχει μια μεγάλη δραστηριότητα παρανόμων και υπόπτων προσώπων προερχομένων από αυτές τις χώρες που συνέβαλαν αποφασιστικά λόγω των μεγάλων ποσών που διακινούν να διαβρώσουν ελληνικές υπηρεσίες, Αστυνομικούς, τα πάντα. 'Ολα αυτά είναι συγκοινωνούντα δοχεία και ενώ τα βλέπετε, δεν κοιτάτε κάπου να κόψετε τον ομφάλιο λώρο. Τον αφήνετε και εξελίσσεται.
Τονίζω πως η νοοτροπία που έχετε αποκτήσει, μου κάνει μεγάλη εντύπωση. Διερωτώμαι αν είναι δυνατόν το πράγμα να πάει έτσι.
Διαβάσατε το βιβλίο του κ. Δρεττάκη, πρώην Υπουργού και Βουλευτή του ΠΑ.ΣΟ.Κ. και μετέπειτα του Συνασπισμού; Αν δεν το έχετε να σας το στείλω, γιατί έχει μια πολύ καλή ανάλυση, όπου αναφέρει πόσοι γεννήθηκαν τα χρόνια 1979, 1980, 1981, που θα έπρεπε να ψηφίζουν το 2000.
Αναφέρει ότι ενώ θα έπρεπε να ψηφίζουν εκατό άνθρωποι, ψηφίζουν τρεις χιλιάδες. Από πού βρέθηκαν όλοι αυτοί; Είναι Ελληνοπόντιοι; Είναι νόμιμες ψήφοι όλες αυτές; Το χειρότερο απ'όλα είναι ότι βάζετε και ψηφίζουν άνθρωποι που δεν έχουν ελληνική συνείδηση, δεν αγαπούν τον τόπο, δεν έχουν ενδιαφέροντα ή μάλλον έχουν ενδιαφέρον να πάθει ζημιά ο τόπος. Τους βάζετε και ψηφίζουν απλώς γιατί σας αναδεικνύουν Κυβέρνηση.
Κύριοι συνάδελφοι, γι'αυτό το θέμα δεν θα πάψω να φωνάζω όσο είμαι
Βουλευτής. 'Ημουν επερωτών και στην πρώτη επερώτηση και όσο το ερευνώ και το ψάχνω το θέμα, βλέπω ότι είναι βόρβορος. Βλέπω ότι συνέβησαν ακραία πράγματα, όπως οι συναλλαγές, οι μετακινήσεις, και όλη η παραπληροφόρηση. Εκτιμώ πως κάποια στιγμή κάτι πρέπει να συμβεί. 'Αλλοτε εγένοντο ανένδοτοι αγώνες, τώρα δεν ξέρω τι άλλο πρέπει να γίνει. Ελέγετο ότι βρέθηκε ένας στο Χαϊδάρι που είχε βάλει διεύθυνση εκεί που ήταν ένα
δέντρο και χάλασε ο κόσμος. Η κ. Παπανδρέου στην προηγούμενη επερώτηση για τον Κότοβιτς, που ήταν ακραία περίπτωση παρανομίας, μας είπε "ε, καλά τώρα, για ένα πρόσωπο θα γενικεύσουμε;" Είναι σοβαρά πράγματα αυτά; 'Εχουμε εδώ σωρεία περιστατικών που επικαλέσθηκαν οι συνάδελφοι. Δεν θέλω να τα επαναλάβω. Περιμένουν απάντηση.
Είναι δυνατόν να ανέχεσθε και να δέχεσθε να γίνονται παρόμοιες εγκύκλιοι από τον Αρχηγό της Αστυνομίας, τον οποίον διατηρείτε τρία χρόνια, αφού τον επαναφέρατε από την αποστρατεία. Που αφήνουν σωρεία ερωτηματικών σε όλον τον κόσμο; Είναι δυνατόν ένας αστυνομάκος στον Προμαχώνα να διαφωνήσει και να πει "τι είναι αυτά που μας λέτε να κάνουμε, κύριοι"; Ο κ. Καραβαρίτης, ο αστυνόμος του Προμαχώνα, διεφώνησε και λέει "δεν μπορεί να μας προτρέπετε εσείς, κύριοι, να παρανομήσουμε και να μας λέτε να μην παρουσιάζονται αυτοπροσώπως παρά να αρκούμαστε στα έγγραφα".
Από κει και πέρα, κύριοι Υπουργοί, πολλά απ' αυτά τα διαβατήρια σε ό,τι αφορά τη νομιμότητά τους, εγώ δεν λέω ότι είναι παραποιημένα, είναι νόμιμα. Το θέμα είναι σε τι χαρτιά στηρίχτηκαν για να εκδοθούν όλα αυτά τα οποία απετέλεσαν τη βάση για την έκδοση αυτών των διαβατηρίων. Είναι σε μεγάλο βαθμό ψεύτικα τα χαρτιά. Είναι προϊόντα εξαγοράς, είναι προϊόντα παρανόμων πράξεων. Γι' αυτό και βρίθει η Ελλάδα σήμερα από κακοποιούς και ύποπτα πρόσωπα.
Κύριοι Υπουργοί, δεν ξέρω πόσο καιρό θα είστε Κυβέρνηση, αλλά οι επτά μήνες περίπου μετά τις εκλογές ήταν αρκετοί για να μας πείσουν όλους για τον τρόπο με τον οποίον ασκείτε πολιτική. Καταλάβαμε δυστυχώς ότι η εκσυγχρονιστική περίοδος του κινήματός σας είναι χειρότερη από τη χομεϊνική. Η χομεϊνική ήταν και ηπιότερη, ήταν βερμπαλισμός. Εδώ βλέπουμε πράξεις παράνομες, βλέπουμε υποβάθμιση του επιπέδου ζωής του κόσμου. Φτάνετε στο σημείο να προσπαθείτε να κερδίσετε εκλογές με αυτούς τους παράνομους τρόπους.
Και ήρθατε σήμερα ένας Υφυπουργός, ο οποίος είναι υπηρεσιακός και ένας Υφυπουργός, ο οποίος ορκίστηκε ο άνθρωπος πριν από ένα μήνα, να μας πείτε τι; Δεν υπάρχουν άλλα μέλη της Κυβερνήσεως για ένα τέτοιο θέμα μείζονος σημασίας να έρθουν να μας δώσουν κάποιες πειστικές εξηγήσεις και απαντήσεις; Τι πρέπει να κάνουμε;
Γι' αυτό, κύριοι, προσέξτε. Προσέξτε, διότι κάπου υπερβαίνετε τα
όρια, κάπου έχετε υπερβεί τα εσκαμμένα και πρέπει να εκλογικευθείτε και να καταλάβετε ότι είστε μέλη δημοκρατικής κοινοβουλευτικής κυβέρνησης. Ούτε η Ελλάδα είναι αμπέλι ξέφραγο, ούτε επειδή καταφέρατε να πολτοποιήσετε το μυαλό μιας μεγάλης κατηγορίας Ελλήνων να σας ψηφίσει, θα πρέπει να λέτε "δεν βαριέστε, είμαι η Κυβέρνηση της πλειοψηφίας". Σας δώσαμε στοιχεία με λίγα λόγια, πώς πήρατε αυτήν την πλειοψηφία.

Εκείνο που θέλουμε και ζητούμε πριν επανέλθουμε -που θα συμβεί
σύντομα- είναι πειστικές απαντήσεις, συγκεκριμένες για πρόσωπα, που και σήμερα επικαλεστήκαμε αλλά και σε άλλες περιόδους. 
Και ακόμη, σ' όλα αυτά τα οποία γράφουν καθημερινώς οι φιλικές σας,
επαναλαμβάνω, εφημερίδες, δεν αισθανθήκατε την ανάγκη μια φορά να απαντήσετε; Η εφημερίδα "ΤΑ ΝΕΑ" έγραψε "Μίζα και ιστορίες". Τι να κάνω; Να ψάξω να το βρω, για να σας το ξαναδώσω; Γνωστά πράγματα είναι αυτά. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Και η εφημερίδα "ΕΛΕΥΘΕΡΟΤΥΠΙΑ" έχει γράψει. ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Ασφαλώς. 
Προσέξτε, κύριοι, γιατί ακολουθείτε πολύ ολισθηρό δρόμο και αυτό επεκτείνεται σε όλους τους τομείς της πολιτικής που ασκείτε, από τα χρηματιστήρια και τους αλλοδαπούς, μέχρι όπου αλλού θέλετε.

Προσέξτε, γιατί παρόμοια καθεστώτα έχουν τύχες πολύ δυσάρεστες. Αν
δεν θέλετε να εκλογικευθείτε, εμείς θα σας κτυπάμε τον κώδωνα. Αν δεν μας ακούσετε, τότε ο θόρυβος θα σας σπάσει τα αυτιά από αυτά που θα ακολουθήσουν.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ακριβάκης.
ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, ομολογώ ότι δεν κατάλαβα τι σκοπό υπηρετεί σήμερα η συζήτηση αυτής της επερώτησης από πλευράς Νέας Δημοκρατίας. Η ίδια επερώτηση είχε συζητηθεί στις 26 Μαίου αυτού του

έτους αμέσως μετά τις εκλογές. Βεβαίως τότε θα μπορούσα να πω ότι υπηρετούσε κάποιο σκοπό που αφορούσε τη Νέα Δημοκρατία. 'Επρεπε να βρεθεί
κάποια δικαιολογία για την τρίτη συνεχόμενη ήττα της Νέας Δημοκρατίας. Εβρέθη λοιπόν το θέμα των ελληνοποιήσεων, που αυτό και με δεδομένη τη μικρή διαφορά μεταξύ των κομμάτων έκρινε και το γεγονός της σημερινής κυβερνητικής πλειοψηφίας.
Σήμερα, όμως, που δεν ασχολείται κανείς με αυτό το θέμα, τίποτα δεν γράφεται στον Τύπο. Κακώς κάποιοι Bουλευτές της Νέας Δημοκρατίας ανέφεραν ότι ο Τύπος επιμένει επί του θέματος. Και οι άκρως φιλικές εφημερίδες προς τη Νέα Δημοκρατία τίποτα δεν γράφουν. 
Η επιτροπή την οποία συνέστησε η Νέα Δημοκρατία αμέσως μετά τις
εκλογές, για να διερευνήσει το θέμα των ελληνοποιήσεων, ακόμα κυοφορεί το αποτέλεσμά της. 
Η εξεταστική επιτροπή, με την οποία απείλησε την Κυβέρνηση ότι θα
φέρει στη Βουλή, δεν ήλθε ποτέ. Γι'αυτό λοιπόν ειλικρινά δεν μπορώ να κατανοήσω για ποιο λόγο συζητείται και τι σκοπό υπηρετεί στο εσωτερικό της Νέας Δημοκρατίας αυτή η επερώτηση, τη στιγμή κατά την οποία, κατά την άποψή μου, η συζήτηση που έγινε εδώ στις 26 Μαίου ήταν καταλυτική εναντίον των απόψεων της Νέας Δημοκρατίας. Και εξηγούμαι ευθέως χωρίς περιστροφές.
Πιστεύω ότι αιτία των όποιων παρανόμων ελληνοποιήσεων είναι ο ν.2130/93, αυτός που εψήφισε η πλειοψηφία της Νέας Δημοκρατίας το 1993. Και αν θέλετε, θα διαφωνήσω και με τον Υφυπουργό κ. Νιώτη, που συμφώνησε με τον κ. Αναγνωστόπουλο ότι αυτός ο νόμος εν'όψει αυτών των εκτάκτων συνθηκών, της κατάρρευσης της Ευρωπαϊκής 'Ενωσης και της ανάγκης να παλιννοστήσουν 'Ελληνες ποντιακής καταγωγής έπρεπε να ψηφιστεί.
Θα μου επιτρέψετε να πω ότι ο νόμος ήταν ατυχής. 'Επρεπε να ληφθεί
κάθε μέριμνα αναμφισβήτητα, να διευκολυνθούν οι 'Ελληνες ποντιακής καταγωγής να έλθουν στην Ελλάδα, να τους δοθεί άδεια παραμονής, άδεια εργασίας, αυτές οι άδειες που είναι μεθόδευση εκ των υστέρων, αλλά άλλο αυτό και άλλο η ελληνική ιθαγένεια. Και εξηγούμαι ευθέως διαβάζοντας το νόμο, το άρθρο 6, το οποίο λέει τα εξής απλά πράγματα. Και απευθύνομαι και στο φίλο μου κ. Λυκουρέζο, που μίλησε για παράνομο οικοδόμημα που έφτιαξε η Κυβέρνηση και για το οποίο θα κάνει αγώνα να καταρρεύσει. 
Κοιτάξτε πώς φτιάχτηκε το παράνομο οικοδόμημα, που είπατε εσείς,
κύριε Λυκουρέζο.
Λέει λοιπόν το άρθρο 6: "Eπιτρέπεται η εγγραφή των παλιννοστούντων
Ελλήνων ποντιακής καταγωγής στα μητρώα αρρένων, δημοτολόγια και ληξιαρχικά βιβλία βάσει των στοιχείων των διαβατηρίων τους κατά παρέκκλιση από κάθε γενική ή ειδική διάταξη που προβλέπει την υποβολή ορισμένων δικαιολογητικών, όταν οι ανωτέρω αδυνατούν να προσκομίσουν τα δικαιολογητικά αυτά. Στοιχεία και γεγονότα, που δεν αποδεικνύονται από το διαβατήριο, μπορεί να αποδεικνύονται ενώπιον των αρμοδίων αρχών με υπεύθυνη δήλωση του άρθρου 8."
Στο άρθρο 18 λέει: "Η διαπίστωση της ελληνικής τους ιθαγένειας
γίνεται με απόφαση του αρμοδίου νομάρχη, που εκδίδεται ύστερα από αίτηση του ενδιαφερομένου, στην οποία αναφέρονται τα περιστατικά και επισυνάπτονται τα δικαιολογητικά που τη στηρίζουν". Δεν έχει δικαίωμα ο προηγούμενος νομάρχης, είτε αιρετός είναι είτε διορισμένος από την Κυβέρνηση.
Δηλαδή, για να είμαι απλός, κάποιος "'Ελληνας" έρχεται με ένα
διαβατήριο και υποβάλλει μία υπεύθυνη δήλωση και λέει ότι τα χαρτιά μου, τα δικαιολογητικά τα απαιτούμενα από το νόμο, τα έχασα και ο νομάρχης εκδίδει διαπιστωτική πράξη χωρίς δικαίωμα ελέγχου. Προσέξτε, αυτό το λέει ο νόμος που ψήφισε η Βουλή το 1993 με την κυβερνητική πλειοψηφία της Νέας Δημοκρατίας. Δίνει εντολή να εγγραφεί στα δημοτολόγια.
Εγώ θα σας πω το εξής:Βεβαίως έγινε ο παράδεισος των κακοποιών, όπως είπε ο κ. Αναγνωστόπουλος. Και είναι πολύ λίγοι οι κακοποιοί που έκαναν χρήση αυτού του νόμου. 

Θα έπρεπε με αυτήν την ισχύουσα διάταξη να εισρεύσουν στην Ελλάδα όλοι οι καταζητούμενοι κακοποιοί σε όλο τον κόσμο. Δεν νομίζω ότι μπορεί να υπάρξει στον κόσμο άλλο τέτοιο νομοθέτημα που να δίνει τόσο εύκολα την ελληνική ιθαγένεια. Το διαβατήριο; Το μόνο που είναι το διαβατήριο. Το διαβατήριο κλέβεται, πωλείται, όπως είπε ο κ. Αναγνωστόπουλος. 'Αμα
θέλουν κάποιοι να αγοράσουν ένα διαβατήριο, αλλάζουν την ταυτότητα, κάνουν και μια υπεύθυνη δήλωση και γίνονται 'Ελληνες πολίτες. Γι' αυτό λέω πολύ λίγοι -τρεις ανεφέρθησαν στην προηγούμενη επερώτηση- κακοποιοί είχαν έλθει στην Ελλάδα με αυτόν τον τρόπο. 'Ηταν εξαιρετικά μικρός ο

αριθμός.
Εγώ βεβαίως δέχομαι τις αγαθές προθέσεις και της τότε κυβέρνησης και του τότε Υπουργού, του κ. Κεφαλογιάννη και του κ. Αναγνωστόπουλου. 'Ηθελαν να διευκολύνουν τους 'Ελληνες που ήθελαν να παλιννοστήσουν. Σύμφωνοι. 'Ομως με το νόμο αυτόν μπορούν να κάνουν χρήση κακοποιά στοιχεία, τα οποία εισέρρευσαν στην Ελλάδα. Αυτά τα χαρτιά δεν τα ήλεγχε κανένας με το νόμο αυτόν. Ο νομάρχης εξέδιδε διαπιστωτική πράξη και δεν έχει καμία αξία αν ήταν αιρετός ή αν ήταν διορισμένος από την Κυβέρνηση. Δεν είχε κανένα δικαίωμα ελέγχου με το νόμο αυτόν. 'Επαιρνε την υπεύθυνη δήλωση και έδινε την ελληνική ιθαγένεια. Δηλαδή και η κεντρική εξουσία με το νόμο αυτό δεν είχε κανένα δικαίωμα ελέγχου επί της ελληνικής ιθαγένειας, όπως είχε πάντα η ελληνική πολιτεία για τις ελληνικές ιθαγένειες. Αυτή είναι η ουσία της υποθέσεως και μη γελιόμαστε.
Ας έλθουμε και σε κάποια άλλα στοιχεία. Γιατί είπα ότι κακώς γίνεται αυτή η συζήτηση από πλευράς Νέας Δημοκρατίας σήμερα εδώ πέρα; Το ανέφερε ο κύριος Υπουργός. Εγώ το έχω πει από τη συζήτηση της προηγούμενης επερώτησης. 
Ζητήσατε εσείς, κυρία Πρόεδρε, να σας δώσει ο κύριος Υπουργός τα τρία τελευταία χρόνια πριν από τις εκλογές πόσοι πήραν την ελληνική ιθαγένεια; Θα σας τα δώσω εγώ. Ασφαλώς του κυρίου Υπουργού του διέφυγε: 1996: δέκα χιλιάδες οκτακόσιοι πενήντα τέσσερις, 1997: τέσσερις χιλιάδες οκτακόσιοι εβδομήντα οκτώ, 1998: έξι χιλιάδες τετρακόσιοι ογδόντα πέντε. Το 1999 θα σας πω πόσο είναι: έντεκα χιλιάδες εκατόν ογδόντα έξι. Αυτοί δεν ήταν στους εκλογικούς καταλόγους.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν έχει σημασία.
ΑΛΕΞΑΝΔΡΟΣ ΑΚΡΙΒΑΚΗΣ: 'Εχει σημασία. Διότι οι εκλογές έγιναν στις 9 Απριλίου στο πρώτο εξάμηνο, που λαμβάνονται υπόψη οι λεξικογραφημένοι κατάλογοι μέχρι 31 Μαρτίου 1999. Το 1999 δεν είναι μέσα.

Τώρα να σας διαβάσω, για να κάνουμε συγκρίσεις.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Είναι τριάντα τρεις χιλιάδες. ΑΛΕΞΑΝΔΡΟΣ ΑΚΡΙΒΑΚΗΣ: Δεν τα ακούσατε καλά. Να τα επαναλάβω: 1996:
δέκα χιλιάδες οκτακόσιοι πενήντα τέσσερις, 1997: τέσσερις χιλιάδες οκτακόσιοι εβδομήντα οκτώ, 1998: έξι χιλιάδες τετρακόσιοι ογδόντα πέντε. 
Ακούστε τώρα τα τρία χρόνια της Νέας Δημοκρατίας: 1993: είκοσι
χιλιάδες εξακόσιοι είκοσι οκτώ, 1992: έντεκα χιλιάδες πεντακόσιοι δέκα επτά και 1991: δέκα χιλιάδες εκατόν έξι. Αυτά είναι τα νούμερα.
Και ερωτάται: 'Εκανε το ΠΑΣΟΚ εν όψει αυτών των αριθμών καμιά ιδιαίτερη προσπάθεια, όπως είπατε εσείς, και έφερε ανθρώπους απ' όλον τον κόσμο να τους κάνει 'Ελληνες; Δεν νομίζω ότι δείχνουν τέτοιο πράγμα αυτοί οι αριθμοί. Από τη μια μεριά είναι σαράντα τρεις χιλιάδες και από την
άλλη είναι δεκαοκτώ χιλιάδες πεντακόσιοι τα τρία αυτά τελευταία
συγκρίσιμα χρόνια που ζήτησε και η κ. Μπενάκη.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Αυτό το σκεπτικό δείχνει ότι το ΠΑΣΟΚ δεν έκανε καμία ιδιαίτερη προσπάθεια να κάνει ελληνοποιήσεις. Αντίθετα, το 1996 έκανε αυστηρότερους τους όρους. Δεν μετέτρεψε το νόμο και κακώς κατά την άποψή μου. Μπορούσαμε να τους φέρουμε, να τους εγκαταστήσουμε, να τους δώσουμε άδεια εργασίας, να μην τους δώσουμε όμως αμέσως με αυτόν τον τρόπο ελληνική ιθαγένεια. 
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Τέλος, το 2000 ψηφίστηκε ο νόμος που επανέφερε τα πράγματα στη θέση
τους.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. ΑΛΕΞΑΝΔΡΟΣ ΑΚΡΙΒΑΚΗΣ: Τελειώνω, κύριε Πρόεδρε. Δεν είμαι από αυτούς
που μακρηγορούν.
ΠΡΟΕΔΡΕΥΩΝ (Κωνσταντίνος Γείτονας): Ουκ εν τω πολλώ το ευ. ΑΛΕΞΑΝΔΡΟΣ ΑΚΡΙΒΑΚΗΣ: Το ξέρω, κύριε Πρόεδρε.
Θέλω να πω το εξής: Θα τελειώσω με αυτό που είπα στην αρχή ότι περιττεύει η περαιτέρω συζήτηση. Πιστεύω ότι η Νέα Δημοκρατία έχει εντοπίσει άλλα θέματα, για τα οποία θα πρέπει να κάνει κοινοβουλευτικό έλεγχο στην Κυβέρνηση πολύ σφοδρότερο και εντονότερο παρά σε ένα τέτοιο θέμα, το οποίο απλώς συντηρεί -που δεν συντηρεί πραγματικά, εντός εισαγωγικών το λέω αυτό- τις δικαιολογίες για την εκλογική της αποτυχία. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, μπορώ να πάρω το λόγο;

ΠΡΟΕΔΡΕΥΩΝ (Κωνσταντίνος Γείτονας): Δεν δικαιούσθε το λόγο, κύριε
Κεφαλογιάννη. Αλλιώς πολύ ευχαρίστως να μιλούσατε.
Ο κ. Ανδρεουλάκος έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Μα, κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Ο πρώτος επερωτών, ο κ. 
Ανδρεουλάκος, έχει το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Το επιχείρημα, τόσο του κ. Ακριβάκη όσο και του κυρίου Υπουργού ότι τάχα επί Νέας Δημοκρατίας είχαμε διπλάσιες παλιννοστήσεις, δεν είναι στέρεο επιχείρημα. Είναι σαν να μου λέτε ότι κάποιο θηλαστικό αμέσως μετά τη γέννα έχει πολύ γάλα σε σχέση με το ίδιο θηλαστικό μετά από λίγους μήνες, όταν έχει απογαλακτίσει τα τέκνα του και οπότε, βεβαίως, δεν παράγει γάλα. Θέλω να πω ότι δικαιολογείται την περίοδο 1989-1993 με την πτώση του υπαρκτού σοσιαλισμού, οι άνθρωποι, οι οποίοι ήταν καταπιεσμένοι και ήθελαν να γνωρίσουν την πατρίδα τους, να επιστρέψουν. Και ήξεραν ότι ο καπιταλισμός δεν ήταν τόσο κακός όσο τον έλεγε η προπαγάνδα και η δική σας, βεβαίως, και η ντόπια εκεί. Δεν ήταν φυσικό τότε να υπάρχει μεγάλη ροή σε σχέση με τα άλλα έτη;
ΑΛΕΞΑΝΔΡΟΣ ΑΚΡΙΒΑΚΗΣ: Εγώ δεν μίλησα για τη ροή. Για το ποιοι πήραν την ιθαγένεια μίλησα.

ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Να είναι βέβαια ζωηρή η συζήτηση, αλλά οργανωμένος ο διάλογος. Κύριε Ακριβάκη, ομιλεί ο κ. Ανδρεουλάκος.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Το περίεργο, κύριε Πρόεδρε, δεν είναι ότι τα πρώτα τέσσερα χρόνια της Νέας Δημοκρατίας είχαμε διπλάσια ροή σε σχέση με τα επόμενα. 'Ηταν φυσιολογικό εκείνο το γεγονός. Μη φυσιολογικά είναι
αυτά που συμβαίνουν από τότε που αναλάβατε εσείς την εξουσία και
ιδιαιτέρως την τριετία 1997-1999, που νομιμοποιήθηκαν είκοσι δύο
χιλιάδες. Λίγοι είναι οι είκοσι δύο χιλιάδες;
Την τετραετία που κυβέρνησε η Νέα Δημοκρατία δεν έχουμε ένα
περιστατικό "σκαστό" ενός μαφιόζου ή ενός εγκληματία. Κανένα περιστατικό. Αυτό σημαίνει ότι τότε πράγματι ήρθαν οι Ελληνοπόντιοι και εγκαταστάθηκαν στην Ελλάδα.
Βεβαίως, κύριε Πρόεδρε, τα εγκληματικά σχέδια δεν συλλαμβάνονται

ευθύς εξαρχής. 'Οταν διαμορφώνεται μια κατάσταση, υπάρχουν οι "αετοί" οι οποίοι και σκέπτονται και καταστρώνουν τα εγκληματικά σχέδια. 'Αρα, μην κάνετε συγκρίσεις. 
Το θέμα είναι ότι δεν μπορούμε την ελληνική ιθαγένεια να την κάνουμε αντικείμενο αγοραπωλησίας. Αυτό είναι το σημαντικότερο όλων. Νομίζω ότι ούτε και σεις, κύριε Ακριβάκη, το θέλετε αυτό.
ΠΡΟΕΔΡΕΥΩΝ (Κωνσταντίνος Γείτονας): Ποιος αντιλέγει σε αυτό;
ΑΛΕΞΑΝΔΡΟΣ ΑΚΡΙΒΑΚΗΣ: Δεν διαφωνώ, ο νόμος το λέει...
ΠΡΟΕΔΡΕΥΩΝ (Κωνσταντίνος Γείτονας): Κύριε Ακριβάκη, σας παρακαλώ! ΑΠΟΣΤΟΛΟΣ ΑΝΔΡΕΟΥΛΑΚΟΣ: Το θέμα, κύριε Πρόεδρε, είναι ότι ο κ. 
Μπεγλίτης, ο εκπρόσωπος του Υπουργείου Εξωτερικών, δίνει μια απάντηση στα δημοσιεύματα της "ΑΠΟΓΕΥΜΑΤΙΝΗΣ" με καθυστέρηση δύο μηνών και αφού υπήρξε σωρεία δημοσιευμάτων και αυτής της εφημερίδας και άλλων
έγκριτων εφημερίδων. Και ξέρετε πώς απαλλάσσει τον κ. Ροδουσάκη; Με το επιχείρημα ότι όταν κυβέρνησε η Νέα Δημοκρατία ήταν διπλάσιες οι παλιννοστήσεις από ό,τι όταν κυβέρνησε το ΠΑΣΟΚ. Και δεν στέκεται στο γεγονός των μαφιόζικων διαφημιστικών καταχωρίσεων για "εξπρές ελληνοποιήσεις" σε οποιονδήποτε ήθελε να αποκτήσει ελληνικό διαβατήριο και ελληνική ιθαγένεια. Δεν μας λέει τίποτε σχετικώς ο κ. Μπεγλίτης ούτε οι κύριοι Υπουργοί. Εμείς απευθυνόμαστε και στα τέσσερα Υπουργεία να μας πουν ότι ο κ. Ροδοσάκης -ο οποίος είναι εκλεκτός διπλωμάτης, και μιλάμε εδώ για το ήθος του, δεν μιλάμε για τη γνωστική ικανότητα των αντικειμένων του, και ο οποίος σήμερα είναι υπεύθυνος δύο διευθύνσεων σημαντικών, των ελληνοτουρκικών και του κυπριακού- όταν είδε τι συνέβαινε, αφυπνίστηκε, ενεργοποίησε το τμήμα ασφαλείας της πρεσβείας του, ήρθε σε επαφή με την ελληνική διεύθυνση κρατικής ασφάλειας και με τα τμήματα ασφαλείας των φιλικών πρεσβειών, Γαλλίας, Αγγλίας, Ηνωμένων Πολιτειών, Ρωσίας.
Δεν μας λέει ότι υπήρξε ένα έγγραφο, που δείχνει να ευαισθητοποιείται. Πουθενά.
Πάμε παρακάτω. Είπατε εσείς ότι το θεσμικό πλαίσιο για τις ελληνοποιήσεις, που καθιέρωσε η κοινή υπουργική απόφαση επί Οικουμενικής και το οποίο επιβεβαίωσε και ο ν. 2130/1993 της Νέας Δημοκρατίας, ήταν
ένα χαλαρό πλαίσιο που απέβλεπε στο να νομιμοποιήσει γρήγορα τους πραγματικούς 'Ελληνες συμπατριώτες μας του Πόντου, που προήρχοντο από τις χώρες της τέως Σοβιετικής Ενώσεως. Αυτό δεν ήταν; Δεν μου δώσατε μια πειστική απάντηση. Αφού, λοιπόν, ήταν χαλαρό το πλαίσιο, γιατί έρχεται ο σημερινός Αρχηγός της Αστυνομίας και τότε κλαδάρχης και λέει: "Παραβιάσατε το θεσμικό πλαίσιο, μην κάνετε τη δουλειά σας και κινηθείτε κατά τρόπο που δεν εκινείσθο καθ'όλο το διάστημα που εφαρμόζατε την κείμενη νομοθεσία, νόμους, προεδρικά διατάγματα, εγκυκλίους, υπουργικές αποφάσεις και μια πάγια πρακτική"; Γιατί, λοιπόν, το 1998 στις 6 Απριλίου έρχεται και ξεφεύγει απ'αυτό το χαλαρό πλαίσιο και ουσιαστικά δίνει το σάλπισμα της παρανομίας; 'Ενα το κρατούμενο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τι έγινε το 1998;
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ. 'Εχετε και δευτερολογία, για να απαντήσετε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, εγώ βάζω ερωτήματα και μου
λέτε τι έγινε;
Μέχρι το 1998, για να πάρεις διαβατήριο, έπρεπε να προσκομίσεις το δελτίο αστυνομικής ταυτότητος και το εκλογικό σου βιβλιάριο. Γιατί το 1998 καταργείται ως δικαιολογητικό εκδόσεως διαβατηρίου το εκλογικό βιβλιάριο; Και για να μπορέσουν οι αρμόδιοι που βγάζουν το διαβατήριο να μάθουν αν πράγματι είσαι μόνιμος κάτοικος και έχεις μια συγκεκριμένη διεύθυνση, σου ζητάνε έκτοτε λογαριασμό του ΟΤΕ, της ΔΕΗ και αν δεν έχεις ούτε του ΟΤΕ ούτε της ΔΕΗ, αρκεί μια υπεύθυνη δήλωση του άρθρου 8 του ν. 1599/86. Δηλαδή βλέπουμε μια πλήρη διάλυση του θεσμικού πλαισίου, την εποχή που έχουμε σωρεία περιστατικών...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συνάδελφε, επιτρέπετε;
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Οχι, δεν επιτρέπω.

ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μισό λεπτό. Κύριε Ανδρεουλάκο, επιτρέπετε τη διακοπή;
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Οχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ωραία. Επομένως, κύριε Υπουργέ,
θα απαντήσετε στη δευτερολογία σας.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Γίνονται, λοιπόν, όλες αυτές οι έκνομες καινοτομίες τη στιγμή κατά την οποία εμφανίζονται σαν μανιτάρια χαρακτηριστικά περιστατικά παράνομων ελληνοποιήσεων και δη γκαγκστερικών στοιχείων.
'Εχω τον Τύπο, όπου η "ΕΛΕΥΘΕΡΟΤΥΠΙΑ", ο "ΕΠΕΝΔΥΤΗΣ", τα "ΠΟΛΙΤΙΚΑ ΘΕΜΑΤΑ", η "ΧΩΡΑ", ο "ΕΛΕΥΘΕΡΟΣ ΤΥΠΟΣ", η "ΒΡΑΔΥΝΗ", η "ΑΠΟΓΕΥΜΑΤΙΝΗ" -θα σας τα δώσω για τα Πρακτικά- επισημαίνουν χαρακτηριστικές περιπτώσεις που οι ίδιοι ομολογούν ότι απέκτησαν βίζα, απέκτησαν διαβατήριο, απέκτησαν ιθαγένεια πληρώνοντας άλλος είκοσι χιλιάδες δολάρια και άλλος τριάντα χιλιάδες δολάρια. Δηλαδή η Ελλάδα βγήκε στον πλειστηριασμό. Η Ελλάδα πωλείται, εκποιείται. Αυτό κάνατε.
Πάμε τώρα παρακάτω. Πήγαν Ελληνοπόντιοι στην Κύπρο, διότι λέει ο κ. Μπεγλίτης στην απάντησή του ότι αυτό έγινε επειδή δεν υπήρχε προξενική θεώρηση. Μα, αφού ανοίξαμε τα σύνορα επί των ημερών μας, κύριε Πρόεδρε, και τους διευκολύναμε -όπως λέει εδώ στην κατάθεσή του- δεν χρειαζόταν, λέει, αυστηρή πιστοποίηση της ελληνικότητας. Μία απλή απόδειξη λέει ο κ. Μπεγλίτης. Γιατί πήγαν στην Κύπρο; Και όταν θέλησαν εκεί να διαπιστώσουν, αν πραγματικά ήταν σωστές οι παλιννοστήσεις στην Κύπρο, δεν μπορούσαν να το κάνουν οι ίδιοι οι Κύπριοι και πήγε στην Κύπρο συνεργείο εμπειρογνωμώνων, ρωσοφώνων από την ελληνική πρεσβεία στη Μόσχα για να κάνει έλεγχο αυτών των ελληνοποιήσεων. Και λέει ότι το συνεργείο ενέκρινε χίλιες τριακόσιες παλιννοστήσεις, απορρίπτοντας ταυτόχρονα και σημαντικό αριθμό αιτημάτων, λόγω αμφισβητήσεων. Γιατί ο κ. Μπεγλίτης, διπλωμάτης, χρησιμοποιεί τυχαία το επίθετο "σημαντικό" και δεν μας λέει ποιος ήταν ο αριθμός; Προφανώς ήταν πολλαπλάσιος αυτός ο αριθμός των αδιάβλητων χιλίων τριακοσίων.
Επίσης και εδώ με τρομάζει...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τι ισχυρίζεσθε, κύριε
συνάδελφε;
ΑΠΟΣΤΟΛΟΣ ΑΝΔΡΕΟΥΛΑΚΟΣ: Θα μου απαντήσετε, κύριε Υπουργέ.
'Ηρθατε, λοιπόν, εδώ και είπατε ότι το χαλαρό καθεστώς της Νέας
Δημοκρατίας, που το διέλυσε πλήρως ο κ. Γεωργακόπουλος, το αυστηροποιήσατε με τον πρόσφατο νόμο του Ιανουαρίου του 2000, για την αποκατάσταση των

Ελληνοποντίων. Αφού είναι έτσι, λοιπόν, είσθε πολιτικά έντιμοι, όταν ο αρμόδιος Υφυπουργός σας τότε, ο κ. Φλωρίδης, στέλνει επιστολή και τους λέει: "Εμείς κάναμε νόμο για εξπρές ελληνοποίηση, για να αποκτήσετε γρήγορα την ιθαγένεια. Σας δίνουμε σπίτια, σας δίνουμε δάνεια, επαγγελματική κατάρτιση, σας δίνουμε τα πάντα, ακόμη και διορισμούς, ψηφίσετε μας.";
Και έρχεσθε και μας λέτε, λοιπόν, ότι δεν εκμεταλλευθήκατε αυτούς τους δυστυχισμένους ανθρώπους; Δεν κάνατε πολιτική σπέκουλα; Και το χειρότερο. Δεν τα δώσατε κιόλας. Δηλαδή, δεν είναι μόνο ότι τους εκμαυλίσατε πολιτικά, για να πάρετε την ψήφο, αλλά φανήκατε και πολιτικά ανέντιμοι. Δεν τα δώσατε στους ανθρώπους. Και έρχονται τώρα έξω από τη στέγη του Ιδρύματος Αποκαταστάσεως Ελληνοποντίων Ομογενών και διαμαρτύρονται οι άνθρωποι.
Η Νέα Κολχίδα, κύριε Πρόεδρε, που είναι το επίσημο έντυπο κρατικού Οργανισμού, του Οργανισμού Αποκατάστασης Ελληνοποντίων, με τετρακόσιες χιλιάδες έντυπα, κάνει διαφήμιση της Κυβέρνησης του ΠΑ.ΣΟ.Κ. και λέει "Ψηφίστε, θα σας δώσουμε δάνεια", έλεγε με κεφαλαία "Δάνεια, Δάνεια, Δάνεια", ακόμα και για αυτοκίνητα.
Και έρχεσθε να μας πείτε εδώ ότι δεν είσθε μοιχογέννητη κυβέρνηση, κυβέρνηση του πολιτικού εκμαυλισμού και της αλλοιώσεως του εκλογικού σώματος, όταν έχουμε αυτήν τη σωρεία των στοιχείων; Μας δώσατε απάντηση; 
Τον κ. Γεωργακόπουλο -τον οποίον έχετε περί πολλού, καίτοι ο άνθρωπος
είναι διάτρητος από βέλη ποινικά, εκκρεμούν εις βάρος του
ποινικές διώξεις πολλές, τον κάνετε αρχηγό και τον διατηρείτε καίτοι είναι διάτρητος ηθικά. Δώστε μου μία εξήγηση. Πώς έβγαλε αυτήν την παράνομη διαταγή της 6ης Απριλίου 1998, για να σιγήσω, ασκών κριτική προς την Κυβέρνησή σας και προς εσάς ως Υπουργείο; Πώς έγινε; Μόνος του; Και τον επιβραβεύσατε; Και τον κρατάτε; Είναι σωστά αυτά; Λοιπόν, δεν απαντάτε σε καίρια στοιχεία.
'Ερχομαι στην περίπτωση του Μπαζάρεβιτς. Ο Μπαζάρεβιτς, κύριε
Υπουργέ, δεν είναι αυτός ο οποίος έδωσε τριάντα χιλιάδες δολάρια, για να αγοράσει ένα κλεμμένο διαβατήριο, που αντικαταστάθηκε η φωτογραφία και παραποιήθηκαν ορισμένα πράγματα;
'Οπως λέει το πόρισμα Ανεμογιάννη -και όλα αυτά τα στοιχεία, κύριε
Πρόεδρε, θα σας τα δώσω- αυτός πήρε βίζα και διαβατήριο, χωρίς να προσέλθει ο ίδιος. Εκεί που λέει "τη συνέντευξη την πήρε", υπάρχει η μονογραφή του γενικού προξένου μας, του κ. Παράσχου, στο Νοβοροσίσκ!

Πού ακούσθηκε γενικός πρόξενος να βάζει μονογραφή εκεί που λέει "τη συνέντευξη πήρε", ενώ δεν είχε πατήσει καθόλου το πόδι του στο Νοβοροσίσκ, στο ελληνικό προξενείο, ο κ. Μπαζάρεβιτς, ο οποίος είναι 
όνομα και πράγμα; 'Ετσι δεν είναι; 'Εκανε βέβαια τις μπάζες του, ήρθε εδώ χάρη στον κ. Φλωρίδη, όπως λέει το πόρισμα Ανεμογιάννη και με εντολή του εθεωρήθη ότι είναι ικανοποιητικά τα στοιχεία για την ελληνοποίηση.
Το γράφει, κύριε Πρόεδρε, σε έγγραφό του ο κ. Σκαρμούτσος, στέλεχος
του Υπουργείου Εσωτερικών. Λέει "εθεωρήθησαν επαρκή τα δικαιολογητικά για την ελληνοποίηση του κ. Μπαζάρεβιτς με εντολή του κ. Φλωρίδη". Είναι γνωστό πόσο συμπαθεί ο κ. Φλωρίδης και τι δεσμούς έχει με τον ιδιοκτήτη του ΠΑΟΚ. 'Επαιξε λοιπόν εδώ ως δήθεν 'Ελλην, ο παρανόμως ελληνοποιηθείς τη μια χρονιά και την άλλη χρονιά, παρά την ιθαγένεια που είχε αποκτήσει, έπαιξε με την Εθνική Ρωσίας στους Ολυμπιακούς του Σίδνεϊ.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, σας παρακαλώ, κύριε συνάδελφε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, δυστυχώς το πόρισμα του κ. Ανεμογιάννη δεν μας το δίνετε. Το πόρισμα των ελέγχων σε εννέα νομαρχίες του Σώματος Ελεγκτών Δημόσιας Διοίκησης το έχουμε ζητήσει και δεν μας το δίνετε. Και έρχεσθε και μας λέτε να μη διαμαρτυρόμεθα και να μην επαναφέρουμε το θέμα. Εμείς θα το επαναφέρουμε διαρκώς μέχρις ότου διαλευκανθεί εις βάθος. Δεν είναι από τα θέματα που εύκολα μπορούν να εξιχνιασθούν. Θέλει μέθοδο, θέλει υπομονή, θέλει επιμονή, θέλει μόχθο και θα τον καταβάλουμε.
Το θέμα δεν είναι παρωνυχίς. Η σύνθεση του εκλογικού σώματος και του νόμιμου πληθυσμού της χώρας, κύριε Υπουργέ, δεν είναι παρωνυχίς. Είναι το 
άλφα και το ωμέγα και για την υπόστασή μας ως κράτος και για την εθνική μας αξιοπρέπεια και για την ποιότητα και λειτουργία του δημοκρατικού μας πολιτεύματος.
(Στο σημείο αυτό ο Βουλευτής κ. Απόστολος Ανδρεουλάκος καταθέτει τα

προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Κωνσταντίνος Γείτονας): Ο κ. Λυκουρέζος έχει το λόγο. ΧΡΗΣΤΟΣ ΜΑΡΚΟΓΙΑΝΝΑΚΗΣ: Προηγούμαι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Εγώ βλέπω γραμμένο δεύτερο να
μιλήσει τον κ. Λυκουρέζο.
ΑΛΕΞΑΝΔΡΟΣ ΛΥΚΟΥΡΕΖΟΣ: Είμαι τρίτος, δεύτερος είναι ο κ. Μαρκογιαννάκης.
ΠΡΟΕΔΡΕΥΩΝ (Κωνσταντίνος Γείτονας): Αλλάξατε τη σειρά στο κόμμα σας.. ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, δεν έχετε το
λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Επί προσωπικού.
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο και το
γνωρίζετε καλύτερον εμού.
ΙΩΑΝΝΗΣ ΚΕΦΑΛΟΓΙΑΝΝΗΣ: 'Εχω το λόγο βάσει του Κανονισμού για δύο λόγους: Πρώτον, γιατί αναφέρθηκε το όνομά μου από ομιλητές και, δεύτερον, γιατί υπήρξα ο εισηγητής του ν.2130, για τον οποίον γίνεται η συζήτηση σήμερα στη Βουλή.
ΠΡΟΕΔΡΕΥΩΝ (Κωνσταντίνος Γείτονας): 'Οχι, κύριε Κεφαλογιάννη. Ο Κανονισμός προβλέπει ότι όταν κρίνονται πράξεις Βουλευτού, ως πρώην Υπουργού, μπορεί να πάρει σε επερώτηση το λόγο, αλλά πρέπει να κρίνονται πράξεις του ως μέλους της παρούσης ή προηγούμενης κυβέρνησης. Δεν είναι έτσι, λοιπόν, γιατί δεν κρίθηκε πράξη δική σας.
ΙΩΑΝΝΗΣ ΚΕΦΑΛΟΓΙΑΝΝΗΣ: Διαβάστε τον Κανονισμό, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κεφαλογιάννη.

Ο κ. Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, ο Υφυπουργός Εξωτερικών, εφάρμοσε στην παρούσα συζήτηση την παροιμία "των φρονίμων τα παιδιά πριν πεινάσουν μαγειρεύουν". Προφανώς, έχοντας μπροστά τις επόμενες εθνικές εκλογές, ήρθε να "ψαρέψει" πάλι τις ψήφους των ελληνοποιημένων. Διότι όταν, κύριε Υπουργέ, έρχεστε εδώ και μας λέτε ότι εμείς βαφτίζουμε τους εκατό χιλιάδες παλιννοστήσαντες 'Ελληνες "Ρώσους", ότι εμείς τους καταδιώκουμε, ότι εμείς τους αμφισβητούμε, ενώ εσείς, η Κυβέρνηση του ΠΑΣΟΚ, κάνετε ό,τι μπορείτε γι' αυτούς και δεν αμφισβητείτε την ελληνικότητά τους, τι άλλο κάνετε;
Αυτό λέμε εμείς; Είπαμε ότι αυτοί οι χιλιάδες, οι οποίοι έχουν ελληνοποιηθεί, είναι όλοι Ρώσοι; 'Η είπαμε ότι ένα μέρος από αυτούς -μικρό ή μεγάλο θα το δείξει η έρευνα- προφανώς, με μεθοδεύσεις και παράνομους τρόπους έχουν πάρει την ελληνική ιθαγένεια; Τους βάλαμε όλους στο ίδιο καλάθι; Είπαμε ότι οι εκατό χιλιάδες είναι Ρώσοι; Δεν σας επιτρέπουμε να βάζετε στο στόμα μας κάτι το οποίο δεν είπαμε. Κομματική εκμετάλλευση μέχρι ενός ορισμένου σημείου!
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Χαίρομαι που το αναγνωρίζετε....

ΧΡΗΣΤΟΣ ΜΑΡΚΟΓΙΑΝΝΑΚΗΣ: Υπάρχουν και κάποια όρια, κύριε Υπουργέ. 'Οχι μέχρις αυτού του σημείου!
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Επιτρέπετε;
ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Οχι. Εγώ δεν επιτρέπω διακοπή.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Επειδή απευθύνεσθε σε μένα. 'Οταν ο συνάδελφός σας αναφέρει εκατό χιλιάδες το '99, τι πρέπει εγώ
να συναγάγω; 'Οτι τι ακριβώς ισχυρίζεσθε; Αυτό δεν λέτε, ότι τάξαμε

σπίτια, αυτοκίνητα και ότι φέραμε εκατό χιλιάδες το '99, για να μας ψηφίσουν; Και απαντώ ότι είναι έντεκα χιλιάδες το '99. Κι εσείς τώρα έρχεσθε και λέτε ότι δεν αμφισβητείτε το σύνολο των εκατό χιλιάδων. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, υπάρχει μία διακοπή από τον
κύριο Υπουργό χωρίς την άδειά σας. Θα ήθελα να μου κρατήσετε το χρόνο. ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οχι, ζήτησα την άδεια. ΠΡΟΕΔΡΕΥΩΝ (Κωνσταντίνος Γείτονας): Δευτερόλεπτα ήταν. Εν πάση
περιπτώσει, θα σας τον κρατήσω.
ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Οχι, δεν ήταν καθόλου δευτερόλεπτα. ΠΡΟΕΔΡΕΥΩΝ (Κωνσταντίνος Γείτονας): Καλά, κύριε Μαρκογιαννάκη, μη
δημιουργούμε τώρα θέμα εκ του μηδενός.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα ήθελα, λοιπόν, επειδή εδώ ακούστηκαν
κάποια τρανταχτά ονόματα κακοποιών, οι οποίοι πήραν την ελληνική ιθαγένεια και απεδείχθη ότι αυτοί οι άνθρωποι πήγαν και ψήφισαν και στις

εκλογές, να ρωτήσω τον παριστάμενο κύριο Υπουργό το εξής: Ερευνήσατε, κύριε Υπουργέ, αυτοί οι συγκεριμένοι με ποιον τρόπο είχαν πάρει την ελληνική ιθαγένεια, πώς αυτοί οι άνθρωποι έγιναν 'Ελληνες; Και αυτή η διαπίστωση, ότι κάποιοι κακοποιοί έχουν πάρει την ελληνική ιθαγένεια, σας έδωσε καθόλου το έναυσμα, το ερέθισμα να ερευνήσετε σε βάθος το τι συμβαίνει;
Τι μας είπατε εδώ, κύριε Υπουργέ; Μας δουλεύετε; Μας είπατε ότι από
το 1996 γίνεται έλεγχος τι σφραγίδες έχουν μπει από τα προξενεία ή από τις πρεσβείες, για να δούμε ποια είναι τα πλαστά διαβατήρια. Ξέρετε τι κάνατε με αυτόν τον τρόπο; Μεταφέρατε ό,τι γινόταν έξω από το προξενείο και έξω από την πρεσβεία, μέσα στο προξενείο και μέσα στην πρεσβεία. Μεταφέρατε τη διαφθορά, τη συναλλαγή μέσα στα προξενεία. Αυτό κάνατε. Γι' αυτό και βοά και ο Τύπος και η ελληνική κοινωνία ότι τώρα τα πάντα γίνονται με συναλλαγές με συγκεκριμένους επίορκους υπαλλήλους μέσα στα προξενικά γραφεία και στις πρεσβείες. Αυτό γίνεται τώρα. Γι' αυτόν το λόγο φτάσαμε στο σημείο, όπως ακούστηκε προηγουμένως, να
υπάρχουν ανθρωποκτονίες όχι για προσωπικούς λόγους, αλλά προφανώς για τις παράνομες συναλλαγές. Δεν είναι αλήθεια αυτό;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οχι.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Δεν είχαμε την ανθρωποκτονία στην Αλβανία, δεν είχαμε την άλλη ανθρωποκτονία του άλλου αστυνομικού στην πρωτεύουσα της Γεωργίας περίπου πριν από δύο χρόνια; Είναι ψέματα;
Και πού οφείλονται όλα αυτά τα πράγματα; Είναι προφανές ότι οφείλονται σε συναλλαγές, σε χρηματισμούς και σε τσακωμούς για το ποιος θα πάρει τα χρήματα των παράνομων συναλλαγών. 'Ολα αυτά, λοιπόν, έχουν δημιουργήσει, είτε σας αρέσει είτε δεν σας αρέσει, ένα κλίμα δυσπιστίας από το σύνολο της ελληνικής κοινωνίας, όσον αφορά τη νομιμότητα των ελληνοποιήσεων, που έχουν γίνει τουλάχιστον τα τελευταία χρόνια.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. ΧΡΗΣΤΟΣ ΜΑΡΚΟΓΙΑΝΝΑΚΗΣ: Γι' αυτόν το λόγο έχετε υποχρέωση ως
Κυβέρνηση, εφόσον θέλετε να ξεκαθαρίσει το πράγμα, αντί να πετάτε κορόνες και να έρχεσθε να λέτε ότι η Αντιπολίτευση θέλει όλους αυτούς να τους βγάλει Ρώσους, να φροντίσετε να ερευνηθεί σε βάθος το πρόβλημα, ούτως ώστε να σταματήσουν αυτά τα παρατράγουδα και τώρα και στο μέλλον. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Λυκουρέζος. ΙΩΑΝΝΗΣ ΚΕΦΑΛΟΓΙΑΝΝΗΣ: Προηγούμαι, κύριε Πρόεδρε. 'Εχω ζητήσει το
λόγο επί του Κανονισμού.
ΠΡΟΕΔΡΕΥΩΝ (Κωνσταντίνος Γείτονας): Επί προσωπικού, γράφετε. ΙΩΑΝΝΗΣ ΚΕΦΑΛΟΓΙΑΝΝΗΣ: Ναι, και επί προσωπικού θέματος. ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, κύριε
Κεφαλογιάννη, άλλο επί του Κανονισμού και άλλο επί προσωπικού θέματος. ΙΩΑΝΝΗΣ ΚΕΦΑΛΟΓΙΑΝΝΗΣ: Επί προσωπικού θέματος.
ΠΡΟΕΔΡΕΥΩΝ (Κωνσταντίνος Γείτονας): Πότε δημιουργήθηκε το προσωπικό θέμα, κύριε Κεφαλογιάννη; 'Οσο είμαι εγώ στην 'Εδρα, δεν δημιουργήθηκε προσωπικό θέμα.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν ήσασταν στην 'Εδρα. Αναφέρθηκε το όνομά μου στην Αίθουσα αυτή. 
ΠΡΟΕΔΡΕΥΩΝ (Κωνσταντίνος Γείτονας): Η αναφορά του ονόματός σας δεν συνιστά προσωπικό θέμα ...
ΙΩΑΝΝΗΣ ΚΕΦΑΛΟΓΙΑΝΝΗΣ: Σας παρακαλώ πάρα πολύ. Ζητώ το λόγο και επί του Κανονισμού.
ΠΡΟΕΔΡΕΥΩΝ (Κωνσταντίνος Γείτονας): Για να υπάρχει προσωπικό θέμα
πρέπει να υπήρξε μομφή ή να σας απέδωσαν ...
ΙΩΑΝΝΗΣ ΚΕΦΑΛΟΓΙΑΝΝΗΣ: Ζητώ το λόγο επί του Κανονισμού. 
Κύριε Πρόεδρε, επιτέλους, το άρθρο 135 του Κανονισμού λέει στο τέλος στην ενάτη παράγραφο: "Αν κατά τη συζήτηση μιας επερώτησης κρίνονται και πράξεις Βουλευτή που διετέλεσε μέλος της παρούσας ή προηγούμενης κυβέρνησης ...
ΠΡΟΕΔΡΕΥΩΝ (Κωνσταντίνος Γείτονας): Σε αυτό σας απάντησα προηγουμένως.

ΙΩΑΝΝΗΣ ΚΕΦΑΛΟΓΙΑΝΝΗΣ: ...μπορεί να μιλήσει στο τέλος της συζήτησης". ΧΡΗΣΤΟΣ ΖΩΗΣ: 'Οχι, της προηγούμενης.
ΙΩΑΝΝΗΣ ΚΕΦΑΛΟΓΙΑΝΝΗΣ: Λέει "ή προηγούμενης", όχι της προηγούμενης. ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, μπορούμε να

συνεννοηθούμε; Είμαστε, νομίζω, ώριμοι άνθρωποι. Μου ζητήσατε το λόγο προηγουμένως, να μιλήσετε, επειδή ήσασταν, όπως είπατε, εισηγητής κάποιου νόμου, του ν. 2130, ο οποίος αναφέρθηκε εδώ ...
ΙΩΑΝΝΗΣ ΚΕΦΑΛΟΓΙΑΝΝΗΣ: Υπουργός ήμουν για το νόμο αυτόν. ΠΡΟΕΔΡΕΥΩΝ (Κωνσταντίνος Γείτονας): Χρησιμοποίησα ακριβώς την
έκφραση, κύριε Κεφαλογιάννη, που χρησιμοποιήσατε ο ίδιος. Είναι μέσα στα Πρακτικά.
Ως εισηγητής, λοιπόν, ενός νόμου -ως Υπουργός- επειδή αναφέρεται στη συζήτηση ο νόμος, δεν εμπίπτει το αίτημά σας στο άρθρο αυτό. Εάν κατά τη συζήτηση της επερώτησης, -λέει το άρθρο- κρίνεται δική σας πράξη, τότε μπορείτε να μιλήσετε. Και ούτως ή άλλως ...
ΙΩΑΝΝΗΣ ΚΕΦΑΛΟΓΙΑΝΝΗΣ: Μα, όταν συζητάμε για το ν. 2130...

ΠΡΟΕΔΡΕΥΩΝ (Κωνσταντίνος Γείτονας): Μου επιτρέπετε; Και ούτως ή άλλως και αν δικαιούσθε να ομιλήσετε, θα ομιλήσετε στο τέλος της συνεδρίασης. Λοιπόν, παρακαλώ. Θα μιλήσετε στο τέλος συνεδρίασης.
ΙΩΑΝΝΗΣ ΚΕΦΑΛΟΓΙΑΝΝΗΣ: Εντάξει, στο τέλος της συνεδρίασης, αλλά θα
μου αναγνωρίσετε ότι εσείς έχετε το λάθος ...
ΠΡΟΕΔΡΕΥΩΝ (Κωνσταντίνος Γείτονας): Κανένα λάθος. 
ΙΩΑΝΝΗΣ ΚΕΦΑΛΟΓΙΑΝΝΗΣ: Και σας λέω και κάτι άλλο. Λυπούμαι, αλλά να μάθετε εσείς οι προεδρεύοντες ότι δεν είσθε εδώ παιδονόμοι. Είμαστε εδώ

στη Βουλή και έχουμε τα ίδια δικαιώματα. Παραβιάζετε τον Κανονισμό και λυπούμαι για τη θέση που έχετε. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, νομίζω ότι... ΙΩΑΝΝΗΣ ΚΕΦΑΛΟΓΙΑΝΝΗΣ: Εμένα μη μου λέτε τέτοια πράγματα, γιατί είμαι
σαράντα δύο χρόνια σ' αυτήν την Αίθουσα. 
ΠΡΟΕΔΡΕΥΩΝ (Κωνσταντίνος Γείτονας): Νομίζω, κύριε Κεφαλογιάννη, ότι
αυτή τη στιγμή τουλάχιστον υπερβαίνετε κάποια όρια.
ΙΩΑΝΝΗΣ ΚΕΦΑΛΟΓΙΑΝΝΗΣ: Εσείς τα υπερβαίνετε και μας αναγκάζετε. ΠΡΟΕΔΡΕΥΩΝ (Κωνσταντίνος Γείτονας): 'Οχι, μου βάλατε θέμα, σας
απάντησα, επανέρχεσθε στο θέμα ...
ΙΩΑΝΝΗΣ ΚΕΦΑΛΟΓΙΑΝΝΗΣ: Τέτοια νοοτροπία έχετε, και η Κυβέρνηση και το
Προεδρείο. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! 
ΙΩΑΝΝΗΣ ΚΕΦΑΛΟΓΙΑΝΝΗΣ: Εδώ, εν πάση περιπτώσει, έχουμε ίσα δικαιώματα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Μπορώ και εγώ να
φωνάζω. Δεν φωνάζω όμως και σας σέβομαι.
ΙΩΑΝΝΗΣ ΚΕΦΑΛΟΓΙΑΝΝΗΣ: Εσείς αρχίσατε πρώτος τις φωνές.
ΠΡΟΕΔΡΕΥΩΝ (Κωνσταντίνος Γείτονας): Λοιπόν, θα σας παρακαλέσω να
συνεχιστεί η συζήτηση.
Περιμένετε, λοιπόν, μέχρι το τέλος να δούμε ...
ΙΩΑΝΝΗΣ ΚΕΦΑΛΟΓΙΑΝΝΗΣ: Θα περιμένω στο τέλος, αλλά οφείλατε να μου το
πείτε προηγουμένως, διότι αυτά λέει ο Κανονισμός της Βουλής.
ΠΡΟΕΔΡΕΥΩΝ (Κωνσταντίνος Γείτονας): 'Οχι, κύριε Κεφαλογιάννη, επιμένω
ότι δεν έχετε δίκιο, αλλά τέλος πάντων.
Ο κ. Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Ακούσαμε τους Υφυπουργούς και τον Κοινοβουλευτικό Εκπρόσωπο της Συμπολιτεύσεως. Είπαν πολλά, τίποτα για την ταμπακέρα και θέλω συμπυκνωμένα να κάνω τις εξής επισημάνσεις.
Πρώτον: ανεφέρθηκαν οι κύριοι Υφυπουργοί Εξωτερικών και Εσωτερικών
και ο κ. Ακριβάκης στο άρθρο 6 του ν. 2130/93, το οποίο πράγματι
καθιέρωσε μια -θα μου επιτραπεί να πω- νομοθετική ευρυχωρία και ευκολία,
για την εγγραφή παλιννοστούντων Ελλήνων ποντιακής καταγωγής στα
μητρώα αρρένων.
'Οσες ελληνοποιήσεις πραγματοποιήθηκαν, κύριε Υφυπουργέ, την τριετία

της Νέας Δημοκρατίας, υπήρξαν νομότυπες. Καμία παράνομη δεν καταγγέλθηκε. Καμία παρανομία. Πώς λοιπόν, ξαφνικά, αυτήν την ευρυχωρία και την ευκολία την εκμεταλλεύεται η κυβέρνηση του ΠΑΣΟΚ από το 1993 και παρουσιάζονται όλες αυτές οι παράνομες ελληνοποιήσεις αλλογενών;
Συνεπώς το πλαίσιο του νόμου ήταν ορθό, διότι ανταποκρίνετο στην τότε ιστορική και πολιτική πραγματικότητα το εκμεταλλευτήκατε εσείς, για να κατασκευάσετε, να μεθοδεύσετε και να συντονίσετε αυτόν το μηχανισμό των παρανόμων ελληνοποιήσεων αλλογενών.
Δεύτερον: Κύριε Υφυπουργέ των Εξωτερικών, ή δεν με ακούσατε ή δεν με
καταλάβατε. Δεν είπα ότι το Υπουργείο Εξωτερικών, με την επιστολή Μπεγλίτη, υιοθέτησε τις καταγγελίες κατά του πρέσβη Ροδουσάκη.

Θα επισημάνω όμως το εξής: Στην τριετία που ήταν πρέσβης ο κ. Ροδουσάκης, η πρεσβεία της Μόσχας μεταμορφώθηκε σε ένα άντρο παραγωγής πλαστών διαβατηρίων. Το ομολογεί περίπου και ο κ. Μπεγλίτης στην
επιστολή του. 
Θα μπορώ, νομίζω, ευπρεπώς να διερωτηθώ και να σας ρωτήσω. Ο κ. Ροδουσάκης την τριετία αυτή δεν αντελήφθη τι συνέβαινε εντός της πρεσβείας του και γύρω απ' αυτήν; Αν δεν το αντελήφθη, επιτρέπεται να αμφισβητήσω τις διοικητικές του ικανότητες. Αν το αντελήφθη και αδράνησε, τότε είναι συνένοχος. 
Ακόμη μια επισήμανση, μια περίεργη σύμπτωση. Πώς το κέντρο παραγωγής πλαστών διαβατηρίων επεκτάθηκε από τη Μόσχα και στην πρεσβεία της Κύπρου κατά σύμπτωση, όταν μετετέθη εκεί ο ίδιος πρέσβης; Αυτά είναι ερωτήματα που θέλουν απάντηση.
Τρίτον: Κύριε Νιώτη, δεν μου απαντήσατε στα ερωτήματα που έθεσα. Η επιστολή Μπεγλίτη, γνωστοποιεί ορισμένα γεγονότα. Σας ερωτώ: Ποιο είναι το αποτέλεσμα της έρευνας, αν έγινε, για τα πλαστά διαβατήρια που εξεδίδοντο στη Μόσχα; Ποιο είναι το αποτέλεσμα της έρευνας που έγινε, αν έγινε, για το εντοπισθέν πρατήριο- διαμέρισμα απέναντι από την πρεσβεία, που ήταν κέντρο αυτής της παράνομης δραστηριότητας; Ποιο είναι το αποτέλεσμα της έρευνας, αν έγινε, για την εξάθρωση του δικτύου των Ρώσων -όπως λέει ο κ. Μπεγλίτης- στη Μόσχα και άλλων εγκληματιών, σχετικά με τις συναλλαγές αυτές, την πώληση και αγορά διαβατηρίων και άλλων πιστοποιητικών; Ποιο είναι το αποτέλεσμα της έρευνας, αν έγινε, πάλι σχετικά με όλους τους συνενόχους Ρώσους ή 'Ελληνες ή άλλους αλλοδαπούς, οι οποίοι είχαν δημιουργήσει αυτό το κύκλωμα παραγωγής πλαστών διαβατηρίων στη Μόσχα;
Αυτά ρώτησα, κύριε Νιώτη, και σ' αυτά δεν μου εδόθη απάντηση.
Τέλος, απευθυνθήκαμε και στον Υφυπουργό των Εσωτερικών. Και ερωτώ και παρακαλώ θα θέλαμε μια απάντηση σαφή και άμεση: Θα κατατεθεί στη Βουλή και πότε το πόρισμα, η έκθεση των Επιθεωρητών Ελεγκτών Δημόσιας Διοίκησης; Γιατί δεν μας το δίδεται; Γιατί δεν κατατίθεται στη Βουλή να το ελέγξουμε, να το αξιολογήσουμε, να το σταθμήσουμε, για να μπορέσουμε να επισημάνουμε τις ευθύνες που υπάρχουν;
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. ΑΛΕΞΑΝΔΡΟΣ ΛΥΚΟΥΡΕΖΟΣ: Τελείωσα, κύριε Πρόεδρε.
Κύριε Υφυπουργέ, το είπα και το επαναλαμβάνω. Οικοδομήσατε, κατασκευάσατε μεθοδικά αυτό το παράνομο οικοδόμημα, για να καλύψετε, για να στεγάσετε, όπως είπαμε, την αλλοίωση του εκλογικού αποτελέσματος. 
Εμείς θα κάνουμε τον αγώνα που πρέπει. Ανοίξαμε τη μάχη, θα την
συνεχίσουμε για να το κατεδαφίσουμε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Η Αντιπρόεδρος της Βουλής κ. 
'Αννα Μπενάκη-Ψαρούδα έχει το λόγο.
ΑΝΝΑ ΜΠΕΝΑΚΗ- ΨΑΡΟΥΔΑ (Δ' Αντιπρόεδρος της Βουλής): Κύριε Πρόεδρε, επειδή ο κύριος Υπουργός με ρώτησε σχετικά με όσα είπα στην πρωτολογία μου, αν η προπαγάνδα του ΠΑ.ΣΟ.Κ. στην Κύπρο έγινε προσωπικά από τον κ. Σημίτη προς τους ομογενείς, για να ψηφίσουν το ΠΑ.ΣΟ.Κ. προεκλογικά, οφείλω να δώσω κάποιες εξηγήσεις.
Το περιοδικό "ΕΥΞΕΙΝΟΣ ΚΥΠΡΟΣ" κυκλοφόρησε τις παραμονές των εκλογών με την εξής εικόνα: 'Εγραφε στα ελληνικά "ΕΥΞΕΙΝΟΣ ΚΥΠΡΟΣ" και από κάτω το έγραφε στα ρωσικά. Πιο κάτω είχε μεγάλη φωτογραφία του Πρωθυπουργού και έγραφε "Ο Πρωθυπουργός της Ελλάδας Κώστας Σημίτης" και από κάτω έγραφε τα ίδια στα ρωσικά. Ακολουθούν δύο στήλες, η μία στα ελληνικά και η άλλη στα ρωσικά και λένε: "Η ελληνική κυβέρνηση για τους ομογενείς της τέως Σοβιετικής 'Ενωσης. Αμέσως ελληνική ιθαγένεια. Αρκεί να αποδεικνύουν ότι είναι 'Ελληνες και θα ορκίζονται στο προξενείο. Σπίτι, επάγγελμα, εκπαίδευση. Τι προβλέπει ο νέος νόμος". Το ίδιο έγραφε μια στήλη πάλι στα ρωσικά.
Αυτό κυκλοφόρησε τις παραμονές των εκλογών. Το μόνο που δεν λέει όπως φαίνεται στην εφημερίδα, "ΧΩΡΑ" που το παρουσιάζει, είναι, "ψηφίστε ΠΑ.ΣΟ.Κ.".
Πάντως, το περιοδικό στεγάζεται, όπως λέει η εφημερίδα, στο ίδιο κτήριο που βρίσκονται και τα γραφεία του ΠΑ.ΣΟ.Κ., στην οδό Ακροπόλεως 19, στη Λευκωσία. 
Θα μου πείτε, απαγορεύεται αυτή η προπαγάνδα; 'Οχι, βέβαια δεν απαγορεύεται. Αλλά, εάν συνδυαστεί αυτό με το όργιο των ελληνοποιήσεων

και ειδικά η περίπτωση της Κύπρου, ένα τέτοιο έντυπο, κύριε Πρόεδρε, παραμονές των εκλογών αφήνει πάρα πολλά ερωτηματικά και πάρα πολλές υποψίες.
Το δεύτερο που ήθελα να παρατηρήσω είναι ότι εγώ ανέφερα ονομαστικά διάφορες περιπτώσεις Ρώσων παρανόμων και ζήτησα απάντηση. Ο κύριος Υφυπουργός Εσωτερικών μου είπε, έχουμε δώσει απαντήσεις διά πολλών ερωτήσεων στη Βουλή. Δεν νομίζω ότι είναι η πρέπουσα απάντηση σε μία επερώτηση. Αφού τα θέματα είναι ξεκαθαρισμένα και ξέρουν περί τίνος ακριβώς πρόκειται, δεν θα εστοίχιζε τίποτε στην Κυβέρνηση να πει στις πέντε περιπτώσεις στις έξι, τις οποίες ερωτάτε, η απάντηση είναι αυτή. Προέκυψε αυτό και έγινε αυτό, προέκυψε το άλλο και έγινε το άλλο. 
Εκείνο όμως που με άφησε κατάπληκτη είναι ότι έχουν ξεκινήσει Ε.Δ.Ε. 
από την αρχή του 1999 για όλες αυτές τις περιπτώσεις και μέχρι στιγμής
δεν έχει ολοκληρωθεί καμία. Ξέρουμε επίσης τι έχει γίνει στο
Αργυρόκαστρο, στην Αλβανία γενικά, όπου συνέβησαν και φόνοι. 'Οτι υπήρξε

από το Υπουργείο Εξωτερικών μία έντονη κινητοποίηση και αποστολή υπαλλήλων για να κάνουν έρευνες και διοικητικές ανακρίσεις και τίποτε δεν έχει προκύψει αυτήν τη στιγμή. Πού θα πάει, κύριε Πρόεδρε, αυτή η υπόθεση; Είναι δυνατόν να συγκινείται τόσο έντονα η κοινή γνώμη; Να φέρνουμε εμείς με τέτοια ένταση αυτά τα θέματα, διότι δεν μπορούμε να κάνουμε τίποτε άλλο και η Κυβέρνηση να μας απαντά ότι διεξάγονται ανακρίσεις; Αυτό δεν είναι βέβαια συγκάλυψη, δεν θέλω να ισχυριστώ κάτι τέτοιο, αλλά στην πραγματικότητα είναι ματαίωση της διαλεύκανσης των υποθέσεων, γιατί όταν βγουν τα πορίσματα έπειτα από μερικά χρόνια και οι εκλογές θα έχουν ξεχαστεί και οι καταγγελίες μας θα έχουν ξεχαστεί. Εμείς ως Αντιπολίτευση τι να κάνουμε στο τέλος-τέλος; Ούτε ανακρίσεις μπορούμε να κάνουμε ούτε ντεντεκτιβιστικές έρευνες.
(Χειροκροτήματα από την πτέρυγα της Νέας Δημοκρατίας)
ΧΡΗΣΤΟΣ ΖΩΗΣ: Κύριε Πρόεδρε, το λόγο, παρακαλώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ζώης έχει εξαντλήσει το
χρόνο του στην πρωτολογία. Θα σας δώσω ένα λεπτό. 
ΧΡΗΣΤΟΣ ΖΩΗΣ: 'Ενα λεπτό μόνο;
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Ελάτε, κύριε Πρόεδρε, νέος συνάδελφος
είναι, παζάρια θα κάνουμε; 
ΠΡΟΕΔΡΕΥΩΝ (Κωνσταντίνος Γείτονας): Ακριβώς, γι' αυτό είπα να του
δώσω μια ακόμα ευκαιρία, να πει αυτό που θέλει.
ΧΡΗΣΤΟΣ ΖΩΗΣ: Κύριε Πρόεδρε, σας ευχαριστώ, αλλά θέλω να επισημάνω ότι είχα διακοπεί κατ' επανάληψη από τον κύριο Υφυπουργό. 
Θέλω να παρατηρήσω στη δευτερολογία μου ότι εάν και η επερώτηση απευθυνόταν όχι μόνο στους Υπουργούς Εξωτερικών και Εσωτερικών, αλλά επίσης στους Υπουργούς Δικαιοσύνης και Δημοσίας Τάξεως, δυστυχώς σήμερα με την παρουσία τους μας τίμησαν μόνο οι Υφυπουργοί Εξωτερικών και ο Υφυπουργός Εσωτερικών και όχι οι Δικαιοσύνης και Δημοσίας Τάξεως. Και εάν μπορούμε να αναγνωρίσουμε κάποια ελαφρυντικά στον κύριο Υπουργό της Δικαιοσύνης, ο οποίος ως εξωκοινοβουλευτικός παράγοντας προφανώς δεν έχει αφομοιώσει ακόμη τη νοοτροπία που απαιτείται σε μία κοινοβουλευτική δημοκρατία όταν του απευθύνονται επερωτήσεις, θα ήθελα να επισημάνω ότι είναι εντελώς απαράδεκτη η απουσία του Υπουργού Δημοσίας Τάξεως, κυρίως για ένα λόγο, κύριε Πρόεδρε. Διότι η αφορμή για να ανοίξει αυτός ο φάκελος -για τον οποίον, όπως πολύ σωστά είπε ο κ. Ανδρεουλάκος στη δευτερολογία του, άνοιξε και θα συνεχίσει να παραμένει ανοικτός μέχρι να υπάρξει μία απάντηση και μία οριστική λύση στο πρόβλημα που έχει ανακύψει- ήταν η απαράδεκτη εντολή, προτροπή, παράκληση, πείτε το όπως θέλετε, του σημερινού Αρχηγού της ΕΛ.ΑΣ, του κ. Γεωργακόπουλου, στις Αστυνομικές Διευθύνσεις Θεσσαλονίκης-Αθηνών και μέσω αυτών σε όλες τις 
υπηρεσίες αλλοδαπών, προκειμένου να παρασχεθούν διάφορες διευκολύνσεις. 
Και βρέθηκε, όπως είπε ο κ. Αναγνωστόπουλος, μόνο ο αστυνόμος Β' κ. Κραβαρίτης από τον Προμαχώνα να πει: από την υπηρεσία μου το όλο θέμα αντιμετωπίζεται μέχρι σήμερα αρνητικά και μόνο σε εξαιρετικές

περιπτώσεις ή σε περιπτώσεις που οι θεωρήσεις παλιννόστησης χορηγήθηκαν υπηρεσιακά με παρέμβαση και αποστολή των διαβατηρίων στα προξενικά γραφεία στην αρμόδια υπηρεσία του Υπουργείου Μακεδονίας-Θράκης, εξυπηρετούνται οι προσεχόμενοι ομογενείς. Για να σπεύσει ο κ. Γεωργακόπουλος στις 2 Απριλίου -ενώ αυτή η απάντηση του κ. Κραβαρίτη
είναι από το Μάρτη του 1998- να πει, ότι με την ανωτέρω σχετική, σας γνωρίζουμε ότι η πρεσβεία μας στην Κύπρο ... κλπ., για να μην τα επαναλαμβάνω.
Εν πάση περιπτώσει, περίμενα από τον Υπουργό Δημοσίας Τάξεως σήμερα
να είναι εδώ, για να απαντήσει στο καίριο ερώτημα που γεννάται από αυτά τα δύο έγγραφα. Ποιός υποχρέωσε τον κ. Γεωργακόπουλο να πάρει αυτή την απαράδεκτη θέση και περίμενα από τον κύριο Υπουργό Δικαιοσύνης επίσης να είναι εδώ για να μας πει πόση ευαισθησία έδειξε στις δικαστικές αρχές και τι ευαισθησία πρόκειται να δείξει ο ίδιος για να ερευνηθεί δικαστικώς αυτή η υπόθεση, η οποία δυστυχώς κακοφορμίζει.
Θα τα καταθέσω για τα Πρακτικά.
(Στο σημείο αυτό ο Βουλευτής κ. Χρήστος Ζώης καταθέτει για τα
Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

ΠΡΟΕΔΡΕΥΩΝ (Κωνσταντίνος Γείτονας): Το λόγο έχει o κύριος Υπουργός. ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, θα ξεκινήσω
με το επαναλαμβανόμενο τάχα επιχείρημα εναντίον του κυρίου Αρχηγού της Ελληνικής Αστυνομίας περί τούτου ότι άλλαξε τους κανόνες, αυτό είπε και ο κ. Ανδρεουλάκος, αυτό είπε και ο κ. Ζώης. Δεν άλλαξε κανέναν κανόνα. Το μόνο που είπε ο κύριος Αρχηγός της Αστυνομίας, ο οποίος κατά τα άλλα δεν είχε αρμοδιότητα, ούτε έχει ασχοληθεί καθόλου και ποτέ επί της ουσίας

για την απόδοση ελληνικών ιθαγενειών, άλλων αρμοδιότητα ήσαν αυτά, σύμφωνα με το δικό σας νόμο, το μόνο που είπε και όφειλε να το πει ήταν μη κυνηγάτε αυτούς τους ανθρώπους έως ότου τακτοποιηθούν.
AΠΟΣΤΟΛΟΣ ΑΝΔΡΕΟΥΛΑΚΟΣ: Μα, τι λέτε, κύριε Υπουργέ;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριοι συνάδελφοι, εγώ θα απαντώ με σαφήνεια και θα καταγράφονται αυτά στα Πρακτικά και ενώπιον του ελληνικού λαού που ομιλεί η ελληνική Βουλή, θα βγαίνουν τα συμπεράσματα. 
Επειδή λοιπόν κατά κόρον πιάσατε το όνομα του κυρίου Αρχηγού της
Ελληνικής Αστυνομίας, απαντώ και πάλι. Καμία αρμοδιότητα ούτε είχε ούτε έχει ο Αρχηγός της Ελληνικής Αστυνομίας για να χορηγεί ελληνικές ιθαγένειες. Επομένως η όποια επιστολή έχει αποσταλθεί αφορά και μόνο τη διατηρησιμότητα έως ότου ολοκληρωθούν οι διαδικασίες. Διότι πρέπει να ξέρετε και με ευθύνη σας και το είπα αυτό, εξακολουθούν να είναι παράνομα εδώ στην Ελλάδα τριάντα χιλιάδες 'Ελληνες ομογενείς και κινδυνεύουν ανά πάσα στιγμή να τους συλλάβει ο οποιοσδήποτε αστυνομικός στο δρόμο και να τους πει "δώστε μου το δελτίο παραμονής" και να τους στείλει στο κρατητήριο.
Αυτή είναι η κατάσταση που υπάρχει και θα αναμέναμε μεγαλύτερη ευαισθησία για το δράμα των Ελληνοποντίων. Βεβαίως ευαισθησία για τους παρανόμως λαβόντες, τους ελαχίστους, την ελληνική ιθαγένεια, αλλά σε καμία περίπτωση να μη συνεχίζεται αυτό το έωλο επιχείρημα ότι η Κυβέρνηση ΠΑΣΟΚ έστησε το έτος 1998-1999 ένα μηχανισμό. Και το είπατε εσείς, κύριε Λυκουρέζο, δυστυχώς και λυπούμαι. Ισχυρίζεστε σε αυτήν την Αίθουσα ότι με τα στοιχεία τα οποία έχετε, προκύπτει ότι η Κυβέρνηση του ΠΑΣΟΚ έστησε ένα μηχανισμό για να πάρουμε τις εκλογές; Μα, έχει καταρρεύσει αυτό επανειλημμένως και έξω και ιδιαίτερα σε αυτήν την Αίθουσα και κατέρρευσε και σήμερα αυτό το έωλο επιχείρημα. Διότι το 1998 και 1999 το μόνο το οποίο μπορείτε να πάρετε ως σαφή απάντηση από την ελληνική Κυβέρνηση για το τι κάναμε και το 2000 και το λέω αυτο και στον κ. Λυκουρέζο, γιατί είμαστε χρόνια στα δικαστήρια μαζί και με τον κ. Ανδρεουλάκο σε αυτή την Αίθουσα μαζί, το μόνο που έκανε η Κυβέρνηση του ΠΑΣΟΚ ήταν να πάρει τους αριθμούς των ελληνοποιήσεων από είκοσι χιλιάδες...
ΑΛΕΞΑΝΔΡΟΣ ΛΥΚΟΥΡΕΖΟΣ: Εσείς, κύριε Υπουργέ, μπορείτε να ξέρετε τι γίνεται στο παρασκήνιο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Παρακαλώ πολύ, ακούστε την απάντησή μου. Το μόνο που έκανε το 1998 το 1999 και το 2000 η Κυβέρνηση του ΠΑΣΟΚ ήταν τον αριθμό των είκοσι χιλιάδων παλιννοστήσεων να τον κατεβάσει στον αριθμό των τεσσάρων χιλιάδων το 1997 και των έξι χιλιάδων τετρακοσίων ενενήντα πέντε το 1998 και έντεκα χιλιάδες το 1999 και όχι εκατό χιλιάδες που είπε ο κ. Ζώης. Για τον εξής απλό λόγο, έχουμε την αύξηση των ιθαγενειών. Εν τω μεταξύ με τα κλιμάκια αρχίσαμε να αποδίδουμε νομίμως την ιθαγένεια με τα κλιμάκια Θεσσαλονίκης και Αθηνών και Λευκωσίας και βλέπετε το 1999 πήραν έξι ή επτά χιλιάδες ιθαγένειες από τα
κλιμάκια αυτά. Και τονίζω και πάλι. Οχι μόνο δεν στήθηκε καμία επιχείρηση, αλλά αντιθέτως παρέμειναν χωρίς ιθαγένεια, άρα χωρίς διαβατήριο και εκλογικό βιβλιάριο τριάντα πέντε χιλιάδες παλιννοστούντες της περιόδου σας και της περιόδου μας που αναμένουν ακόμα να ολοκληρωθούν οι διαδικασίες για να λάβουν ιθαγένεια. 'Αρα, λοιπόν, εμείς θέλαμε μέσω των προσφορών, που όπως λέτε έκανε ο νόμος και είναι τιμή της Κυβερνήσεως, ο νόμος, είναι ο δεύτερος μετά το νόμο του Βενιζέλου για την αποκατάσταση προσφύγων.
Και έπρεπε να φέρει την υπογραφή σας, κύριοι συνάδελφοι της Νέας Δημοκρατίας, και λυπάμαι ως πρόεδρος της διακομματικής, ενώ έχουμε

πλήρη συναίνεση γι'αυτόν το νόμο...
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Ηταν προεκλογικά...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν ήταν προεκλογικά, κύριε συνάδελφε. Τον δουλέψαμε δύο χρόνια. Εγώ δεν ευθύνομαι, ούτε οι

συνάδελφοι της Νέας Δημοκρατίας, που αποτελούσαμε τη διακομματική επιτροπή, το ότι διελύθη η Βουλή αιφνιδίως το Φεβρουάριο του 2000. Ο νόμος ήταν αποτέλεσμα διακομματικής επεξεργασίας. Δεν ήταν προεκλογικό πυροτέχνημα. Και είναι τιμή μου που πήρα αυτήν την πρωτοβουλία και είναι τιμή των συναδέλφων της Νέας Δημοκρατίας που μέχρι τη Διαρκή Επιτροπή την είχαν προσυπογράψει.
Το ποιοι παρέσυραν τότε τους συνοδεύουν και με ποιο σκεπτικό λόγω προεκλογικής περιόδου, ότι δεν έπρεπε η Νέα Δημοκρατία να υποστηρίξει το νόμο τον οποίο συνυπέγραφε επί δύο έτη, δεν γνωρίζω. Εσείς πρέπει να βγάλετε τα δικά σας συμπεράσματα, ιδιαίτερως δε όταν ο νόμος του 2000, τον οποίον εσείς αρνηθήκατε να ψηφίσετε, αυστηροποιούσε τις διαδικασίες του αντιστοίχου νόμου της Νέας Δημοκρατίας....
ΙΩΑΝΝΗΣ ΚΕΦΑΛΟΓΙΑΝΝΗΣ: Nα απαντήσετε στα ερωτήματα, κύριε Υπουργέ. Για το νόμο θα συζητήσουμε άλλη φορά.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): ...με τη θέσπιση για πρώτη φορά δύο ειδικών επιτροπών, μία υπό το γενικό πρόξενο και μία υπό το Γενικό Γραμματέα της Περιφέρειας, μια ειδική επιτροπή ιθαγένειας σε κάθε μία από τις δεκατρείς ελληνικές περιφέρειες.
Και στη δευτερολογία σας ειπώθηκαν διάφορα επί των οποίων επιχειρείτε να εδράσετε μια αμφιβολία και να στηρίξετε το έωλο επιχείρημά σας επί δήθεν προσπαθείας νοθεύσεως των εκλογών, θα ήθελα να σας απαντήσω τα εξής.
Πρώτον, σε αυτά που είπε ο κ. Αναγνωστόπουλος για την Αλβανία, δεν ευσταθούν. Η Αλβανία δεν έχει καμία σχέση με διαβατήρια και εκλογικά βιβλιάρια. Γνωρίζετε ότι ακόμη και σήμερα το καθεστώς είναι τέτοιο, που δεν αποδίδουμε ιθαγένεια στους ομογενείς. 
Επομένως, παρακαλώ, από τη σημερινή συζήτηση ας βγάλουμε από το
"οπλοστάσιό σας" τη λέξη Αλβανία. 
Μπορεί να τραυματίστηκε ή να είχαμε ένα τέτοιο τραγικό γεγονός, υπάρχουν έρευνες, αλλά δεν αφορούν οι περιπτώσεις αυτές χορήγηση ιθαγενειών, διαβατηρίων, ή εκλογικών βιβλιαρίων.
Νομίζω λοιπόν ότι είναι σαφής η απάντηση επ'αυτού.
Για τον Αρχηγό της Ελληνικής Αστυνομίας απάντησα. Για τον κ. Φλωρίδη τι είναι αυτό που σας ενοχλεί; Ο κ. Φλωρίδης είναι συντάκτης μαζί με τον ομιλούντα και με άλλους συναδέλφους ενός νομοσχεδίου επί του οποίου δεν μπορεί η Νέα Δημοκρατία παρά να έχει μια απόλυτα σύμφωνη γνώμη μετεκλογικώς. Διότι προεκλογικώς για λόγους σκοπιμότητας δεν θελήσατε να το ψηφίσετε. 
Είναι τόσο αυστηρές οι διαδικασίες που έφερε και ψήφισε το Υπουργείο Εσωτερικών, η κ. Παπανδρέου και ο κ. Φλωρίδης, που δεν μπορεί κανείς παρά να δώσει εύσημα για μια τέτοια νομοθετική πρωτοβουλία.
Μην εμπλέκετε τον κ. Φλωρίδη με την περίπτωση Μπαζάρεβιτς. Δεν πέρασε από το Υπουργείο Εσωτερικών η περίπτωση αυτή, ούτε πήρε από εκεί μέσω 
νοθευμένων πιστοποιητικών ή πλαστών διαβατηρίων την ελληνική υπηκοότητα. Καμία σχέση δεν έχει ούτε η Κυβέρνηση ούτε ο κ. Φλωρίδης. Και πρέπει να γνωρίζετε ότι με κυβερνητική πρωτοβουλία έχουμε οδηγηθεί και στο πόρισμα Ανεμογιάννη και στην αφαίρεση ιθαγενείας κλπ. 
ΙΩΑΝΝΗΣ ΚΕΦΑΛΟΓΙΑΝΝΗΣ: Πήρε ή δεν πήρε ιθαγένεια και ποιος του την
έδωσε; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα απαντήσω και σ'αυτό. Εάν ήρθατε εδώ για να μας εγκαλέσετε για πολιτικές ευθύνες ή κυβερνητικές

για την περίπτωση Ανεμογιάννη, να ανοίξουμε μια συζήτηση...
ΙΩΑΝΝΗΣ ΚΕΦΑΛΟΓΙΑΝΝΗΣ: Εγώ ρωτώ και πάλι: Πήρε ή δεν πήρε την
ιθαγένεια και ποιος την έδωσε;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Βεβαίως και πήρε. Είναι από τις περιπτώσεις εκείνες που μετά από ελέγχους και καταγγελίες αφαιρέθηκε

η ιθαγένεια και έχει παραπεμφθεί η υπόθεση στη δικαιοσύνη. 
ΙΩΑΝΝΗΣ ΚΕΦΑΛΟΓΙΑΝΝΗΣ: Εγώ ρωτώ: Ποιος έδωσε την ιθαγένεια και όχι αν
αφαιρέθηκε. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Ερχομαι τώρα στο θέμα αυτό. Εάν οι ισχυρισμοί σας είναι ότι υπήρξαν περιπτώσεις παράνομης κτήσεως ιθαγενείας και ότι δεν κάναμε εκείνο που έπρεπε για να αποκαλυφθούν, να ανακληθούν και να τιμωρηθούν, είναι ένα ζήτημα για να το συζητήσουμε. 

Εσείς έρχεσθε όμως και λέτε άλλα πράγματα. 'Αλλα μας λέτε τη μια φορά, άλλα υπονοείτε και τελειώνετε με μια κορόνα, ότι όσοι πήραν υπηκοότητα το 1990-1993, είναι όλοι πεντακάθαροι, ενώ όσοι πήραν από το 1994 και μετά, δεν είναι καθαροί.
Δεν ξέρω τι εννοείτε. Πόσοι είναι αυτοί; Είναι οι δεκαπέντε χιλιάδες, είναι οι είκοσι χιλιάδες; Πεντακόσιες περιπτώσεις βρήκαν οι έλεγχοι των επιθεωρητών, οι οποίοι αφορούν και τη δική σας περίοδο και τη δική μας περίοδο. Αυτό το έχουμε ανακοινώσει επανειλημμένως. Τον έλεγχο τον έχει κάνει το Υπουργείο Εσωτερικών και υπευθύνως έχουμε ενημερώσει τη Βουλή και εγώ προσωπικά για το αποτέλεσμα του ελέγχου. 
Μην ισχυρίζεσθε ότι επί των ημερών σας οι χορηγηθείσες ιθαγένειες ήταν απολύτως και τυπικώς εντάξει. Υπήρξαν περιπτώσεις που αφαιρέθηκαν μετά από ελέγχους. Το ίδιο έγινε και με τη δική μας περίπτωση. Αλλά αυτό δεν αφορά ούτε έναν κεντρικό μηχανισμό που "στήσατε" εσείς επί Νέας Δημοκρατίας, για να φέρνετε εδώ Ρώσους, ούτε ασφαλώς είναι σοβαρό το επιχείρημα ότι μετά το 1994 εμείς δεν θέλαμε να έλθουν εδώ οι Ελληνοπόντιοι, αλλά βρίσκαμε Ρώσους μαφιόζους να έλθουν εδώ και να τους ελέγχουμε πολιτικά. Είναι τόσο απίθανο και έωλο -και δεν έχει καμία βάση σοβαρότητας ένα τέτοιο επιχείρημα- που δεν θα πρέπει να το επαναλάβετε και ειδικά εσείς και να λέτε ότι "να, το οικοδόμημα επί του οποίου εδράζεται ένα πλαστό και νόθο εκλογικό αποτέλεσμα".
Δεν είναι δυνατόν, όταν στις ΗΠΑ για τριακόσια-πεντακόσια ψηφοδέλτια βλέπετε με ποια ψυχραιμία και ωριμότητα, ακόμα και όταν εμπλέκονται τα δικαστήρια, αντιμετωπίζουν το θέμα οι πολιτικές δυνάμεις, εσείς να έρχεστε με ένα ποσοστό πέραν του 1% και να μας λέτε ότι με βάση την περίπτωση Μπαζάρεβιτς η Νέα Δημοκρατία έπρεπε να πάρει τις εκλογές! 
Νομίζω ότι αυτά δεν είναι σοβαρά για την Ελληνική Δημοκρατία, η οποία
έχει αντοχές και βάθος χιλιετιών. Δεν πρέπει να ακούγονται αυτά στο ελληνικό Κοινοβούλιο.
Το ό,τι βέβαια εξασθένησε η προεκλογική και η μετεκλογική σας
πολιτική να επιτεθείτε εναντίον του αποτελέσματος, φαίνεται και από τον τρόπο με τον οποίο θέλετε να θεμελιώσετε αυτούς τους σοβαρούς ισχυρισμούς. Θα έπρεπε να είναι σοβαροί. Αλλά είναι ατεκμηρίωτοι, είναι απαράδεκτοι, είναι ψευδείς. Η Κυβέρνηση το αντιμετωπίζει με χαμόγελο. Ο ελληνικός λαός δεν ασχολείται. Γιατί επιμένετε;
Θέλετε να βρούμε ακόμα πιο αποφασιστικούς τρόπους ελέγχου; Σας λέγω ότι ο καινούριος νόμος δεν αποκλείει καμιά περίπτωση επανέλεγχου. Καμία περίπτωση. Τι είναι αυτό το οποίο λέτε για τον κ. Ροδουσάκη και επιμένετε πάλι; Αναφέρθηκε ο κ. Λυκουρέζος στον κ. Ροδουσάκη, με βάση και το έγγραφο Μπεγλίτη. Θα παρακαλέσω αυτό να κατατεθεί στα Πρακτικά, διότι έγινε κατά κόρον εκμετάλλευση αναφορικά με το τι είπε ο αξιότιμος και αξιόλογος κ. Μπεγλίτης, ο οποίος είπε τα σωστά. Πουθενά δεν λέγει περί πλαστών διαβατηρίων κατά την περίοδο Ροδουσάκη. Σας είπα να μην το ξαναπείτε. Δεν υπάρχει θέμα πλαστών διαβατηρίων. Δεν υπάρχει θέμα εμπλοκής της ελληνικής πρεσβείας για πλαστά διαβατήρια.
(Στο σημείο αυτό ο Υφυπουργός Εξωτερικών κ. Γρηγόρης Νιώτης
καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εκείνο το οποίο ερευνάται με μία ΕΔΕ, την οποία έχει παραγγείλει ο Υπουργός Εξωτερικών, είναι για το αν υπάρχουν σε μεμονωμένες περιπτώσεις ευθύνες υπαλλήλων, για το αν δηλαδή, έστω και όχι εκ δόλου, τους διέφυγαν ορισμένα πιστοποιητικά και τα θεώρησαν ότι είναι ισχυρά. Δεν υπάρχει θέμα -και το διαβεβαιώ αυτό- πλαστών διαβατηρίων από τη Μόσχα και από καμιά

πρεσβεία. 
Αναφορικά τώρα με τη μετακίνηση του κ. Ροδουσάκη, θέλω να τονίσω το εξής: Ας προσέχουμε κάθε φορά που αναφέρουμε τους χιλίους διακοσίους πενήντα Κυπρίους. Το σύνολο των Ελληνοποντίων στην Κύπρο αυτήν τη στιγμή είναι οκτώ χιλιάδες. Επ'αυτών ένα ειδικό κλιμάκιο χορήγησε ιθαγένεια. 'Ηταν άνευ τουριστικής θεωρήσεως. Είναι ελεύθερη η πρόσβαση. Πήγε ένα ειδικό κλιμάκιο και τους εξέτασε τα χαρτιά και βρήκε σωστά τα χαρτιά περίπου χιλίων τριακοσίων και τους απέδωσε την ελληνική ιθαγένεια. Γιατί το επαναφέρουμε διαρκώς; 'Εχει κάποιο πρόβλημα η Νέα Δημοκρατία να κάνουμε κάτι πάλι για τους χίλιους τριακόσιους; Ευχαρίστως. Είναι 'Ελληνες οι άνθρωποι. Γιατί τους πικραίνουμε τώρα;

ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Υπουργέ, θα...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μα, κοιτάξτε. 'Οταν λέτε ότι ο κ. Ροδουσάκης έφυγε από τη Μόσχα, πήγε στην Κύπρο και έδιδε πλαστά διαβατήρια ... Μα, δεν εδόθησαν πλαστά διαβατήρια. Πήγε ένα ελληνικό κλιμάκιο, το οποίο έλεγξε τα χαρτιά και με βάση αυτόν τον έλεγχο πήραν τη θεώρηση. Ηλθαν μετά εδώ, πέρασαν κανονικά από τις νομαρχίες και κατοικούν στην Κύπρο. Μας ενοχλεί πολιτικά ή εθνικά αυτό;
Να σας πω και κάτι άλλο. Δεν είναι εύκολο από αυτό το Βήμα να σας πω εάν υπήρχαν αιτήματα ή και πόσα από την κυπριακή πλευρά. Δεν πρέπει αυτά

να ακούγονται. Γιατί δεν έρχεται μία επιτροπή ή και εσείς ακόμα, κύριε Λυκουρέζο, ή και οποιοσδήποτε άλλος, να ενημερωθείτε και από μας και από την κυπριακή κυβέρνηση γι'αυτό; Γιατί το επαναφέρει αυτό τόσο πολύ η Νέα Δημοκρατία; Ξέρετε γιατί; Γιατί -λέει- ένα αεροπλάνο σηκώθηκε με διακόσιους πενήντα 'Ελληνες της Κύπρου και ήλθαν εδώ και λένε ότι αυτό το είχε βάλει το ΠΑ.ΣΟ.Κ.!
Μα είναι σοβαρά αυτά τα θέματα; Επιτρέπεται για ένα αεροπλάνο τριακοσίων ομογενών να ανοίγουμε τα χαρτιά μας για το αν είναι μόνιμοι κάτοικοι Κύπρου 'Ελληνες Πόντιοι; Και την ίδια στιγμή που είναι οδγόντα πέντε χιλιάδες παράνομοι έποικοι στο βόρειο τμήμα; Σε ποιο επίπεδο πρέπει να κουβεντιάσουμε; Τι ακριβώς περιμένετε να σας απαντήσουμε επ' αυτών; 'Οτι πήγε ο κ. Ροδουσάκης κι έδωσε πλαστά διαβατήρια σε χίλιους τριακόσιους μαφιόζους, οι οποίοι μετά ήλθαν εδώ και ψήφισαν ΠΑΣΟΚ; Είναι δυνατόν αυτά τα μυθιστορήματα να αντέξουν για πολύ ενώπιον του ελληνικού λαού και ενώπιον της κοινής γνώμης;
Βεβαίως, κύριοι συνάδελφοι -κι έχει δίκιο η επερώτησή σας και θέλω να το πω αυτό- υπήρξαν περιπτώσεις όπου μας ξεγέλασαν αυτά τα καθεστώτα της τέως Σοβιετικής 'Ενωσης. Δεν εγγυήθηκαν ποτέ και δεν εγγυώνται σε πολλές περιπτώσεις ακόμα και σήμερα την έκδοση πολλών πιστοποιητικών. Δεν έχουμε κανένα παράπονο από τις κυβερνήσεις, αλλά δώσαμε μάχη. Και πολλές φορές δόθηκαν μάχες και από τους υπαλλήλους μας, τους οποίους τώρα κατηγορείτε, σε πολύ δύσκολες συνθήκες και επί των ημερών σας και επί των ημερών μας. Και αυτήν τη μάχη για την καθαρότητα και γνησιότητα των πιστοποιητικών θα συνεχίσουμε να τη δίνουμε. 'Ελεγχοι έγιναν και θα γίνονται. Ο νόμος
αφήνει πάντα ανοιχτό το παράθυρο για αφαίρεση ιθαγενειών.
Προκύπτει από τα αδιάψευστα στοιχεία που σας καταθέσαμε: Μόλις δυόμισι χιλιάδες ήλθαν το 1999. Μόλις τέσσερις χιλιάδες ήλθαν το 1998. Είκοσι πέντε χιλιάδες ήλθαν το 1993 επί των ημερών σας. Δεν είπαμε ποτέ ότι φέρατε ψηφοφόρους. Προς Θεού!

Δεν είναι λοιπόν αλήθεια ότι εσείς ήσασταν η εποχή της καθαρότητας. Αντιθέτως, το ΠΑΣΟΚ με ιδιαίτερη ευθύνη είδε ένα νόμο που φέρατε, ο
οποίος έπρεπε να διορθωθεί. Και τον διορθώσαμε όταν ήλθε η ώρα να βάλουμε αυστηρότερες διαδικασίες που, όπως είπα, έχουν δημιουργήσει τέτοιες

συνθήκες, που μας επερωτούν τώρα σαράντα συνάδελφοί σας -και μέσα στις επόμενες εβδομάδες- γιατί δεν προωθούμε το νόμο, γιατί δεν χορηγούμε ιθαγένειες, γιατί δεν δίνουμε τα δάνεια, γιατί δεν δίνουμε οικόπεδα. 
Δεν είναι όλα αυτά που περιγράφει ο νόμος ούτε προεκλογικά
πυροτεχνήματα ούτε ήταν προεκλογικές παροχές. 'Ηταν εθνικός νόμος που έπρεπε να φέρει τη συνυπογραφή σας. Και είναι τιμή της Κυβέρνησης Σημίτη ότι έχει ψηφίσει ένα νόμο για αποκατάσταση των παλιννοστούντων -καθυστερήσαμε δέκα χρόνια- και βεβαίως είναι τιμή μας ότι θα τον υλοποιήσουμε μέχρι κεραίας όχι χάριν προεκλογικών παροχών, αλλά χάριν εθνικών μας ευθυνών έναντι των ομογενών.

ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της
Νέας Δημοκρατίας κ. Αναγνωστόπουλος έχει το λόγο.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Πρόεδρε, έχω την εντύπωση ότι συζητούμε επί ώρα εδώ σαν να γίνεται διάλογος κωφών. Εμείς δεν επικρίναμε τις ελληνοποιήσεις των αλλοδαπών ελληνικής καταγωγής. Κάθε άλλο. Εμείς καυτηριάσαμε και αναφέραμε περιστατικά αλλογενών, κακοποιών, ποικίλων υπόπτων προσώπων. Και δεν τα λέμε μόνο εμείς. Εσείς μας λέτε ιστορίες. 
Θα σας τα διαβάσω: Από τη Νομαρχιακή Αυτοδιοίκηση Ημαθίας το Σώμα
Ελεγκτών Δημόσιας Διοίκησης, που εσείς οι ίδιοι διορίσατε, αναφέρει: "Αποδίδονται πειθαρχικές ευθύνες σε υπαλλήλους και εκφράζονται υπόνοιες για τη διάπραξη αξιόποινων πράξεων που χρήζουν περαιτέρω έρευνας". Σε δείγμα που εξετάστηκε στο 10% του συνόλου των περιπτώσεων που απονείματε ιθαγένεια. Αναφέρεται σωρεία περιπτώσεων όπου έγιναν παρανομίες. Διακόσιοι πενήντα οκτώ φάκελοι με πλαστά πιστοποιητικά. Τι έγινε; Τα λένε οι Ελεγκτές Δημόσιας Διοίκησης. Τι απέγινε; Περί αυτού ο λόγος. 
Αντιλέγετε: "Μα τι λέτε; Τι είναι αυτά;". Με συγχωρείτε πάρα πολύ. Τα
"ΝΕΑ" είναι φιλική εφημερίδα προς την Κυβέρνηση. Λέει: "Βίζες, μίζες και πλαστά όνειρα". Ορίστε. Θα το καταθέσω κι αυτό για να το πάρετε. Το "ΒΗΜΑ" λέει: "Και άλλα εκλεκτά μέλη της ρωσικής μαφίας βρίσκονται ήδη στην Ελλάδα". Να προχωρήσω παραπέρα; Οι "FINANCIAL TIMES" ασχολούνται με μας και λένε: "Επίθεση για τη μη έκδοση Ταταρένκωφ". Η "ΕΛΕΥΘΕΡΟΤΥΠΙΑ" λέει: "Ρώσος μεγιστάνας με ελληνικό διαβατήριο", κ.ο.κ.
Είναι δυνατόν, κύριε Νιώτη, να αποπροσανατολίζετε συνέχεια την
κουβέντα και να μας λέτε ποιος είναι ο νόμος;
Εμείς δεν είπαμε εάν είναι καλός ή κακός ο νόμος. Αυτό θα το κουβεντιάσουμε. Εμείς λέμε ότι ο τρόπος, με τον οποίο γίνονταν αυτά τα πράγματα, είναι ποινικά κολάσιμος και όχι μόνο πολιτικά.
Επειδή, λοιπόν, κάνετε τους αφελείς, σας είπα τι γράφουν, έντυπα και εκθέσεις των Ελεγκτών Δημόσιας Διοίκησης. Ο λόγος για μικρούς νομούς. Πήρατε κανένα μέτρο εναντίον αυτών των υπαλλήλων που η έκθεση των Ελεγκτών Δημόσιας Διοίκησης σας αναφέρει ότι δεν πρέπει να συνεχίζουν το θεάρεστο έργο τους; Παρενέβητε; 'Εγινε τίποτα; Τίνος ευθύνη είναι αυτά; 
Πρέπει να υπενθυμήσω -διότι προφανώς ο κύριος Υπουργός δεν μας τίμησε
με την προσοχή του να διαβάσει καλά την επερώτηση- ότι το τέταρτο ερώτημα είναι ποια μέτρα έλαβε η Κυβέρνηση για τη διασφάλιση της νόμιμης διαδικασίας ελληνοποίησης των ομογενών παλιννοστούντων. Ποιες περιπτώσεις παρέπεμψαν στη δικαιοσύνη τα αρμόδια Υπουργεία και οι αντίστοιχες αρχές; 
Ξέρετε σε ποιο σημείο είχε φτάσει. Από εντοπισμό που έγινε από τους
ελεγκτές. Υπάρχουν βεβαιώσεις με βάση τις οποίες δίδονται οι ιθαγένειες, επειδή ετελέσθη θρησκευτικός γάμος στη Γεωργία. Επί Σοβιετικής 'Ενωσης δεν υπήρχε θρησκευτικός γάμος. Και τώρα γράφουν οι άνθρωποι στην έκθεσή τους ότι υπάρχουν βεβαιώσεις θρησκευτικού γάμου από την τέως Σοσιαλιστική Σοβιετική Δημοκρατία της Γεωργίας, παρά το γεγονός ότι ο μόνος έγκυρος γάμος ήταν ο πολιτικός. Και όλα αυτά απετέλεσαν τη βάση για τη χορήγηση ιθαγένειας, διαβατηρίου και εκλογικού βιβλιαρίου. Γι αυτά μιλάμε, κύριε Πρόεδρε.
Δεν ήρθα να επικρίνω ούτε εάν ο νόμος είναι αυστηρός ή δεν είναι. 'Ηρθα να μιλήσω για μια πρακτική που μας οδήγησε σε αυτήν τη συζήτηση. 'Επρεπε να έχουν ευαισθητοποιηθεί οι αρμόδιοι με βάση αυτά που γράφουν οι φιλικές τους εφημερίδες. 
Λένε τα "ΝΕΑ" στις 20 Νοεμβρίου 2000 σε τίτλο "Βίζες, μίζες και
πλαστά όνειρα" και σε υπότιτλο "Οποιος πληρώσει, μπορεί να πάρει ελληνική ιθαγένεια και υπηκοότητα με πλαστά χαρτιά".
Μέσω κατάπληκτος και λέω, μα καλά, είναι απαντήσεις αυτές που παίρνω; Θα περίμενα να μας πείτε ότι ξεκίνησε κάποια διαδικασία, ότι κάτι γίνεται. Μας καλεί ο κύριος Υπουργός να μας ενημερώσει. Είναι η δεύτερη επερώτηση που συζητούμε και ασφαλώς όφειλε ο κύριος Υπουργός να έχει την πρωτοβουλία να ενημερώσει και τη Βουλή.
Επειδή όλα αυτά δεν γίνονται, επιτρέψτε μου να πω ότι υποβάλω αίτημα, γιατί πλέον δεν εμπιστεύομαι τους τρόπους με τους οποίους λειτουργούν τα πράγματα. Υποβάλλω αίτημα, γιατί αξιολογώ ότι το πρόβλημα έχει ιδιαίτερη σοβαρότητα και σημασία. Να συσταθεί διακομματική επιτροπή, η οποία σε συγκεκριμένο χρόνο να ερευνήσει το όλο θέμα και τις συγκεκριμένες περιπτώσεις, όπως προκύπτουν από τις εκθέσεις των ελεγκτών που διόρισε η
Κυβέρνηση. Η συλλογή των στοιχείων να γίνει κατά νομό, με προϊστάμενο δικαστικό λειτουργό. Γιατί, κύριε Προέδρε, είναι πολλές οι προεκτάσεις αυτού του θέματος.
Σας είπα και από του Βήματος ότι υπάρχει συναλλαγή, σήψη και
διαφθορά. Υπάρχουν πολιτικές προεκτάσεις, αφορά ψήφους, έχουμε αλλοίωση στοιχείων που έχουν σχέση με την ελληνικότητα διαφόρων ανθρώπων. Γι' αυτό διερωτώμαι, μήπως με όλα αυτά που έγιναν, δεν απαλείφουμε μόνο το θρήσκευμα από τις ταυτότητες, αλλά απαλείφουμε και την ιθαγένεια; Γιατί δεν μπορεί να μπερδευτούμε και να μην ξέρουμε ποιος είναι ποιος. Και εφ' όλων αυτών οι απαντήσεις είναι τι έγινε στην Κυβέρνηση το 1990-1993. Να τις ψάξετε και τότε. Μακάρι. Δεν είπα εγώ όχι. Και να ψαχθούν από το 
1990 από το 1991, από όποτε θέλετε. Φθάσατε να εγκαλείτε τον κ. Κεφαλογιάννη για το εάν έκανε καλό ή άσχημο νόμο. Ε, όχι έτσι, κύριε Πρόεδρε! Γιατί αυτό τονίζω, σαφώς αποτελεί αποπροσανατολιστική λογική. 
Αυτά δεν είναι πολιτικά επιχειρήματα.
'Εχω στα χέρια μου μέρος των εκθέσεων και γνωρίζω πολύ περισσότερα, επειδή ο κύριος Πρόεδρος μας λέει ότι μερικά δεν πρέπει να τα πούμε και

δεν τα λέμε. Αλλά να μην προκαλεί ο Υπουργός και κάποια στιγμή μας αναγκάσει να πούμε όσα δεν θέλουμε. Διότι παράγινε το κακό. Μιλάω επί περιστατικών, κύριε Πρόεδρε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εννοείτε ότι τον εκθέσαμε, κύριε συνάδελφε;
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: 'Οχι, μας κάνατε ένα ελαφρού επιπέδου μάθημα, για το αν εμείς σεβόμαστε ή δεν σεβόμαστε αυτά που συμβαίνουν στην Κύπρο. Δεν έχει καμία σχέση το ένα με το άλλο. Μακάρι να πηγαίνουν 'Ελληνες ποντιακής ή οποιασδήποτε καταγωγής στην Κύπρο και θα το χειροκροτήσουμε εκατό φορές. Εμείς δεν θέλουμε να χρησιμοποιείται η Κύπρος διαμεσολαβιτικά για την ελληνοποίηση κακοποιών και υπόπτων ανθρώπων, όπως γράφουν τα "ΝΕΑ".

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Εχετε τέτοια περίπτωση από την Κύπρο, κύριε συνάδελφε;
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, αφήστε τον ομιλητή να ολοκληρώσει.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Υπουργέ, εγώ δεν έθιξα τα άλλα θέματα. Σας έκανε έναν υπαινιγμό ο κ. Λυκουρέζος σε ό,τι αφορά τις μετακινήσεις των διαφόρων διπλωματικών υπαλλήλων σε πρεσβείες που έχουν
μια ανάμειξη στο θέμα. Ψάξτε το, ερευνήστε το, μπορεί να πέφτουμε εμείς έξω. 'Ολα αυτά όμως είναι γεγονότα τα οποία συρράπτουν μια λογική υπονοιών.
Αν δεν λάβετε υπόψη, όλα όσα συμβαίνουν και αυτά που προκύπτουν από
τα πρώτα στοιχεία των εκθέσεων των Ελεγκτών Δημόσιας Διοίκησης, πρέπει να ανησυχούμε. Αν ήμουν μέλος της κυβερνήσεως, θα είχα χτυπήσει συναγερμό. Δεν είναι δυνατόν να παίρνουμε αυτού του είδους τις απαντήσεις με κριτική και με σχόλια αν ο άλφα ή ο βήτα ή ο γάμα νόμος είναι καλός ή αν θα

πάρουν οικόπεδα ή δεν θα πάρουν. Εδώ πλέον αρχίζει να θεωρείται -το τονίζω- παράδεισος των κακοποιών.
Πήγε, λέει, ο τωρινός πρέσβης να φάει σε εστιατόριο στη Μόσχα -δεν έρχομαι να το στοιχειοθετήσω- και του λέει ο εστιάτορας "είσαστε ο καινούριος πρέσβης;". "Μάλιστα", λέει εκείνος. "Κοιτάξτε και εγώ έχω ελληνικό διαβατήριο". "Πού το βρήκες;", τον ρωτάει. "Πλήρωσα και το 
πήρα". Αυτό είναι σύνηθες πλέον. Λέγεται στις διόδους και τις τριόδους. Μόνο οι αρμόδιοι της Κυβερνήσεως δεν το ακούν;
Αυτά δεν μπορεί να αποτελέσουν παρωνυχίδες στο θέμα που συζητάμε. 
Γι'αυτό το επαναφέρουμε και θα το ξανακάνουμε. 
Για να τελειώσω, τονίζω ότι η πρώτη διάσταση είναι η ύπαρξη εγκληματικών, κακουργηματικών πράξεων, πουλώντας Ελλάδα και η άλλη είναι

η πολιτική προέκταση. Τι συνέβη; Γιατί έγιναν όλα αυτά; Δεν μπορεί να τα αγνοεί η Κυβέρνηση. Δεν μπορεί να υπάρχουν υπάλληλοι δεξιά και αριστερά και η Κυβέρνηση να μην παίρνει κανένα μέτρο. 'Ηδη ένα μέρος αυτών των στοιχείων που έχω ασφαλώς το έχει και η Κυβέρνηση. 
Δεν έπρεπε να πάρει μέτρα αν διαπιστώνεται από ελεγκτές ότι σε
μερικές νομαρχιακές αυτοδιοικήσεις υπάρχουν επίορκοι υπάλληλοι, για να αποκόψει επιτέλους αυτόν το λώρο, ώστε να μη συνεχίζεται αυτή η κατάσταση; Εξ όσων γνωρίζω, δεν έχουν παρθεί.
Κλείνω, κύριε Πρόεδρε, καλώντας την Κυβέρνηση να συνειδητοποιήσει το μέγεθος του προβλήματος αλλά και το μέγεθος της ευθύνης της. Εμείς δεν

έχουμε κανένα λόγο να μη συμπράξουμε για να το αντιμετωπίσουμε, αλλά η δική μας πρόταση είναι να υπάρξει επιτροπή απ' όλα τα κόμματα, η οποία να εξετάσει ανά νομό ποιοι είναι αυτοί οι οποίοι έγιναν 'Ελληνες. Δεν μπορούν να μας λένε ότι έφερε ληξιαρχική πράξη θρησκευτικού γάμου, ο 
οποίος τελέστηκε στη Σοβιετική 'Ενωση, που δεν υπήρχε. Αυτά είναι ακραία. Επειδή σ'αυτόν τον τόπο και εμείς ζούμε και τα παιδιά μας θα ζήσουν
και οι γενιές που έρχονται εδώ θα ζήσουν, παρακαλώ, αγαπητέ κύριε
Υπουργέ, να τα λάβετε σοβαρά υπόψη αυτά που σας καταγγέλλουμε. Ευχόμαστε να μην έχουν τη διασταση που λέμε, αλλά τα στοιχεια είναι καταλυτικά. Και οι φιλικές σας εφημερίδες, όπως τα γράφουν, ενισχύουν τις απόψεις που σας διατυπώνουμε.
Θα περιμένουμε γρήγορα μέτρα. 'Οπως σας είπα πριν. Δεν επανερχόμαστε στα ίδια. Επικαλούμαστε περιπτώσεις που αποτελούν καινούρια στοιχεία και θα επανέλθουμε αν δεν πράξετε όσα οφείλετε. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο
για τρία λεπτά.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μόνο για τρία λεπτά, κύριε
Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Δικαιούστε πέντε λεπτά. 
Υπερβήκατε το χρόνο και στην δευτερολογία σας.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, θα μιλήσω και εγώ. ΠΡΟΕΔΡΕΥΩΝ (Κωνσταντίνος Γείτονας): Στο τέλος της συζήτησης. ΙΩΑΝΝΗΣ ΚΕΦΑΛΟΓΙΑΝΝΗΣ: Ποιος θα μου απαντήσει; Ο Κανονισμός εδώ δεν
είναι σωστός.
ΠΡΟΕΔΡΕΥΩΝ (Κωνσταντίνος Γείτονας): Αν δεν είναι σωστός ο Κανονισμός να τον αλλάξουμε. Αλλά δεν έχω εγώ την εξουσία να τον αλλάξω.
ΙΩΑΝΝΗΣ ΚΕΦΑΛΟΓΙΑΝΝΗΣ: Δώστε το λόγο για τέταρτη φορά στον Υπουργό. ΠΡΟΕΔΡΕΥΩΝ (Κωνσταντίνος Γείτονας): 'Οχι, δεν είναι θέμα τέταρτης
φοράς.
Ορίστε, κύριε Υπουργέ, έχετε το λόγο. Παρακαλώ, μην καθυστερήσετε. ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, κύριοι
συνάδελφοι, ελπίζω αυτό που θα μείνει στη συνείδηση και στην αξιολόγηση του κάθε ενός μετά από αυτήν τη συζήτηση να μην είναι η εντύπωση του διαλόγου κωφών αλλά η άντληση επιχειρημάτων γνώσης και περαιτέρω εξειδίκευσης για ποιο αντικείμενο μιλάμε, ποιο είναι το περιεχόμενο των όσων φέρατε στη Βουλή, τι πραγματικά καταδεικνύετε και πώς πρέπει να

δούμε τα συμπεράσματα αυτής της συζητήσεως.
Το δικό μου συμπέρασμα είναι ότι για μία ακόμη φορά δεν άντεξε σε κανένα σοβαρό επιχείρημα το έωλο, όπως τόνισα και πριν, επιχείρημά σας περί συγκροτήσεως ενός κατασκευάσματος προεκλογικού, που νομιμοποίησε παρανόμως αλλογενείς και επηρέασε το εκλογικό αποτέλεσμα.
Είναι φανερό ότι πήρατε σαφείς απαντήσεις. Είναι σαφές ότι δεν ήρθατε με κανένα επιχείρημα επ'αυτού. Είναι ατράνταχτα τα στοιχεία.
Η Κυβέρνηση του ΠΑ.ΣΟ.Κ. όχι μόνο δεν έφερε σωρηδόν εδώ ελληνοποιηθέντες, αλλά και το φαινόμενο πάρα πολλών Ελλήνων ομογενών, οι οποίοι συσσωρεύονται στις πρεσβείες και στα προξενεία ζητώντας το ελληνικό διαβατήριο, το περιόρισε δραστικά.
Η πολιτική μας είναι σαφής. Η εθνική στρατηγική είναι η κατά το
δυνατόν παραμονή των Ελληνοποντίων εκεί. Και αυτό φαίνεται από το χάρτη που και διασκεδάζει τις εντυπώσεις που θέλετε να δημιουργήσετε περί στρατιών...
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Αφού λέτε, ελάτε στην Ελλάδα να πάρετε τα πάντα.

ΠΡΟΕΔΡΕΥΩΝ (Κωνσταντίνος Γείτονας): Κύριε Αναγνωστόπουλε, νομίζω ότι είμαστε στο τέλος της συζήτησης.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Αναγνωστόπουλε, είναι η ώρα των επιχειρημάτων και των καθαρών απαντήσεων.

ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Μα, ποιους καλούσατε;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν καλέσαμε κανέναν. 
Δυστυχώς, ο δικός σας νόμος...
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Μα, τι είναι αυτά που λέτε;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αφήστε να ακούσετε.
Κύριε Πρόεδρε, δεν μπορώ να απαντήσω κατ'αυτόν τον τρόπο. ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, εσείς διδάξατε
προηγουμένως διακοπές. Γι'αυτό το Προεδρείο υφίσταται πολύπλευρη κριτική

στην προσπάθειά του να τηρηθεί ο Κανονισμός.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εγώ νομίζω ότι έχουμε πολύ χρόνο σύμφωνα με τα όσα δικαιούμεθα και παρακαλώ να μου αποδώσει το Προεδρείο το χρόνο που δικαιούται η Κυβέρνηση.
ΠΡΟΕΔΡΕΥΩΝ (Κωνσταντίνος Γείτονας): Το χρόνο που δικαιούσθε θα σας τον αποδώσει το Προεδρείο. 'Ομως στη δευτερολογία σας υπερέβητε το χρόνο κατά τρία λεπτά. Γι'αυτό είπα να γίνει συμψηφισμός. Λοιπόν, αφού επιμένετε, θα σας δώσω άλλα δύο λεπτά, για να μιλήσετε συνολικά πέντε λεπτά, που δικαιούσθε.

Ολοκληρώστε, παρακαλώ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τονίζω και πάλι ότι είναι
μικρός ο αριθμός που ήρθε το 1997, το 1998, το 1999 και κανένας του 2000. Η στρατηγική μας όπως προκύπτει από το νομοσχέδιο είναι αντίθετη με το
νόμο της Νέας Δημοκρατίας του 1990-1993, που είχε το ελαφρυντικό των εκτάκτων συνθηκών και που έλεγε ότι για να έρθεις στην Ελλάδα να

δουλέψεις πρέπει να πάρεις παλιννόστηση. Αυτό αλλάζει μεταξύ των άλλων ο νόμος ο δικός μας, ο νόμος του ελληνικού Κοινοβουλίου και ο οποίος λέει ότι δεν χρειάζεται να πάρεις παλιννόστηση, μπορεί να πάρει ένα ειδικό δελτίο ταυτότητας μόνο ο αρχηγός της οικογένειας, για να έρθει να δουλέψει για περιορισμένο χρόνο. Κυρίως περιορίζουμε δραστικά τις ελεύσεις. Αυτά σε ό,τι αφορά την επιχείρηση να εντυπωσιάσετε με αναπόδεικτα και απαράδεκτα στοιχεία για μία συσσώρευση ελληνοποιήσεων. 
Το τι έκανε η Κυβέρνηση επί των πράγματι διαπιστωθεισών παρανόμων
ελληνοποιήσεων, που είναι περιορισμένες και τις οποίες φέρνετε διαρκώς ενώπιον του ελληνικού Κοινοβουλίου για να δημιουργείτε εντυπώσεις: Σας διαβάζω συμπέρασμα της Διευθύνσεως Ιθαγενείας και παρακαλώ τους κυρίους συναδέλφους να ακούσουν. Τετρακόσιες είκοσι οκτώ αποφάσεις ανεκάλεσε με βάση την έκθεση των επιθεωρητών η πολιτική ηγεσία του Υπουργείου Εσωτερικών σε σύνολο εκατόν τριών χιλιάδων περιπτώσεων.
Γιατί λέτε λοιπόν "να, υπάρχουν οι καταγγελίες και τι έκανε η Κυβέρνηση;". Σας απαντούμε: Διέταξε έλεγχο σε όλες τις εννέα νομαρχίες όπου είναι το 90% των Ελληνοποντίων, δηλαδή όσων ήρθαν με θεώρηση παλιννοστήσεως και αφαιρέθηκαν τετρακόσιες είκοσι οκτώ άδειες.

'Οσοι δε είναι τυχόν υπεύθυνοι για παραβάσεις, έχουν πάει και σε
πειθαρχικά συμβούλια και ενώπιον της ποινικής δικαιοσύνης.
Κύριε Αναγνωστόπουλε, δεν είναι σωστό, λοιπόν, το επιχείρημά σας ότι η Κυβέρνηση θεάται. Αυτές τις τετρακόσιες-πεντακόσιες περιπτώσεις με εξονυχιστικούς ελέγχους τις βρήκαμε. Αυτές εσείς τις ανασύρετε από πληροφορίες των εφημερίδων και επιχειρείτε να δημιουργήσετε εντυπώσεις. Εμείς δεν διστάσαμε, όπως σας είπα, και δημόσια διοικητική έρευνα να διαπράξουμε της οποίας συντόμως θα έχετε τα αποτελέσματα στη βάση εκείνη για την οποία μπορούμε να συζητήσουμε.
Αφήστε τον κ. Ροδουσάκη. Ξεχάστε τα πλαστά διαβατήρια. Ξεχάστε ένα
μηχανισμό ελληνοποιήσεως μαφιόζων. Υπήρξε πρόβλημα στη Μόσχα από μαφιόζικες διαδικασίες γραφείων. Η ΙΝΤΕΡΠΟΛ τους ανακάλυψε. Η προσπάθειά μας συνεχίστηκε. Είμαστε βέβαιοι ότι και το Υπουργείο Εξωτερικών και το Υπουργείο Δημόσιας Τάξης έχουν κάνει σωστά τη δουλειά τους, ούτως ώστε να μην υπάρχει καμία αμφιβολία.
Νομίζω ότι αυτό που προτείνατε περί συστάσεως διακομματικής επιτροπής είναι στην ίδια νοοτροπία ότι, αφού δεν μπορεί να προκύψει τίποτε από την επερώτηση, γιατί δεν υπάρχει τίποτα για να προκύψει, ας διαιωνίσουμε αυτό το θέμα με σύσταση μιας ακόμα διακομματικής επιτροπής. 
Κύριε συνάδελφε, να ελέγξει τι; Τα ερευνηθέντα; Σας λέμε, και αν
θέλετε μπορείτε να πάτε στο Υπουργείο Εξωτερικών, να διαβάσετε την έκθεση...
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Πρόεδρε, ερωτώμαι και πρέπει να
απαντήσω.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν ερωτάσθε. Απαντώ ότι ερευνήθηκαν αυτά για τα οποία θέλετε να συσταθεί διακομματική επιτροπή. Αφαιρέθηκαν οι τετρακόσιες πενήντα ιθαγένειες. Οι ένοχοι έχουν πάει στον εισαγγελέα και αν υπάρχουν ένοχοι υπάλληλοι, έχουν παραπεμφθεί στην πειθαρχική διαδικασία.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Αναγνωστόπουλε, διαμαρτύρεσθε προς το Προεδρείο. Το Προεδρείο, λοιπόν, σας λέει ότι δικαιούσθε τριτολογία, όπως ξέρετε, και επομένως μπορείτε να πάρετε το
λόγο για δύο λεπτά. Θα δώσω μετά το λόγο στον κ. Κεφαλογιάννη για να κλείσουμε τη συζήτηση. Θα εξηγήσω γιατί δεν χρειάζεται απάντηση από τον Υπουργό προς τον κ. Κεφαλογιάννη με βάση τον Κανονισμό.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Πρόεδρε, δεν ήθελα να πάρω το λόγο, γιατί ο κ. Κεφαλογιάννης αναμένει εναγωνίως να πει μερικά πράγματα, γιατί αισθάνεται κι αυτός ότι πνίγεται από όσα ελέχθησαν.
Είπα, λοιπόν, να γίνει μία διακομματική επιτροπή ανά νομό με
επικεφαλής δικαστικό λειτουργό, για να ελέγξει απλά πράγματα. Αυτό σε τι ενοχλεί την Κυβέρνηση, αφού είναι εντάξει; Πού είναι το πρόβλημα;
Τι θα κάνουμε εμείς; Θα δημιουργήσουμε καμιά καινούρια κατάσταση;
Γι' αυτόν το λόγο -τονίζω- έγινε η παραπλάνηση στη συζήτηση. Η
παραπλάνηση είναι ότι εμείς ούτε σχολιάσαμε κανένα νόμο ούτε κρίναμε κάτι άλλο. Εμείς είπαμε για το πώς εκδίδονται με ψεύτικα χαρτιά διαβατήρια μη Ελλήνων ως Ελλήνων, μη ελληνικής καταγωγής αλλοδαπών ως ελληνικής καταγωγής. Αυτό είπαμε και επ' αυτού επιμένω και επανέρχομαι.
Αγαπητέ, κύριε Υπουργέ, σας τονίζω ότι αυτά δεν είναι μόνο δικές μου διαπιστώσεις. Είναι γενικές διαπιστώσεις. Αναγράφονται στις δικές σας εφημερίδες. Τα αναγράφουν οι αρμόδιοι ελεγκτές. 'Ολος ο κόσμος τα γνωρίζει.
Επιτέλους, αυτή η Βουλή και αυτή η Κυβέρνηση δεν μπορεί να στρουθοκαμηλίζει συνεχώς. Για θέματα τα οποία είναι υπαρκτά, πρέπει να υπάρξει ζωντανή παρέμβαση. Να υπάρξει ουσιαστική επίλυση αυτού του προβλήματος, που είναι μείζον.
ΠΡΟΕΔΡΕΥΩΝ (Κωνσταντίνος Γείτονας):Κύριε Κεφαλογιάννη, μου είχατε ζητήσει το λόγο στην αρχή, γιατί, όπως είπατε, αναφέρθηκαν οι ομιλητές στο νόμο που εσείς ως εισηγητής Υπουργός είχατε φέρει και γι' αυτό και σας αρνήθηκα.
Στη συνέχεια μου είπατε ότι θεωρείτε, με βάση το άρθρο 135 παράγραφος 9, ότι κατά τη συζήτηση κρίθηκαν πράξεις δικές σας. Γι' αυτό, λοιπόν, θα σας δώσω το λόγο και, όπως λέει η παράγραφος 9 του άρθρου 135 του Κανονισμού, θα αναφερθείτε στην ομιλία σας σε ό,τι έχει σχέση με τις κριθείσες πράξεις σας.

'Εχετε το λόγο για πέντε λεπτά. 
ΙΩΑΝΝΗΣ ΚΕΦΑΛΟΓΙΑΝΝΗΣ: Kύριε Πρόεδρε, κατ' αρχήν δεν θέλω να πιστεύω ότι προεδρεύετε του Σώματος και δεν γνωρίζετε τον Κανονισμό της Βουλής. Πιστεύω ότι διαπράξατε μια παράλειψη, ένα ατόπημα, θα έλεγα, εις βάρος
μου, αλλά αυτό νομίζω...
ΠΡΟΕΔΡΕΥΩΝ (Κωνσταντίνος Γείτονας): Ζητάτε και το λόγο τώρα από το
Προεδρείο; Δεν κατάλαβα...
ΙΩΑΝΝΗΣ ΚΕΦΑΛΟΓΙΑΝΝΗΣ: Θα το εξηγήσω, γιατί συνηθίζω πάντοτε ό,τι λέω
να το τεκμηριώνω. 
ΠΡΟΕΔΡΕΥΩΝ (Κωνσταντίνος Γείτονας):'Εχετε πέντε λεπτά, να αναφερθείτε στο θέμα αυτό.
ΙΩΑΝΝΗΣ ΚΕΦΑΛΟΓΙΑΝΝΗΣ:Σε πέντε λεπτά θα πω και για ποιο λόγο μου
αρνηθήκατε το λόγο. Ενώ γνωρίζατε ότι δικαιούμαι να μιλήσω, δεν μου παραχωρήσατε το λόγο.
'Υστερα από την έντονη αντίδρασή μου αναγκαστήκατε να το κάνετε και λυπάμαι, γιατί ο υπάλληλος που είναι δίπλα σας και σας συμβουλεύει δεν γνωρίζει ούτε αυτός τον Κανονισμό.

ΠΡΟΕΔΡΕΥΩΝ (Κωνσταντίνος Γείτονας): Κάνετε μεγάλο λάθος. Επιμένετε. Δεν μπορούσατε να πάρετε το λόγο ενδιαμέσως της συζήτησης σε καμία
περίπτωση και το γνωρίζετε αυτό με βάση τον Κανονισμό. Αφήστε τα λοιπόν. Παρακαλώ να συνεχίσετε με βάση την παράγραφο 9 και θα μιλήσετε για τυχόν
κριθείσες πράξεις σας. Μόνο επ' αυτού.
ΙΩΑΝΝΗΣ ΚΕΦΑΛΟΓΙΑΝΝΗΣ: Χαμηλώστε τον τόνο της φωνής σας.
ΠΡΟΕΔΡΕΥΩΝ (Κωνσταντίνος Γείτονας): Δεν μπορείτε από το έδρανο να

είσθε συνέχεια επικριτής του Προεδρείου και των υπηρεσιακών παραγόντων. Συνεχίστε, παρακαλώ.
ΙΩΑΝΝΗΣ ΚΕΦΑΛΟΓΙΑΝΝΗΣ: Θα σας διαβάσω λοιπόν το άρθρο 35 παράγραφος 9, για να δείτε τι λέει: "Αν κατά τη συζήτηση μιας επερώτησης κρίνονται και πράξεις Βουλευτή που διετέλεσε μέλος της παρούσας ή προηγούμενης κυβέρνησης... 'Οχι, "της προηγούμενης κυβέρνησης".
ΠΡΟΕΔΡΕΥΩΝ (Κωνσταντίνος Γείτονας): "Πράξεις" όμως. Επιμένω,
"πράξεις".
ΙΩΑΝΝΗΣ ΚΕΦΑΛΟΓΙΑΝΝΗΣ: Μπορεί, λοιπόν, να μιλήσει στο τέλος της
συζήτησης. Γιατί μου αρνηθήκατε το λόγο; 
ΠΡΟΕΔΡΕΥΩΝ (Κωνσταντίνος Γείτονας): Να σας πω γιατί. Γιατί μου ζητήσατε το λόγο επειδή έγινε αναφορά σε νόμο που είχατε εισηγηθεί. Δεν είναι ο νόμος πράξεις σας ως Υπουργού. Γι' αυτό σας τον αρνήθηκα. Στη συνέχεια μου τον ζητήσατε και σας είπα ότι εφόσον θεωρείται ότι κρίθηκαν πράξεις σας, τον δικαιούσθε και θα τον πάρετε στο τέλος. Παρακαλώ, συνεχίστε.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, διάλογο κάνουμε εδώ πέρα. 'Οταν λοιπόν σε όλη την επερώτηση όλοι οι ομιλητές αναφερθηκαν στο
ν.2130/93 τον οποίον εισηγήθηκα σαν Υπουργός Εσωτερικών στη Βουλή, είναι δυνατό να μου λέτε ότι βάση του Κανονισμού δεν μπορώ να
πάρω το λόγο; Το λέω για να
μην ξαναγίνει στο μέλλον σε άλλους συναδέλφους.
Θα πρέπει να ξέρετε, κύριε Υπουργέ, ότι ο ν.2130/93 τότε έγινε για να αντιμετωπιστούν έκτακτες ανάγκες από την πληθώρα των Ελλήνων που ήρχοντο από τις ανατολικές χώρες και που ως γνωστό η ιθαγένεια εδίδετο μόνο από την κεντρική υπηρεσία του Υπουργείου Εσωτερικών. Τότε, λοιπόν, σκεφθήκαμε για να διευκολύνουμε αυτούς τους ανθρώπους, που ήρχοντο στους διάφορους νομούς της χώρας, προκειμένου να κατεβαίνουν στην Αθήνα και να υποβάλλονται σε ταλαιπωρία και έξοδα για να πάρουν την ιθαγένεια, που εδικαιούντο βάση εγκύρων πιστοποιητικών και ειλικρινών στοιχείων, είπαμε να αποκεντρώσουμε την υπηρεσία του Υπουργείου Εσωτερικών και δώσαμε την αρμοδιότητα στις νομαρχίες. Ο έλεγχος τότε γινόταν από κρατικό όργανο, από το νομάρχη, γιατί ήταν διορισμένος από την κυβέρνηση τότε, εκπροσωπούσε το κράτος και την κυβέρνηση και εγένετο ο νόμιμος έλεγχος. 
'Αρα, για το μόνο που δεν μπορούμε να κατηγορούμαστε εκείνη την
περίοδο, αλλά αντιθέτως θα έπρεπε να μας επαινέσουν -είναι η σωστή απόφαση που πήραμε και λυπάμαι γιατί απουσιάζει ο Κοινοβουλευτικός Εκπρόσωπος του ΠΑΣΟΚ που έθιξε το θέμα. Γιατί ήταν σωστή η απόφαση που πήρε τότε η κυβέρνηση να διευκολύνει όλους αυτούς τους δυστυχείς που ήρχοντο από τους "παραδείσους" του ανατολικού κόσμου στη χώρα μας.
Δεν έχουν λοιπόν καμία σχέση οι ελληνοποιήσεις τότε και ο κρατικός
έλεγχος που γινόταν τότε με τη σημερινή πραγματικότητα. Σήμερα αποδείχθηκε ότι οι ελληνοποιήσεις έγιναν σε αλλογενείς, αλλά για να χρησιμοποιηθούν ως ψηφοφόροι.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, επί των
πράξεων σας που εκρίθησαν.
ΙΩΑΝΝΗΣ ΚΕΦΑΛΟΓΙΑΝΝΗΣ: Την ημέρα των εκλογών και θέλω να γίνει έλεγχος στο αεροδρόμιο της Θεσσαλονίκης, για να αποδειχθεί πόσα αεροπλάνα προσγειώθηκαν από ανατολικές χώρες, ψήφισαν αυτοί οι άνθρωποι και μετά έφυγαν.
Ως προς τους εκατόν τρεις χιλιάδες Ελληνοποντίους που έχουν έρθει όλα αυτά τα χρόνια εσείς, κύριε Υπουργέ, είσθε κύριος προπαγανδιστής της κυβερνητικής πολιτικής αλλά αυτήν την κάνετε σε βάρος όλων των υπολοίπων κομμάτων. Ακόμα και με την εφημερίδα την οποία εκδίδετε και αποστέλλετε στους ανθρώπους αυτούς, δίδετε υποσχέσεις σε όλους για δάνεια, για σπίτια, για αυτοκίνητα και διορισμούς, δεν κάνετε δηλαδή τίποτε άλλο παρά μόνο να εκμεταλλεύεστε τις ανάγκες και τη φτώχεια που έχει αυτός ο λαός, για να παίρνετε την ψήφο του.
Τελειώνω με μόνη και μια λέξη: δεν είστε Κυβέρνηση της πλειοψηφίας
του ελληνικού λαού αλλά είστε Κυβέρνηση των αλλογενών! 
(Χειροκροτήματα από την πτέρυγα της Νέας Δημοκρατίας)

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, σας παρακαλώ, το λόγο. 
ΠΡΟΕΔΡΕΥΩΝ (Κωνσταντίνος Γείτονας): Μόνο για μισό λεπτό, επειδή
αναφέρθηκε και ο κ. Κεφαλογιάννης, για να κλείσουμε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, ζητώ το λόγο, γιατί είναι πρωτοφανές αυτό που έγινε. 
Παρ' ότι είναι έμπειρος και παλιός κοινοβουλευτικός ο κύριος συνάδελφος, μετέτρεψε το προσωπικό του σε μια νέα απάντηση στην

επερώτηση.
'Εχω να του πω του κυρίου συναδέλφου ότι κανένα αεροπλάνο δεν ήρθε στις εκλογές από τη Μόσχα ούτε από την τέως Σοβιετική 'Ενωση. Σας το λέω υπευθύνως. Να μην τα λέτε αυτά και αναγράφονται στα Πρακτικά, γιατί κάποια στιγμή θα πρέπει να δώσετε και εξηγήσεις γιατί τα λέτε αυτά. Κανένα αεροπλάνο δεν ήρθε.
ΙΩΑΝΝΗΣ ΚΕΦΑΛΟΓΙΑΝΝΗΣ: Θα κάνω ερώτηση στη Βουλή! 

ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεφαλογιάννη! ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Πρέπει να παίρνετε τις
απαντήσεις, κύριε συνάδελφε!
Δεύτερον, δεν απεδείχθη τίποτα απ' όλα αυτά τα οποία λέτε. Επαναλαμβάνουμε και πάλι ότι η προσπάθειά σας να αποδώσετε οποιοδήποτε αποτέλεσμα είναι σε πλήρη κατάρρευση. Νομίζω ότι είστε και υπόλογοι να επιχειρείτε με τέτοια απίθανα περιστατικά να δημιουργήσετε μια αίσθηση

στον ελληνικό λαό ή και συνολικότερα αν θέλετε εκτός Ελλάδος ότι τάχα εδώ έχει αμφισβητηθεί το αποτέλεσμα. Νομίζω ότι και με τη σημερινή διαδικασία αποδεικνύεται ακράδαντα ότι δεν θεμελιώνονται όλα αυτά τα οποία επιχειρείτε να παρουσιάσετε και ότι η Κυβέρνηση στις περιπτώσεις αυτές, τις πεντακόσιες, όπου μετά από έλεγχο που διέταξε βρέθηκαν ότι ήταν παρανόμως χορηγηθείσες οι άδειες, έκανε το καθήκον της και τις αφαίρεσε και τους έστειλε στον εισαγγελέα.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από 
τα δυτικά θεωρεία εξήντα τρεις μαθητές και επτά συνοδοί καθηγητές από 2ο Γυμνάσιο Λευκάδος, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "για τα ογδόντα χρόνια από την ενσωμάτωση της Θράκης στην Ελλάδα".
Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες)
Κυρίες και κύριοι συνάδελφοι, κηρύσσεται περαιωμένη η συζήτηση επί
της υπ. αριθμ. 9/26.9.2000 επερώτησης των Βουλευτών της Νέας Δημοκρατίας προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, Δικαιοσύνης και Δημόσιας Τάξης.
'Εχουν διανεμηθεί τα Πρακτικά της Δευτέρας 27 Νοεμβρίου 2000 και
παρακαλώ το Σώμα να εξουσιοδοτήσει το Προεδρείο για την επικύρωσή τους. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς τα Πρακτικά της Δευτέρας 27 Νοεμβρίου επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.05' λύεται η συνεδρίαση για

τη Δευτέρα 11 Δεκεμβρίου 2000 και ώρα 18.00' με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί. 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


