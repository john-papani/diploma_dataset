      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΙΑ΄
      Δευτέρα 4 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Άδεια απουσίας της Βουλευτού Ν. Μπακογιάννη, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 5 Νοεμβρίου 2002, σελ.
      4. Συζήτηση επικαίρων ερωτήσεων:
      α) Προς τον Υπουργό Τύπου και Μέσων Μαζικής Ενημέρωσης, σχετικά με τις προθέσεις του Υπουργείου να προχωρήσει στη διάθεση των υπόλοιπων συχνοτήτων ραδιοφωνικών σταθμών, σελ.
      β) Προς τον Υπουργό Εθνικής Παιδείας και Θρησκευμάτων: i) σχετικά με τον νέο κανονισμό λειτουργίας των σχολείων κλπ.
      ii) σχετικά με την αντιμετώπιση λειτουργικών προβλημάτων σχολείων του Νομού Καρδίτσας, σελ.
      γ) Προς τον Υπουργό Υγείας και Πρόνοιας: i) σχετικά με την κάλυψη των λειτουργικών αναγκών των σωματείων των ατόμων με ειδικές ανάγκες, σελ.
      ii) σχετικά με την πρόσφατη απόφαση του Υπουργείου για τη χορήγηση του υποκατάστατου βουπρενορφίνη στους ναρκομανείς, σελ.
      5. Συζήτηση επερώτησης προς τον Υπουργό Εργασίας και Κοινωνικών Ασφαλίσεων, σχετικά με την υγιεινή και την ασφάλεια στους χώρους εργασίας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου: 
      Οι Υπουργοί Οικονομίας και Οικονομικών, Ανάπτυξης, Μεταφορών και Επικοινωνιών, Πολιτισμού και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΕΣΟΥΛΗΣ Ν., σελ.
      ΕΥΘΥΜΙΟΥ Π., σελ.
      ΘΑΝΟΣ Δ., σελ.
      ΚΙΛΤΙΔΗΣ Κ., σελ.
      ΚΟΥΡΟΥΜΠΛΗΣ Π., σελ.
      ΠΑΥΛΟΠΟΥΛΟΣ Π., σελ.
      ΠΡΩΤΟΠΑΠΑΣ Χ., σελ.
      ΣΚΥΛΛΑΚΟΣ Α., σελ.
      ΣΤΕΦΑΝΗΣ Κ., σελ.
      ΤΣΙΟΓΚΑΣ Δ., σελ.
      Β. Επί της επερώτησης:
      ΑΓΓΕΛΟΠΟΥΛΟΣ Ν., σελ.
      ΑΜΠΑΤΖΟΓΛΟΥ Γ., σελ.
      ΓΙΑΚΟΥΜΑΤΟΣ Γ., σελ.
      ΚΑΚΛΑΜΑΝΗΣ Ν., σελ.
      ΜΠΟΥΡΑΣ Α., σελ.
      ΠΑΠΑΓΕΩΡΓΟΠΟΥΛΟΣ Ε., σελ.
      ΣΠΥΡΟΥ Σ., σελ.
      ΤΖΙΟΛΑΣ Ε., σελ.
      ΤΣΙΟΓΚΑΣ Δ., σελ.
      

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ’
ΣΥΝΕΔΡΙΑΣΗ  ΙΑ’
Δευτέρα 4 Νοεμβρίου 2002


	Αθήνα, σήμερα στις 4 Νοεμβρίου 2002 ημέρα Δευτέρα και ώρα 18.32’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Δημήτριο Τσιόγκα, Βουλευτή Λαρίσης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΝΙΚΟΛΑΟΣ ΓΚΕΛΕΣΤΑΘΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία Σύλλογοι  και Μαζικοί Φορείς της Άμφισσας Νομού Φωκίδας ζητούν την επίλυση του κτιριακού και λειτουργικού προβλήματος του ΤΕΙ Άμφισσας.
2) Οι Βουλευτές κύριοι ΒΑΣΙΛΕΙΟΣ ΓΕΡΑΝΙΔΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία η Ένωση Συντακτών Ημερησίων Εφημερίδων Μακεδονίας – Θράκης ζητεί την εφαρμογή των βασικών αρχών του εργατικού δικαίου στον επαγγελματικό χώρο των δημοσιογράφων.
3) Οι Βουλευτές κύριοι ΝΙΚΗΤΑΣ ΚΑΚΛΑΜΑΝΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Φαρμακευτικός Σύλλογος Λέσβου ζητεί την εξόφληση χρεών του Δημοσίου στα μέλη του.
4) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας – Θράκης ζητεί την αλλαγή της εργασιακής σύμβασης εργαζομένων δημοσιογράφων στην ΕΡΤ ΑΕ.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας – Θράκης ζητεί την αλλαγή της εργασιακής σύμβασης εργαζομένων δημοσιογράφων στην ΕΡΤ ΑΕ.
6) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο κ. Αγγελής Αγγελής, συνταξιούχος ΤΑΠΟΤΕ-ΟΣΕ κάτοικος ’Ανω Τιθορέας Λοκρίδος ζητεί προσαύξηση της σύνταξής του λόγω απόλυτης ανικανότητας για άσκηση βιοποριστικού επαγγέλματος.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Οικονομικό και Μορφωτικό Γραφείο της Ταϊπέϊ  ζητεί την αποκλιμάκωση της  έντασης στην περιοχή των Στενών της Ταϊβάν.
8) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών Ενιαίου Λυκείου Αστακού ζητεί να καλυφθούν άμεσα οι ελλείψεις σε διδακτικό προσωπικό του Λυκείου Αστακού.
9) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας που αφορά στο ΚΤΕΛ Αιτωλ/νίας και τη συγκοινωνία με Πρέβεζα.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου δηλώνει την πρόθεσή του να παραχωρήσει εκτάσεις που θα κριθούν κατάλληλες για τη μετεγκατάσταση της ΣΕΑΠ.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γ. Σημαιάκης, ντοματοπαραγωγός, ζητεί να επιτρέπεται η χρήση του βρωμιούχου μεθυλίου  στα κηπευτικά της Κρήτης.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Φοιτητικός Σύλλογος του Τμήματος Διατροφής και Διαιτολογίας του Πανεπιστημίου Κρήτης ζητεί την άμεση ολοκλήρωση της κατασκευής του κτιρίου στο οποίο θα στεγασθεί το εστιατόριο του Πανεπιστημίου.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Χαράλαμπος Λεβεντέρης, αναπληρωτής καθηγητής, ζητεί το μόνιμο διορισμό του στην β/θμια εκπαίδευση  βάσει του ενιαίου πίνακα αναπληρωτών καθηγητών.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση κατασκευή του νότιου οδικού άξονα Ηρακλείου.
15) Οι Βουλευτές κύριοι ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Σύλλογος Γονέων και Κηδεμόνων Λυκείου Μύτικα Αιτωλ/νίας ζητεί την άμεση τοποθέτηση καθηγητών στις κενές θέσεις του Λυκείου.
16) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την αποκατάσταση του καθολικού της Ι.Μ. Αγ. Νικάνορος Ζάβορδας Γρεβενών.
17) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Ένωση Αποστράτων Αξιωματικών Στρατού, Παράρτημα Τριπόλεως, ζητεί επίλυση μισθολογικών και συνταξιοδοτικών αιτημάτων.
18) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία η Ένωση Καταναλωτών Ποιότητας Ζωής ζητεί να μην καταργηθούν τα όρια δανεισμού στην καταναλωτική πίστη.
19) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία το Σωματείο Περιπτερούχων – Καπνοπωλών Αθήνας «Η Ενότητα» ζητεί την επίλυση του ιδιοκτησιακού καθεστώτος των περιπτέρων.
20) Οι Βουλευτές Ηρακλείου κύριοι ΔΗΜΗΤΡΙΟΣ ΑΠΟΣΤΟΛΑΚΗΣ, ΣΤΥΛΙΑΝΟΣ ΜΑΤΖΑΠΕΤΑΚΗΣ και ΣΤΑΥΡΟΣ ΒΡΕΝΤΖΟΣ με αναφορά τους  ζητούν την μη αξιοποίηση από την ΑΤΕ της περιόδου «βαλέρ» κατά την πληρωμή των κοινοτικών ενισχύσεων που καταβάλλονται στους παραγωγούς για τα γεωργικά προϊόντα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 264/8-7-02 ερώτηση δόθηκε με το υπ΄ αριθμ. 1828/30-7-02 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 264/8.7.02 ερώτησης του Βουλευτή κ. Ν. Κακλαμάνη και σύμφωνα με όσα μας γνώρισε η Διοίκηση της Ο.Π.Α.Π. Α.Ε, σας πληροφορούμε τα παρακάτω. 
      Από τον Μάιο του 2000 μέχρι σήμερα χορηγήθηκαν από την Ο.Π.Α.Π. Α.Ε σαράντα μία (41) νέες άδειες λειτουργίας πρακτορείων για τον Πειραιά και  ειδικότερα: για μεν την Α΄ Πειραιά εννέα (9) για δε τη Β΄ Πειραιά τριάντα δύο (32). 
      Επίσης σας ενημερώνουμε ότι από τον Μάιο του 2000 μέχρι σήμερα παραιτήθηκαν από πράκτορες της Ο.Π.Α.Π. Α.Ε εικοσιπέντε (25) για όλο τον Πειραιά (Α΄+ Β΄) ενώ οι εισπράξεις της εταιρείας για το ίδιο χρονικό διάστημα τριπλασιάστηκαν, λόγω και της   εισαγωγής του νέου παιχνιδιού «ΠΑΜΕ ΣΤΟΙΧΗΜΑ».
      Ο Υφυπουργός
      ΙΩΑΝΝΗΣ ΚΟΥΡΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 265/8-7-02 ερώτηση δόθηκε με το υπ΄ αριθμ. 68139/29-7-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 265/8-7-02 ερώτηση που κατατέθηκε στη Βουλή από το Βουλευτή κ. Στ. Βρέντζο, σχετικά με την στελέχωση της ΜΕΘ ΠΕ.ΠΑ.Γ.Ν.Η. Κρήτης, σας πληροφορούμε τα εξής: 
      Για την στελέχωση του Πανεπιστημιακού Νοσοκομείου Ηρακλείου, βρίσκεται στο τελικό στάδιο η διαδικασία πρόσληψης 94 ατόμων , μονίμων νοσηλευτικού και παραϊατρικού προσωπικού. Στο τέλος Μαΐου έληξε η προθεσμία υποβολής αιτήσεων για την προκήρυξη 9 θέσεων λοιπού προσωπικού. 
      Έχει πραγματοποιηθεί η πρόσληψη 29 ατόμων νοσηλευτικού και παραϊατρικού προσωπικού με σχέση εργασίας Ι.Δ.Ο.Χ. για κάλυψη εποχιακών αναγκών και αναπλήρωση μητέρων και έξι (6) ατόμων βρίσκεται στο τελικό στάδιο (Υ.Δ.Ε.).
      Η κατανομή του προσληφθέντος προσωπικού στα τμήματα και της Μονάδες του Νοσοκομείου γίνεται με απόφασή της διοίκησης του Νοσοκομείου, σύμφωνα με τις ανάγκες που έχουν καταγραφεί. 
      Το έτος 2002 έχουν προσληφθεί οι παρακάτω γιατροί: 
      1. ΕΑ Ορθοπεδικής 
      1. ΕΒ Χειρουργικής 
      2. ΕΒ Χειρουργικής θώρακος 
      1. ΕΒ Πνευμονολογίας 
      1.. ΕΒ Ακτινοδιαγνωστικής 
      1 ΕΑ Αιμ. Παιδ. Παθολογίας 
      1 ΕΒ Νευροχειρουργικής και
      1 ΕΑ Παθολογίας   
      Με το ΔΙΠΠ/Φ.ΕΓΚΡ. 8/145/7524/15.5.02 έγγραφο του ΥΠΕΣΔΔΑ, εγκρίθηκε η πλήρωση 3.000 θέσεων σε διάφορους τομείς και υπηρεσίες του Υπουργείου Υγείας και Πρόνοιας. Η Κεντρική Υπηρεσία, έχει ζητήσει από τα ΠΕ.Σ.Υ. να στείλουν αιτιολογημένες προτάσεις, για την κάλυψη των κενών θέσεων όλων των αποκεντρωμένων μονάδων. 
      Τέλος και όσον αφορά την περιοχή των Δωδεκανήσων, σας γνωρίζουμε ότι οι προβλεπόμενες από τον Οργανισμό του Νοσοκομείου Ρόδου κλίνες ΜΕΘ δε λειτουργούν λόγω έλλειψης εξειδικευμένου προσωπικού. Με τις νέες προσλήψεις που θα πραγματοποιήσει το Νοσοκομείο εντός του 2002 θα στελεχωθούν προς το παρόν 2 κλίνες της ΜΕΘ και 2 της ΜΑΦ αφού προηγουμένως εκπαιδευτεί προσωπικό σε Μονάδες εντατικής. Με την στελέχωση των κλινών ΜΕΘ αυτές θα λειτουργούν άμεσα καθότι είναι πλήρως εξοπλισμένες. 
      Η άρτια λειτουργία και επέκταση της Μονάδας του ΠΕΠΑΓΝΗ είναι σε πρώτη προτεραιότητα και για το Υπουργείο και για το Πε.Σ.Υ. Κρήτης . Η λειτουργία και των Μονάδων της ευρύτερης περιοχής (της Ρόδου π.χ.) θα δόση τις δυνατότητες ακόμη καλύτερης κάλυψης των βαρέων περιστατικών. 
      Ο Υφυπουργός
      Ε. ΝΑΣΙΩΚΑΣ»
      3. Στην με αριθμό 269/8-7-02 ερώτηση δόθηκε με το υπ’ αριθμ. 47/30-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 269/8-7-02 που κατέθεσε ο Βουλευτής, κ. Κ. Κιλτίδης, σας πληροφορούμε τα εξής:
      Από τους Δήμους Χέρσου και Ευρωπού του Νομού Κιλκίς αναγγέλθηκαν στον ΕΛΓΑ ζημιές σε καλλιέργειες από χαλαζόπτωση της 2ης –7-2002.
      Αμέσως μετά την χαλαζόπτωση, οι αρμόδιοι για τις περιοχές γεωπόνοι επόπτες του Υποκαταστήματός στη Θεσσαλονίκη διενήργησαν επισημάνσεις ώστε να έχει ο Οργανισμός μια πρώτη εικόνα για το ύψος και την έκταση των ζημιών. Από τις επισημάνσεις αυτές διαπιστώθηκε ότι προξενήθηκαν σημαντικές ζημιές κυρίως σε καλλιέργειες καπνού αλλά και σε καλλιέργειες βάμβακος, κηπευτικών, αραβοσίτου, κλπ. σε περιορισμένη όμως έκταση (4.000 στρέμματα περίπου).
      Το έργο των εξατομικευμένων εκτιμήσεων των ζημιών αυτών ξεκίνησε πριν την εκπνοή της 12ήμερης προθεσμίας υποβολής δηλώσεων ζημιάς και ήδη έχουν εκτιμηθεί τα κηπευτικά ενώ πολύ σύντομα θα ολοκληρωθούν οι εκτιμήσεις στις καλλιέργειες βάμβακος.
      Ειδικότερα για τις βαμβακοκαλλιέργειες θα διενεργηθούν και δεύτερες εκτιμήσεις προς το τέλος της καλλιεργητικής περιόδου και πριν το στάδιο της συλλογής έτσι ώστε τα πορίσματα εκτίμησης να εκφράζουν με τη μεγαλύτερη δυνατή ακρίβεια την απώλεια του εισοδήματος των πληγέντων παραγωγών.
      Μετά την κοινοποίηση των πορισμάτων εκτίμησης στους ενδιαφερομένους παραγωγούς από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους το συντομότερο δυνατό.
      Όσον αφορά το ποσοστό κάλυψης των ζημιών σημειώνουμε ότι σύμφωνα με το άρθρο 7 του Κανονισμού Ασφάλισης της Φυτικής Παραγωγής από τον ΕΛ.Γ.Α. με επιφύλαξη των διατάξεων των άρθρων 9 («Ειδική κάλυψη ζημιών από παγετό στα καρποφόρα δένδρα») και 11 («Ειδικές διατάξεις Ασφαλιστικής κάλυψης») του Κανονισμού αυτού για τις ζημιές από τα καλυπτόμενα ασφαλιστικά ζημιογόνα αίτια που υπερβαίνουν το 20% της ηρτημένης παραγωγής παρέχεται αποζημίωση ίση με ποσοστό 88% του πάνω από το 15% ποσοστού ζημιάς. Δηλαδή ο ΕΛ.Γ.Α. για ποσοστό ζημιάς 100% καταβάλλει αποζημίωση ίση με 74,8% της συνολικής ζημιάς. Θα πρέπει να σημειωθεί ότι ο συγκεκριμένος συντελεστής αποζημίωσης είναι από τους υψηλότερους που ισχύουν στα πλαίσια θεσμοθετημένων ασφαλιστικών παροχών διεθνώς.
      Όσον αφορά την καταβολή χρηματοδότησης για το μη επιλέξιμο βαμβάκι σας γνωρίζουμε ότι, όσες ποσότητες αναγνωρισθούν ότι πληρούν τις προϋποθέσεις για την καταβολή Κοινοτικών Ενισχύσεων θα λάβουν την ενίσχυση με την εξόφληση της συνυπευθυνότητας στους παραγωγούς. Οι υπόλοιπες ποσότητες που δεν πληρούν τις Κοινοτικές Προϋποθέσεις δεν θα λάβουν ενίσχυση.
      Ο Υπουργός
      Γ. ΔΡΥΣ»
      4. Στην με αριθμό 273/8-7-02 ερώτηση δόθηκε με το υπ’ αριθμ. 73504/29-7-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 273/8-7-02 την οποία κατέθεσε η Βουλευτής κ. Κατερίνα Παπακώστα «περί Διεθνούς αναγνώρισης της γενοκτονίας του ποντιακού ελληνισμού και διδασκαλίας της ως ιδιαίτερο κεφάλαιο στα Σχολικά βιβλία», σας γνωρίζουμε τα ακόλουθα:
      Το ΥΠΕΠΘ είναι ιδιαίτερα ευαισθητοποιημένο σε θέματα που αφορούν στην ιστορία του Ποντιακού ελληνισμού, και ιδιαίτερα στο ζήτημα της γενοκτονίας των Ποντίων.
      Ενδεικτικά σας γνωρίζουμε ότι σε όλα τα καινούργια βιβλία που έχουν παραχθεί από το Παιδαγωγικό Ινστιτούτο, όπως τα Θέματα Ιστορίας (Μάθημα Επιλογής της Β΄ Λυκείου) και Νεότερη και Σύγχρονη Ιστορία (Μάθημα Γενικής Παιδείας Γ΄ Λυκείου) γίνεται εκτενής αναφορά στους Έλληνες του Πόντου.
      Έτσι, στο πρώτο βιβλίο έχει προστεθεί ολόκληρο κεφάλαιο για τον Παρευξείνιο Ελληνισμό, το οποίο έχει συγγραφεί από τον Καθηγητή Παν/μίου κ. Κ. Φωτιάδη, ενώ στο δεύτερο περιλαμβάνονται εκτεταμένες αναφορές στην Ιστορία του Ποντιακού Ελληνισμού. Ειδικότερα, εκτίθεται αναλυτικά (σελ. 88-91) η οικονομική άνθηση των Ελλήνων του Πόντου κατά το 19ο και αρχές 20ου αιώνα, όπως επίσης, η γενοκτονία των Ελλήνων του Πόντου το 1919, και το προσφυγικό ρεύμα που δημιουργήθηκε μετά το τέλος του Μικρασιατικού πολέμου. Οι αναφορές αυτές συνοδεύονται από πλούσιο φωτογραφικό υλικό και σχετικά παραθέματα.
      Λόγος επίσης γίνεται για τη γενοκτονία του Ποντιακού Ελληνισμού και την τύχη των Ποντίων προσφύγων και στην Ιστορία Θεωρητικής Κατεύθυνσης Γ΄ Λυκείου «Θέματα Ιστορίας» (σελ. 140-142).
      Επισημαίνεται ότι το μεγάλο θέμα της ιστορίας του Ποντιακού Ελληνισμού δεν υποβαθμίζεται από την Ελληνική Εκπαίδευση, αλλά προβάλλεται σε κάθε ευκαιρία της έκθεσης των γεγονότων στο πλαίσιο της σχολικής ιστορίας.
      Ο Υφυπουργός
      ΝΙΚ. ΓΚΕΣΟΥΛΗΣ»
      5. Στην με αριθμό 276/8-7-2002 ερώτηση δόθηκε με το υπ’ αριθμ. 11544/29-7-2002 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 276/8-7-2002 που κατατέθηκε στη Βουλή από το Βουλευτή κ. Ηλία Καλλιώρα, σας διαβιβάζουμε συνημμένα, το υπ’ αριθμ. Ο-1397/23.7.2002 έγγραφο της ΡΑΕ, το οποίο καλύπτει αναλυτικά το θέμα.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 281/8-7-2002 ερώτηση δόθηκε με το υπ’ αριθμ. 393/31-7-2002 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 281/8-7-2002 που κατέθεσε στη Βουλή ο Βουλευτής κ. Παναγιώτης Λαφαζάνης, σε ό,τι αφορά το Υπουργείο μας, σας γνωρίζουμε ότι:
      Στο πλαίσιο των διαρθρωτικών αλλαγών για την οικονομία εντάσσεται και η αποκρατικοποίηση της εταιρείας OLYMPIC CATERING με την πώληση των μετοχών της, που ανήκουν στην ΟΛΥΜΠΙΑΚΗ ΑΕΡΟΠΟΡΙΑ, σε Στρατηγικό Επενδυτή.
      Όπως και όλες οι μέχρι σήμερα αποκρατικοποιήσεις, γίνονται με απόλυτη διαφάνεια και με γνώμονα το Δημόσιο συμφέρον, στο οποίο συμπεριλαμβάνονται και η διασφάλιση των δικαιωμάτων των εργαζομένων.
      Ο Υπουργός
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ»
      7. Στην με αριθμό 283/9-7-02 ερώτηση δόθηκε με το υπ’ αριθμ. 878/31-7-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Αναφορικά με την ερώτηση 283/9-7-2002 σχετικά με το ελεγκτικό επάγγελμα και δη τη βελτίωση του λογιστικού ελέγχου των επιχειρήσεων, σας γνωρίζουμε τα ακόλουθα:
      Προκειμένου να εναρμονιστούν οι χρηματοοικονομικές πληροφορίες που παρουσιάζουν οι εταιρείες και να εξασφαλιστεί ένα υψηλό επίπεδο διαφάνειας και συγκρισιμότητας για την αποτελεσματική λειτουργία της κεφαλαιαγοράς, θεσπίστηκαν οι διατάξεις του άρθρου 1 του ν. 2992/2002 (Α54/20-3-2002 φορολογική νομοθεσία) «Μέτρα για την ενίσχυση της κεφαλαιαγοράς και την ανάπτυξη της επιχειρηματικότητας και άλλες διατάξεις». Σύμφωνα με τις προβλέψεις αυτές οι επιχειρήσεις θα εφαρμόσουν τα Δ.Λ.Π. από 1-1-2003, δηλαδή από 1-1-2003 31-12-2003 θα πρέπει κατά την 31η Δεκεμβρίου 2003 να συντάξουν τον Ισολογισμό της οικονομικής τους χρήσης απεικονίζοντας σ’ αυτόν τα περιουσιακά στοιχεία, τις υποχρεώσεις και τα ίδια κεφάλαια με βάση τα Δ.Λ.Π.
      Περαιτέρω, πέραν των αναγκαίων προσαρμογών που θα πρέπει να επέλθουν στην υφιστάμενη νομοθεσία (ν.2190/20- φορολογική νομοθεσία) προκειμένου να καταστεί εφικτή η εφαρμογή των Δ.Λ.Π., το Υπουργείο μας με σκοπό τη θωράκιση του ελεγκτικού θεσμού την αποφυγή φαινομένων τύπου ENRON κλπ. Καθώς και την επίτευξη προσαρμογής με τα υιοθετηθέντα από την Ε.Ε. για τα Διεθνή Λογιστικά Πρότυπα (Δ.Λ.Π.) και γενικότερα τον ελεγκτικό θεσμό επεξεργάζεται προσχέδιο νόμου με τίτλο «ΣΥΣΤΑΣΗ ΕΠΙΤΡΟΠΗΣ ΛΟΓΙΣΤΙΚΗΣ ΤΥΠΟΠΟΙΗΣΗΣ ΚΑΙ ΕΛΕΓΧΩΝ ΚΑΙ ΑΛΛΕΣ ΣΥΝΑΦΕΙΣ ΔΙΑΤΑΞΕΙΣ» το οποίο ήδη έχει αποσταλεί σε όλους τους εμπλεκομένους φορείς για τη σχετική διαβούλευση και διατύπωση απόψεων.
      Όσον αφορά τους ισολογισμούς των ΔΕΚΟ η πληρότητα και η αξιοπιστία αυτών εξετάζονται από τα θεσμοθετημένα όργανα της πολιτείας (Ορκωτοί Ελεγκτές) που εκδίδουν και τα αντίστοιχα πιστοποιητικά ελέγχου.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      8. Στην με αριθμό 291/9-7-02 ερώτηση δόθηκε με το υπ’ αριθμ. 508/24-7-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 291/9-7-2002 ερώτηση του Βουλευτή κ. Πέτρου Τατούλη, σας γνωρίζουμε τα εξής:
      Όπως μας πληροφορεί η Ο.Ε.Ο.Α. «ΑΘΗΝΑ 2004», ο Πατριωτικός Σύλλογος Άνω Καρυωτών «Ο ΛΥΚΑΙΟΣ ΔΙΑΣ», συνεπικουρούμενος από τα την Εταιρεία Αρκαδικών Γραμμάτων και Τεχνών, υπέβαλε έγγραφο αίτημα προς την Οργανωτική Επιτροπή Ολυμπιακών Αγώνων – ΑΘΗΝΑ 2004, με το οποίο ζητά η Ολυμπιακή φλόγα το 2004 κατά την διαδρομή της προς το Ολυμπιακό Στάδιο να διέλθει από τον Ναό του Επικούρειου Απόλλωνα, την κορυφή του Λυκαίου Όρους τον Αρχαιολογικό χώρο του Λυκαίου όρους όπου και θα διανυκτερεύσει, την Αρχαία Λυκόσουρα και το Αρχαίο Θέατρο της Αρχαίας Μεγαλόπολης, προβάλλοντας διάφορα επιχειρήματα ιστορικού κυρίως ενδιαφέροντος.
      Ο Εντεταλμένος Σύμβουλος της Εταιρείας κ. Μ. Σίμιτσεκ απέστειλε επιστολή (Α.Π. 3347/22-4-2002), η οποία αναφέρει τις ιδιαιτερότητες που έχει ένα τεράστιο εγχείρημα όπως είναι η λαμπαδηδρομία του 2004. Δεν είναι δυνατόν εκ των πραγμάτων να διανυκτερεύσει η φλόγα πάνω στο βουνό, χωρίς να υπάρχει η παραμικρή ξενοδοχειακή υποδομή, όχι μόνο εκεί, αλλά και στην ευρύτερη περιοχή για τα 130 και πλέον άτομα που θα την συνοδεύουν.
      Το πρόγραμμα σχεδιάστηκε από την Ο.Ε.Ο.Α. «Αθήνα 2004» με βάση τις ακόλουθες αρχές:
      α) Να προκαλέσει ενθουσιασμό και να προετοιμάσει τον κόσμο για την διεξαγωγή των Ολυμπιακών Αγώνων αυξάνοντας την δημοτικότητά τους.
      β) Να διασώσει σε όλο τον κόσμο το Ολυμπιακό πνεύμα και τα πανανθρώπινα ιδανικά του Ολυμπιακού.
      γ) Να προβάλλει την Ελλάδα και τον πολιτισμό της στο εξωτερικό.
      δ) Να πετύχει τη μεγαλύτερη δυνατή δημοσιότητα και επικοινωνιακή κάλυψη.
      ε) Να δοθεί σε όλους τους Έλληνες η ευκαιρία να δούνε την ιερή φλόγα να περνά από τον τόπο τους ή έστω από την ευρύτερη περιοχή τους.
      στ) Να προκαλέσει το κοινό για την όσο το δυνατό ευρύτερη συμμετοχή του στην λαμπαδηδρομία.
      ζ) Η φλόγα να διέλθει από όλους ανεξαιρέτως τους νόμους της χώρας και να γίνουν τελετές διελεύσεως και διανυκτερεύσεως σε μεγάλα αστικά κέντρα, ώστε να είναι δυνατή η ευρύτερη συμμετοχή του κοινού ως μετέχοντες σε κάποια διαδικασία όλο και ως κοινό υποδοχής και παρακολούθησης.
      Υπάρχουν και άλλα στοιχεία που συνθέτουν το παζλ του πολύπλοκου προγράμματος της λαμπαδηδρομίας, καθόσον η χώρα μας έχει το παγκόσμιο προνόμιο να συνδυάζει φυσικές ομορφιές απείρου κάλλους, μοναδικά ιστορικά μνημεία, αυθεντική Ολυμπιακή παράδοση και πολιτιστικές ιδιαιτερότητες.
      Όλα τα ανωτέρα στοιχεία ελήφθησαν υπόψη στον σχεδιασμό της λαμπαδηδρομίας, με παράλληλη εφαρμογή των πρακτικών κανόνων ασφαλείας, άνετης οδικής διέλευσης της φάλαγγας των αυτοκινήτων, η διαδρομή χαράθηκε ώστε να περιλάβει όσο το δυνατό περισσότερες ιστορικές τοποθεσίες, χωρίς ωστόσο να είναι δυνατή η κάλυψη όλων ανεξαιρέτως των ιστορικών μνημείων της Ελλάδας.
      Η περιοχή του Λυκαίου όρους είναι δύσβατη και έχει αντικειμενικά ανυπέρβλητες δυσκολίες για να περιληφθεί στο πρόγραμμα αλλά στην Μεγαλόπολη που είναι το κεντρικό μεγάλο αστικό κέντρο, έχει προβλεφθεί διέλευση της φλόγας και ωριαία παραμονή για την πραγματοποίηση τελετών, ώστε να καλυφθούν τα πολιτιστικά και ιστορικά στοιχεία που ζητούν οι στην αρχή του παρόντος αναφερόμενοι σύλλογοι.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      9. Στην με αριθμό 292/9.7.01 ερώτηση δόθηκε με το υπ’ αριθμ.49/30.7.02 έγγραφο από τον Υπουργό Γεωργίας η ακόλουθη απάντηση:
«Απαντώντας στην ερώτηση 292/9.7.02 που κατέθεσε ο Βουλευτής κ. Ι. Τζαμτζής, σας πληροφορούμε τα εξής:
Το έργο «Φράγμα Αγίας Φωτεινής Ν. Πέλλας» δεν αποτελεί αντικείμενο αρμοδιότητας του Υπουργείου Γεωργίας. Έχει ενταχθεί στο Νομαρχιακό Πρόγραμμα (Κεντρικοί Αυτοτελείς Πόροι της Νομαρχίας Πέλλας) με προϋπολογισμό 50 εκ. δρχ.
Ο Υπουργός
Γ. ΔΡΥΣ»
      10. Στην με αριθμό 294/9.7.02 ερώτηση δόθηκε με το υπ’ αριθμ. 31377/31.7.02 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 294/9.7.02 του Βουλευτή κ. Γ. Καλού, σας πληροφορούμε ότι η σχετική πρόταση της Νομαρχίας Πειραιά για χρηματοδότηση του έργου «Κατασκευή λιμένα στη θέση Βλυχός Νήσου Ύδρας» εξετάζεται στα πλαίσια του μέτρου 2.6 του Επιχειρησιακού Προγράμματος Αττικής «Παρεμβάσεις Βελτιώσεις-Επεκτάσεις σε λιμένες» και των διατάξεων του Νόμου 2860/2000 «Διαχείριση, Παρακολούθηση και Έλεγχος του Κοινοτικού Πλαισίου Στήριξης και άλλες διατάξεις» και του Νόμου 2971/01 «Αιγιαλός, παραλία και άλλες διατάξεις».
Ο Υφυπουργός
Λ. ΠΑΠΑΔΗΜΑΣ»
      11. Στην με αριθμό 295/9.7.02 ερώτηση δόθηκε με το υπ’ αριθμ.1257/26.7.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην 295/9.7.02 ερώτηση που κατατέθηκε στη Βουλή από το Βουλευτή κ. Ευάγγελο Γ. Πολύζο, σχετικά με την υπέρμετρη συμμετοχή των πολιτών στις δαπάνες υγείας και όσον αφορά το θέμα της συμμετοχής των ασφαλιστικών οργανισμών στις εν λόγω δαπάνες, σας γνωρίζουμε τα εξής:
      Από τα στοιχεία που προκύπτουν από τον κοινωνικό προϋπολογισμό που δημοσιεύει κάθε χρόνο το Υπουργείο μας προκύπτει ότι για το έτος 2001 το ύψος των δαπανών για την υγεία ανήλθε συνολικά σε 3.632 δις. δρχ., εκ των οποίων το ποσό των 2.429 δις. δρχ. αφορούσε τους οργανισμούς κοινωνικής ασφάλισης γενικά και το ποσό των 1.200 δις. δρχ. τον τακτικό κρατικό προϋπολογισμό.
      Από το ποσό των 1.200 δις. δρχ. τα 730 δις. δρχ. αφορούσαν επιχορήγηση στα κρατικά νοσοκομεία και τα230 δις. δρχ. τις δαπάνες περίθαλψης των δημοσίων υπαλλήλων.
      Τα αντίστοιχα ποσά για το έτος 2000 ήταν 3.272 δις. δρχ. εκ των οποίων το ποσό των2.216 δις. δρχ. αφορούσε τους οργανισμούς κοινωνικής ασφάλισης και το ποσό των 1.057 δις. δρχ. τον τακτικό κρατικό προϋπολογισμό.
      Διαχρονικά παρατηρείται μεγάλη αύξηση των δαπανών για την  υγεία τόσο από την πλευρά των ασφαλιστικών οργανισμών όσο και του κρατικού προϋπολογισμού. Για παράδειγμα μεταξύ των ετών 1993 και 2001 η αύξηση συνολικά των δαπανών για την υγεία ανήλθε στο ποσό των 2.047 δις. δρχ. ήτοι ποσοστό αύξησης 129,118%.
      Πάντως επειδή στο κείμενο της ερώτησης δεν αναφέρονται ποσά αλλά ποσοστά δεν μπορούν να γίνουν και να επαληθευτούν οι σχετικές συγκρίσεις που αναφέρονται σ’ αυτό.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ»)
      ΠΡΟΕΔΡΟΣ (Απόστολος Κακλαμάνης): Η Βουλευτής κ. Ντόρα Μπακογιάννη ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Απόστολος Κακλαμάνης): Η Βουλή ενέκρινε τη ζητηθείσα άδεια. 
      Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 5 Νοεμβρίου 2002.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
      1.-Η με αριθμό 96/2-7-2002 ερώτηση της Βουλευτού της Νέας Δημοκρατίας κ. Αικατερίνης Παπακώστα προς τον Υπουργό Μεταφορών και Επικοινωνιών, σχετικώς με την ανάπτυξη και επέκταση του Αεροδρομίου της Σύρου, τα δρομολόγια της Ολυμπιακής Αεροπλοΐας κ.λ.π.
      2.-Η με αριθμό 677/3-9-2002 Αναφορά του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εθνικής Άμυνας, σχετικώς με τη μη χορήγηση μερίσματος από το Μετοχικό Ταμείο Στρατού στα μέλη της Πανελλήνιας Ένωσης Αξιωματικών και Υπαξιωματικών Εθνικής Αντίστασης 1941-44.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
      1.- Η με αριθμό 207/35/4-7-2002 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Ανάπτυξης, σχετικώς με την ανάπτυξη του Νομού Αργολίδος, από τη χρήση πόρων του Β΄ Κοινοτικού Πλαισίου Στήριξης. 
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 63/29-10-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με τη λειτουργία του προσομοιωτή Θερμικής Ηλεκτροπαραγωγικής Μονάδας, της Δημόσιας Επιχείρησης Ηλεκτρισμού στο Αλιβέρι διαγράφεται λόγω κωλύματος του ερωτώντος Βουλευτή. 
      Δεύτερη είναι η με αριθμό 66/29-10-2002 Επίκαιρη Ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Υπουργό Τύπου και Μέσων Μαζικής Ενημέρωσης, σχετικώς με τις προθέσεις του Υπουργείου να προχωρήσει στη διάθεση των υπόλοιπων συχνοτήτων ραδιοφωνικών σταθμών. 
      Η επίκαιρη ερώτηση του κ. Παυλόπουλου έχει συνοπτικά ως εξής: 
      «Σύμφωνα με τις εμπεριστατωμένες μελέτες επιστημόνων τόσο του Εθνικού Μετσόβιου Πολυτεχνείου όσο και άλλων Ανώτατων Εκπαιδευτικών Ιδρυμάτων, αλλά και αρμόδιων φορέων, οι προς διάθεση συχνότητες ραδιοφωνικών σταθμών μπορούν, μετά από εφικτές τεχνικές διευθετήσεις, να φθάσουν στην Αττική τις τριανταεννιά Και μάλιστα χωρίς να προκαλούνται παρεμβολές σε συχνότητες κρίσιμες για την Υπηρεσία Πολιτικής Αεροπορίας.
      Προκειμένου να εξασφαλιστεί η μεγαλύτερη δυνατή πολυφωνία και αντικειμενικότητα, η Νέα Δημοκρατία, με ερώτηση που καταθέσαμε μαζί με τον Γενικό Γραμματέα της Κοινοβουλευτικής Ομάδας κ. Δημήτρη Σιούφα στις 27/5/2002 (Αρ.: 7863), κάλεσε την Κυβέρνηση να δρομολογήσει, σε συνεργασία με το Εθνικό Συμβούλιο Ραδιοτηλεόρασης, ουσιαστικές διαδικασίες, ώστε να προκηρυχθούν όλες οι υπόλοιπες προς διάθεση συχνότητες και να δοθούν οι σχετικές άδειες.
      Δεδομένου ότι συστατικό στοιχείο της αντικειμενικότητας, όπως αυτή κατοχυρώνεται στο άρθρο 15 του Συντάγματος, αποτελεί η πολυφωνία κι επειδή η απάντηση του Υπουργού Τύπου και Μέσων Μαζικής Ενημέρωσης (Αρ. Πρωτ.: Υ/ΙΑ/180/14-6-2002) δεν υπήρξε ικανοποιητική,
      Ερωτάται ο Υπουργός Τύπου και Μέσων Μαζικής Ενημέρωσης
      1. Γιατί δεν έχει αναλάβει ως σήμερα την πρωτοβουλία ώστε να προχωρήσει η διάθεση των υπολοίπων συχνοτήτων ραδιοφωνικών σταθμών;
      2. Πότε προτίθεται να το πράξει;»
      Ο Υπουργός Τύπου και Μέσων Μαζικής Ενημέρωσης κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου & Μέσων Μαζικής Ενημέρωσης): Κύριε Πρόεδρε, ίσως έχει ένα δίκιο ο κύριος συνάδελφος στο να ρωτάει, διότι και η προηγούμενη ερώτηση και η προηγούμενη απάντηση ήταν για το θέμα των τριάντα εννιά αδειών που προβλέπει η μελέτη του Πολυτεχνείου.
      Επειδή τώρα όμως η ερώτησή του είναι πλέον σαφής, πρέπει να πω κι εγώ το εξής: όντως υπάρχει η δυνατότητα μέχρι τριάντα εννέα άδειες μέσα στο Λεκανοπέδιο. Γνωρίζετε ότι με νόμιμες διαδικασίες οι τριάντα πέντε άδειες ραδιοφωνικών σταθμών ήδη έχουν δοθεί, μετά από απόφαση του Εθνικού Συμβουλίου Ραδιοτηλεόρασης, την οποία και μετά από έλεγχο νομιμότητας ο οποίος τότε προβλεπόταν –γιατί ήταν πριν το νέο διορισμό της Ανεξάρτητης Αρχής από τη Βουλή- έχει δώσει ο Υπουργός Τύπου.
      Για να δοθούν, όμως, τριάντα εννιά άδειες, πρέπει να αρχίσει ο χάρτης συχνοτήτων στη θέση Αέρας Πάρνηθας, όπου θα πρέπει να λειτουργήσει και το προβλεπόμενο από τη νομοθεσία Ραδιοτηλεοπτικό Πάρκο Κεραιών. Μέχρι την έναρξη της λειτουργίας του Ραδιοτηλεοπτικού Πάρκου στην Πάρνηθα, ο χάρτης συχνοτήτων που έχει κάνει το Υπουργείο Μεταφορών και Επικοινωνιών σε συνεργασία με την ομάδα των ανεξάρτητων εμπειρογνωμόνων, προβλέπει τη δυνατότητα λειτουργίας μέχρι τριάντα πέντε ραδιοφωνικών σταθμών από το όρος του Υμηττού.
      Συνεπώς κατά τον παρόντα χρόνο και εφόσον δεν έχει γίνει το πάρκο από τις αρμόδιες αρχές, δεν συντρέχει η προβλεπόμενη στο άρθρο 7, παράγραφος 2 του ν. 2328/1995 προϋπόθεση για την προκήρυξη των τεσσάρων πρόσθετων αδειών, αφού οι σχετικές συχνότητες δεν είναι τεχνικώς διαθέσιμες, όπως απαιτεί η ανωτέρω διάταξη για την προκήρυξη αδειών λειτουργίας ραδιοφωνικών σταθμών.
      ( Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
      Είναι, λοιπόν, σαφές ότι πρέπει να λυθεί πρώτα το ζήτημα του πάρκου και εν συνεχεία ευχαρίστως θα γίνει η προκήρυξη. Και μάλιστα μετά την πρόσφατη ψήφιση του άρθρου από τη Βουλή των Ελλήνων το Σεπτέμβριο, η προκήρυξη θα γίνει από την Ανεξάρτητη Αρχή κατ’ ευθείαν και όχι από εμάς, ώστε να δοθούν και οι τέσσερις πρόσθετες άδειες. Αυτό, όμως, κύριε συνάδελφε, θα γίνει μετά τη λειτουργία του Ραδιοτηλεοπτικού Πάρκου στην Πάρνηθα.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, νομίζω πως συμφωνούμε όλοι ότι, ιδίως στο χώρο της Ραδιοφωνίας και της Τηλεόρασης, όπου η σπάνις των συχνοτήτων δημιουργεί τεράστια προβλήματα ενός είδους ολιγοπωλίου σε ό,τι αφορά την ενημέρωση, πρέπει να εξαντλούμε και την παραμικρή δυνατότητα, ώστε να εξασφαλίζεται η πολυφωνία.
      Είναι γνωστό ότι το Σύνταγμα στο άρθρο 15 κατοχυρώνει τρεις βασικές αρχές για την ενημέρωση: Την αντικειμενικότητα, την ισοτιμία και την ποιότητα. Και η αντικειμενικότητα προϋποθέτει τη συμψηφιστική ουδετερότητα. Δηλαδή όσο πιο πολλές φωνές υπάρχουν τόσο πιο πολύ εξουδετερώνει η μία την άλλη σε επίπεδο προπαγάνδας. Και, επομένως, τόσο πιο πολύ η ενημέρωση γίνεται πολυφωνική. Άρα πρέπει να εξαντλήσουμε όλα τα περιθώρια συχνοτήτων και σταθμών.
      Χαίρομαι που ο κύριος Υπουργός αναγνωρίζει την ύπαρξη τουλάχιστον τριάντα εννέα συχνοτήτων, πράγμα που σημαίνει τη δυνατότητα λειτουργίας τουλάχιστον τριάντα εννέα σταθμών στην Αττική.
      Είπε προηγουμένως ότι αυτό συναρτάται με την μεταφορά του πάρκου κεραιών από τη μία πλευρά στην άλλη, από τον Υμηττό στην Πάρνηθα. Εγώ θα ήθελα πρώτα-πρώτα ο κύριος Υπουργός να βεβαιώσει τη Βουλή –ή τουλάχιστον να το δει με το Υπουργείο του- αν και κατά πόσο ήδη το πάρκο το οποίο υπάρχει στον Υμηττό, αυτό το πάρκο το συγκεκριμένο, μπορεί να εξασφαλίσει τη λειτουργία και των τριάντα εννέα κεραιών που θα αντιστοιχούν στους ραδιοφωνικούς σταθμούς, άρα και των τριάντα εννέα ραδιοφωνικών σταθμών.
      Γιατί άραγε προκύπτει αυτό και από πού, εκτός από το Υπουργείο που το λέει εδώ και χρόνια και που το έλεγε και τότε που είχα περάσει κι εγώ από το Υπουργείο αυτό; Εγώ θέλω να ρωτήσω το εξής: υπάρχει, έχει ζητηθεί επίσημη μελέτη από το Πολυτεχνείο, παραδείγματος χάρη, αντίστοιχη με αυτήν την οποία σας έχουμε καταθέσει και από την οποία να προκύπτει ότι δεν είναι δυνατόν να λειτουργήσουν από αυτό το Πάρκο Κεραιών του Υμηττού οι τριάντα εννέα συχνότητες, άρα και οι τριάντα εννέα ραδιοφωνικοί σταθμοί;
      Και δεύτερον, αν υποθέτετε ότι πρέπει να μεταφερθεί για να λειτουργήσουν και οι τριαντά εννιά συχνότητες αλλού, άρα στην Πάρνηθα, το ερώτημα είναι : Πότε σκοπεύει να το κάνει η Κυβέρνηση; Θέλω μία δέσμευση στη Βουλή –και αυτό σας είπα ότι αφορά την εφαρμογή του άρθρου 15 του Συντάγματος- ότι θα το κάνετε, ότι δηλαδή θα εξαντλήσουμε τις συχνότητες και πότε. 
      Και εδώ θα ήθελα –δεν είναι του παρόντος και ούτε στην ερώτηση- μια και το έφερε η συζήτηση, κάποια στιγμή να ενημερώσετε τη Βουλή, γιατί πλησιάζουμε στις 31-12-2002, για το θέμα του καναλιού της Βουλής. Ξέρω ότι υπάρχουν προετοιμασίες για να λειτουργήσει το αναλογικό κανάλι της Βουλής . Τελειώνω λέγοντας σας ότι θέλουμε τη διαβεβαίωση ότι:
1. Θα εξαντληθούν οι συχνότητες.
2. Τη διαβεβαίωση για το χρόνο της μεταφοράς, ώστε να μπορέσουμε να ξέρουμε ότι θα εξαντληθεί το σύνολο των συχνοτήτων, άρα η δυνατότητα της πολυφωνίας στο σύνολό της. Ευχαριστώ.
        ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Τύπου και Μέσων Μαζικής Ενημέρωσης έχει το λόγο. 
	ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου & Μέσων Μαζικής Ενημέρωσης): Κύριε Πρόεδρε, θα μπορούσα να συνυπογράψω την τοποθέτηση του κυρίου συναδέλφου και συμφωνώ απολύτως με τα όσα είπε εισαγωγικά, σχετικά με την κατοχύρωση της πολυφωνίας, άρα επομένως και την εξάντληση των δυνατοτήτων που υπάρχουν για τη χορήγηση αδειών ραδιοφωνικών σταθμών. Δεν έχουμε κανένα πρόβλημα. Εξάλλου η ανεξάρτητη αρχή θα κρίνει και η ανεξάρτητη αρχή θα προχωρήσει και στη χορήγηση των σχετικών αδειών. 
	Επειδή δεν είμαι και αρμόδιος να δώσω τις εξηγήσεις που ζήτησε, σχετικά με τα τεχνικά προβλήματα που δημιουργούνται για τη μετεγκατάσταση από το ένα πάρκο στο άλλο, αυτό που μπορώ να αναλάβω με ευθύνη απέναντι στον κ. Παυλόπουλο και να τον ενημερώσω σχετικά είναι να έλθω –γιατί μέχρι πρότινος δεν είχε ολοκληρωθεί η απαραίτητος προεργασία- σε επαφή με τον αρμόδιο Υπουργό Μεταφορών και Επικοινωνιών να μελετήσουμε τις προτάσεις που κατέθεσαν. Και αν είναι δυνατόν, υπό τις παρούσες τεχνικές συνθήκες να γίνει η προκήρυξη, ευχαρίστως να αποδεσμεύσουμε το Εθνικό Συμβούλιο Ραδιοτηλεόρασης για να την κάνει. Αν αυτό απαιτεί άλλου τύπου επεξεργασία και μεταφορά στο Πάρκο Κεραιών της Πάρνηθας, σε αυτήν την περίπτωση να ενημερώσουμε και πού βρίσκεται η σχετική προεργασία για τη δημιουργία του πάρκου. Αυτό μπορούμε να κάνουμε. Έχουμε πρόθεση –και θέλω να το ξεκαθαρίσω- να δοθούν και οι υπόλοιπες τέσσερις άδειες που εκκρεμούν. Ξαναλέω, μόνο τεχνικής φύσεως προβλήματα εμποδίζουν να προχωρήσει η σχετική διαδικασία. 
	ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 7129-10-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εθνικής Παιδείας και Θρησκευμάτων, σχετικώς με τον νέο κανονισμό λειτουργίας των σχολείων κλπ
	Η επίκαιρη ερώτηση του κ. Τσιόγκα έχει ως εξής:
	«Ενισχύεται ακόμα περισσότερο ο αυταρχισμός στα σχολεία. Μετά την πράξη νομοθετικού περιεχομένου, την αξιολόγηση-χειραγώγηση των εκπαιδευτικών και την ταξική κατηγοριοποίηση των σχολείων, με το νέο κανονισμό λειτουργίας δίνονται άπειρες «ελευθερίες» στο διευθυντή του κάθε σχολείου να αστυνομεύει τη ζωή των μαθητών, να επιβάλλει ποινές και μάλιστα χωρίς απόφαση συλλόγου καθηγητών. 
	Ενδεικτικά αναφέρουμε ότι στη Λάρισα στο 4ο ΤΕΕ ο διευθυντής «ανακοίνωσε» στους μαθητές ότι δεν θα κάνουν εκλογές για μαθητικά συμβούλια, ενώ στο 1ο Γυμνάσιο ο διευθυντής έδωσε δέκα αποβολές, γιατί οι μαθητές συμμετείχαν σε παράσταση διαμαρτυρίας για το νέο αυτό κανονισμό λειτουργίας. 
	Ερωτάται ο κύριος Υπουργός, αν η Κυβέρνηση θα επιμείνει στην ασφυκτική αστυνόμευση της σχολικής ζωής και την ποινικοποίηση της συνδικαλιστικής δράσης».
	Ο Υπουργός Εθνικής Παιδείας και Θρησκευμάτων κ. Ευθυμίου έχει το λόγο. 
	ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):  Θα απαντήσω με τεράστια έκπληξη. Κύριε Βουλευτά, ειλικρινά σέβομαι και τιμώ κυρίως τους κοινωνικούς αγώνες του Κ.Κ.Ε. Έτυχε η γενιά μου να ζήσει τα παιδιά της ΚΝΕ πρωτοπόρα στον αγώνα για ψωμί-παιδεία-ελευθερία, να είναι σύντροφοί μας στις φυλακές, στην ασφάλεια και στην ΕΣΑ και εκπλήσσομαι πραγματικά που Βουλευτής του Κ.Κ.Ε., του κόμματος του έχει πίσω του τόσους αγώνες, υπηρετεί σήμερα με τη σειρά του τη φράση του Μάρξ ότι η τραγωδία επαναλαμβάνεται ως φάρσα.  Διότι μόνο ως φάρσα μπορεί να θεωρηθεί και η δική σας ερώτηση, η εναντίωση δηλαδή σε ένα σχολικό κανονισμό που δεν υπάρχει. Ο σχολικός κανονισμός που αναφέρεστε και σεις και γίνεται μια προσπάθεια από τους επιγόνους αυτής της ΚΝΕ που έχουμε γνωρίσει και έχουμε τιμήσει, δεν υπάρχει. Είναι εκπληκτικό. Το αναφέρετε στην ερώτησή σας και επιχειρείτε σε όλη την Ελλάδα να οικοδομηθούν κινητοποιήσεις για ένα φάντασμα, για μία ανυπόστατη έννοια. Είναι δυνατόν οι κληρονόμοι της ΚΝΕ, των αγώνων να πολεμούν με φαντάσματα και η Βουλή των Ελλήνων να ασχολείται με φαντάσματα; Δεν υπάρχει κανονισμός λειτουργίας. Πώς λοιπόν θα απελευθερώσουμε τους διευθυντές και τα σχολεία από τον καταναγκασμό, ενώ αυτός ο καταναγκασμός δεν υπάρχει; Μία κωμωδία είναι αυτήν, χειρότερη από αυτή που ανέφερε ο Μάρξ ως φάρσα.
      Διότι δεν διαπαιδαγωγούμε σωστά τα παιδιά μας στο σχολείο, εκτός αν εννοείτε ότι πρέπει να άρουμε την απαγόρευση του τσιγάρου, που μας έστειλαν από σχολείο ότι είναι αυταρχισμός η απαγόρευση του τσιγάρου. 
      Δεν συμφωνούμε, κύριε Βουλευτά, διότι αν για τη γενιά τη δική μας -που είμαστε εδώ παρόντες- το τσιγάρο ήταν υποτίθεται μία χειραφέτηση, σήμερα όλοι ξέρουμε –δεν χρειάζεται ο κ. Στεφανής δίπλα μας να μας το πει- ότι η πειθώς στα παιδιά μας, ότι το τσιγάρο είναι καταστροφή, είναι κοινό χρέος. Εκτός αν εννοείτε να υιοθετήσουμε ένα άλλο αίτημα που ήρθε από τις κινητοποιήσεις, να επιτρέπονται τα κινητά στο μάθημα. 
      Αν αυτές είναι οι απαγορεύσεις που αναφέρεσθε, τότε, πρέπει να τις υιοθετήσετε ανοιχτά και να πείτε ότι αυτό θέλετε. Αλλά να μας εγκαλείτε για μία υπόθεση αυταρχισμού στο σχολείο, με βάση ένα σχολικό κανονισμό που δεν υπάρχει, δεν βοηθάμε -πιστεύω- έτσι ούτε τη συζήτηση στο Κοινοβούλιο ούτε τη λειτουργία του σχολείου, διότι διαπαιδαγωγούμε τα παιδιά στο κυνήγι φαντασμάτων, δηλαδή στην οικοδόμηση ενός παράφρονος  κοινωνικού λόγου. Καλούμε να άρουμε έναν αυταρχισμό που δεν υπάρχει. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, η Κυβέρνηση παρουσίασε το νέο σχολικό κανονισμό με τον οποίο στοχεύει και ορίζει καθήκοντα και αρμοδιότητες. Βασική εξυπηρέτηση αυτού του κανονισμού που παρουσιάσατε είναι η πιο αποτελεσματική προώθηση του νέου πακέτου καπιταλιστικών αναδιαρθρώσεων στην εκπαίδευση. Αυτή είναι η ουσία. Και βεβαίως η Κυβέρνηση παρουσιάζοντας το νέο μαθητικό Κανονισμό κλείνει σε όλες τις φράσεις τη δημοκρατία. 
      Βεβαίως με επιμέλεια δεν αναφέρεται στη φασιστικής έμπνευσης πράξη νομοθετικού περιεχομένου, η οποία θεωρεί ιδιώνυμο αδίκημα τη συνδικαλιστική δράση, την αγωνιστική έκφραση των μαθητών και η οποία ευθύνεται για την συγκρότηση των γνωστών μαθητοδικείων. 
      Σε αυτήν τη χώρα ζούμε, κύριε Υπουργέ, και έχουμε γνωρίσει τα μαθητοδικεία, στα οποία δικάστηκαν και δικάζονται μαθητές, επειδή επέλεξαν το δρόμο του αγώνα κόντρα σε αυτούς τους αντιδημοκρατικούς κανονισμούς τους οποίους εσείς παρουσιάζετε. Και συνεχίζονται αυτά. Ο ίδιος διευθυντής στο 1ο Γυμνάσιο Λάρισας, πρόπερσι απέβαλε τριάντα άτομα, φέτος απέβαλε δέκα. 
      Με ποιες αρμοδιότητες, χωρίς να ρωτήσει κανέναν, χωρίς να συγκαλέσει και να πάρει τη γνώμη του Συλλόγου Καθηγητών; Με το νέο κανονισμό πλέον είναι δυνητική η τοποθέτηση, η εκπροσώπηση του Προέδρου του Συλλόγου των Μαθητών. 
      Έτσι λοιπόν πιστεύουμε ότι …
    ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μπορείτε να μας πείτε αυτό το νέο κανονισμό; 
    ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα απαντήσετε μετά στις δευτερολογίες σας. 
    ΔΗΜΗΤΡΙΟΣ ΤΣΙΟΓΚΑΣ: Πάντως αυτό που επιδιώκετε με το νέο σχολικό κανονισμό είναι ο απόλυτος έλεγχος της συμπεριφοράς του μαθητή και βεβαίως δεν θα έπρεπε να λέγεται σχολικός κανονισμός, αλλά κάπως αλλιώς. Θυμίζουν στρατιωτικό νόμο αυτές οι μέθοδοι, τις οποίες επιχειρείτε να περάσετε στα σχολεία. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τις αποβολές με ποιον κανονισμό τις έδωσαν και τις δίνουν καθημερινά οι διευθυντές των σχολείων; Και δεν αναφέρομαι στο πρώτο που λέμε ότι …
    ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Τσιόγκα. 
    ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε. 
    … τους είπε ο διευθυντής ότι δεν θα κάνουν εκλογές. Ξεχάστε το αυτό. Δεν το συζητάμε. Πέστε μας, όμως, με ποιες αρμοδιότητες και με ποιον κανονισμό δίνονται ομαδικές αποβολές επειδή τα παιδιά πήγαν να διαμαρτυρηθούν για το νέο κανονισμό. 
    ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
    ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Εγώ δεν θέλω να κρίνω την τακτική του κόμματός σας, κύριε Τσιόγκα, αλλά θα πω ευθέως, ότι σχολικός κανονισμός δεν υπάρχει. Άρα δεν μπορεί σ’ ένα κείμενο, που δεν υπάρχει ως είτε νόμος, είτε υπουργική απόφαση είτε οτιδήποτε, να οικοδομούμε αυτά τα επιχειρήματα. Για μας που παρακολουθούμε απέξω αυτή η επιχειρηματολογία έχει ακριβώς μεταφυσική σημασία όσο το ερώτημα «πόσοι άγγελοι χορεύουν στην κορυφή μίας καρφίτσας». 
    Κάποτε το Κομμουνιστικό Κόμμα οικοδομούσε αρνητικές πρακτικές απέναντι στο φαντασιακό και είχε διαχωρίσει και τη θέση του από το σουρεαλισμό. Αν θέλετε να ξανασυνδέσουμε το σουρεαλισμό ως τμήμα της επαναστατικής παράδοσης, να το κάνουμε, αλλά όχι στην εκπαίδευση και όχι στο δημόσιο διάλογο ανάμεσά μας. Διότι επιμένετε ότι υπάρχει ένας σχολικός κανονισμός, που δεν υπάρχει, διότι το μόνο που υπάρχει, κύριε Τσιόγκα, είναι ένα σχέδιο διαλόγου όπως το ζήτησαν οι εκπαιδευτικές ενώσεις. Σε αυτό περιμένουμε τις απαντήσεις τους. 
    Αν θέλετε να συμβάλετε και εσείς, να συμβάλετε ευχαρίστως, υποδεικνύοντας πού και γιατί διαφωνείτε. Αλλά να ανακηρύσσετε ότι αυτή τη στιγμή γίνονται πράγματα στο σχολείο, εν ονόματι ενός σχολικού κανονισμού που δεν υπάρχει, αυτό ανήκει στο χώρο του σουρεαλισμού και όχι της υπεύθυνης άσκησης, είτε πολιτικής από το Υπουργείο είτε ελέγχου από εσάς. 
    Και θέλω να ξεκαθαρίσω ότι χάρηκα που αναιρέσατε τα περί διευθυντή ΤΕΕ Λάρισας, που έλεγε ότι δεν θα γίνουν εκλογές στα μαθητικά συμβούλια, οι οποίες να πληροφορήσω το Σώμα και τον κύριο Βουλευτή πραγματοποιούνται από χθες, από 1η Νοεμβρίου σε όλη την Ελλάδα κανονικά, όπως περιγράφει ο νόμος. Βρίσκονται σε εξέλιξη οι εκλογές στα μαθητικά συμβούλια και κανείς διευθυντής δεν είπε ότι δεν θα γίνονται εκλογές και χαίρομαι που το αναιρείτε. 
      ΔΗΜΗΤΡΙΟΣ ΤΣΙΟΓΚΑΣ: Εμείς το αναιρούμε αυτό, κύριε Υπουργέ. Όμως, εσείς, δεν λέτε τίποτα για τα μαθητοδικεία και τις αποβολές.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τσιόγκα. Δεν έχετε το λόγο.
     ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θέλω, λοιπόν, να ολοκληρώσω λέγοντας ότι το σχολείο λειτουργεί με βάση απόλυτα δημοκρατικούς κανόνες. Δεν υπάρχει κανένας κανονισμός, εν ονόματι του οποίου να αναπτύσσεται οποιοσδήποτε καταναγκασμός!
     Κατά τη γνώμη μας δεν συμβάλλει ούτε στη δημοκρατική αγωγή των παιδιών μας ούτε στο δημόσιο διάλογο η κατασκευή φαντασμάτων και η σκιαμαχία.
     ΔΗΜΗΤΡΙΟΣ ΤΣΙΟΓΚΑΣ: Δεν είναι φαντάσματα! Είναι νέες μέθοδοι με τις αποβολές!
     ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Εντάξει, κύριε Τσιόγκα. Εάν για εσάς, λοιπόν, ενώ δεν υπάρχει ένας νόμος, δεν υπάρχει μια υπουργική απόφαση, αλλά εσείς πιστεύετε ότι υπάρχει και καλείτε κάποιους να το κυνηγήσουν, με συγχωρείτε, αλλά δεν μπορώ να σας παρακολουθήσω, γιατί δεν είμαστε κυνηγοί φαντασμάτων! Δημιουργοί θέσεων είμαστε!
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ!
     Η συζήτηση ολοκληρώθηκε! 
     ΔΗΜΗΤΡΙΟΣ ΤΣΙΟΓΚΑΣ: Υπάρχει νόμος που καλύπτει τις ανάγκες;
     ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Τσιόγκα, με συγχωρείτε. Είναι πλήρως ολοκληρωμένη η θέση μας επί των γεγονότων και επί των πραγματικοτήτων!
     ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου Κύκλου.
     Πρώτη είναι η με αριθμό 64/29-10-2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς τον Υπουργό Υγείας και 	Πρόνοιας, σχετικώς με την κάλυψη των λειτουργικών αναγκών των σωματείων των ατόμων με ειδικές ανάγκες.
     Η επίκαιρη ερώτηση του κ. Κουρουμπλή έχει ως εξής:
     «Με βάση το ν. 2430/1996 θεσπίστηκαν διατάξεις με τις οποίες υποχρεούται το Υπουργείο Υγείας και Πρόνοιας να χρηματοδοτεί τις λειτουργικές ανάγκες των σωματείων των ατόμων με ειδικές ανάγκες.
     Επίσης με τον ίδιο νόμο θεσπίστηκε διάταξη για την παροχή συνδικαλιστικών αδειών σε συνδικαλιστές αυτού του χώρου.
     Μέχρι σήμερα, αν και πέρασαν επτά χρόνια, τα προβλεπόμενα από τον παραπάνω νόμο διατάγματα δεν έχουν εκδοθεί.
     Η συνέχιση μιας τέτοιας κατάστασης οδηγεί τα σωματεία αυτά σε παράλυση και αδιέξοδο, όταν είναι γνωστό τοις πάσι πόσο σημαντική είναι η προσφορά των σωματείων αυτών στην προώθηση και επίλυση προβλημάτων των ατόμων με ειδικές ανάγκες.
     Κατόπιν τούτου, ερωτάται ο κύριος Υπουργός σε ποιες ενέργειες θα προβεί προκειμένου να προωθηθούν άμεσα τα διατάγματα για υλοποίηση των διατάξεων του ν.2430/1996;»
     Θα απαντήσει ο Υφυπουργός Υγείας και Πρόνοιας κ. Δημήτριος Θάνος.
     Ορίστε, έχετε το λόγο.
     ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
     Πράγματι με το ν.2430/1996 έχει θεσπιστεί η χορήγηση των πλέον αντιπροσωπευτικών οργανώσεων των ατόμων με αναπηρίες. Με την ίδια διάταξη προβλέπεται η έκδοση προεδρικού διατάγματος για τον καθορισμό των προϋποθέσεων και των διαδικασιών επιχορήγησης από το Υπουργείο Υγείας και Πρόνοιας αυτών των οργανώσεων.
     Αυτή η διάταξη που αφορά στις επιχορηγήσεις δεν έχει υλοποιηθεί μέχρι σήμερα, διότι η επιτροπή που συστάθηκε για τη σύνταξη του σχετικού προεδρικού διατάγματος αντιμετώπισε νομικές δυσκολίες. Κυρίως αντιμετώπισε θέματα ελλιπούς εξουσιοδοτικής διάταξης, επειδή σ’ αυτό το νόμο, δηλαδή το ν.2430/1996, δεν οριζόταν ποιες είναι οι πλέον αντιπροσωπευτικές οργανώσεις του χώρου.
     Ακόμα πρέπει να σας πω ότι αυτήν την περίοδο εξετάσαμε και τη δυνατότητα αυτοχρηματοδότησης του αναπηρικού κινήματος από τα επιδόματα, που ήταν και πρόταση της Εθνικής Συνομοσπονδίας Ατόμων με Αναπηρίες. Ωστόσο κι εδώ υπήρξαν προβλήματα, κωλύματα συνταγματικά, αλλά κι αρκετές αντιδράσεις από το χώρο των φορέων των αναπήρων.
     Μετά απ’ όλα αυτά το Υπουργείο Υγείας και Πρόνοιας με τη σύμφωνη γνώμη της Εθνικής Συνομοσπονδίας Ατόμων με Αναπηρίες έχει προχωρήσει στη σύνταξη τροπολογίας, η οποία προβλέπει ότι η Εθνική Συνομοσπονδία και οι οργανώσεις-μέλη αυτής επιχορηγούνται για την κάλυψη δαπανών λειτουργίας και εξοπλισμού από τον τακτικό προϋπολογισμό του Υπουργείου Υγείας και Πρόνοιας, στον οποίο εγγράφονται σε ειδικό κωδικό οι πιστώσεις κάθε χρόνο γι’ αυτό το σκοπό. 
     Με κοινή υπουργική απόφαση των Υπουργών Υγείας και Οικονομίας ορίζονται οι προϋποθέσεις και οι διαδικασίες προκειμένου τόσο η Εθνική Συνομοσπονδία των Ατόμων με Αναπηρίες όσο και οι οργανώσεις-μέλη αυτής να επιχορηγούνται ετησίως. Η συγκεκριμένη διάταξη θα τεθεί προς ψήφιση στο επόμενο νομοσχέδιο του Υπουργείου Υγείας.
      Τώρα, σχετικά με την έκδοση προεδρικού διατάγματος για τον ορισμό διευκολύνσεων από κάθε είδους εργοδότες δημόσιου και ιδιωτικού τομέα για τα αιρετά μέλη των διοικήσεων των αντιπροσωπευτικών οργανώσεων του χώρου του αναπηρικού κινήματος, για την αποτελεσματικότερη άσκηση των καθηκόντων τους έγινε αποδεκτό το άρθρο 17 του ν. 1264, που αναφέρεται στις συνδικαλιστικές άδειες τριτοβάθμιων, δευτεροβάθμιων και πρωτοβάθμιων οργανώσεων, ευρύτερα του συνδικαλιστικού κινήματος, για να ξεπεράσουμε το πρόβλημα της ελλιπούς εξουσιοδότησης που είχαμε και στο προηγούμενο προεδρικό διάταγμα στο οποίο αναφέρθηκα. Το Υπουργείο Υγείας και Πρόνοιας συνέταξε το σχετικό προεδρικό διάταγμα, το έστειλε στα συναρμόδια υπουργεία Εσωτερικών, Δημόσιας Διοίκησης και Αποκέντρωσης και στο Υπουργείο Εργασίας για την έκφραση των απόψεών τους, έλαβε υπόψη του τις απόψεις αυτές και συνετάγη το οριστικό σχέδιο το οποίο έχει υπογραφεί και έχει σταλεί για συνυπογραφή στα άλλα δύο υπουργεία.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουρουμπλής έχει το λόγο.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, το 1996 με πρόταση της τότε ηγεσίας του Υπουργείου Υγείας και Πρόνοιας, ψηφίστηκαν οι προαναφερθείσες διατάξεις που πραγματικά απαντούσαν σ’ ένα ζωτικό, ουσιαστικό πρόβλημα που αντιμετώπιζαν οι φορείς των ατόμων με ειδικές ανάγκες, φορείς που πραγματικά έρχονταν να συμπληρώσουν το κοινωνικό έλλειμμα που είχε το ελληνικό κράτος σε ό,τι αφορά τις υπηρεσίες προς τα άτομα με ειδικές ανάγκες, φορείς που ασχολούνταν από την πρόληψη μέχρι και την αποκατάσταση των ατόμων με ειδικές ανάγκες, μια σημαντική εργασία, συμπληρωματική εκείνης του κράτους που ανέπτυσσε τα τελευταία δεκαπέντε χρόνια κοινωνικές υπηρεσίες.
      Πέρασαν επτά χρόνια και το Υπουργείο Υγείας και Πρόνοιας δυστυχώς δεν απάντησε στην προώθηση αυτού του προβλήματος, αν και υπήρχε θεσμικό πλαίσιο. Βεβαίως ο Υπουργός θέτει κάποια ζητήματα εξουσιοδοτικά. Προσωπικά πιστεύω ότι τα διατάγματα είχαν όλη τη νομοθετική δυνατότητα -διότι ένα διάταγμα είναι ουσιαστικά νόμος- να συμπεριλάβουν πλέον αυτό το έλλειμμα που ενδεχομένως είχε ο νόμος που είχε ψηφιστεί και να λυθεί το πρόβλημα. Ωστόσο εγώ μένω ικανοποιημένος από τις απαντήσεις του κυρίου Υπουργού, ελπίζω όμως να μην χρειαστεί να επανέλθω με άλλη ερώτηση πάνω σε αυτό το θέμα, διότι το θεωρώ πάρα πολύ ζωτικό. Είναι ένα θέμα που δίνει τη δυνατότητα οικονομικής άνεσης και ανεξαρτησίας στους φορείς αυτούς, ώστε να εργαστούν με περισσότερη αποφασιστικότητα και να αναπτύξουν περισσότερη δραστηριότητα πάνω σε ζητήματα που αντιμετωπίζει ο ευαίσθητος χώρος των ατόμων με ειδικές ανάγκες.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Μια προσθήκη θα ήθελα να κάνω,  κύριε Πρόεδρε.
      Πράγματι είναι πολύ σημαντική η συμβολή του αναπηρικού κινήματος στην προσπάθεια η οποία γίνεται για την εξασφάλιση της ισότιμης συμμετοχής των αναπήρων στην κοινωνική και οικονομική ζωή. Πρέπει να συμπληρώσω σ’ αυτά τα οποία ανέφερα και ανέφερε και ο συνάδελφος ότι ετησίως υπάρχει χρηματοδότηση των φορέων του αναπηρικού κινήματος, που ξεπερνά τα τελευταία χρόνια τα δυόμισι εκατομμύρια ευρώ. Βεβαίως η έκδοση του προεδρικού διατάγματος, η σχετική ρύθμιση, θα δώσει ένα αντικειμενικότερο σύστημα χρηματοδοτήσεων των φορέων του χώρου.
      Πρέπει επίσης να συμπληρώσω ότι οι χρηματοδοτήσεις οι οποίες γίνονται τελευταία γίνονται μέσω προγραμματικών συμβάσεων, ακριβώς για να υπάρχει διαφάνεια και κοινωνικός έλεγχος με την περιγραφή, τον απολογισμό και την αξιολόγηση των δράσεων τις οποίες χρηματοδοτούμε. Θέλουμε πραγματικά οι εκπρόσωποι του αναπηρικού κινήματος να είναι πρωταγωνιστές στην προσπάθεια την οποία κάνουμε, θέλουμε να συμμετέχουν ενεργά και να δραστηριοποιούνται, περνώντας και αυτοί από την ατομικότητα στη συλλογικότητα και συντρέχοντας την πολιτεία στη διαχείριση και την αντιμετώπιση των προβλημάτων τους.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 67/29-10-2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Υγείας και Πρόνοιας, σχετικώς με την πρόσφατη απόφαση του Υπουργείου για τη χορήγηση του υποκατάστατου βουπρενορφίνη στους ναρκομανείς, κ.λπ..
   Η επίκαιρη ερώτηση του κ. Κιλτίδη έχει ως εξής:
   «Μετά τα τελευταία τραγικά συμβάντα στη Ρόδο, που ήταν αποτέλεσμα της ανυπαρξίας αποτελεσματικής πολιτικής κατά των ναρκωτικών, ιδίως στην περιφέρεια, ακολούθησε σπασμωδική και βεβιασμένη ενέργεια για τη χορήγηση του υποκαταστάτου βουπρενορφίνη. Επί μακρό χρονικό διάστημα απουσίαζε η συστηματική προετοιμασία για την επέκταση των θεραπευτικών προγραμμάτων με υποκατάστατα. Εδώ και ένα χρόνο αδυνατεί να προχωρήσει το Υπουργείο στην έκδοση απόφασης για τη χορήγηση των ανταγωνιστών (π.χ. ναλτρεξόνης). Είναι δεδομένη η απραξία που παρατηρείται για την καθολική αντιμετώπιση του φαινομένου της εξάπλωσης της χρήσης ναρκωτικών ουσιών και ήδη με την αποσπασματική απόφασή σας, σηματοδοτείται αρνητικά προς την κοινωνία. Είναι ανάγκη επιτακτική τα όποια μέτρα να προετοιμάζονται με το απαραίτητο ιατρικό, ψυχολογικό και κοινωνικό σχήμα.
   Γι’ αυτό, κύριε Υπουργέ, ερωτάσθε:
   1. Γιατί η τόσο βεβιασμένη ενέργεια χωρίς να έχετε εξασφαλίσει τις απαραίτητες δομές;
   2. Γιατί ο ΟΚΑΝΑ δεν δημιουργεί τις υποδομές για την καθολική αντιμετώπιση των ναρκωτικών ως συντονιστικό όργανο και ιδίως να ικανοποιήσει την πολλαπλότητα των θεραπευτικών αναγκών των ουσιοεξαρτημένων;»
   Θα απαντήσει ο Υπουργός Υγείας και Πρόνοιας κ. Στεφανής.
   Ορίστε, κύριε Υπουργέ, έχετε το λόγο.
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Ευχαριστώ, κύριε Πρόεδρε.
      Κατανοώ την ευαισθησία του κ. Κιλτίδη για το θέμα των ναρκωτικών την οποία έχει επιδείξει και στο παρελθόν, αλλά τον διαβεβαιώνω ότι την ίδια ευαισθησία και κατανόηση έχει και η Κυβέρνηση και εγώ προσωπικά, όπως όλα τα μέλη του Κοινοβουλίου και η κοινωνία ολόκληρη.
     Τώρα, το γενικότερο θέμα των ναρκωτικών θα προτιμούσα να μην το συζητούσαμε. Είναι ένα πρόβλημα οικουμενικό, είναι ένα πρόβλημα πολυδιάστατο, πολύπλοκο, δύσκολο στην αντιμετώπιση. Είναι σαν μια φωτιά η οποία σύρεται και φέρεται από τους διάφορους ανέμους και τρέχουμε όλοι –όχι μόνο εμείς- από πίσω του. 
     Θα ήθελα, όμως, να περιοριστώ στα πραγματικά ερωτήματα. 
     Γιατί είναι –ρωτάτε- εσπευσμένη η ενέργεια της χορήγησης βουπρενορφίνης στους ουσιοεξαρτημένους της Ρόδου.
     Κύριε Κιλτίδη, δεν ήταν εσπευσμένη. Πρώτον, όπως ξέρετε, εντάσσεται μέσα στο εθνικό πρόγραμμα δράσης για τα ναρκωτικά του 2002-2006 όπου προβλέπεται –και καλά κάνει να προβλέπεται- η ανάληψη ευθύνης από το Εθνικό Σύστημα Υγείας στην αντιμετώπιση του προβλήματος των ναρκωτικών. Νομίζω ότι είναι αυτό απαραίτητο. ‘Όχι μόνο είναι απαραίτητο, αλλά έχει αποδειχθεί ότι είναι και χρήσιμο από την εμπειρία που έχουμε σε άλλες χώρες του κόσμου. 
     Δεύτερον, είχαν αρχίσει ήδη οι προκαταρκτικές επαφές με τα διάφορα νοσοκομεία της χώρας, και έχει ήδη προκύψει ένα σχέδιο χορήγησης υποκατάστατων. Σ΄ αυτά περιλαμβανόταν και το νοσοκομείο της Ρόδου. Τα  γεγονότα της Ρόδου, τα οποία ξέρετε –και τα ξέρετε πολύ καλά- τα οποία αναστάτωσαν την κοινωνία της Ρόδου, απλούστατα επέσπευσαν την εφαρμογή ενός προγράμματος που ούτως ή άλλως θα είχε ένα πιλοτικό χαρακτήρα. 
     Οφείλω να σας πληροφορήσω ότι ήταν μια πάρα πολύ σωστή ενέργεια, διότι αποφύγαμε εξέλιξη δυναμική αυτής της κατάστασης και μας έδωσε την ευκαιρία να πιστοποιήσουμε την αναγκαιότητα της χορήγησης αυτού του υποκαταστάτου μαζί με τις άλλες μορφές αντιμετώπισης των ναρκωτικών. Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Κιλτίδης έχει το λόγο.
     ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Υπουργέ, γνωρίζετε από την εμπειρία σας ως ακαδημαϊκός περισσότερο, ότι η Νέα Δημοκρατία και εγώ προσωπικά επιδείξαμε χρόνο ανοχής υπαρκτό για να αναλάβετε εσείς την πολιτική ευθύνη και στην αντιμετώπιση των ναρκωτικών. Από εκεί και ύστερα όμως, επειδή υπάρχει μια κυβερνητική συνέχεια, ειλικρινά είμαι στη δυσάρεστη θέση να πω, ότι και σήμερα δεν απαντάτε  -όσον αφορά την απάντηση της Κυβερνήσεως και όχι εσείς προσωπικά- στα ερωτήματα.
      Στη Ρόδο έχω πάει τρεις φορές ο ίδιος προσωπικά. Ενημέρωσα την ηγεσία του Υπουργείου επανειλημμένως ότι αυτά που συμβαίνουν δεν τιμούν μια ευνομούμενη πολιτεία. Έχω κάνει επανειλημμένες παραστάσεις και δια του κοινοβουλευτικού ελέγχου, όσον αφορά το πώς αναπτύσσεται το πρόγραμμα από τον ΟΚΑΝΑ, για τη χορήγηση της μεθαδόνης. Και ξαφνικά έρχεται, από την πράγματι άσχημη κατάσταση της Ρόδου, εσπευσμένα  η απόφασή σας –και μέσα σε τέσσερις-πέντε ημέρες βγαίνουν απανωτά τρεις υπουργικές αποφάσεις- να εφαρμοσθεί το πρόγραμμα για τη βουπρενορφίνη από τα νοσοκομεία και δημιουργείται πλέον, πλην της αρνητικής σηματοδότησης που τονίζω στη συγκεκριμένη επίκαιρη ερώτηση, μια σύγχυση. Η μεθαδόνη, όπως γνωρίζετε καλύτερα και από τον καθένα είναι βαρύτερη, δυσκολότερη στη χρήση της. Και έρχεται από ειδικά κέντρα μέσα στην κοινωνία η βουπρενορφίνη από τα νοσοκομεία; Δημιουργούνται δηλαδή και εγείρονται ζητήματα επιστημονικά, αλλά πάνω από όλα πολιτικά.
      Ήθελα να πω, όμως, ότι ένα χρόνο ακριβώς με πρόταση δική μας, της Νέας Δημοκρατίας και εμού προσωπικά, ο ΟΚΑΝΑ έγινε στρατηγικό όργανο, κύριε Υπουργέ. Υπάρχει η εκκρεμότητα του να εκδοθεί η υπουργική απόφαση για τη ναλτρεξόνη, τη χορήγηση των ανταγωνιστών. Δηλαδή αλίμονό μας, αν δεν συμβαδίζουν όλα, αν ο ΟΚΑΝΑ δεν εγερθεί στο ύψος των περιστάσεων ως στρατηγικό όργανο, που χρόνια ολόκληρα θέλαμε, τουλάχιστον κοινή συναινέσει τα δύο μεγάλα κόμματα να δημιουργηθεί και το δημιουργήσαμε. Υπάρχει εκκρεμότητα με τη ναλτρεξόνη και ξαφνικά έρχεται αποσπασματικά μόνο η ενέργεια, η ορθή ενέργεια βεβαίως σαν έναρξη για τη βουπρενορφίνη και υπάρχει μία γενικευμένη σύγχυση.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΚΙΛΤΙΔΗΣ: Ολοκληρώνω.
      Γι’ αυτό πιστεύω ότι η κοινωνία, η οποία έχει τόσο πολύ απαξιώσει την πολιτική και τους πολιτικούς πάλι τελεί εν συγχύσει και θέλει συγκεκριμένα δείγματα καθολικής, παράλληλης ανάπτυξης όλων των δομών με την ποικιλομορφία που έχει ανάγκη το θέμα των ναρκωτικών.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Ευχαριστώ, κύριε Πρόεδρε.
      Εγώ πιστεύω ότι τα σοβαρά προβλήματα θέλουν σοβαρή αντιμετώπιση. Θέλω να σας πω ότι η αντιμετώπιση αυτή περιλαμβάνει μεταξύ των άλλων την επίγνωση μιας πραγματικότητας που δεν μπορεί να την υπερβεί κανείς απλώς με λόγια, αλλά με μια σειρά διαδοχικών πράξεων που πρέπει να γίνουν και γίνονται σε όλο τον κόσμο, με αποτελέσματα τα οποία συγκριτικά δεν είναι καλύτερα από τα δικά μας. Αυτό είναι το ένα.
      Δεύτερον όσον αφορά το στρατηγικό ρόλο του ΟΚΑΝΑ, φυσικό είναι να έχει στρατηγικό ρόλο. Ξέρετε ότι ήμουν πρόεδρος της διακομματικής επιτροπής και ήμουν ακριβώς υπέρμαχος της ανάθεσης αυτού του ρόλου.
      Τρίτον ως προς τη ναλτρεξόνη ήθελα να πω ότι το πιο εύκολο πράγμα είναι ο αποκλειστής αυτός των υποδοχέων να δοθεί στον οποιοδήποτε, παρά το γεγονός ότι έχει και παρενέργειες. Αλλά, κύριε Κιλτίδη, οφείλεται να ξέρετε πάρα πολύ καλά τι κατάχρηση έγινε στο θέμα της ναλτρεξόνης. Δεν είναι η ναλτρεξόνη αυτή καθ’ εαυτή. Είναι η μεθοδολογία που εφαρμόζεται με τη νάρκωση και συνεπάγεται παρενέργειες που μπορεί να οδηγήσουν και σε θάνατο. 
      Το πράγμα δεν είναι διόλου απλό. Εγώ ήμουν εκείνος -και παίρνω την προσωπική ευθύνη- που ανέστειλα μια διαδικασία δημοσίευσης μιας απόφασης, η οποία ήθελε μια επανεξέταση. Πιστεύω ότι το νέο αυτό κείμενο θα βάζει περισσότερο τα πράγματα στη θέση τους.
      Θα ήθελα να πω και κάτι άλλο. Ξέρετε τι γίνεται με το φεντανίλ ή τι γινόταν με το ντορτζέσικ στη Ρόδο. Αν μη τι άλλο, το ξέρουμε από το τι έγινε στη Μόσχα αυτές τις ημέρες. Ογδόντα φορές ισχυρότερο είναι το φεντανίλ από τη μορφίνη και από το φεντανίλ, δέκα φορές πιο ισχυρή είναι η διαθερμική μορφή του δηλαδή οκτακόσιες φορές ισχυρότερα από τη μορφίνη. Καταλαβαίνετε τι κίνδυνοι υπήρχαν από τη συνέχιση αυτής της κατάστασης.
      Θα πω και κάτι άλλο τελευταίο. Εσείς ο ίδιος στις 11 Ιουνίου λέγατε στην επίκαιρη ερώτησή σας, γιατί καθυστερεί απαράδεκτα η χορήγηση και άλλων μορφών υποκαταστάτων. Θα έπρεπε κατά κάποιο τρόπο να εκφράσετε τις ευχαριστίες σας για το ότι εν τέλει έγινε.
      ΚΩΝΣΤΑΝΤΙΝΟΣ ΚΙΛΤΙΔΗΣ: Τη στιγμή που ξέρουν ότι θα τη δώσουν τη βουπρενορφίνη;
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Ξέρουν πως θα τη δώσουν και τη δίνουν σωστά. Και δίνουν τη βουπρενορφίνη με τους πιο σωστούς όρους από οποιαδήποτε άλλη χώρα της Ευρώπης. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Άποψή μας.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Σας πληροφορώ, λοιπόν, ότι είναι και θα γίνουν οι πιο σωστοί, διότι ξέρετε ότι στη Γαλλία κυρίως αλλά και στη Γερμανία τη δίνουν από τα φαρμακεία. Στην Ελλάδα η βουπρενορφίνη χορηγείται στη Ρόδο με ορισμένα κριτήρια και από μία ομάδα ειδικών γιατρών.
	Σας ευχαριστώ.
	ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 72/29-10-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση λειτουργικών προβλημάτων σχολείων του Νομού Καρδίτσας.
	Η επίκαιρη ερώτηση του κυρίου συναδέλφου έχει ως εξής:
      «Πολλά και οξυμμένα παραμένουν τα προβλήματα στα Γυμνάσια, Λύκεια, ΤΕΕ του Νομού Καρδίτσας αρκετό διάστημα μετά την έναρξη της σχολικής χρονιάς. Όπως αναφέρει σε επιστολή της η ΕΛΜΕ Καρδίτσας χρειάζεται να προσληφθούν άμεσα είκοσι επτά τουλάχιστον αναπληρωτές καθηγητές και αρκετοί ωρομίσθιοι, για να μπορέσουν όλα τα σχολεία του νομού να λειτουργήσουν με πλήρες πρόγραμμα. Ενδεικτικά αναφέρεται η περίπτωση του 2ου ΤΕΕ όπου στο τμήμα κομμωτικής λόγω έλλειψης καθηγητών είναι ακάλυπτες ενενήντα διδακτικές ώρες ειδικότητας. Πρόβλημα υπάρχει και με την έλλειψη βιβλίων, ιδιαίτερα στα ΤΕΕ, ενώ είναι αναγκαία η άμεση αποστολή υλικών, εργαλείων, μηχανημάτων και εποπτικών μέσων για τον εξοπλισμό των ΤΕΕ, Γυμνασίων και Λυκείων του νομού. Ακόμα χρειάζεται να διοριστούν άμεσα γραμματείς, επιστάτες και φύλακες για τα σχολεία όπου δεν υπάρχουν.
      Επιπλέον η ΕΛΜΕ ζητά να δρομολογηθεί η κατασκευή του 3ου Λυκείου Καρδίτσας και η μελέτη για την κατασκευή του Μουσικού Σχολείου.
      Ερωτάται ο κύριος Υπουργός τι μέτρα προτίθεται να πάρει η Κυβέρνηση για τη λύση των προβλημάτων που υπάρχουν στα σχολεία του Νομού Καρδίτσας;»
      Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
      Κύριε Υφυπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, η σχολική χρονιά 2002-2003 ξεκίνησε για όλα τα σχολεία της Ελλάδα, φυσικά και για την Καρδίτσα, με τις καλύτερες προϋποθέσεις. Αυτό είναι αποδεκτό και ομολογείται τόσο από τους γονείς όσο και από τους εκπαιδευτικούς. Γενικότερα υπάρχει αυτή η αίσθηση, γιατί αυτή είναι και η πραγματικότητα, ότι είχαμε φέτος έναρξη της σχολικής χρονιάς με τις καλύτερες προϋποθέσεις.
      Όσον αφορά το εκπαιδευτικό προσωπικό, θα ήθελα να πω ότι, πριν από τον αγιασμό, ακόμα και οι αναπληρωτές για τα λειτουργικά κενά βρίσκονταν στα σχολεία μας.
      Όσον αφορά το εκπαιδευτικό υλικό θα ήθελα να πω ότι τα βιβλία είχαν σταλεί με βάση τους αριθμούς, που είχαν δώσει στον προγραμματισμό τους τα σχολεία από όλη τη χώρα. Έτσι, λοιπόν, πριν από την έναρξη των μαθημάτων οι χίλιοι εκατόν δεκαοκτώ τίτλοι των βιβλίων βρίσκονταν σε όλα τα σχολεία της Ελλάδας. Παρατηρήθηκαν κάποιες, θα έλεγα, ελλείψεις σε περιορισμένο αριθμό βιβλίων, που οφείλονται στον προγραμματισμό, που έκαναν κάποια σχολεία. 
      Συνεπώς είναι μία χρονιά -και το επισημαίνω ξανά- από τις καλύτερες. Σε αυτήν τη χρονιά, που είναι μία κατάκτηση των εκπαιδευτικών και της ελληνικής κοινωνίας, με την προσπάθεια που έκανε το Υπουργείο Παιδείας δεν θεωρώ ορθό να δημιουργούμε εντυπώσεις, οι οποίες δεν έχουν βάση και δεν ανταποκρίνονται στην πραγματικότητα.
      Προτού αναφερθώ στα λειτουργικά κενά του Νομού Καρδίτσας, θα ήθελα να πω γενικότερα ότι ο Νομός Καρδίτσας, όσον αφορά τα εκπαιδευτικά πράγματα, είναι ένας από τους καλύτερους νομούς τόσο σε εκπαιδευτικό προσωπικό όσο και στα εργαστήρια, τους εξοπλισμούς και τις υποδομές του. Παρ’ όλα αυτά εγώ δέχομαι από κάποιον συνάδελφο να επισημαίνει τις αδυναμίες, τις δυσκολίες και τα προβλήματα, για να βελτιώνουμε τα πράγματα. Όμως, δεν είναι σωστό να γενικεύουμε μ΄ έναν τρόπο απαξιωτικό, που δεν ανταποκρίνεται στην πραγματικότητα. 
      Συγκεκριμένα για τα λειτουργικά κενά θα ήθελα να πω ότι δεν ξεπερνoύν τα τέσσερα κενά αυτήν τη στιγμή σε αυτόν το νομό. Παρ’ όλα αυτά με κάποιους συμπληρωματικούς διορισμούς αναπληρωτών καλύφθηκαν και αυτά.
      Έρχομαι τώρα στο θέμα των βιβλίων. Αναζητώντας να δούμε τι συνέβη εκεί, έχω να παρατηρήσω και θέλω να ενημερώσω τον κύριο συνάδελφο και την Εθνική Αντιπροσωπεία, ότι ο πρόεδρος και ο γραμματέας της ΕΛΜΕ, που είναι και οι δύο διευθυντές σε Τεχνικά Επαγγελματικά Εκπαιδευτήρια, οι ίδιοι ζήτησαν με καθυστέρηση βιβλία, τα οποία εκείνοι όφειλαν να ζητήσουν νωρίτερα. Εγώ δέχομαι ότι ο πρόεδρος και ο γραμματέας της ΕΛΜΕ, που είναι διευθυντές τεχνικών σχολείων, ζήτησαν καθυστερημένα βιβλία. Από τη στιγμή που ενημερώθηκε το Υπουργείο Παιδείας και ο Οργανισμός Εκδόσεων Διδακτικών Βιβλίων, εντός δέκα ημερών είχαν πάει και τα συμπληρωματικά βιβλία.
       Έτσι, λοιπόν, μια τέτοια διαμαρτυρία που γενικεύει, απαξιώνει και υπονομεύει σημαντικά μία προσπάθεια τόσων πολλών εκπαιδευτικών και του Υπουργείου Παιδείας, νομίζω ότι αδικεί. Θα συνεχίσω στη δευτερολογία μου.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Εμείς δεν θέλουμε να φάμε το δίκαιο του Υπουργείου Παιδείας. Πραγματικά, κάποιες βελτιώσεις συγκριτικά με πέρσι υπήρξαν, αλλά και πέρσι και πρόπερσι ήταν τόσο μεγάλες οι δυσκολίες που και φέτος, ακόμη και αν μετριάστηκαν, υπήρξαν σοβαρότατα προβλήματα και στην Καρδίτσα και σε ολόκληρη την Ελλάδα.
      Έχω μία επιστολή της ΕΛΜΕ Καρδίτσας από τις 8 Οκτωβρίου, που λέει ότι έλειπαν σαράντα δύο αναπληρωτές. Ένα μήνα μετά την έναρξη του σχολείου έλειπαν σαράντα δύο αναπληρωτές καθηγητές. Αρκετές ημέρες αργότερα, στον ενάμιση μήνα και κάτι παραπάνω, όταν κάναμε την ερώτηση, οι αναπληρωτές που έλειπαν ήταν είκοσι επτά. Εσείς έρχεσθε και μας λέτε ότι συμπληρώθηκε. Δεν συμπληρώθηκε όλος ο αριθμός. Χθες, σήμερα έπιασαν δουλειά οι είκοσι και έμειναν επτά κενές θέσεις. Δηλαδή, έχουμε δύο μήνες και ακόμα λείπουν ορισμένα άτομα. Και το ότι τους φέρατε χθες, κυριακάτικα και σήμερα πιάσαν δουλειά σημαίνει ότι είναι άμοιρο ευθυνών το Υπουργείο; Εγώ σας λέω εντάξει, έστω και να καλύφθηκαν οι θέσεις. Μα, μετά από δύο μήνες; 
      Στο ΤΕΕ για το οποίο γίνεται λόγος ήρθε καθηγητής μαθηματικών μετά από ενάμιση μήνα. Τα παιδιά έχασαν τα μαθήματα για ενάμιση μήνα. Και το μάθημα των μαθηματικών είναι κρίσιμο για να μπορέσουν να ανταγωνισθούν τους υπόλοιπους ενόψει των πανελλήνιων εξετάσεων.
      Όσον αφορά τα βιβλία θα σας απαντήσουν οι διευθυντές, ο πρόεδρος και ο γραμματέας της ΕΛΜΕ, που λέτε ότι φταίνε οι ίδιοι. Εγώ γνωρίζω ότι λείπουν τέσσερα βιβλία ειδικοτήτων και λείπουν και τώρα. Δε λύθηκε το ζήτημα, γιατί εσείς –αν κατάλαβα καλά- μας είπατε ότι λύθηκε. 
      Όχι μόνο στο ΤΕΕ της Καρδίτσας, σε όλα τα ΤΕΕ αλλά και στα γυμνάσια και λύκεια υπάρχει σοβαρό ζήτημα με τα μηχανήματα, εποπτικά μέσα και με την κτιριακή υποδομή. Δεν μας είπατε τίποτα για το Γ΄ Λύκειο Καρδίτσας, αν θα δρομολογηθεί η κατασκευή του και τι θα γίνει με την κατασκευή του μουσικού σχολείου. Δεν μας είπατε επίσης πού θα πάει αυτή η υπόθεση με επιστάτες, φύλακες και γραμματείς, όπου όταν βγαίνει κάποιος στη σύνταξη δεν αντικαθίσταται ποτέ και στην Καρδίτσα και αλλού. Έτσι, μειώνεται ο αριθμός των εργαζομένων που είναι απαραίτητοι σε αυτές τις δουλειές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Υπάρχουν σοβαρότατα προβλήματα. Να κρίνουμε τη δουλειά του Υπουργείου με βάση τις ανάγκες της εκπαίδευσης και όχι με το τι γινόταν πέρσι και αν σήμερα βελτιώθηκε 5% ή 10% και λέτε ότι λύθηκαν τα προβλήματα.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Σκυλλάκο, ολοκληρώσατε.
      Ο κύριος Υπουργός έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Δεν βελτιώθηκε 5% με 10%, βελτιώθηκε 95%, κύριε συνάδελφε. Αυτή είναι η αλήθεια και μάλιστα θέλω εδώ να σχολιάσουμε το ότι στην Καρδίτσα –όπως είπατε- λείπουν οι καθηγητές. Δεν είναι έτσι. Υπήρχαν καθηγητές, υπήρχαν άδειες οι οποίες προέκυψαν μετά τους διορισμούς, μετά από την κάλυψη όλων των κενών θέσεων και οφείλουμε αυτό να το κάνουμε γνωστό στην Εθνική Αντιπροσωπεία. Δεν είναι ότι όλον αυτόν τον καιρό λείπουν οι εκπαιδευτικοί. Κάποιος πήρε εκπαιδευτική άδεια, κάποια κυρία πήρε άδεια για επαπειλούμενη κύηση κ.ο.κ. Έτσι προέκυψαν και άλλα κενά, τα οποία και αυτά καλύφθηκαν.
      Βέβαια, εγώ θέλω να σας πω το εξής: Επειδή εσείς είσθε ένα έμπειρο στέλεχος εδώ στην Εθνική Αντιπροσωπεία, γνωρίζετε για όλη την Ελλάδα και έχετε μία εικόνα. Πέρυσι είχατε κάνει πάνω από εκατό ερωτήσεις εδώ στη Βουλή όσον αφορά προβλήματα και δυσκολίες στα σχολεία και φέτος νομίζω ότι είναι η τέταρτη ή η πέμπτη. Άρα, λοιπόν, ακόμη και η πυκνότητα των ερωτήσεων που καταθέσατε δείχνει ότι δεν υπάρχουν τα προβλήματα τα οποία αναπτύξατε στην ερώτηση.
      Παρ’ όλα αυτά όμως θέλω να προχωρήσω και να δώσω δύο τρία στοιχεία ακόμη.
      Όσον αφορά την επιμόρφωση που αναφέρατε, η εισαγωγική επιμόρφωση έχει γίνει και αφορούσε πενήντα περίπου εκπαιδευτικούς νεοδιόριστους στο Νομό Καρδίτσας. Η πρώτη φάση έχει ολοκληρωθεί και συνεχίζεται.
      Δεύτερον, σχετικά με τα προγράμματα επιμόρφωσης, όσον αφορά από την κοινωνία της πληροφορίας, πάνω στις νέες τεχνολογίες και στην πληροφορική συνεχίζονται αυτά τα προγράμματα τα οποία αφορούν πάρα πολλούς εκπαιδευτικούς. Είναι ογδόντα επτά προγράμματα επιμόρφωσης σαράντα οκτώ ωρών, για οκτακόσιους ενενήντα πέντε περίπου εκπαιδευτικούς που γίνονται πάλι σ΄ αυτήν την περιοχή.
      Θέλω ακόμη να σας δώσω ορισμένα στοιχεία, όσον αφορά τα εργαστήρια. Ο εξοπλισμός των εργαστηρίων πληροφορικής στα έξι ΤΕΕ που έχουμε στο Νομό Καρδίτσας είναι από τα καλύτερα ΤΕΕ που έχουμε στη χώρα. Καλύπτονται λοιπόν σχεδόν σε όλα τα ΤΕΕ και στα λύκεια σε μεγάλο βαθμό και υπάρχουν μικρές ελλείψεις στο δημοτικό και σε ορισμένα γυμνάσια, τα οποία και αυτά καλύπτονται με καλύτερους δείκτες απ’ό,τι έχουμε σε άλλους νομούς.
      Άρα, λοιπόν, δεν πρόκειται για μία περιοχή εγκαταλελειμμένη. Πρόκειται για μία περιοχή, όπου και ο εξοπλισμός και το εκπαιδευτικό προσωπικό  και το εκπαιδευτικό υλικό υπήρχαν πριν από τον αγιασμό.  Αυτή είναι η πραγματικότητα. Το γνωρίζουν στην Καρδίτσα, μόνο που ο Πρόεδρος και ο Γραμματέας της ΕΛΜΕ, που τυχαίνουν να είναι και διευθυντές, έδωσαν αργότερα τα στοιχεία. Εγώ, δέχομαι την κριτική, αλλά να την εστιάσουμε σε πραγματικά στοιχεία. Ευχαριστώ πολύ. 
      ΑΝΤΩΝΗΣ ΣΚΥΛΛΑΚΟΣ: Για του μουσικό σχολείο δεν μας είπατε. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμό 9-7/30-9-02 επερώτηση των Βουλευτών της Νέας Δημοκρατίας κυρίων Γεράσιμου Γιακουμάτου, Νικολάου Αγγελόπουλου, Παναγιώτη Μπούρα, Παναγιώτη Αδρακτά, Σπύρου Σπύρου, Κωνσταντίνου Κιλτίδη, Απόστολου Ανδρεουλάκου, Ελευθέριου Παπαγεωργόπουλου, Γεωργίου Κωνσταντόπουλου, Νικολάου Λέγκα, Γεωργίου Καρασμάνη και Νικήτα Κακλαμάνη, προς τον Υπουργό Εργασίας και Κοινωνικών Ασφαλίσεων σχετικά με την υγιεινή και την ασφάλεια στους χώρους εργασίας. Για τη συζήτηση της επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Α΄ Αθηνών, κ. Νικήτας Κακλαμάνης, από το Κομμουνιστικό Κόμμα Ελλάδας ορίζεται ο Βουλευτής κ. Δημήτριος Τσιόγκας και από το Συνασπισμό της Αριστεράς και της Προόδου ορίζεται ο Βουλευτής κ. Γεώργιος Αμπατζόγλου.
      Το λόγο έχει ο πρώτος των επερωτώντων ο κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, η ποιότητα των συνθηκών εργασίας αποτελεί βασικό στοιχείο εξανθρωπισμού της εργασίας και πρέπει να αποτελεί πρώτιστη προτεραιότητα κάθε ευνομούμενης πολιτείας. Τα τελευταία χρόνια, όμως, που κυβερνά το ΠΑΣΟΚ των εκσυγχρονιστών, κύριο σύνθημά σας παντού είναι να λέτε «ισχυρή Ελλάδα». Μόνο που η σωρεία ατυχημάτων και μάλιστα θανατηφόρων έρχεται να επιβεβαιώσει ότι η ανθρώπινη ζωή στη δική σας ισχυρή Ελλάδα δεν αξίζει και πάρα πολλά μπροστά στο κέρδος κάποιων. Και το λέω αυτό γιατί; Διότι έχουμε αύξηση της τάξεως 48% στα θανατηφόρα εργατικά ατυχήματα το 2001. Αυτή η τραγική εξέλιξη αποδεικνύει πρώτον την αδράνεια της Κυβέρνησης και δεύτερον πολιτικής βούλησης, προς την κατεύθυνση του επαρκούς ελέγχου της τήρησης των κανόνων και της υγιεινής για την ασφάλεια των εργαζομένων. Και δεν τα λέει αυτά η Νέα Δημοκρατία. Είναι στοιχεία διαθέσιμα σε σας και τα γνωρίζετε καλά, ότι η Ευρωπαϊκή ‘Ενωση κατατάσσει τη χώρα μας και εδώ στην τελευταία θέση. Στον τομέα δε των ελέγχων για την τήρηση των κανόνων ασφαλείας, η Ελλάδα κατέχει την τελευταία θέση. Κατά μέσο όρο, κυρίες και κύριοι συνάδελφοι, σε χίλιους άνδρες εργαζόμενους αντιστοιχούν δεκαπέντε εργατικά ατυχήματα και σε χίλιες γυναίκες εργαζόμενες πέντε εργατικά ατυχήματα. Ανεξαρτήτου φύλλου ο μέσος όρος είναι έντεκα ατυχήματα κάθε χίλιους εργαζόμενους. Τα περισσότερα ατυχήματα, κύριε Υπουργέ, εντοπίζονται στις κατασκευές με ποσοστό 25,4%. Πέρυσι αγαπητοί συνάδελφοι από τα πέντε χιλιάδες εκατόν πενήντα πέντε εργατικά ατυχήματα που δηλώθηκαν στο Υπουργείο Εργασίας, τα εκατόν ογδόντα οκτώ ήταν θανατηφόρα. Το 2000, πάλι με τα διαθέσιμα στοιχεία  επίσημα ήταν εκατόν είκοσι επτά ατυχήματα θανατηφόρα από τα τέσσερις χιλιάδες τριάντα δύο. Και το 1999 ήταν εκατόν δεκαεπτά θανατηφόρα ατυχήματα. Διαπιστώνει κανείς εδώ ότι κάθε χρόνο έχουμε, κύριε Υπουργέ –προς Θεού- ανοδική τάση των θανατηφόρων εργατικών ατυχημάτων. Από εκατόν είκοσι επτά που ήταν το 2000, εκατόν ογδόντα οκτώ. Τι άλλο θέλετε; Τι πρέπει να γίνει επιτέλους; Μεταξύ δε αυτών των ετών 2000 και 2001, είχαμε αύξηση των εργατικών ατυχημάτων κατά 27,8% και των θανατηφόρων κατά 48%.
      Θα περίμενε κανείς ότι, με την εξέλιξη της τεχνολογίας σε όλους τους τομείς της παραγωγικής δραστηριότητας και την αυτοματοποίηση της παραγωγικής δραστηριότητας, οι παραπάνω αριθμοί θα ήταν σημαντικά μειωμένοι χρόνο με το χρόνο. Δυστυχώς, όμως, κύριε Υπουργέ, κάτι τέτοιο δε συμβαίνει. 
      Πρέπει να προσεχθεί και το «νεωτερίστικο» είδος των εργατικών θανατηφόρων ατυχημάτων και αυτό αφορά τους  δικυκλιστές εργαζόμενους στη διανομή φαγητού. Αυτό είναι ένα καινούριο επάγγελμα, όπως και οι εργαζόμενοι στις ταχυμεταφορές. Κι εκεί έχουμε πάρα πολύ μεγάλο ποσοστό θανάτων.
      Όμως, τα θανατηφόρα ατυχήματα δεν περιορίζονται μόνο στον ιδιωτικό τομέα. Αυξάνονται ραγδαία ακόμα και εντός των δημοσίων επιχειρήσεων και των έργων που κατασκευάζονται με ευθύνη του δημοσίου με δημόσιο χρήμα. Πρόσφατο παράδειγμα αποτελούν οι τραγικοί θάνατοι που κατεγράφησαν εντός των ολυμπιακών εργοταξίων. 
      Κύριε Υπουργέ, μόνο στο Ολυμπιακό Χωριό είχαμε φέτος τέσσερις θανάτους. Ουκ έστιν αριθμός στη Μεγαλόπολη, στη ΔΕΗ και παντού, για να μην πάρω την άλλη κραυγαλέα περίπτωση για τον ευτελισμό της ανθρώπινης ζωής. Γι’ αυτό μιλά καλύτερα απ’ οτιδήποτε ο αριθμός των νεκρών εργαζομένων στη ναυπηγοεπισκευαστική ζώνη του Περάματος, εκεί όπου κάθε μέρα μπορεί να είναι η τελευταία για τον εργαζόμενο τεχνίτη ή εργάτη, που, για να εξασφαλίσει το μεροκάματο σε έναν κλάδο που μαστίζεται από την ανεργία, δέχεται τους όρους δουλειάς ή δουλείας, θα έλεγα καλύτερα, που του επιβάλλουν.
      Ενώ συμβαίνουν αυτά, θα μου επιτρέψετε να κάνω δύο παρατηρήσεις. Άραγε το υφιστάμενο ασφαλιστικό και εργασιακό πλαίσιο είναι τέτοιο, ώστε να αποθαρρύνει τον εργοδότη να δηλώσει το ατύχημα, αλλά και τον εργαζόμενο να το καταγγείλει; Ναι, σύμφωνα με τις παρατηρήσεις των αρμοδίων κοινοτικών οργάνων, αλλά και με βάση τις εκτιμήσεις των παραγόντων, είναι σίγουρο, κύριε Υπουργέ, ότι στην Ελλάδα δηλώνεται λιγότερο από το 65% των εργατικών ατυχημάτων, όταν στην υπόλοιπη Ευρώπη η εικόνα είναι τελείως διαφορετική.
      Εδώ, κύριε Υπουργέ, με την πολιτική ηγεσία και με την πολιτική ευθύνη που διαθέτετε, ο εργαζόμενος φοβάται να καταγγείλει την έλλειψη των μέτρων ασφαλείας είτε κατά τη μεταφορά του στην εργασία είτε, πολύ περισσότερο, κατά την άσκηση της εργασίας του, γιατί αυτό μπορεί να έχει επιπτώσεις στην εργασία του. Η προστασία του νόμου σ’ αυτές τις περιπτώσεις είναι ανύπαρκτη. Η ευθύνη του κράτους είναι ανύπαρκτη. 
      Σήμερα το πρωί εμφανίστηκα σε κάποιο τηλεοπτικό κανάλι με κάποιον αστυνομικό που απώλεσε το δεξί του χέρι και, ενώ ήταν παθών εν υπηρεσία, όχι μόνο υποβιβάστηκε μισθολογικά, αλλά εξαναγκάστηκε και σε παραίτηση από τα Σώματα Ασφαλείας. Βέβαια, αυτό δεν είναι δικό σας θέμα, αλλά είναι λαμπρό πεδίο για την Κυβέρνηση να κάνετε δεκτή στο νομοσχέδιο την τροπολογία στην πρόταση νόμου που έχουμε καταθέσει, ότι δηλαδή οι ένστολοι εν υπηρεσία θα πρέπει να παίρνουν σύνταξη με καταληκτικό βαθμό. Να, λοιπόν, πώς μπορείς να δώσεις ψυχισμό σ’ αυτούς που είναι παθόντες εν υπηρεσία.
      Κύριε Υπουργέ, πέρα από την ανθρώπινη ζωή, που είναι το πολυτιμότερο αγαθό, μη σας ξεφεύγει ότι το ετήσιο κόστος που προκαλούν στο ΙΚΑ μόνο τα εργατικά ατυχήματα ξεπερνά τα 20 δισεκατομμύρια. Κύριε Υπουργέ, θα σας καταθέσω τον πίνακα του ΙΚΑ, όπου σαφέστατα και ξεκάθαρα μιλάει για συντάξεις αναπηρίας, για εργατικά ατυχήματα, για ιατρική, φαρμακευτική, νοσοκομειακή περίθαλψη, γενικά έξοδα ύψους άνω των 20 δισεκατομμυρίων. Καταθέτω τον πίνακα για τα Πρακτικά.
      (Στο σημείο αυτό ο Βουλευτής κ. Γεράσιμος Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Οι αντιασφαλιστικές ρυθμίσεις σας, τα εργατικά ατυχήματα, τα τροχαία ατυχήματα πράγματι έχουν οδηγήσει σε ένα υπέρογκο και πολυδάπανο έξοδο την κοινωνική ασφάλιση. Αυτή είναι η πρώτη μου παρατήρηση.
      Θα ήθελα να κάνω μία δεύτερη παρατήρηση, κύριε Υπουργέ. Κι εσείς ο ίδιος έχετε επισημάνει και έχετε πει επανειλημμένως, όπως και οι προκάτοχοί σας, ότι η ασφάλεια στους χώρους εργασίας είναι ελλιπέστατη. Άλλωστε, μόλις πριν από λίγες μέρες ανακοινώθηκε με αφορμή τον ετήσιο απολογισμό του ΣΕΠΕ ότι όλες οι επιχειρήσεις θα πρέπει να διαθέτουν γιατρό εργασίας.
      Είναι χαρακτηριστικό, κύριε Υπουργέ, ότι οι γιατροί εργασίας απασχολούνται μόνο σε πεντακόσιες σαράντα δύο επιχειρήσεις και αυτοί είναι τριάντα πέντε γιατροί. Από τις πεντακόσιες πενήντα οκτώ χιλιάδες επιχειρήσεις είναι μόνο τριάντα πέντε γιατροί.  
      Και θα ήθελα, κύριε Υπουργέ, να μου απαντήσετε με στοιχεία για να δούμε αν  το κράτος είναι νόμιμο ή παράνομο. Το Υπουργείο Εργασίας και Ασφαλίσεων έχει γιατρό εργασίας και τεχνικό ασφαλείας; Και σας απαντώ ότι το Υπουργείο Εργασίας και Ασφαλίσεων δεν έχει γιατρό εργασίας και τεχνικό σύμβουλο. Πώς, λοιπόν, περιμένετε πραγματικά το ΣΕΠΕ να έλθει και να προλάβει τα ατυχήματα και την πρόληψη στην υγεία;
      Είναι σημαντικό να υπάρξει κατά προτεραιότητα μια ολοκληρωμένη πολιτική στον τομέα της πρόληψης των ατυχημάτων και γενικότερα στο θέμα της υγιεινής και της ασφάλειας σε όλους τους χώρους και τα είδη εργασίας, από το γιαπί μέχρι την υπαίθρια απασχόληση του αγρότη, μέχρι ακόμα και το κλιματιζόμενο γραφείο ενός στελέχους μιας εταιρείας. Όμως τα ερωτήματα που προκύπτουν για σας γι’ αυτήν την πολιτική αμέλεια με τραγική εγκληματική ευθύνη είναι αμείλικτα.
      Πρώτον, γιατί δεν ελέγχονται επαρκώς οι συνθήκες εργασίας σε όλους τους τομείς ευθύνης του Υπουργείου Εργασίας και του ΣΕΠΕ; Μη μου πείτε ότι έχουν τριπλασιαστεί οι έλεγχοι γιατί έχετε τριπλασιάσει το προσωπικό. Θα σας ρωτήσω και θα μου απαντήσετε απόλυτα. ΄Εχετε εισπράξει κανένα πρόστιμο απ’ αυτά που έχουν επιβληθεί; 
      Παρακαλώ, κύριε Υπουργέ, να μου καταθέσετε τα στοιχεία πόσα πρόστιμα έχουν καταγραφεί και πόσα έχει εισπράξει το Υπουργείο που δεν έχει ούτε γιατρό εργασίας ούτε τεχνικό ασφάλειας;
      Δεύτερον, γιατί ενώ είναι υποχρεωτική η παρουσία του γιατρού εργασίας από το συμβούλιο ασφαλείας δεν υπάρχει; 
      Απόδειξη αυτών που λέω είναι ότι σήμερα που μιλάμε απεργεί ο σύλλογος τεχνικών και υγειονομικών επιθεωρητών του ΣΕΠΕ. Και το αίτημά τους είναι η μη  συνεχής υποβάθμιση του έργου της τεχνικής και υγειονομικής επιθεώρησης. Ζητούν την αποτελεσματικότητα και αναβάθμιση των υπηρεσιών και του ρόλου των επιθεωρήσεων εργασίας. Συμπτωματική βέβαια πρέπει να είναι αυτή η απεργία σήμερα που συζητάμε τη συγκεκριμένη επερώτηση. 
      Τρίτο αμείλικτο ερώτημα είναι το εξής. Γιατί δεν υποχρεώνετε να παρέχουν μέσα ατομικής προστασίας όπως χρήση ανακλαστικών για τους μοτοσυκλετιστές όπως γιλέκο, κράνος, υποδήματα κλπ. από τους εργοδότες προς τους εργαζόμενους;
      Τέταρτο. Γιατί δεν καθιστάται υποχρεωτική η ενημέρωση, η εκπαίδευση και η γραπτή εκτίμηση του επαγγελματικού κινδύνου; 
      Είναι πολύ απλό, κύριε Υπουργέ, και θα σας διευκολύνω καταθέτοντας έναν πίνακα όπου υπάρχουν τα αίτια και οι προκλήσεις για ατυχήματα σε οικοδομές και τεχνικά έργα.
      Ακούστε, κύριοι συνάδελφοι. Πτώσεις προσώπων από ύψη, σαράντα εφτά θάνατοι. Πτώσεις προσώπων στο αυτό επίπεδο, δύο θάνατοι. Γλιστρήματα και καταρρεύσεις –υποχωρήσεις τέσσερις θάνατοι. Αυτά είναι σε ένα έτος. Κατάρρευση κτιρίων, τοίχων κλπ., τέσσερις θάνατοι.
      Εύχομαι, κύριε Υπουργέ, τώρα που είναι και επίκαιρο στο Σαν Τζουλιάνο που έγινε το ατύχημα με το σχολείο που θρηνήσαμε είκοσι έξι μικρά παιδιά, τουλάχιστον στα σχολεία  να είσθε πιο αυστηροί. Διότι όταν έχουμε τέσσερις θανάτους χωρίς να έχουμε ακραία φαινόμενα όπως ο σεισμός αντιλαμβάνεται κανείς τι θα γίνει.
      Καταθέτω στα Πρακτικά τον πίνακα για να δείτε ότι αν τα εντοπίσουμε μπορούμε να θεραπεύσουμε τα αίτια των ατυχημάτων. 
      (Στο σημείο αυτό ο Βουλευτής κ.Γ. Γιακουμάτος καταθέτει για τα Πρακτικά τον προαναφερθέντα πίνακα  ο οποίος  βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πέμπτον, γιατί στο δημόσιο τομέα και στους οργανισμούς αν και υπάρχει υποχρέωση από το 1989 το δημόσιο και οι οργανισμοί του να ορίσουν τεχνικούς ασφαλείας και γιατρούς εργασίας, γιατί δεν έχουν συσταθεί ακόμα εσωτερικές υπηρεσίες προστασίας και πρόληψης του πολίτη; Αλλά τι περιμένουμε αφού το ίδιο το Υπουργείο Εργασίας δεν έχει τεχνικό ασφάλειας και γιατρό εργασίας; 
      Είναι χαρακτηριστικό ότι το Υπουργείο Εργασίας και οι εποπτευόμενοι οργανισμοί ΟΕΚ, ΟΑΕΔ, ασφαλιστικοί οργανισμοί, δεν έχουν γιατρό εργασίας, ούτε τεχνικό ασφαλείας. Ζητάτε λοιπόν από τον ιδιώτη, απ’ αυτόν που έχει στόχο το κέρδος να έχει γιατρό εργασίας και τεχνικό ασφαλείας όταν το δημόσιο δεν διαθέτει; Τα θέματα υγιεινής και ασφάλειας των εργαζομένων στον δημόσιο τομέα είναι υποβαθμισμένα. 
      Δεν θέλω να κάνω μονότονη κριτική. Η Νέα Δημοκρατία με αίσθημα ευθύνης και χρέους προς τον ΄Ελληνα εργαζόμενο θα καταθέσει προτάσεις. Πρώτον, επιτέλους, κύριε Υπουργέ, ελάτε να προστατεύσουμε τη ζωή του ΄Ελληνα εργάτη και να δημιουργήσουμε με τη συμμετοχή του κράτους και των κοινωνικών εταίρων ένα Εθνικό Κέντρο Επιμόρφωσης και πρόληψης των εργατικών ατυχημάτων. ΄Ετσι θα ωφεληθεί τα μέγιστα και η ελληνική κοινωνία. Θα, ωφεληθούμε όμως και οικονομικά. 
      Δεύτερον, πρέπει να αναβαθμίσουμε τις υπηρεσίες του Σώματος Επιθεώρησης Εργασίας με τη διάθεση πιστώσεων, την εξασφάλιση υλικοτεχνικής υποδομής, με τη συνδρομή διοικητικής και νομικής στήριξης με την αξιοκρατία και με τη δυνατότητα ίσων ευκαιριών στους επιθεωρητές εργασίας. Δεν μπορεί ένας εργαζόμενος παθών εν υπηρεσία να μην έχει νομική κάλυψη και να τρέχει να πληρώνει απ’ αυτά που δεν έχει στους δικηγόρους.
      Αυστηρό έλεγχο εφαρμογής της εργατικής νομοθεσίας. Νόμοι υπάρχουν αλλά δεν εφαρμόζονται. Ενημέρωση και εκπαίδευση εργοδοτών και εργαζομένων. Εκσυγχρονισμός του θεσμικού πλαισίου αναγνώρισης και καταγραφής των επαγγελματικών ασθενειών. Γιατί να μη δημιουργήσουμε την ιατρική εργασίας με έδρα στο πανεπιστήμιο και στα ΤΕΙ; ΄Ενταξη των θεμάτων υγιεινής και ασφάλειας των εργαζομένων σε όλες τις βαθμίδες της εκπαίδευσης. Ένα τρισεκατομμύριο δραχμές δαπάνησε η Κυβέρνηση το 2001 για το Εθνικό Σχέδιο για την Απασχόληση, για κατάρτιση και εκπαίδευση. Ας βάλουμε στην πρωτοβάθμια και δευτεροβάθμια παιδεία το θέμα με στόχο την απόκτηση γνώσεων αλλά και την απόκτηση θετικής κουλτούρας πριν από την ένταξη του πολίτη στην παραγωγική διαδικασία. 
      Τέλος, πρέπει να θεσπιστούν κίνητρα στις επιχειρήσεις για παρεμβάσεις στην παραγωγική διαδικασία και για τον εκσυγχρονισμό του εξοπλισμού τους με στόχο όχι μόνο την παραγωγή, αλλά και τη βελτίωση των συνθηκών εργασίας των εργαζομένων. Εάν υλοποιηθούν αυτά, θα μπορούμε να λέμε ότι η απασχόληση σε μια φιλελεύθερη κοινωνία, η απασχόληση με φιλελεύθερη προοπτική δημιουργεί την ελπίδα στον εργαζόμενο να ξεκινά το πρωί για τη δουλειά του, χωρίς να φοβάται ότι δεν θα επιστρέψει. Ευελπιστώ, κύριε Υπουργέ, ότι αυτές τις προτάσεις για καλό του Έλληνα εργαζόμενου και της ελληνικής κοινωνίας θα τις ακούσετε και θα τις συναποδεχθείτε.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Υπουργέ, το νομοθετικό πλαίσιο το οποίο υφίσταται στη χώρα μας για την υγιεινή και ασφάλεια και μόνο στα πλαίσια του Εργατικού Δικαίου, απαρτίζεται από εκατόν σαράντα νόμους, προεδρικά διατάγματα και από υπουργικές αποφάσεις. Παρά το ισχυρό νομοθετικό πλαίσιο που υπάρχει, έχουμε την τραγικότητα των αριθμών που ανέφερε πριν ο κ. Γιακουμάτος.
      Θέλω να προσθέσω τα εξής: Τα τελευταία δύο χρόνια στη χώρα μας συμβαίνει στο σύνολο της οικονομικής μας ζωής ένα εργατικό ατύχημα κάθε δεκαπέντε λεπτά και ένα θανατηφόρο ατύχημα κάθε τρεις ημέρες.
      Δυστυχώς, ο αριθμός αυξήθηκε το 2001. Ο συνολικός αριθμός ανικανότητας από εργατικά ατυχήματα ξεπερνά τις πεντακόσιες ογδόντα χιλιάδες, ενώ ο αριθμός ημερών ανικανότητας ανά ατύχημα είναι τριάντα ένα κόμμα μηδέν δύο. 
      Το ΙΚΑ, σύμφωνα με τα στοιχεία του 1998 που ανέφερε προηγουμένως ο συνάδελφος κ. Γιακουμάτος, επιβαρύνεται κάθε χρόνο –μάλιστα σύμφωνα με τα τελευταία στοιχεία- για τα εργατικά ατυχήματα, περίπου 50 δισεκατομμύρια το χρόνο. 
      Στη χώρα μας ακόμα δεν υπάρχει αξιόπιστο σύστημα καταγραφής του συνόλου των εργατικών ατυχημάτων. Μόνο το ΙΚΑ καταγράφει τα σχετικά στοιχεία για τους δικούς του ασφαλισμένους, δηλαδή για το 45% του οικονομικά ενεργού πληθυσμού της χώρας, ενώ δεν γίνεται καμία καταγραφή για τις επαγγελματικές ασθένειες. Αυτό αποτελεί θλιβερό ρεκόρ σε όλη την Ευρώπη. 
      Και επειδή αυτά τα στοιχεία μπορεί να αμφισβητηθούν, θα παρακαλέσω, κύριε Υπουργέ, να ρίξετε μια ματιά στα στατιστικά στοιχεία που θα καταθέσω και τα οποία αναφέρονται στην έκδοση του 2002 του Κ.Υ.Α.Ε. που αποτελεί δική σας υπηρεσία, υπηρεσία του δικού σας Υπουργείου. 
      (Στο σημείο αυτό ο Βουλευτής κ. Νικόλαος Αγγελόπουλος, καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Περισσότεροι από δέκα χιλιάδες εργαζόμενοι –ο αριθμός αντιστοιχεί μόνο στο ΙΚΑ- συνταξιοδοτούνται πρόωρα κάθε χρόνο για λόγους υγείας και με συνοπτικό χαρακτηρισμό ότι πάσχουν από κοινή νόσο. Το δε κόστος των επαγγελματικών ασθενειών μόνο για το ΙΚΑ, υπολογίζεται σε 350 δισεκατομμύρια δραχμές. Και αυτό αναφέρεται στην έκθεση του Κ.Υ.Α.Ε. 
      Το αρμόδιο κρατικό όργανο στην Ελλάδα για τον έλεγχο εφαρμογής του νόμου σχετικά με τα ανώτατα επιτρεπτά όρια για πενήντα δύο αναγνωρισμένους βλαπτικούς παράγοντες, το Κ.Υ.Α.Ε., μπορεί σήμερα να αποφανθεί μόνο για τον έλεγχο τεσσάρων παραγόντων. 
      Το νομοθετικό πλαίσιο, όπως είπα πριν, περιλαμβάνει περίπου εκατόν σαράντα νόμους, προεδρικά διατάγματα και υπουργικές αποφάσεις. Δεν εφαρμόζεται όμως τίποτα από όλα αυτά. 
      Ο έλεγχος που γίνεται είναι ελλιπής. Θα σας αναφέρω ότι μόνο στις εκατόν πενήντα χιλιάδες επιχειρήσεις που έγινε έλεγχος τον προηγούμενο χρόνο, οι καταδικαστικές αποφάσεις φθάνουν μόλις τις διακόσιες εξήντα, ενώ τα εργατικά ατυχήματα που δηλώνονται κατά μέσο όρο την τελευταία δεκαετία, εγγίζουν περίπου τις είκοσι χιλιάδες το χρόνο. 
      Την τελευταία δεκαετία, εμφανίζεται μία πτώση του γενικού αριθμού ελέγχου των Επιθεωρήσεων Εργασίας. Αλλά πώς να γίνει επιθεώρηση από το λεγόμενο ΣΕΠΕ, όταν το σύνολο των απασχολουμένων Επιθεωρητών Υγιεινής και Ασφάλειας είναι περίπου τριακόσιοι πενήντα, ενώ από αυτούς, πάρα πολλοί κάνουν εργασία γραφείου και είναι αποσπασμένοι σε γραφεία Υπουργών, με αποτέλεσμα να είναι ελλιπής ο αριθμός αυτών που αυτήν τη στιγμή έχουν αναλάβει αυτήν την αποστολή. 
      Τα εργατικά ατυχήματα είναι αποτέλεσμα της ανεπαρκούς οργάνωσης της πρόληψης ή της μη τήρησης των προβλέψεων της νομοθεσίας για την υγιεινή και ασφάλεια. Ο κ. Γιακουμάτος πριν σας ρώτησε αν έχετε γιατρό εργασίας ή τεχνικό ασφαλείας στο Υπουργείο. Μα, σε καμία δημόσια υπηρεσία, πλην εξαιρέσεων, δεν έχει γίνει ούτε η τυπική ανάθεση καθηκόντων τεχνικού ασφαλείας ή ιατρού εργασίας. Πώς, λοιπόν, έχουμε την απαίτηση, όταν το ίδιο το δημόσιο δεν εφαρμόζει τους νόμους που έχει ψηφίσει, να τους εφαρμόσουν οι επιχειρήσεις και ιδιαίτερα οι μικρομεσαίες επιχειρήσεις πάνω των πενήντα εργαζομένων; 
      Επίσης, στη χώρα μας η νομοθεσία προβλέπει τους ιατρούς εργασίας, αλλά θέσεις διδακτικού επιστημονικού προσωπικού ΔΕΠ, στις ιατρικές σχολές ουδέποτε συστάθηκαν και ουδέποτε προκηρύχθηκαν ή μάλλον είχαν προκηρυχθεί μία ή δυο φορές, αλλά οι θέσεις αυτές δεν συστάθηκαν ποτέ. 
      Θα πρέπει λοιπόν να πούμε, αν θέλουμε να περιορίσουμε τα εργατικά ατυχήματα στη χώρα μας, ότι η προσπάθεια για υγιεινή και εργασία στους χώρους εργασίας να ξεκινήσει πρώτα από το δημόσιο γιατί όλοι οι ειδικοί συγκλίνουν στο ότι όλα σχεδόν τα ατυχήματα θα μπορούσαν να είχαν αποφευχθεί αρκεί να είχαν παρθεί τα σωστά μέτρα πρόληψης.
      Πρέπει να σας πω ακόμη ότι κυκλοφορούν είκοσι δύο χιλιάδες φορτηγά αυτοκίνητα ανατρεπόμενα στα ολυμπιακά έργα. Ξέρετε ότι πλέον του ημίσεως των οδηγών είναι αλλοδαποί και οδηγούν χωρίς δίπλωμα οδήγησης; Κάντε έναν έλεγχο, πέστε στους επιθεωρητές των ΣΕΠΕ να ελέγξουν τα αυτοκίνητα που ασχολούνται στα ολυμπιακά έργα. 
      (Χειροκροτήματα από τη Νέα Δημοκρατία)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, στα όσα αδιάψευστα κατέθεσαν οι δύο προλαλήσαντες συνάδελφοί μας, ο κ. Γιακουμάτος και ο κ. Αγγελόπουλος για να μη σας κουράζω, θα πρέπει να πω ότι σήμερα το πρωί επικοινώνησα με δύο από τις σημαντικότερες διευθύνσεις του Υπουργείου σας σε δύο μεγάλης σημασίας περιφέρειες τη Διεύθυνση ΣΕΠΕ Ανατολικής Αττικής αλλά κυρίως της Δυτικής Αττικής που όπως ξέρετε, είναι το Θριάσιο Πεδίο που φιλοξενεί το 40% με 50% της βαριάς βιομηχανίας της χώρας. Το περίεργο είναι ότι οι δύο αυτές διευθύνσεις δεν διαθέτουν ιατρό εργασίας. Καταλαβαίνετε πως είναι απαιτητό να έχουμε από εκεί και πέρα αποτελέσματα καλά για την ασφάλεια και υγιεινή των εργαζομένων. 
      Βέβαια, οι νέες μορφές εργασίας προϋποθέτουν μία ευέλικτη αγορά εργασίας καθώς και την κατοχή των απαιτούμενων επαγγελματικών προσόντων, προκειμένου να επιτευχθεί ισορροπία μεταξύ προσφοράς και ζήτησης, διαφυλάσσοντας ταυτόχρονα την υγεία και την ασφάλεια κατά την εργασία και την ποιοτική απασχόληση. 
      Όπως φαίνεται όμως, όλα αυτά αποτελούν πολυτέλεια, αφού παρατηρείται αδιαφορία της πολιτείας κατά κύριο λόγο και αδυναμία κυρίως των μικρομεσαίων επιχειρήσεων που αδυνατούν να φροντίσουν για την υγεία και την ασφάλεια των εργαζομένων στους χώρους εργασίας. Η έλλειψη των πραγματικά απαιτούμενων προσόντων για κάθε είδους εργασία και η υπεραπασχόληση αλλοδαπών που στοιχίζουν λιγότερο απ΄ ό,τι γνωρίζετε, έχουν σαν αποτέλεσμα την αύξηση των εργατικών ατυχημάτων σε συνδυασμό βέβαια με τη μη τήρηση των κανόνων ασφάλειας και της έλλειψης άμεσης ιατρικής φροντίδας στις επιχειρήσεις που αυτή επιβάλλεται λόγω της φύσης της παραγωγικής δραστηριότητας και του αριθμού των απασχολουμένων.
      Το χειρότερο όμως όλων είναι η έλλειψη ελέγχου των συνθηκών εργασίας με αποτέλεσμα να μην τηρούνται οι υποχρεώσεις των εργοδοτών για την υγιεινή και ασφάλεια των εργαζομένων στους χώρους εργασίας. Και πώς βέβαια θα μπορούσε η πολιτεία να ελέγχει τους κανόνες υγιεινής και ασφάλειας σε ιδιωτικούς εργασιακούς χώρους όταν αυτοί οι κανόνες δεν τηρούνται σε εργοτάξια του ευρύτερου δημόσιου τομέα και όταν είναι ανύπαρκτοι οι ελεγκτικοί μηχανισμοί ενώ δεν γίνεται καμία προσπάθεια να αξιοποιηθούν γιατροί εργασίας.
      Έτσι τα δύο τελευταία χρόνια αυξήθηκαν σημαντικά τα θανατηφόρα εργατικά ατυχήματα στον κατασκευαστικό κυρίως κλάδο όπου απασχολείται ανειδίκευτο φτηνό προσωπικό σε μεγάλο ποσοστό επί πολλές ώρες και με παλαιό εξοπλισμό και όπου η ανεργία και η αγωνία εξασφάλισης κυρίως από τους νέους του ημερομισθίου, αναγκάζει τον εργαζόμενο να δέχεται τους οποιουσδήποτε δυσμενείς όρους εργασίας που του επιβάλλει ο εργοδότης.
      Σημαντικός παράγοντας για τη μείωση των ατυχημάτων είναι η απασχόληση νέων και ειδικευμένων, η διαρκής εκπαίδευση και ενημέρωση των εργαζομένων στο αντικείμενο της εργασίας τους και στους κινδύνους που εγκυμονούν τα διάφορα στάδια της παραγωγικής διαδικασίας, η εξειδίκευσή τους στη χρήση μηχανημάτων και μηχανισμών και στις νέες μεθόδους. 
      Τα θέματα αυτά, βεβαίως, συνδέονται, όπως ανέφερα, με την ανεργία των νέων της χώρας μας, ιδίως ηλικίας κάτω των εικοσιπέντε ετών. Η ανεργία έχει πάρει εκρηκτικές διαστάσεις, γεγονός που αποδεικνύει την ανυπαρξία της πολιτικής της τόνωσης της απασχόλησης στην κατηγορία αυτή. Σύμφωνα μάλιστα με τελευταία έκθεση της Ευρωπαϊκής Στατιστικής Υπηρεσίας, που διάβαζα χθες, το ποσοστό ανεργίας στην παραπάνω κατηγορία ανέρχεται στο 26,1%, όταν ο μέσος όρος στην Ευρωπαϊκή Ένωση είναι 15,3%. 
      Δυστυχώς, παρά τις ενισχύσεις που παρέχει η Ευρωπαϊκή Ένωση στη χώρα μας για τη λήψη μέτρων για την υγεία, την ασφάλεια, την εκπαίδευση-επιμόρφωση των εργαζομένων και τον εκσυγχρονισμό του μηχανικού εξοπλισμού, η Κυβέρνηση δεν εκμεταλλεύτηκε τις ευκαιρίες αυτές κατασπαταλώντας σε άλλους τομείς τα χρήματα. Βέβαια, οι τομείς αυτοί είχαν μεγαλύτερη κομματική απόδοση θέτοντας σε δεύτερη μοίρα την υγεία, τη σωματική ακεραιότητα, αλλά και την ίδια τη ζωή των εργαζομένων. 
      Ευτυχώς που πολλές φορές την Κυβέρνηση τη συμπληρώνει με οποιοδήποτε τρόπο –άμεσο ή έμμεσο- η διαρκής φροντίδα. Εδώ έχω αρκετά φυλλάδια του Ελληνικού Ινστιτούτου Υγιεινής και Ασφάλειας των Εργαζομένων, που όπως ξέρετε είναι ο φορέας εργοδοτών και εργαζομένων και ο οποίος έρχεται πολλές φορές να συμπληρώσει την πολιτεία. 
      Κύριε Υπουργέ, πιστεύω ότι συμπληρώνοντας, επισημαίνοντας και τονίζοντας για μια ακόμη φορά τις προτάσεις που έθεσε ο εισηγητής μας κ. Γιακουμάτος είναι καιρός πλέον στα Τεχνολογικά Ιδρύματα να δημιουργηθούν ειδικά τμήματα που θα βγάζουν πτυχιούχους ειδικούς για την υγιεινή και την ασφάλεια της εργασίας. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπαγεωργόπουλος. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε. 
      Ο τίτλος της επερώτησης που συνυπογράφω με τους συναδέλφους μου είναι εύγλωττος: «Ανθρωποθυσίες στην αγορά εργασίας». Οι αναφορές τους και τα στοιχεία που κατέθεσαν, δυστυχώς, είναι πραγματικά και αποδεικνύουν μια πραγματικότητα που –θα έλεγε κανείς- προσδιορίζει το μέτρο της ευθύνης και της ευαισθησίας σε ένα πάρα πολύ σημαντικό ζήτημα, για το οποίο -αν μη τι άλλο- η πολιτεία έχει και συνταγματικό καθήκον να μεριμνά. Έχει χρέος, με βάση τα θεσπισμένα και πρόσφατα επιβεβαιωθέντα στην Αναθεώρηση του Συντάγματος ατομικά και συλλογικά δικαιώματα, να μεριμνά και να ελέγχει όσον αφορά την τήρηση κανόνων υγιεινής, ασφάλειας και εργασίας στους χώρους εργασίας. 
      Δυστυχώς και εδώ έχουμε ένα θλιβερό προνόμιο. Η χώρα μας είναι στην τελευταία θέση της Ευρωπαϊκής Ένωσης στα ατυχήματα τόσο στον αυξητικό ρυθμό όσο και στον τομέα ελέγχου των κανόνων ασφαλείας όσον αφορά την εργασία και την υγιεινή και ασφάλεια όσον αφορά τους εργαζομένους. Το δραματικό στοιχείο είναι ότι έχουμε μια έκρηξη εργατικών ατυχημάτων και, όπως είπαμε, μια δυναμική αύξηση αυτών, την ώρα που έχουμε σε αντιστρόφως παράλληλη πορεία την αποβιομηχάνιση και την ανεργία να καλπάζει. Δεν έχουμε πλέον βαριά βιομηχανία. Δεν έχουμε δείκτες αύξησης της βιομηχανικής απασχόλησης. Και όμως, αυξάνονται τα ατυχήματα και δη τα θανατηφόρα. 
      Είναι γνωστό ότι το 1990-2000 ολοκληρώθηκε η εναρμόνιση της νομοθεσίας της χώρας μας με την κοινοτική νομοθεσία. Περίπου τριάντα κοινοτικές οδηγίες, από το 1985 μέχρι το 2000, έχουν ενσωματωθεί στο ελληνικό δίκαιο και αποτελούν δικό μας δίκαιο. 
      Για το 2002-2006 η Ευρώπη απεφάσισε, μετά από εισήγηση της Ευρωπαϊκής Επιτροπής, τη θέσπιση νέας στρατηγικής που αφορά κυρίως την πρόληψη των ατυχημάτων και των επαγγελματικών ασθενειών. Έτσι, μπορούμε να πούμε ότι από πλευράς νομικού πλαισίου είμαστε εξοπλισμένοι. Από νόμους πάμε καλά. Οι νόμοι όμως δεν εφαρμόζονται. Επίσης, οι ελεγκτικοί μηχανισμοί οι οποίοι προβλέπονται δεν επαρκούν, δεν μπορούν, δεν υποστηρίζονται, για χίλιους δυο λόγους δεν μπορούν να κάνουν τη δουλειά που πρέπει να κάνουν και που τους έχει ανατεθεί.
      Έτσι, το πλήρες θεσμικό πλαίσιο το οποίο υπάρχει, το οποίο είναι σύγχρονο, το οποίο είναι αντίστοιχο και ισάξιο όλων των ευρωπαϊκών χωρών, αποτελεί ένα ευρωπαϊκό κεκτημένο και με το οποίο κανείς δεν μπορεί να έχει αναφορά στην έλλειψη ρυθμίσεων, ακυρώνεται από την έλλειψη ελεγκτικών μηχανισμών και από την αδυναμία τους να εφαρμόσουν τη σχετική νομοθεσία, όσον αφορά την προστασία της ασφάλειας και της υγιεινής των εργαζομένων.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
      Ένα άλλο στοιχείο είναι ότι στο Δημοσιοϋπαλληλικό Δίκαιο και στον Δημοσιοϋπαλληλικό Κώδικα δεν υπάρχει η έννοια του εργατικού ατυχήματος ούτε της εργατικής ασθένειας. Τα εργατικά ατυχήματα και οι επαγγελματικές ασθένειες στο δημοσιοϋπαλληλικό χώρο αντιμετωπίζονται ως κοινές ασθένειες και έχουμε την πολιτεία να αναλαμβάνει νομοθετική πρωτοβουλία αυτές τις μέρες, αυτό το διάστημα, όσον αφορά τη θέσπιση επιδόματος ανθυγιεινής εργασίας των εργαζομένων στο δημόσιο τομέα, αντί να στραφεί στη βελτίωση του καθεστώτος υγιεινής και ασφάλειας της εργασίας στο δημόσιο τομέα. Ακόμη και τώρα ελλείπει θεσμικό πλαίσιο όσον αφορά το δημόσιο τομέα.
      Το σχήμα είναι ως εξής: από τη μία μεριά έχουμε την αρχή της ευθύνης του εργοδότη. Ο εργοδότης είναι υπεύθυνος για την ασφάλεια και την υγιεινή των εργαζομένων στην επιχείρησή του. Και προβλέπεται από τους νόμους ότι θα πρέπει να υπάρχει, ανεξαρτήτως αριθμού εργαζομένων, τεχνικός ασφαλείας και άνω των πενήντα εργαζομένων, να υπάρχει γιατρός εργασίας. Ούτε γιατροί εργασίας υπάρχουν στη μεγάλη πλειοψηφία ούτε καν τεχνικοί ασφάλειας. Αυτός είναι ο ένας κλάδος της ευθύνης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ο άλλος κλάδος της ευθύνης αφορά τη συνταγματική υποχρέωση της πολιτείας να ελέγχει. Έχουν θεσμοθετηθεί και υπάρχουν ελεγκτικοί μηχανισμοί. Υπάρχουν πρώτα απ’ όλα κεκτημένα από κοινωνικό διάλογο και συλλογικές διαπραγματεύσεις. Υπάρχουν συμβούλια υγιεινής στο Υπουργείο Εργασίας, νομαρχιακές επιτροπές υγιεινής και ασφάλειας εργασίας, επιθεωρήσεις εργασίας και όμως δεν λειτουργούν και όμως δεν πράττουν το καθήκον τους.
     Πρώτα απ’ όλα η Κυβέρνηση, χωρίς πολιτική, χωρίς συγκεκριμένη κατεύθυνση, πήρε τις επιθεωρήσεις εργασίας και τις πήγε στη Νομαρχιακή Αυτοδιοίκηση. Εκεί διαλύθηκαν εντελώς. Τις πήρε ξανά μετά από ένα χρόνο και δεν τις ενεργοποιεί. Θα έλεγε κανείς –για να είμαι δίκαιος- ότι τις ενεργοποιεί μόνο σαν μοχλό ελέγχου των εργοδοτών, για ευνόητους λόγους, για ρουσφετολογική πολιτική ή όταν έχουμε εκλογές, προκείμενου να στηρίξει τις δικές της επιλογές. Δεν τις χρησιμοποιεί για το βασικό λόγο για τον οποίο υφίστανται οι υπηρεσίες αυτές…
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παπαγεωργόπουλε, θα πάρετε και το χρόνο της δευτερολογίας σας;
     ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ναι, κυρία Πρόεδρε, ας συμψηφίσουμε το χρόνο.
     Τελειώνω: ας αποτελέσουν, λοιπόν, αυτοί οι ελεγκτικοί μηχανισμοί ασπίδα ασφαλείας των εργαζομένων. Γι’ αυτό έχουν θεσπιστεί, αυτός είναι ο σκοπός της ύπαρξής τους.
     Έτσι, τελειώνω λέγοντας ότι από νόμους πάμε καλά, αλλά οι νόμοι δεν εφαρμόζονται και δεν ξέρω αν η Κυβέρνηση θέλει να τους εφαρμόσει, διότι είναι δεδομένα τα στοιχεία, δεδομένοι οι στατιστικοί πίνακες, ανατριχιαστικοί οι αριθμοί, θλιβερά τα προνόμιά μας όσον αφορά την κατάσταση στους χώρους εργασίας. Ας πράξει επιτέλους η Κυβέρνηση το καθήκον της, γιατί είναι καθήκον και συνταγματικό και πολιτικό.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σπύρου.
      ΣΠΥΡΙΔΩΝ ΣΠΥΡΟΥ:  Κυρία Πρόεδρε, κύριοι συνάδελφοι, με τη σημερινή επερώτηση που υπογράφουν δώδεκα Βουλευτές της Νέας Δημοκρατίας, έχουμε δύο στόχους: 
      Ο ένας είναι να αναδείξουμε πως η σημερινή Κυβέρνηση είναι μία ξεκομμένη Κυβέρνηση από την πραγματικότητα, πώς αυτή η Κυβέρνηση λειτουργεί επιφανειακά, πρόχειρα και ανεύθυνα, δεν παράγει πολιτική, αλλά διαχειρίζεται απλώς την τρέχουσα καθημερινότητα, προκειμένου να ροκανίζει το χρόνο και να παραμείνει στην εξουσία. Άλλως δεν εξηγείται, κυρία Πρόεδρε και κύριοι συνάδελφοι, πως δεν ανησυχεί ότι ένας στους δέκα Έλληνες είναι άνεργος, ένας στους τρεις νέους δεν βρίσκει εργασία, εκατόν πενήντα χιλιάδες επιστήμονες δεν εργάζονται και η ανεργία φθάνει στο 30%-35% σε πολλές περιοχές της χώρας μας.
      Ο δεύτερος είναι να αφυπνίσουμε την Κυβέρνηση από το λήθαργο που βρίσκεται, για να μπορέσει, επιτέλους, να κάνει το αυτονόητο, να γίνει πιο αποτελεσματική, πιο ουσιαστική τουλάχιστον στον τομέα πρόληψης των ατυχημάτων και στο χώρο εργασίας και στην υγιεινή της εργασίας για τους πολίτες που αγωνίζονται καθημερινά για να εξασφαλίσουν ένα εισόδημα μέσα από δυσμενείς συνθήκες. 
      Κύριοι συνάδελφοι, στη χώρα μας ο συμβιβασμός με τη μετριότητα έχει γίνει τρόπος ζωής. Η λέξη «έλλειμμα» είναι παρούσα σε όλα τα επίπεδα της δημόσιας ζωής. Έλλειμμα στην ποιότητα  των παρεχομένων υπηρεσιών υγείας, έλλειμμα στη φροντίδα και στην ασφάλεια των πολιτών, όσον αφορά τα παιδιά, τους εργαζόμενους, τους ηλικιωμένους, έλλειμμα στη διαχείριση και στη διαφάνεια των δημοσίων πόρων, έλλειμμα συχνά στη λειτουργία της ίδιας της δημοκρατίας μας και μάλιστα από τους ταγούς της εξουσίας και μία σειρά ελλειμμάτων στα δημόσια οικονομικά σε σημείο που εσχάτως, κύριοι συνάδελφοι, έχετε απωλέσει την αξιοπιστία σας στους διεθνείς οργανισμούς, αφού έπαψαν οι αριθμοί να έχουν την αξία τους, αφού καθημερινά διαψεύδονται από τις εκθέσεις των διεθνών οργανισμών. 
      Η μεταφορά, λοιπόν, της αγωνίας, της ανησυχίας των κοινωνικών ομάδων στην Αίθουσα του Κοινοβουλίου αποτελεί ύψιστο καθήκον όλων μας και γι’ αυτό καταθέσαμε αυτήν την επερώτηση, για να μπορέσουμε να ευαισθητοποιήσουμε την Κυβέρνηση να κάνει το αυτονόητο τουλάχιστον στο χώρο της εργασίας, εκεί που υπάρχει ο μόχθος καθημερινά και η οι πολίτες αγωνιούν να εξασφαλίσουν το εισόδημά τους, για να σταματήσετε να στρουθοκαμηλίζετε, για να μπορέσετε να δείτε την πραγματικότητα και τα προβλήματα από κοντά, προβλήματα που βιώνει η πλειοψηφία των Ελλήνων πολιτών, θα έλεγε κανείς. 
      Τα μεγάλα θέματα που έχει σήμερα η κοινωνία μας, όπως είναι τα θέματα της υγείας, της παιδείας, της πρόνοιας, της κοινωνικής ασφάλισης, τα προβλήματα που έχουν σχέση με το δημογραφικό, με το οποίο δεν επιθυμεί η Κυβέρνηση, παρά τις προσπάθειες και τις αναφορές που έχουμε κάνει, να απασχοληθεί, τα θέματα που έχουν σχέση με την ίδια την απασχόληση και την εργασία, είναι θέματα τα οποία όχι δεν λύσατε, κύριοι της Κυβέρνησης, αλλά απλώς τα αντιμετωπίσατε επιφανειακά. 
      Το πολυτιμότερο αγαθό της ζωής, όπως έχουμε τονίσει, είναι η ίδια η ζωή και η υγεία. Σε μία όμως ευνομούμενη πολιτεία, κάθε πολίτης δικαιούται να διεκδικεί, να έχει έστω και ένα μικρό εισόδημα για να ζήσει, να δημιουργήσει, να φτιάξει οικογένεια. Άλλως, απειλείται η ίδια του η αξιοπρέπεια, η ίδια του η ζωή. 
      Η εργασία δημιουργεί αίσθημα ασφάλειας στον πολίτη και αποτρέπει ιδιαίτερα τους νέους από ολισθηρούς δρόμους και επικίνδυνες ατραπούς. Τι κάνετε όμως για όλα αυτά, όταν χιλιάδες νέοι είναι άνεργοι; όταν με τον πρόσφατο νόμο σας δεν τονώσατε την απασχόληση, αλλά επιδεινώθηκε, όταν η όποια μείωση της ανεργίας, που παρατηρείται αυτό το διάστημα, στην πραγματικότητα δημιουργείται και προέρχεται από τη μείωση των απασχολούμενων στην εργασία; 
      Τη μικρομεσαία επιχείρηση, τη ραχοκοκαλιά της εθνικής οικονομίας, τη γονατίσατε από το βάρος των συνεχών φορολογικών επιδρομών και των φορολογικών αφαιμάξεων. 
      Οι κοινωνικές ανισότητες, η ανεργία και η απαξίωση, κύριοι, κατακερματίζουν, θρυμματίζουν τον κοινωνικό ιστό και δημιουργούν χιλιάδες νεόπτωχους που ξεπερνούν τα δυόμισι  εκατομμύρια. Οι επιχειρήσεις κλείνουν η μία μετά την άλλη, οι απολύσεις αυξάνονται. Οκτώ στους δέκα που απολύονται από τις επιχειρήσεις  μέσα από τη διευκόλυνση που δίνει ο τελευταίος νόμος, είναι νέοι ηλικίας μέχρι σαράντα ετών. Το διαθέσιμο εισόδημα συρρικνώθηκε και η αγορά πεθαίνει. Οι εθνικοί και κοινοτικοί πόροι χρησιμοποιήθηκαν, δυστυχώς, κατά τρόπο αντιπαραγωγικό και με αδιαφάνεια, γεγονός που επέτρεψε σε κάποιους να γίνουν πλούσιοι ή και πλουσιότεροι και το έργο που παρήχθη όλα αυτά τα χρόνια είναι μικρότερο και κακής ποιότητας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Να προχωρήσω κυρία Πρόεδρε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αν θέλετε να χρησιμοποιήσετε την ώρα της δευτερολογίας σας, παρακαλώ προχωρήστε. 
      ΣΠΥΡΙΔΩΝ ΣΠΥΡΟΥ: Όλα αυτά έχουν σχέση με τη δημιουργία των θέσεων εργασίας, όταν η παραγωγικότητα συρρικνώθηκε και η ανταγωνιστικότητα παραμένει σε χαμηλά επίπεδα. 
      Ο νόμος 2774 του 2002 δεν έφερε τα ποθούμενα αποτελέσματα. Σύμφωνα με τα στοιχεία της EUROSTAT η απασχόληση μειώθηκε. Η μείωση της ανεργίας, στην οποία συχνά αναφέρεστε, είναι πλασματική και προέρχεται από τη συρρίκνωση του εργατικού δυναμικού.
       Η εφαρμογή των ευέλικτων εργασιακών σχέσεων δεν βοήθησε, κύριε Υπουργέ, στην αύξηση των θέσεων εργασίας, αλλά ενίσχυσε την ανασφάλεια και αποσάθρωσε την εργασία σε σημείο που να μη μιλάμε σήμερα για πλήρη απασχόληση. Υπό αυτάς τας συνθήκας, της αγωνίας, της ανασφάλειας, της καταπίεσης και της έντασης εργασίας, η προστασία της υγείας -αλλά και της ζωής των εργαζομένων- ενώ όφειλε να αποτελεί πρώτιστο καθήκον της πολιτείας, στην πραγματικότητα είναι γεγονός δευτερεύον. 
      Οι κίνδυνοι για τους εργαζόμενους είναι πάρα πολύ μεγάλοι και η αγωνία για τη μη απώλεια της εργασίας τους οδηγεί πολλές φορές σε απόκρυψη του ατυχήματος ή σε υποτίμηση της έκτασης του ατυχήματος. Υπάρχουν όμως χώροι που ο νόμος προβλέπει, όπως και οι ευρωπαϊκές οδηγίες –τις οποίες δεν τηρείτε- που οφείλουν να έχουν και γιατρό εργασίας και προσωπικό ασφαλείας, είτε αυτό αφορά ομάδες εργαζομένων όπως είναι και η ΔΕΗ –και στη Κέρκυρα υπάρχει μεγάλος αριθμός εργαζομένων που δεν έχουν γιατρό εργασίας- όπως είναι οι μεγάλες ξενοδοχειακές μονάδες, όπως οι εργαζόμενοι στην ακτοπλοΐα που ξεπερνούν τους εκατό και δεν έχουν ανάλογο γιατρό εργασίας, ο οποίος μέσα από το εκπαιδευτικό σύστημα οφείλει να είναι και εξειδικευμένος στην προστασία των εργαζομένων, αλλά και στην υγιεινή της εργασίας. 
      Κυρίες και κύριοι συνάδελφοι, το σύνθημα για ισχυρή Ελλάδα, για ισχυρή οικονομία και ισχυρούς πολίτες, αποδείχθηκε ψεύτικο και χωρίς περιεχόμενο. Γιατί ούτε η οικονομία μας είναι ισχυρή, κύριοι συνάδελφοι, όταν όλοι οι δείκτες είναι αρνητικοί και πλασματικοί –όπως διεθνείς οργανισμοί καθημερινά επιβεβαιώνουν- και η δημιουργική λογιστική δεν μπόρεσε να αντέξει για πολύ. Αρκετά καλύφθηκαν με ψεύτικες εικόνες, σε σημείο που σήμερα να έχετε χάσει την αξιοπιστία σας και οι αριθμοί να μην επιβεβαιώνονται στην πράξη. 
      Σήμερα οι πολίτες δεν νιώθουν ασφαλείς. Δεν νιώθουν ασφάλεια με την Κυβέρνηση του κ. Σημίτη, δεν νιώθουν ασφάλεια όταν καταφεύγουν στα νοσοκομεία ως ασθενείς. Δεν νιώθουν ασφαλείς όταν καταφεύγουν στις δημόσιες υπηρεσίες. Δεν νιώθουν καθόλου ασφαλείς όταν δανείζονται χρήματα από τις τράπεζες, που μπορεί τελικά να τους πάρουν το σπίτι. 
      Ολοκληρώνω, κυρία Πρόεδρε, λέγοντας ότι τα προβλήματα ασφάλειας στην εργασία μεγαλώνουν. Και δείχνουν ότι οι Έλληνες εργαζόμενοι θα αργήσουν πολύ να συγκλίνουν με τους Ευρωπαίους πολίτες και σε αυτόν τον τομέα, δυστυχώς, που έχει σχέση με την υγεία και πολλές φορές με την ίδια τους τη ζωή. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Εξαντλήθηκε ο κατάλογος των επερωτώντων Βουλευτών. 
      Κύριε Υφυπουργέ, έχετε το λόγο. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κυρία Πρόεδρε, κύριοι συνάδελφοι, με την επερώτησή τους οι συνάδελφοι της Νέας Δημοκρατίας, ενώ επιδιώκουν να εκθέσουν ένα θέμα το οποίο έχει μια ιδιαίτερη σημασία και αποτελεί προτεραιότητα στη δική μας πολιτική, ωστόσο, και από τις ομιλίες τους αλλά και από το κείμενο της επερώτησης, για μία ακόμα φορά πρέπει να πω –και λυπάμαι γι’ αυτό- καταταλαιπωρούν την αλήθεια, διαστρέφουν την πραγματικότητα και σκόπιμα επιδιώκουν να κατεδαφίσουν μια προσπάθεια που αναπτύσσεται συντονισμένα και πολύπλευρα -ιδιαίτερα τα τελευταία χρόνια- στον τομέα αυτόν. 
      Χρησιμοποιούν έναν τίτλο στην επερώτησή τους, ο οποίος είναι ένας τίτλος αποκρουστικός και δεν τιμά ούτε και τους ίδιους «Ανθρωποθυσίες στην αγορά εργασίας»! 
      Απορρίπτουμε τον τίτλο αυτό, όχι μόνο γιατί δεν περιγράφει την πραγματικότητα, που είπα ότι διαστρέφεται, αλλά και γιατί παραπέμπει σε έναν άλλο πολιτικό πολιτισμό, που δεν χαρακτηρίζει τη σύγχρονη ελληνική δημοκρατία και βέβαια δεν χαρακτηρίζει το χώρο που εκπροσωπώ σήμερα εδώ. Επίσης πρέπει να πω ότι η ισοπέδωση και ο αφορισμός, αν δεν είναι δείγματα άγνοιας, είναι πάντως πολύ κακή, κάκιστη αντιπολιτευτική τακτική. 
      Θα ξεκινήσω δίνοντας ορισμένα στοιχεία, μολονότι τα περισσότερα από αυτά είναι γνωστά, γιατί εμείς ως Υπουργείο Εργασίας και οι υπηρεσίες του Υπουργείου Εργασίας, μεταξύ των οποίων και το Σώμα Επιθεώρησης Εργασίας, παρουσίασαν στοιχεία στις ετήσιες εκθέσεις τους με τρόπο δημοκρατικό και διαφανή. Γιατί ο σκοπός μας είναι να μη συγκαλύπτουμε την πραγματικότητα, να μη συσκοτίζουμε τα προβλήματα, αλλά να τα παρουσιάζουμε καθαρά, να έχουμε μπροστά μας τη σαφή και διαυγή εκείνη εικόνα η οποία, με σωστή ανάλυση μπορεί να μας δώσει την ανάλογη πολιτική γραμμή, τα ανάλογα πολιτικά μέτρα και τις επιλογές για την αντιμετώπισή τους.
      Επαίρεστε για στοιχεία τα οποία εμείς, υπηρετώντας το δημοκρατικό διάλογο, προωθώντας τον ουσιαστικό κοινωνικό διάλογο, που θέλουμε πάτα να εφαρόζουμε  καταθέτουμε με τις ετήσιες εκθέσεις μας. Και μιλάω για έναν ουσιαστικό κοινωνικό διάλογο, γιατί ο διάλογος αυτός αποτελεί σταθερή διαδικασία από όργανα που οι Κυβερνήσεις του ΠΑΣΟΚ έχουν θεσπίσει. 
      Δεν μπόρεσαν να μην αναγνωρίσουν οι συνάδελφοι της Νέας Δημοκρατίας στις πρωτολογίες τους ότι η χώρα μας σήμερα…
      ΓΕΡΑΣΙΜΟΣ ΓΙΑΚΟΥΜΑΤΟΣ: Αυτά επί είκοσι χρόνια πώς τα κάνατε;
    ΕΛΕΥΘΕΡΙΟΣ ΤΖΙΟΛΑΣ: (Υφυπουργός Εργασίας και Κοινωνικών Ασφαλίσεων): Αγαπητέ συνάδελφε, θα σας παρακαλούσα να μη με διακόπτετε.
    ΓΕΡΑΣΙΜΟΣ ΓΙΑΚΟΥΜΑΤΟΣ: Μα, κυβερνάτε είκοσι χρόνια.
    ΕΛΕΥΘΕΡΙΟΣ ΤΖΙΟΛΑΣ: (Υφυπουργός Εργασίας και Κοινωνικών Ασφαλίσεων): Με την εντολή και την εμπιστοσύνη του λαού. Είπατε όμως τόσα πράγματα και φοβερά…
    ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν χρειάζεται να απαντάτε προσωπικά, κύριε Υφυπουργέ. Προχωρήστε.
    ΕΛΕΥΘΕΡΙΟΣ ΤΖΙΟΛΑΣ: (Υφυπουργός Εργασίας και Κοινωνικών Ασφαλίσεων): Έλεγα, λοιπόν, ότι οι συνάδελφοι της Νέας Δημοκρατίας αναγνώρισαν –και δεν μπορούσαν να κάνουν διαφορετικά- ότι το νομοθετικό, θεσμικό οπλοστάσιο που διαθέτει η χώρα μας στον τομέα αυτόν, είναι ένα οπλοστάσιο σύγχρονο, εξαιρετικά προωθημένο, εφάμιλλο του αντιστοίχου της Ευρωπαϊκής Ένωσης. Αυτό το θεσμικό, νομοθετικό πλαίσιο είναι αποτέλεσμα των πρωτοβουλιών, των νομοθετικών εργασιών που προώθησε το ΠΑΣΟΚ. Από το ν. 1568 μέχρι το π.δ. 1796 και μια σειρά από άλλα νομοθετήματα, αποτελούν έργο των Κυβερνήσεων του ΠΑΣΟΚ. Αντίθετα, η Νέα Δημοκρατία στο χρονικό διάστημα των τρεισήμισι χρόνων που διακυβέρνησε τη χώρα, από το 1989 μέχρι το 1993, δεν προέβη σχεδόν σε καμία ουσιαστική νομοθετική παρέμβαση στον τομέα της εργασιακής υγείας και της ασφάλειας. Μάλιστα, μία από τις βασικότερες οδηγίες της Ευρωπαϊκής Ένωσης, η 89/391, η οποία αφορούσε την εργασιακή υγεία και την ασφάλεια και για την οποία ερωτά σήμερα η Νέα Δημοκρατία ενώ ξέρει ότι είχε αντιμετωπισθεί θεσμικά, δεν προωθήθηκε όπως υποχρεούνταν τότε. Για να έλθει το ΠΑΣΟΚ και να καλύψει το κενό με το π.δ. 1796. Γιατί άραγε; Γιατί η Νέα Δημοκρατία, πιστή στα συμφέροντα τα οποία εκπροσωπεί, εάν προέβαινε στις ρυθμίσεις που αυτή η βασική οδηγία της Ευρωπαϊκής Ένωσης, η 89/391, προέβλεπε, θα έπρεπε να επιβάλει –αυτή ήταν η άποψη και των εργοδοτικών οργανώσεων- πρόσθετα κόστη στις εργοδοτικές οργανώσεις και γι’ αυτό δεν προχώρησε, επιβεβαιώνοντας τη σχέση που έχει με αυτές τις εργοδοτικές επιχειρηματικές δυνάμεις στη χώρα.
      Κατά τα άλλα με υποκριτικό τρόπο σήμερα έρχονται να πουν ότι το Υπουργείο Εργασίας και τα αντίστοιχα όργανα δεν εφαρμόζουν τη σχετική νομοθεσία εξυπηρετώντας «συμφέροντα κάποιων».
      Στην επερώτησή της η Νέα Δημοκρατία εμφανίζει σειρά ανακριβειών. Λέει, παραδείγματος χάρη, ότι η χώρα μας κατέχει την τελευταία θέση στην Ευρωπαϊκή Ένωση στον τομέα των ελέγχων για την τήρηση των κανόνων ασφάλειας στην εργασία. Ανακρίβεια!
      Λέει, επίσης, ότι όλες οι επιχειρήσεις θα πρέπει να διαθέτουν γιατρό εργασίας.
      ΝΙΚΟΛΑΟΣ ΑΓΓΕΛΟΠΟΥΛΟΣ: Μας καταθέτετε και τα σχετικά στοιχεία;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Εδώ πρόκειται ή για ανακρίβεια ή για άγνοια. Γιατί πρέπει πάρα πολύ καλά να ξέρουν ότι αυτή η πρόβλεψη δεν υπάρχει ούτε στην ελληνική, ούτε στην ευρωπαϊκή νομοθεσία.
      Οι γιατροί εργασίας είναι για τις περιπτώσεις των επιχειρήσεων που έχουν πάνω από πενήντα άτομα.
      ΓΕΡΑΣΙΜΟΣ ΓΙΑΚΟΥΜΑΤΟΣ: Το Υπουργείο πόσους έχει;
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα έλθουμε και στο Υπουργείο. Αφήστε τις ψεύτικες εντυπώσεις.
    Ο συνολικός αριθμός των γιατρών εργασίας ανέρχεται στην Ελλάδα στους τριάντα πέντε. Το θέμα εδώ δεν είναι ότι αυτό που επικαλούνται είναι απλώς ανακρίβεια. Υπάρχει κοινή σκοπιμότητα, επειδή το επαναφέρουν κι επειδή έχουμε ξαναπαντήσει. Και το επαναφέρουν! Κι έχουμε ξαναπαντήσει! Νομίζω, λοιπόν, ότι πρόκειται για σκόπιμη διαστρέβλωση!
      ΝΙΚΗΤΑΣ ΚΑΚΛΑΜΑΝΗΣ: Πόσοι είναι; Για πείτε μας!
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Γιατί μπορεί να υπάρχουν τριάντα πέντε γιατροί εργασίας που κατέχουν την ειδικότητα του γιατρού εργασίας, αλλά οι ανάγκες των γιατρών εργασίας στις επιχειρήσεις -είτε του ιδιωτικού είτε του δημόσιου τομέα- μπορούν να καλυφθούν σύμφωνα με το νόμο και από άλλες ειδικότητες!
    Εμείς κάνοντας το 2001 μια ευρύτατη έρευνα μέσω του Σώματος Επιθεώρησης Εργασίας, για να δούμε κατά πόσο η νομοθεσία που έχουμε εφαρμόζεται ή όχι, έχουμε πει –και το επαναλαμβάνω σήμερα- ότι οι γιατροί εργασίας στις επιχειρήσεις, που είναι υποχρεωμένες απ’ το νόμο -που έχουν δηλαδή πάνω από πενήντα εργαζόμενους- να έχουν γιατρούς εργασίας, διαθέτουν κατά το 68%. Αυτό συνέβαινε το 2001. Αυτή δε η τάση είναι ανοδική. Η εξέλιξη στον τομέα αυτό είναι θετική.
    Όμως στην επερώτηση υπάρχουν κι ορισμένα πράγματα, τα οποία προσπαθούν ν’ αξιοποιήσουν μια ευαισθησία που έχει η κοινή γνώμη μ’ ένα λαϊκίστικο τρόπο. Και πρέπει ν’ απαντήσουμε και σ’ αυτά. Πρόκειται για ατυχήματα σε μεγάλες μονάδες ή εργοτάξια.
    Ας μιλήσουν όμως, εισαγωγικά, για τα αποτελέσματα της δράσης μας.
    Κατά το έτος 2000 διενεργήθηκαν συνολικά δεκαοκτώ χιλιάδες εκατόν σαράντα ένας έλεγχοι σ’ επιχειρήσεις κι επιβλήθηκαν εννιακόσιες κυρώσεις. Κατά το έτος 2001 διενεργήθηκαν υπερδιπλάσιοι έλεγχοι -συνολικά τριάντα μία χιλιάδες εβδομήντα δύο έλεγχοι- κι επιβλήθηκαν δύο χιλιάδες διακόσιες σαράντα επτά κυρώσεις, που περιλαμβάνουν πρόστιμα ύψους 552.458 ευρώ. Επίσης κατά τη διάρκεια του πρώτου εξαμήνου του 2002 –στοιχεία που διαθέτουμε κατ’ αυτό το έτος και μπορώ να παρουσιάσω στην Εθνική Αντιπροσωπεία- διενεργήθηκαν δεκαέξι χιλιάδες εξήντα οκτώ έλεγχοι κι επιβλήθηκαν δύο χιλιάδες τετρακόσιες εβδομήντα οκτώ κυρώσεις.
    Αυτά τα στοιχεία αποτελούν ένα απτό παράδειγμα της δραστηριότητας που υπάρχει στον τομέα των ελέγχων, στον τομέα των παρεμβάσεων και στον τομέα της επιβολής μέτρων και προστίμων, όπου και όταν χρειάζεται.
    Αναφορικά με την αποτελεσματικότητα των μέτρων που έχουν ληφθεί για την υγιεινή κι ασφάλεια στους χώρους εργασίας έχουμε συγκροτήσει, όπως είπα, το συμβούλιο κοινωνικού ελέγχου επιθεώρησης εργασίας, στο οποίο συμμετέχουν όλοι οι κοινωνικοί εταίροι. Αυτό το συμβούλιο, όπου συμμετέχουν όλοι οι κοινωνικοί εταίροι και η τοπική αυτοδιοίκηση, έχει εκφράσει την ικανοποίησή του στα πλαίσια των συζητήσεων για τον απολογισμό δράσης του Σώματος Επιθεώρησης Εργασίας επισημαίνοντας τη σημαντική αύξηση του αριθμού των ελέγχων και των κυρώσεων που έχουν επιβληθεί.
      Κρίνεται σκόπιμο όμως να αναφερθεί εδώ τι έχει συμβεί σε ορισμένες περιπτώσεις ατυχημάτων, που υπάρχουν στο κείμενο της επερώτησης. Ποια ήταν η κινητοποίηση, τα μέτρα, η ευαισθησία στην πράξη.
      Η περίπτωση της ΔΕΗ. Σχετικά με τη διενέργεια ελέγχων στις εγκατάστασεις της ΔΕΗ οι υπηρεσίες μας έχουν επανειλημμένα διενεργήσει ελέγχους και επανελέγχους για την εφαρμογή της νομοθεσίας. Το 2000 υποβλήθηκαν από τις αρμόδιες υπηρεσίες τέσσερις μηνύσεις για παραβάσεις της ΔΕΗ σχετικές με θέματα εργασίας, υγείας και ασφάλειας, ενώ ο αντίστοιχος αριθμός μηνύσεων για το 2001 ήταν έξι και για το πρώτο επτάμηνο του 2002 ήταν έξι μηνύσεις και επιβολή τεσσάρων προστίμων συνολικού ύψους 4.800 ευρώ. Στις κυρώσεις αυτές δεν περιλαμβάνονται οι κυρώσεις που επεβλήθησαν για το θανατηφόρο ατύχημα που συνέβη στον ΑΗΣ Μεγαλόπολης και το οποίο αναφέρεται στο κείμενο της επερώτησης. Σχετικά με το ατύχημα αυτό είχα απαντήσει σε επίκαιρη ερώτηση προς την Εθνική Αντιπροσωπεία. Τα μέτρα που λήφθηκαν ήταν: Κλιμάκιο της αρμόδιας υπηρεσίας του ΣΕΠΕ διενήργησε αυτοψία για τα αίτια του ατυχήματος, διαπίστωσε πράγματι έλλειψη μέτρων ασφαλείας και για τους λόγους αυτούς αφού προχώρησε σε σύνταξη έκθεσης αυτοψίας, προέβη σε μηνυτήρια αναφορά και σε υποβολή μήνυσης εκ μέρους του ΣΕΠΕ.
      Στο Ολυμπιακό Χωριό –ένα θέμα το οποίο έχει έρθει κι άλλες φορές. Είναι γνωστό ότι από τον Ιούλιο του 2002 είναι εγκατεστημένο κλιμάκιο από δύο έως τέσσερις τεχνικούς και υγειονομικούς επιθεωρητές που πραγματοποιούν σε καθημερινή βάση εντός του Ολυμπιακού Χωριού, σε όλο το εργοτάξιο, ελέγχους. Για τα τέσσερα θανατηφόρα ατυχήματα -για τα οποία θα μπορούσα να έχω και αναλυτικότερη αναφορά μολονότι κανείς δεν μπορεί να είναι ευτυχής, όταν μιλάει για ατυχήματα και μάλιστα θανατηφόρα, πρέπει να σας πω ότι για ανάλογα εργοτάξια αυτής της εργατικής δύναμης, των δυόμισι χιλιάδων εργαζομένων αυτής της σύνθεσης και ποικιλίας εργασιών, αυτού του επιπέδου προϋπολογισμού, τα οποία υπάρχουν στην Ευρωπαϊκή Ένωση η χώρα μας βρίσκεται κατά 60% κάτω του μέσου δείκτη ατυχημάτων και μάλιστα θανατηφόρων ατυχημάτων της Ευρωπαϊκής Ένωσης και βρίσκεται κάτω κατά 70% κάτω του αντίστοιχου δείκτη της Παγκόσμιας Οργάνωσης Εργασίας. 
      Για την Ναυπηγοεπισκευαστική Ζώνη Περάματος: Για το χρονικό διάστημα μέχρι και τα μέσα του Σεπτεμβρίου του 2002 έχουν διενεργηθεί οκτακόσιοι τριάντα τρεις έλεγχοι, επιβλήθηκαν πέντε μηνύσεις, είκοσι έξι διακοπές εργασιών, έντεκα πρόστιμα συνολικού ύψους 19.600 ευρώ. Ενώ με νομοθετική μας πρωτοβουλία πρόκειται να αναβαθμίσουμε τους όρους ασφάλειας και τις εργασίες του τεχνικού ασφαλείας στη Ζώνη.
      Κατά το έτος 2001 με δική μας οδηγία προς το Σώμα Επιθεωρητών Εργασίας, όπως είπα πιο πριν, πραγματοποιήθηκε συνολική καταγραφή σε χίλιες οκτακόσιες εξήντα τρεις επιχειρήσεις από τις οποίες διαπιστώθηκε ότι χίλιοι τετρακόσιοι πενήντα, δηλαδή ποσοστό 78%, είχαν συμμορφωθεί με την υποχρέωση απασχόλησης του τεχνικού ασφαλείας και χίλιοι διακόσιοι ογδόντα εννέα, δηλαδή ποσοστό περίπου 70%, είχαν συμμορφωθεί με την υποχρέωση του γιατρού εργασίας. Αυτή η τάση αναπτύσσεται σαν μια τάση θετική, μέσα στο 2002. 
      Κυρίες και κύριοι συνάδελφοι, επιδιώκεται επίσης πολύ συχνά μια σύγχυση στους ρόλους που έχουν τρεις διακριτοί παράγοντες, τρεις θεσμοί στο χώρο της υγιεινής και της ασφάλειας, η εργοδοσία, ο τεχνικός ασφαλείας –ο γιατρός εργασίας και η επιθεώρηση εργασίας. Με το ν. 1568/85 και το π.δ. 17/96 με βάση το οποίο έγινε η εναρμόνιση του εθνικού μας δικαίου με την κοινοτική οδηγία 89/391 ο εργοδότης είναι υπεύθυνος για την ασφάλεια και την υγεία των εργαζομένων στην επιχείρησή του. Με τη ρύθμιση αυτή δεν επιτρέπεται η μετακύλιση, η μεταβίβαση αυτής της ευθύνης σε άλλα άτομα, όπως ίσχυε πριν το 1985. Αυτή η θεμελιώδης αλλαγή υλοποιείται με το νομοθέτημα αυτό και είναι έργο των δικών μας κυβερνήσεων. Έτσι, για κάθε παράλειψη λήψης μέτρων ή για αποτελεσματικότητα μέτρων που οδηγούν σε επικίνδυνες καταστάσεις διώκεται ο ίδιος ο εργοδότης.
      Η ίδια νομοθεσία για να αντιμετωπίσει το πρόβλημα των εργοδοτών που δεν έχουν το χρόνο, την εμπειρία και τις γνώσεις να επιλύσουν απλά ή και ιδιαίτερα προβλήματα της ασφάλειας και της υγείας των εργαζομένων, καθορίζει ότι ο κάθε εργοδότης πρέπει να προσφεύγει στις υπηρεσίες ειδικών επιστημόνων, δηλαδή του τεχνικού ασφαλείας ή του γιατρού εργασίας.
      Έτσι, λοιπόν, ο ρόλος του επιχειρηματία, της εργοδοσίας, είναι σαφής, ο ρόλος του τεχνικού ασφαλείας και του γιατρού εργασίας είναι σαφής και προσδιορίζεται –ο ρόλος του τεχνικού ασφαλείας και του γιατρού εργασίας- από το να καταγράφει και να εξετάζει όλους τους κινδύνους που υπάρχουν στους χώρους εργασίας, να εισηγείται στον εργοδότη τη λήψη των απαραίτητων μέτρων, να αξιολογεί τα αποτελέσματα της λήψης των απαραίτητων μέτρων.
      Ο τεχνικός ασφάλειας, λοιπόν, και ο γιατρός εργασίας έχουν την ευθύνη της επισήμανσης των κινδύνων και της υπόδειξης των μέτρων που πρέπει να ληφθούν. Ο εργοδότης μπορεί να αναθέσει τα καθήκοντα του τεχνικού ασφάλειας και του γιατρού εργασίας σε εργαζόμενους της επιχείρησης, εφόσον αυτοί έχουν τα προβλεπόμενα από το νόμο προσόντα ή να προσφύγει σε άτομα και υπηρεσίες εκτός επιχείρησης, τις λεγόμενες Εξωτερικές Υπηρεσίες Προστασίας και Πρόληψης, τις ΕΞΥΠΠ. Αυτός είναι ο δεύτερος θεσμός –μετά από εκείνον της εργοδοσίας- με προσδιορισμένο το  ρόλο.
      Υπάρχει και ο τρίτος θεσμός, που είναι το Σώμα Επιθεώρησης Εργασίας. Το Σώμα Επιθεώρησης Εργασίας, ως Σώμα το οποίο υπάγεται στο Υπουργείο Εργασίας έχει ευθύνη παρακολούθησης, ελέγχου, παρέμβασης, έχει ευθύνη αυτοψιών, διακοπών εργασιών, εκθέσεων, μηνυτήριων αναφορών. Δεν έχει την ευθύνη της λήψης των μέτρων, που είναι ευθύνη της εργοδοσίας. 
      Από τη δράση του Σώματος Επιθεώρησης Εργασίας έχουμε μέχρι τώρα θετικά αποτελέσματα. Ωστόσο δεν μπορούμε να πούμε ότι το πρόβλημα αντιμετωπίστηκε, ότι έχουμε λύσει τα προβλήματα στον τομέα αυτόν. Η προσπάθεια πρέπει να συνεχισθεί, να κλιμακωθεί.
      Εκείνο που πρέπει να υπογραμμίσουμε είναι ότι η πολιτική βούληση υπάρχει. Κινούμαστε και δρούμε. Το 2000 το Σώμα Επιθεώρησης Εργασίας, που ιδρύθηκε μόλις τον Ιούλιο του 1999, ενισχύθηκε με διακόσιους σαράντα περίπου τεχνικούς και υγειονομικούς επιθεωρητές. Φέτος το 2002 ενισχύεται με εκατόν ογδόντα επιπλέον κοινωνικούς επιθεωρητές. Το 2003 πρόκειται να ενισχυθεί με νέο, περίπου σε αυτό το ύψος, επιστημονικό δυναμικό. 
      Αυτές είναι απτές αποδείξεις ότι το Σώμα που έχουμε δημιουργήσει και λειτουργεί τα τελευταία τρία χρόνια θέλουμε να γίνει πράγματι ένα Σώμα υψηλών προδιαγραφών, αξιόπιστου ανθρώπινου δυναμικού –διότι το ανθρώπινο δυναμικό εδώ είναι τεχνολογικής και πανεπιστημιακής κατάρτισης κατά το μεγαλύτερο βαθμό, περίπου της τάξεως του 90%- για να έχουμε παρέμβαση στα θέματα εργασιακής υγείας, υγιεινής και ασφάλειας στους χώρους της εργασίας, αλλά και στα θέματα τήρησης της εργατικής νομοθεσίας.
      Επίσης προβλέπουμε σε σχέδιο νόμου που σύντομα θα καταθέσουμε στη Βουλή να αυξήσουμε τα επιβαλλόμενα πρόστιμα περίπου εξαπλασιάζοντας το κατώτερο πρόστιμο που επιβάλλεται σε περιπτώσεις μη λήψης των απαραίτητων μέτρων και φθάνοντας έως και στον τετραπλασιασμό των ανώτερων προστίμων που επιβάλλονται σε ανάλογες τέτοιες περιπτώσεις.
      Υπάρχουν και άλλα μέτρα, όπως είναι η διακοπή επικίνδυνων εργασιών και η κίνηση αυτόφωρης διαδικασίας. Αυτά είναι μέτρα, τα οποία έχουμε κινήσει σε ανάλογες περιπτώσεις, ενώ είναι γνωστό ότι υπάρχουν εξειδικευμένα προγράμματα ελέγχων με επί μέρους στόχους ευρείας επικινδυνότητας, όπως τα μεγάλα τεχνικά έργα, οι μεγάλες βιομηχανίες του  ιδιωτικού και του δημόσιου τομέα.
      Μία μεγάλη γκάμα από φυλλάδια, ενημερωτικά και άλλα, έχουν εκδοθεί, για να εξυπηρετηθεί ο τομέας της ευαισθητοποίησης αλλά και της ενημέρωσης των τεχνικών, των εργαζομένων, των εργοδηγών και των εργοδοτών. 
      Τελευταία εμείς, ως Υπουργείο Εργασίας, κωδικοποιήσαμε σε ηλεκτρονική μορφή, σε ένα CD, όλη τη σχετική νομοθεσία, η οποία διανέμεται σε δεκατρείς χιλιάδες περίπου αντίγραφα από το Υπουργείο Εργασίας, για να ξέρει ο καθένας, εργοδότης, εργαζόμενος, συλλογικό συνδικαλιστικό όργανο ή οποιοσδήποτε άλλος, ενδιαφερόμενος τι προβλέπεται και τι πρέπει να εφαρμόζεται στα πλαίσια της ελληνικής και της ευρωπαϊκής νομοθεσίας για αυτά τα ζητήματα. Επίσης, έχουμε εκδώσει σε δεκαέξι χιλιάδες περίπου αντίγραφα βιβλιάρια, τα οποία έχουν σχέση με την υγιεινή και την ασφάλεια, ιδιαίτερα στις μικρομεσαίες επιχειρήσεις, γιατί οι μικρομεσαίες επιχειρήσεις είναι γνωστό ότι αποτελούν τη μεγάλη πλειοψηφία των επιχειρήσεων στη χώρα μας.
      Κυρίες και κύριοι συνάδελφοι, για εμάς και ένα ατύχημα, κι ένα εργατικό ατύχημα, είναι πολύ! Η ανθρώπινη ζωή είναι αξία και μέγεθος μοναδικό και αναντικατάστατο. Ο ανθρώπινος πόνος, που συνοδεύει τα ατυχήματα, ανεξάρτητα από το υψηλό οικονομικό κόστος, είναι δυσβάσταχτος. Έχουμε απόλυτη αύξηση των εργατικών ατυχημάτων, κι αυτό το λέμε πρώτοι εμείς, προκειμένου να δημιουργήσουμε μία ισχυρή  συνείδηση σε όλους πάνω στο θέμα αυτό. Να δημιουργήσουμε μία ισχυρή συνείδηση, ώστε ο κάθε εμπλεκόμενος, όπως προσδιόρισα προηγουμένως με τους ρόλους και τις ευθύνες του, να δρα συνειδητά τηρώντας τις υποχρεώσεις του.
      Η αρνητική αυτή κατάσταση μπορεί και πρέπει να ανατραπεί. Η καταγραφή και η κατανόησή της αποτελεί το πρώτο στάδιο, ώστε να δράσουμε συντονισμένα στα πλαίσια των προσδιορισμένων οδηγιών και ευθυνών. Οι εργοδότες πρέπει να πραγματοποιούν ό,τι επιβάλλεται από την άμεση κεντρική τους ευθύνη και τη λήψη, εφαρμογή και τήρηση μέτρων και κανόνων ασφαλείας και υγιεινής. Οι εργαζόμενοι πρέπει να χρησιμοποιούν τα μέσα ατομικής προστασίας, να λειτουργούν τις νομοθετημένες μεικτές επιτροπές και τις επιτροπές υγιεινής και ασφάλειας, να υποδεικνύουν και να ενημερώνουν τους υπεύθυνους για πιθανές ελλείψεις και λάθη. Οι μηχανισμοί της πολιτείας πρέπει να ελέγχουν σταθερά και συστηματικά ασκώντας τις αρμοδιότητές τους με ευθύνη και αυστηρότητα.
      Η χώρα μας ενσωμάτωσε πεντακόσιες χιλιάδες αλλοδαπούς εργαζόμενους στο δυναμικό απασχόλησής της. Αυτό είναι από τα υψηλότερα ποσοστά στην Ευρωπαϊκή Ένωση. Αποδείξαμε με αυτόν τον τρόπο την προοδευτική κατεύθυνση της Κυβέρνησής μας, αλλά και τη θετική, πρέπει να πούμε, νοοτροπία αποδοχής, φιλοξενίας και συνεργασίας της ελληνικής κοινωνίας. Όμως, αυτή η ενσωμάτωση είχε αρνητική επίπτωση στο δείκτη των ατυχημάτων ξένων εργαζομένων, διαμορφώνοντας έτσι κι έναν υψηλό δείκτη ατυχημάτων όλης της χώρας.
      Το φαινόμενο της αύξησης των ατυχημάτων παρουσιάζεται κάθε φορά που υπάρχει αύξηση της οικοδομικής δραστηριότητας και των εξωτερικών εργασιών υπαίθρου, στα κατασκευαστικά εργοτάξια. Σε αυτά τα εργοτάξια υπάρχει ευθεία αντιστοίχηση με τις αιτίες και τους παράγοντες που τα προκαλούν, όπως οι πτώσεις, οι ηλεκτροπληξίες, η κακή χρήση των μηχανημάτων.
       Η θεαματική αύξηση των εργοταξίων σε κατασκευαστικά έργα και έργα υποδομών στα πλαίσια του Γ΄ Κοινοτικού Πλαισίου Στήριξης και της ολυμπιακής προετοιμασίας σχεδόν σε όλη την επικράτεια, με μεγαλύτερη βέβαια πυκνότητα στο λεκανοπέδιο της Αττικής, αποτέλεσε μία νέα κατάσταση πολύ θετική για τις συνολικές προοπτικές της πατρίδας μας. Είχε, όμως, επίδραση στον αριθμό των ατυχημάτων.
       Η προσπάθεια που κάνουμε στον τομέα αυτόν, είναι μία προσπάθεια σημαντική και συστηματική, μία προσπάθεια που χρειάζεται την κινητοποίηση όλων των παραγόντων, και των κοινωνικών εταίρων αλλά και των πολιτικών δυνάμεων. Τα εργατικά ατυχήματα δεν προσφέρονται για μικροπολιτική εκμετάλλευση. Ο καθένας νιώθει ιδιαίτερο πόνο, πιστεύουμε, όταν βρίσκεται μπροστά σε ένα εργατικό, και ιδιαίτερα σε ένα θανατηφόρο ατύχημα. Η προσπάθεια σε αυτόν τον τομέα πρέπει να συνεχισθεί κλιμακούμενη και να είναι κοινή και διαρκής.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αμπατζόγλου έχει το λόγο.
      ΓΕΩΡΓΙΟΣ ΑΜΠΑΤΖΟΓΛΟΥ: Κυρία Πρόεδρε, τα τελευταία εργατικά ατυχήματα έφεραν στην επικαιρότητα με τραγικό τρόπο το ζήτημα της εφαρμογής των κανόνων υγιεινής και ασφαλείας στους χώρους εργασίας. Προηγούμενα είχαν δοθεί στη δημοσιότητα δύο εκθέσεις του Σώματος Επιθεωρητών Υγείας, μία για την πορεία εκτέλεσης υπερωριών και μία για τα εργατικά ατυχήματα για το 2001.
      Είναι γνωστό ότι ο Έλληνας εργαζόμενος είναι ο περισσότερο εργαζόμενος, ο χειρότερα αμειβόμενος, ο πλέον φορολογούμενος και ο έχων τη χειρότερη ποιότητα ζωής. Παράλληλα, όμως, κάθε δεκαπέντε λεπτά έχουμε ένα εργατικό ατύχημα, κάθε τρεις μέρες ένα θανατηφόρο, ενώ η καταγραφή των επαγγελματικών ασθενειών είναι ανύπαρκτη. Τα τελευταία δέκα χρόνια, τρεις χιλιάδες άτομα έχασαν τη ζωή τους, όσα δηλαδή έχασαν τη ζωή τους στο τρομοκρατικό χτύπημα στους «δίδυμους πύργους». Οι θάνατοι αυτοί είναι εκατονταπλάσιοι των θανάτων που έχουμε από την τρομοκρατία στη χώρα μας. Δεν αρκεί κάθε φορά να κλαίμε μπροστά στο χυμένο αίμα. Πρέπει επιτέλους να κλείσει ο κύκλος της σιωπής και της αδράνειας απέναντι σ’ αυτό το καυτό πρόβλημα.
      Θα θέλαμε να κάνουμε δύο επισημάνσεις, πρώτον, ότι μετά από την απορύθμιση και την ανατροπή των εργασιακών σχέσεων και την κατάργηση στην πράξη του συμβατικού ωραρίου, εκτινάχθηκε στα ύψη ο αριθμός των υπερωριών και οι εργαζόμενοι μετεξελίχθηκαν σε ρομπότ που δουλεύουν πλέον του οκταώρου. Τα σχετικά δημοσιεύματα με αφορμή τα θανατηφόρα ατυχήματα στη ΔΕΗ και στη «ΜΟΤΟROIL» ανέφεραν δεκαεπτάωρη και δεκαπεντάωρη αντίστοιχα απασχόληση των θυμάτων. 
      Δεύτερον, ανέφεραν ότι υπάρχει κατακόρυφη αύξηση των εργατικών ατυχημάτων λόγω της εκτέλεσης πολλών μεγάλων έργων, όπου οι εταιρείες και οι υπεργολάβοι υποχρεώνουν σε ένταση των εργασιών για σύντμηση του χρόνου παράδοσης των έργων και συγχρόνως για κατάκτηση του χρηματικού πριμ, αδιαφορώντας για τις συνθήκες εργασίας.
      Το Υπουργείο Εργασίας, σε σχετική ερώτησή μας στις 26/6/2002 είχε απαντήσει ότι διάφορα ποιοτικά χαρακτηριστικά του έργου στο Ολυμπιακό Χωριό συντελούν στη δυσκολία δημιουργίας και τήρησης συνθηκών πλήρους εφαρμογής των διατάξεων της εργατικής νομοθεσίας. 
      Είναι φανερό από την απάντηση αυτή ότι σε ειδικές συνθήκες το ίδιο το Υπουργείο ομολογεί την αδυναμία του να επιβάλει τα νόμιμα. Οι επισημάνσεις των συνδικάτων, των πολιτικών φορέων και οι αντιδράσεις των εργαζομένων έχουν για πολλά χρόνια αγνοηθεί. 
      Το Υπουργείο Εργασίας με την ψήφιση των νόμων 2592 και 2874 φέρει ακέραια την πολιτική ευθύνη για όσα συμβαίνουν σήμερα στο χώρο εργασίας. Όποια νομοθεσία υπάρχει μέχρι σήμερα για την υγιεινή και ασφάλεια είναι προϊόν μελετών και μετρήσεων στα πλαίσια του συμβατικού ωραρίου και με βάση αυτές έχουν εξαχθεί και τα συμπεράσματα ότι τα σοβαρότερα ατυχήματα συμβαίνουν κατά τη διάρκεια της υπερωριακής απασχόλησης. Πρόσφατα είχαμε και ένα νέο πλέγμα νόμων που επιτρέπει την «ενοικίαση» των εργαζομένων, πράγμα που δημιουργεί πολλαπλές δυσχέρειες στην τήρηση της εργατικής νομοθεσίας.
      Πριν από δύο μόλις μέρες είδε το φως της δημοσιότητας ένα σενάριο, σύμφωνα με το οποίο δίνονται από τον ΟΑΕΔ σε εργολάβους 14 δισεκατομμύρια για την εκπαίδευση ανέργων σε τεχνικά έργα. Αλήθεια, ποιος πιστεύει ότι αυτή θα είναι εκπαίδευση κι όχι επιδότηση θέσεων απασχόλησης και μάλιστα σκέδαση δισεκατομμυρίων σε βάρος των εργαζομένων;
      Ο κύριος Υφυπουργός είναι μηχανικός, όπως και ο ομιλών, άρα λοιπόν αναγνωρίζει και γνωρίζει ότι η τεχνολογική πρόοδος έχει επιφέρει σημαντικές αλλαγές στις εργασιακές συνθήκες, έχει κάνει λιγότερο «ανθρωποβόρες» τις παραγωγικές διαδικασίες, που είναι πλέον αυτοματοποιημένες και οφείλουν να είναι πλέον ασφαλείς.
      Προκύπτει, λοιπόν, το ερώτημα γιατί έχουμε αύξηση των εργατικών ατυχημάτων; Ο εισαγγελέας του Αρείου Πάγου κ. Κρουσταλάκης δηλώνει ότι η κακομεταχείριση Ελλήνων και ξένων εργαζομένων δεν προσήκει σε μια δημοκρατική και πολιτισμένη κοινωνία. 
      Ο κύριος Υπουργός αρκέστηκε στο να παρουσιάσει αυτάρεσκα τη διαφάνεια με την οποία οι αρμόδιες υπηρεσίες παρουσιάζουν την πραγματικότητα, δίνουν τα στοιχεία. Σας αναγνωρίζουν, κύριε Υπουργέ, ότι στον τομέα αυτόν δεν χρησιμοποιείτε τη δημιουργική λογιστική, όπως κάνετε, ως Κυβέρνηση στον οικονομικό τομέα. Αρκεί, όμως, η ανάλυση; Δηλαδή η παρουσίαση των δεδομένων τα οποία πλέον είστε υποχρεωμένοι να τα κάνετε μέσω των μηχανισμών της Ευρωπαϊκής Ένωσης. Πότε θα έρθει επιτέλους ο καιρός της σύνθεσης; Δηλαδή, της λήψης των αναγκαίων αυτών μέτρων που θα οδηγήσουν στη δημιουργία ασφαλών συνθηκών εργασίας και στη  μείωση των ατυχημάτων.
      Ακούσαμε αλληλοκατηγορίες μεταξύ ΠΑΣΟΚ και Νέας Δημοκρατίας για το ποιος έχει την ευθύνη για ένα θέμα –το εργατικό ατύχημα- που απασχολεί την κοινωνία μας επί ενάμιση αιώνα. Ο κύριος Υπουργός δήλωσε ότι δεν έχει λύσει το πρόβλημα, αλλά πρέπει να αναγνωρίσουμε ότι έχει την πολιτική βούληση. Για μια Κυβέρνηση μιας εικοσαετίας δεν αρκεί η αναγνώριση της πολιτικής βούλησης εν γένει. Αυτό πρέπει να είναι ορατό εκ του αποτελέσματος, δηλαδή εκ της μειώσεως των εργατικών ατυχημάτων και αυτήν τη στιγμή είμαστε σε μία περίοδο που έχουμε αύξηση. Από το 1985 ψηφίστηκε ο σχετικός νόμος που προβλέπει το θεσμό των γιατρών εργασίας και των τεχνικών ασφαλείας. Ποια είναι η εικόνα σήμερα; Εκπαιδεύονται οι μηχανικοί αυτοί ή γιατροί με σεμινάρια. Δεν έχουμε εξειδικευμένους επιστήμονες. Μόλις τα τελευταία χρόνια άρχισαν να αποφοιτούν γιατροί εργασίας, αλλά και αυτοί με δυσκολία κάνουν ειδικότητα, αφού το μοναδικό τμήμα ιατρικής της εργασίας που υπάρχει στο «Θριάσιο Νοσοκομείο» της περιοχής της Ελευσίνας, ούτε πλήρως στελεχωμένο είναι, ούτε κατάλληλα εξοπλισμένο για να παίξει το ρόλο του. Ενώ δεν έχει δημιουργηθεί ακόμη διεπιστημονικό μεταπτυχιακό πρόγραμμα στα ΤΕΙ και ΑΕΙ για την ειδικότητα του τεχνικού ασφαλείας. Το Ινστιτούτο Ερεύνης Νοσημάτων Θώρακος Υγιεινής και Ασφαλείας της Εργασίας από το 1988 παραμένει απλώς τίτλος. 
      Εάν θελήσουμε να αναφερθούμε στην καταγραφή των επαγγελματικών ασθενειών, η κατάσταση είναι πολύ πιο ζοφερή. Πολύ φοβάμαι ότι βρισκόμαστε σε μία προπολεμική περίοδο, την οποία γνωρίζει ο εκ πληροφοριών στην περιοχή της Ελευσίνας, όπου υπήρχε μεγάλη τσιμεντοβιομηχανία, οι άνθρωποι πέθαιναν από πνευμονοκονίαση, η οποία ουδέποτε αναγνωρίστηκε, ως επαγγελματική ασθένεια. Βρέθηκαν μάλιστα και γιατροί να δηλώσουν στα δικαστήρια ότι η τσιμεντόσκονη κάνει καλό στην υγεία γιατί προσθέτει ασβέστιο στον οργανισμό. Αυτή η κατάσταση, κύριε Υπουργέ, πρέπει να αλλάξει άμεσα. Και η Κυβέρνηση να μην είναι μονόπλευρα προσανατολισμένη στο λιγότερο μισθολογικό κόστος. Η πραγματική εξέλιξη και ανάπτυξη δεν μπορεί πλέον να βασίζεται στην ελαχιστοποίηση του εργατικού κόστους, ανεξάρτητα από την ασφάλεια των εργαζομένων. Μια τέτοια πολιτική επιλογή είναι πλέον στις σημερινές συνθήκες, όχι μόνο άδικη, παρωχημένη και ανεπαρκής, αλλά εν τέλει πολιτικά ανήθικη. Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κυρία Πρόεδρε.
       Το θέμα που συζητάμε σήμερα είναι πάρα πολύ σοβαρό και βεβαίως το τελευταίο διάστημα έχει πάρει διαστάσεις ανεξέλεγκτες. Όμως θέλουμε να επισημάνουμε και να τονίσουμε ότι ο βασικός κίνδυνος για τα εργατικά ατυχήματα έχει ως πηγή την αντεργατική πολιτική της Κυβέρνησης, την οποία στηρίζει και η Νέα Δημοκρατία που κάνει την επερώτηση και ο Συνασπισμός. Η πολιτική που στο όνομα της αύξησης των κερδών των επιχειρήσεων της ανταγωνιστικότητας του κεφαλαίου αναιρεί εργατικά δικαιώματα, εντατικοποιεί την εργασία, αρνείται την εφαρμογή μέτρων και κάνει πλάτες στηρίζοντας την ασυδοσία των καπιταλιστών. 
      Η Νέα Δημοκρατία δεν μπορεί να κρυφτεί πίσω από το δάχτυλό της ούτε να δημαγωγεί, γιατί στην ουσία στηρίζει αυτήν την πολιτική της ελεύθερης αγοράς, η οποία ελεύθερη αγορά ζει και αναπτύσσεται με την εκμετάλλευση της εργατικής τάξης, ακόμα και με τη ζωή των  Ελλήνων εργατών.
      Μιλάτε για την υγιεινή και ασφάλεια. Μιλάτε για τα εργατικά ατυχήματα, αλλά δεν λέτε κουβέντα για τα αντεργατικά μέτρα της Κυβέρνησης, δεν λέτε κουβέντα για τις ελαστικές εργασιακές σχέσεις, για τις ελαστικές μορφές απασχόλησης, για την ενοικίαση των εργαζομένων, για τις  μαζικές απολύσεις, για τους εκβιασμούς των εργοδοτών που δεν κατονομάζετε που πατάνε στην αγωνία των εργαζομένων και στο δικαίωμα να έχουν δουλειά. Δεν λέτε κουβέντα για τις ιδιωτικοποιήσεις, για τους μηχανισμούς ελέγχου, για τη δημιουργία των ιδιωτικών εξωτερικών υπηρεσιών προστασίας και πρόληψης των εργαζομένων, με τους οποίους ο εργοδότης μπορεί να ελέγχει τα πάντα, να έχει στα χέρια του το μηχανισμό ελέγχου, να είναι ο ίδιος ελεγκτής και ελεγχόμενος. 
      Αυτή είναι η πολιτική που εφαρμόζει σήμερα η Κυβέρνηση και στηρίζει με όλες της τις δυνάμεις η Νέα Δημοκρατία.
      Σήμερα, με τους νόμους που ψήφισε η Κυβέρνηση, με την ενοικίαση των εργαζομένων, τη μερική απασχόληση που αναγκάζονται οι εργαζόμενοι να κάνουν δύο και τρεις δουλειές για να συμπληρώσουν ένα μεροκάματο και να εξασφαλίσουν τα προς το ζειν, είναι ουσιαστικοί παράγοντες για τα εργατικά ατυχήματα. 
      Με την εντατικοποίηση της εργασίας, την ανατροπή των εργασιακών σχέσεων, τη διάλυση της κοινωνικής ασφάλισης, την έλλειψη μέτρων υγιεινής και ασφαλείας των εργαζομένων, καθημερινά γίνονται εγκλήματα τα οποία πληρώνουν οι εργάτες με τη ζωή τους. Όμως κανένας εργοδότης δεν έχει διωχθεί. Απαλλάσσεται ακόμα και για μεγάλα εγκλήματα όπως οι εφοπλιστές που προκάλεσαν το ναυάγιο του «Σάμινα» και πολλά άλλα. Απαλλάχθηκαν εφοπλιστές για μια σειρά ναυτικών εγκλημάτων ή και βιομήχανοι, για εργοδοτικά εγκλήματα. 
      Και το ΠΑΣΟΚ και η Νέα Δημοκρατία έχετε μεγάλες ευθύνες για την ασυδοσία των βιομηχάνων, για τα εγκλήματα που προκαλούν εις βάρος της εργατικής τάξης.
      Είναι γεγονός ότι η σημερινή απεργία των εργαζομένων στις επιθεωρήσεις εργασίας, έχει ως αίτημα τη συνεχή υποβάθμιση του ρόλου των επιθεωρήσεων εργασίας. 
      Σήμερα λοιπόν που οι εργαζόμενοι στις επιθεωρήσεις εργασίας απεργούν ακριβώς γιατί δεν παίζουν το ρόλο τους, ακριβώς γιατί η Κυβέρνηση αντί να επανδρώνει τις επιθεωρήσεις εργασίας με όλα όσα ζητάν οι ίδιοι αλλά και το εργατικό συνδικαλιστικό κίνημα, τις έχει αποδιοργανώσει, έτσι ώστε να μην μπορούν να παρέμβουν ουσιαστικά και να παίξουν το ρόλο τους.
      Υπάρχουν επιθεωρήσεις εργασίας που έχουν νοικιασμένα γραφεία, έχουν τα κομπιούτερς και έχουν οδηγό αλλά επιθεωρητής δεν υπάρχει. Σε ολόκληρους νομούς της χώρας μας δεν υπάρχει η επάνδρωση των επιθεωρήσεων εργασίας από επιθεωρητές και αναγκάζονται να πάνε από άλλους νομούς ή από άλλες περιοχές.
      Γι’ αυτό λοιπόν είναι ανάγκη η Κυβέρνηση να προχωρήσει άμεσα σε προσλήψεις εξειδικευμένου προσωπικού για την καλύτερη επάνδρωση των επιθεωρήσεων εργασίας.
      Το κόμμα μας θα συνεχίσει τις προσπάθειές του και τη δράση του για την προστασία των εργαζομένων, για την υπεράσπιση των δικαιωμάτων της εργατικής τάξης, για να σταματήσει η εργοδοτική ασυδοσία εις βάρος των εργαζομένων.
      Από τα στοιχεία που παραθέτονται στην επερώτηση, είναι γεγονός ότι πολλά εργατικά ατυχήματα δεν δηλώνονται. 
      Επειδή είμαι πρόεδρος του Εργατικού Κέντρου Λάρισας γνωρίζω από πρώτο χέρι πόσα εργατικά ατυχήματα δεν δηλώνονται, επειδή υπάρχει ο φόβος της απόλυσης. Εργάτρια-σιδερώτρια που έκαψε το χέρι της δεν το δήλωσε γιατί φοβόταν την απόλυση. Εργάτης που καταπλακώθηκε από μπουκαπόρτα δεν το δήλωσε γιατί εκβιάστηκε ότι δεν θα κρατούσαν το γιο του στη δουλειά. Δεν πήγε ούτε στην επιθεώρηση εργασίας ούτε στο ΙΚΑ. Αυτή είναι η κατάσταση. 
      Έχουμε σοβαρότατα προβλήματα με τα μέσα προστασίας των εργαζομένων. Σε πολύ λίγες επιχειρήσεις οι εργοδότες εφοδιάζουν τους εργαζόμενους με τα απαραίτητα μέτρα προστασίας. Στην πλειοψηφία τους δεν αγοράζουν ούτε φόρμες ούτε παπούτσια ούτε κράνη ούτε ποδιές, ακριβώς γιατί αυτά έχουν κόστος. 
      Υπάρχει και μια άλλη πλευρά των εργατικών ατυχημάτων που στις εκθέσεις των επιθεωρήσεων εργασίας αναφέρονται ως εργατικά ατυχήματα από παθολογικά αίτια. Έχουμε εργαζόμενους που τους στίβουν σαν λεμόνια. Πεθαίνουν την ώρα εργασίας. Εργαζόμενοι κατεβάζουν τόνους εμπορευμάτων και τα ντανιάζουν ή τα φορτώνουν στα φορτηγά. Πεθαίνουν από καρδιά. Είχαμε πρόσφατα τέτοιο εργατικό ατύχημα σε αποθήκες μεγάλης αλυσίδας σούπερ μάρκετ. Οικοδόμος πέθανε την περίοδο του καύσωνα από καρδιά. Όλα αυτά δεν δηλώνονται ως εργατικά ατυχήματα.
      Θα πάρουν σύνταξη οι χήρες όλων αυτών που είναι κάτω των σαράντα ετών. Ο νόμος το απαγορεύει. Θα πάρουν αποζημίωση οι οικογένειες των θυμάτων που πεθαίνουν από παθολογικά αίτια; 
      Υπάρχουν και τα εργατικά ατυχήματα σ’ αυτούς που δουλεύουν στην «ΕΛΠΑ» ή στην «ΕΞΠΡΕΣ ΣΕΡΒΙΣ» και εμπλέκονται σε τροχαία. Θα αποζημιωθούν και θα καταγραφούν αυτά τα ατυχήματα ως εργατικά. Έχουμε και την πλευρά των επαγγελματιών οδηγών που σκοτώνονται σε τροχαία. Καταγράφονται αυτά ως επαγγελματικά ατυχήματα; Έχουμε και ειδικότητες διπλές και τριπλές  που ο οδηγός μπορεί και να κάνει και το χειριστή του γερανού και να υπάρξει ατύχημα επειδή ο γερανός θα πάει σε ηλεκτροφόρα καλώδια. Έχουμε και σοβαρά προβλήματα με μια άλλη πλευρά επαγγελματικών ασθενειών. Για παράδειγμα εργαζόμενοι στους δήμους δεν προλαβαίνουν να βγουν στη σύνταξη. Εργαζόμενοι στα εργοστάσια ζάχαρης έχουν μεγάλο ποσοστό καρκίνου. Όλα αυτά είναι εργατικά ατυχήματα που δεν αποζημιώνονται.
      Μια άλλη πλευρά είναι η προστασία των βαρέων και ανθυγιεινών επαγγελμάτων και η επέκτασή τους. Τελευταία η Κυβέρνηση με το μηχανογραφικό σύστημα του ΙΚΑ στην ουσία χρησιμοποίησε ένα βιβλίο με κωδικούς αριθμούς με τους οποίους καταργεί από τα βαρέα επαγγέλματα ειδικότητες που με το παλιό σύστημα ήταν στα βαρέα. Όταν γίνονται διαμαρτυρίες συνδικάτων λένε ότι έγινε λάθος. Αυτό το χάλι όμως συνεχίζεται σε όλη την Ελλάδα. 
      Να υπάρξει κατοχύρωση της εργοδοτικής εισφοράς για ασφαλιστική κάλυψη των επαγγελματικών κινδύνων. Να σταματήσουν οι χαριστικές ρυθμίσεις της κυβέρνησης προς τους εργοδότες, αλλά και οι απαλλαγές από το ένσημο με τις ρυθμίσεις του ν. 2874. Ένα άλλο σημαντικό ζήτημα είναι η δημιουργία κρατικού σώματος τεχνικών ασφαλείας στο δημόσιο σύστημα υγείας. Ζητάμε την κατάργηση γιατί δεν συμφωνούμε με τη λειτουργία των ιδιωτικών Εξωτερικών Υπηρεσιών Προστασίας και Πρόληψης (ΕΞΥΠΠ) οι οποίοι θα ελέγχουν τους εργοδότες. Όποιος απ’ αυτούς σηκώσει κεφάλι για να πει τα πράγματα όπως έχουν, του δίνουν δρόμο. Ακόμη πρέπει να καταργηθεί η ανάθεση καθηκόντων τεχνικών ασφαλείας στους εργοδότες των μικρομεσαίων επιχειρήσεων.
      Επίσης θέλουμε να τονίσουμε και να πούμε ότι πρέπει να επιβάλλονται αυστηρές ποινές στους εργοδότες, στους υπεργολάβους, για κάθε παραβίαση της νομοθεσίας, αλλά και να λαμβάνονται συγκεκριμένα μέτρα ώστε να αποδίδονται –έχει σημασία αυτό- αυτά που δεν παίρνουν οι εργαζόμενοι. 
      Δείτε το παράδειγμα. Πάει το Σώμα Επιθεωρητών Εργασίας και επιβάλλει πρόστιμο. Ο εργοδότης προτιμάει να πληρώσει το πρόστιμο, παρά να πληρώσει στους εργαζόμενους αυτά που υποχρεούται βάσει της συλλογικής σύμβασης εργασίας. 
      Κύριε Υπουργέ, θα νομοθετήσετε αυτήν την πλευρά; Οι εργαζόμενοι δεν βλέπουν αποτέλεσμα. Δεν βλέπουν να μπαίνουν στην τσέπη τους οι εργατοώρες, οι υπερωρίες, οι τριετίες και τα επιδόματα, παρά βλέπουν τον εργοδότη να προτιμάει να πληρώσει το πρόστιμο και τον εργάτη να μην παίρνει τίποτα.
      Η Κυβέρνηση μπορεί εάν το θέλει να το νομοθετήσει και να υποχρεώνει τον εργοδότη να πληρώνει αυτά που δεν πλήρωσε. 
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, κύριοι συνάδελφοι, ξεκινώντας θα ήθελα κατ΄ αρχήν να ευχαριστήσω τον αγαπητό συνάδελφο του Κομμουνιστικού Κόμματος για τις τόσες πολλές αναφορές που έκανε στη Νέα Δημοκρατία.
      Διερωτώμαι, αφού χαρακτηρίσατε το θέμα τόσο πολύ σημαντικό και για το οποίο ενδιαφέρεστε τόσο πολύ, γιατί εσείς δεν είχατε κάνει ήδη επερώτηση.
      ΔΗΜΗΤΡΙΟΣ ΤΣΙΟΓΚΑΣ: Το Υπουργείο Εργασίας ξέρει πόσες κάναμε!
      ΝΙΚΗΤΑΣ ΚΑΚΛΑΜΑΝΗΣ: Εδώ ήμουν, δεν είδα να έχετε κάνει επερώτηση για τα εργατικά ατυχήματα στο Ολυμπιακό Χωριό. 
      Εν πάση περιπτώσει, έχετε μείνει προφανώς εις την προ του 1917 επανάσταση. Με γεια σας και με χαρά σας! Δεν θα αντιδικήσω μαζί σας.
      Κύριε Υφυπουργέ, σας άκουσα με πολλή προσοχή. Κατ’ αρχήν θα ήθελα να σας παρακαλέσω πριν φύγουμε απόψε από την Αίθουσα, ό,τι μας αναφέρατε ως στοιχεία, να σας τα δώσουν οι υπηρεσιακοί παράγοντες και να τα καταθέσετε στα Πρακτικά της Βουλής. Θα ήθελα, λοιπόν, να σας παρακαλέσω όλα τα στοιχεία τα οποία αναφέρατε και τα οποία υποτίθεται ότι αντικρούουν τα δικά μας, να τα καταθέσετε απόψε στα Πρακτικά της Βουλής για να τα δούμε και να τα ελέγξουμε. Υποθέτω ότι τα έχετε.
      Δεύτερον. Κύριε Υφυπουργέ, εγώ περίμενα ότι απόψε θα μας δίνατε πολύ συγκεκριμένα στοιχεία για το Ολυμπιακό Χωριό, όπως και για τα άλλα δημόσια έργα. Δηλαδή, πόσοι εργάζονται στα έργα, πόσοι από αυτούς είναι Έλληνες, πόσοι από αυτούς είναι αλλοδαποί.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ρωτήστε να σας τα δώσουμε. Δεν περιλαμβανόταν στην επερώτησή σας. Γνωρίζετε την κοινοβουλευτική διαδικασία. Εφαρμόστε την!
      ΝΙΚΗΤΑΣ ΚΑΚΛΑΜΑΝΗΣ: Οφείλατε να τα είχατε!
      Πόσοι από τους αλλοδαπούς έχουν πράσινη κάρτα, πόσοι δεν έχουν και πόσοι από αυτούς που είτε έχουν είτε δεν έχουν πράσινη κάρτα βρίσκονται σε καθεστώς μαύρης εργασίας ή όχι.
      Ταυτόχρονα, περίμενα να μου πείτε -επειδή ξέρετε ότι οι αριθμοί είναι καταλυτικοί, μιας και από το πολιτικό λεξιλόγιο της επικίνδυνης, ανίκανης και ανάλγητης Κυβέρνησης του κ. Σημίτη εκτός από τη λέξη «συγγνώμη» λείπει και η λέξη «έλεγχος»- πόσα είναι τα εκατομμύρια της εισφοροδιαφυγής προς το ΙΚΑ. 
      Σας υπενθυμίζω ότι προ τετραετίας η Εθνική Σχολή Δημόσιας Υγείας με τα τότε δεδομένα -τα οποία σήμερα έχουν αυξηθεί πολύ- είχε υπολογίσει ότι η εισφοροδιαφυγή από τη μαύρη εργασία άγγιζε τα εκατόν πενήντα δισεκατομμύρια δραχμές. Και επειδή εδώ έριχνε τα κροκοδείλια δάκρυα ο προϊστάμενός σας Υπουργός Κοινωνικών Ασφαλίσεων, ο κ. Ρέππας, όταν μίλαγε για την κοινωνική ασφάλιση και που ορθώς βέβαια έλεγε ότι ο πρώτος λόγος του οικονομικού προβλήματος των ταμείων είναι η εισφοροδιαφυγή, θέλω να μου πείτε τι έχετε κάνει γι’ αυτό. 
      Επίσης απόψε θέλω να μου δώσετε στοιχεία ειδικά για το Ολυμπιακό Χωριό. Να δούμε τι γίνεται εκεί. Εκτός βέβαια και εάν επειδή ήταν η ατυχία αυτοί που σκοτώθηκαν να είναι τέσσερις ξένοι, οι οποίοι δεν είχαν μανάδες στην Ελλάδα να βγουν στην τηλεόραση να κλαίνε για να το μάθει ο κόσμος –είχαν Αλβανίδες μάνες- το περάσατε ντούκου. Και παρεμπιπτόντως διαβεβαιώνετε το ελληνικό Κοινοβούλιο ότι μέχρι σήμερα τα θανατηφόρα ατυχήματα στο Ολυμπιακό Χωριό είναι μόνο τέσσερα; Περιμένω την απάντησή σας. Να με διαβεβαιώσετε ότι, όπως είπατε, είναι μόνο τέσσερα.
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Ταυτόχρονα με μεγάλη αυταρέσκεια είπατε ότι οι υπάρχοντες γιατροί εργασίας με ειδικότητα –επιτέλους, οι συναρμόδιοι Υπουργοί συνεννοηθείτε μεταξύ σας, μπείτε στην ιστοσελίδα του Υπουργείου Υγείας για να δείτε πόσοι είναι!- είναι τριάντα έξι. Άλλοι τόσοι περίπου είναι αυτοί στους οποίους δεν έχει δοθεί ειδικότητα, διότι όταν φτιάχτηκε ο νόμος για την ειδικότητα της ιατρικής εργασίας είχαν μακρόχρονη προϋπηρεσία σε χώρους δουλειάς. Καλό είναι, λοιπόν, να  δώσουμε «κατ’ απονομή» σε αυτούς τους ανθρώπους την ειδικότητα, διότι ίσως έχουν μεγαλύτερη εμπειρία από τους άλλους. Όμως, αυτό είναι ένα άλλο θέμα. 
      Ξέρετε πόσοι χρειάζονται σήμερα στην Ελλάδα, αν εφαρμοστεί ο δικός σας νόμος; Από πεντακόσιοι έως εξακόσιοι. Είπατε αυτάρεσκα ότι καλύπτετε το 68% των επιχειρήσεων. 
      Μα, κύριε Υφυπουργέ, αλήθεια δεν γνωρίζετε πώς καλύπτεται; Δεν γνωρίζετε το καινούριο κόλπο; Καλύπτεται με την ύπαρξη εταιρειών-σφραγίδων οι οποίες ονομάζονται “EXIP”. Αυτές λυμαίνονται το χώρο των εταιρειών αυτοδιαφημιζόμενες στον Τύπο και έναντι εξευτελιστικής μηνιαίας αποζημίωσης, που κατά μέσο όρο είναι 100 ευρώ, καλύπτουν δέκα επιχειρήσεις η κάθε εταιρεία. Λέτε, λοιπόν, ότι εκεί υπάρχει γιατρός εργασίας; Αυτή είναι η έννοια του γιατρού εργασίας στους χώρους δουλειάς, όπου υπάρχουν πάνω από πενήντα εργαζόμενοι; 
      Μέχρι και το πρώτο ΠΕΣΥ Αττικής απευθύνθηκε σε μια από αυτές τις ιδιωτικές εταιρείες, για να πάρει γιατρό εργασίας. Βέβαια, εδώ είναι το άλλο δράμα και το αστείο το οποίο ανέφερε ο κ. Γιακουμάτος και οι άλλοι συνάδελφοι. Όταν στο χώρο του δημόσιου τομέα δεν υπάρχουν γιατροί εργασίας, γιατί μετά να μέμφεσαι τους εργοδότες, τους βιομηχάνους και όλους τους υπόλοιπους που ανέφερε ο συνάδελφος του Κ.Κ.Ε.; 
      Θέλετε να σας πω και κάτι άλλο; Προς τιμήν του ο ΣΕΒ κάθε άλλο παρά αντίθετος είναι στην εφαρμογή του θεσμού εργασίας. Και εδώ επομένως διερωτάται κανείς γιατί δεν το προχωράτε και γιατί δεν επεκτείνετε αυτήν την ιστορία. Στο κάτω-κάτω της γραφής δεν έχει ούτε καν οικονομικό κόστος στον εθνικό προϋπολογισμό. Και αυτό γιατί δεν τους πληρώνει το κράτος αλλά οι επιχειρήσεις. 
      Έρχομαι τώρα και στο δημόσιο τομέα, διότι φαίνεται ότι εσείς μεταξύ σας αυτοαναιρείσθε. Δεν συζητώ ότι έχετε πετάξει στον κάλαθο των αχρήστων τη Διακήρυξη της 3ης του Σεπτέμβρη. Φυσικό είναι. Μια νεοφιλελεύθερη θατσερικού τύπου Κυβέρνηση τι σχέση έχει με την 3η του Σεπτέμβρη; 
      Ας πάμε, όμως, στον αείμνηστο Γιώργο Γεννηματά. Ενθυμείστε τι είχε κάνει; Είχε πάρει το Νοσοκομείο Θώρακος –εγώ τότε ήμουν Γενικός Γραμματέας του Πανελλήνιου Ιατρικού Συλλόγου και είχα συνεργαστεί πάρα πολύ καλά μαζί του- και είχε φτιάξει το Ινστιτούτο Υγιεινής και Ασφαλείας. Πού βρίσκεται σήμερα το Ινστιτούτο Υγιεινής και Ασφαλείας; Τι έχει κάνει; Μπορείτε να μας παρουσιάσετε τα πεπραγμένα; Είναι κέντρο αναφοράς; Είναι κέντρο εκπαίδευσης; Ακούω, αν βέβαια είναι αλήθεια –οφείλω να ομολογήσω ότι εγώ δεν το ήξερα, όμως ο κ. Αμπατζόγλου έχει στοιχεία- ότι δίνετε 14 δισεκατομμύρια σε εργολάβους, για να κάνουν εκπαίδευση. Βεβαίως, αυτά προέρχονται από το Γ΄ Κοινοτικό Πλαίσιο Στήριξης και όχι από την τσέπη σας. Γιατί δεν τα δίνετε στο Ινστιτούτο Υγιεινής και Ασφαλείας -που είναι και πρόταση της ΑΔΕΔΥ- ώστε να γίνει κέντρο αναφοράς, κέντρο εκπαίδευσης και ελέγχου στο δημόσιο τομέα, παρά τα δίνετε στα διάφορα ΚΕΚ, από εδώ και από εκεί; Ήρθατε απόψε εδώ και μας λέγατε πράματα και θάματα, σαν να είστε Υπουργός μιας κυβέρνησης άλλης χώρας, η οποία μάλιστα χώρα βρίσκεται σε άλλη ήπειρο. 
      Πολλές φορές κάνατε αναφορά στην Ευρωπαϊκή Ένωση και είπατε ότι είμαστε σε πολύ καλύτερη μοίρα απ’ αυτήν που εμείς αναφέρουμε. Δεν θέλω να είμαι κακόπιστος. Μπορεί να έχετε δίκιο. Όμως, καταθέστε τα στοιχεία για όλα αυτά που είπατε, ώστε να τα ελέγξουμε και να σας δώσουμε και συγχαρητήρια, αν είναι έτσι όπως τα λέτε.
      Έρχομαι τώρα σε ένα άλλο θέμα. Ποια είναι η πρόληψη που υπάρχει; Όχι βέβαια πρόληψη στα χαρτιά αλλά στην ουσία. Μπορείτε να μας πείτε αν έχετε εκτιμήσει το οικονομικό κόστος είτε των δηλωμένων είτε και των αδήλωτων –και εκεί θα συμφωνήσω με το συνάδελφο- εργατικών ατυχημάτων; Μπορείτε να μας δώσετε στοιχεία για τις παροδικές ή μόνιμες αναπηρίες εξαιτίας των εργατικών ατυχημάτων; 
      Μπορείτε να μας πείτε αν υπήρχε ουσία, γιατρός εργασίας και πρόληψη, πόσο θα ήταν αυτά; Αυτά περίμενα να μας πείτε απόψε, αντικρούοντας τα στοιχεία της επερώτησής μας, που ήταν της επικαιρότητος. Αλλά εγώ περίμενα να μας πείτε ανάπτυξη πολιτικής, την οποία δεν έχετε. Είστε μία Κυβέρνηση των εργολάβων, είστε μία Κυβέρνηση της διαπλοκής. Και λέτε νούμερα στον αέρα. Φτιάχνετε νόμους που δεν τους εφαρμόζετε –εγώ δεν αμφισβητώ ότι έχετε φτιάξει νόμους, άσχετα σε πόσους συμφωνήσαμε ή όχι- τους έχετε στα χαρτιά. Κυρίως δεν διαβάζετε τις απαντήσεις που μας φέρνετε για παρόμοια θέματα, όταν κάνουμε απλές ερωτήσεις στο Υπουργείο σας. Έχετε υπόψη σας την απάντηση που μας στείλατε για τη Μεγαλόπολη; Διαβάστε τη κι ελάτε να μας πείτε πόση σχέση έχουν αυτά που γράφετε με αυτά που μας είπατε απόψε. Διαβάστε την, είναι δέκα σελίδες. 
      ΕΛΕΥΘΕΡΙΟΣ ΤΖΙΟΛΑΣ: (Υφυπουργός Εργασίας και Κοινωνικών Ασφαλίσεων): Πού είναι η αντίφαση; Δεν υπάρχει καμία αντίφαση.
      ΝΙΚΗΤΑΣ ΚΑΚΛΑΜΑΝΗΣ: Διαβάστε την και θα δείτε πού είναι η αντίφαση.
      Δεύτερον: Μπορείτε να μας πείτε, ουσιαστικά μέτρα που έχετε πάρει στη βελτίωση συνθηκών εργασίας και στην εξάλειψη των κινδύνων από το 2000 μέχρι σήμερα; Μπορείτε να μας πείτε, επειδή μας μιλήσατε για την πολυπλοκότητα των κατασκευών στο Ολυμπιακό Χωριό, πόσα απ’ αυτά έχετε εφαρμόσει; Βεβαίως έχουν και οι κατασκευαστές τις δικές τους τεράστιες ευθύνες και βεβαίως θέλουν να ελαχιστοποιήσουν τα έξοδα και να μεγιστοποιήσουν το κέρδος. Η Κυβέρνηση πού είναι, για να κάνει ουσιαστικό έλεγχο;
      Δεν περιμένω να μου πείτε απόψε πόσοι νομίμως εργάζονται εκεί, πόση είναι η εισφοροδιαφυγή και πόσοι είναι σε «μαύρη» εργασία, Έλληνες και ξένοι, το συνολικό αριθμό. 
      Επιθεωρήσεις και έλεγχοι που πρέπει να κάνει το Υπουργείο σας, γενικά και αόριστα. Μας είπατε, ότι κάνατε πέντε μηνύσεις. Αυτό είναι το πρόβλημα.
      Υπάρχει συνεχιζόμενη εκπαίδευση των εργαζομένων σε όλες τις δουλειές, αλλά κυρίως σε εκείνες που ανήκουν στα βαρέα και ανθυγιεινά; Μπορείτε να μας καταθέσετε στα Πρακτικά της Βουλής ένα πρόγραμμα απόψε συνεχιζόμενης εκπαίδευσης που να έχει υλοποιηθεί; Μπορείτε να μας πείτε για τα προστατευτικά μέσα που θα έπρεπε να έχουν ληφθεί – συγκεκριμένα, με κατάλογο- που έχετε λάβει για το Ολυμπιακό Χωριό; Να μας τα καταθέσετε απόψε στα Πρακτικά να τα δούμε και να μας πείτε «τα έχουμε ελέγξει και έχουν εφαρμοστεί». Μπορείτε να μας μιλήσετε για το χρόνο απασχόλησης των εργαζομένων όχι μόνο στο Ολυμπιακό Χωριό αλλά και στην Αττική Οδό, στο μετρό κλπ.; Δεν γνωρίζετε ότι οι αλλοδαποί γίνονται θύματα εκμετάλλευσης δουλεύοντας υπερωριακά τις περισσότερες φορές και όταν μάλιστα η εργασία είναι βαριά, είναι αυτονόητο το εργατικό ατύχημα να είναι πολύ πιο πιθανό; Μπορείτε να μας πείτε «πήγα εκεί, έκανα τον έλεγχο και δεν βρήκα κανέναν που να ανταποκρίνεται σ’ αυτά που μου λέτε, κύριε Κακλαμάνη. Πήγα στην Αττική Οδό, στο Ολυμπιακό Χωριό και έκανα έλεγχο. Είστε ψεύτης. Τα ελέγξαμε και δεν βρήκαμε έναν που να τον εκμεταλλεύονται».
      Περιμένω στη δευτερολογία σας να μου καταθέσετε τα στοιχεία και να δούμε τελικά πού είναι αυτή η ευαισθησία που μας αναφέρετε εδώ, τόση ώρα. 
      Δεν γνωρίζετε ποια είναι η εισήγηση που έκανε η ΑΔΕΔΥ για την υγιεινή και ασφάλεια στο δημόσιο τομέα; Εκτός από τον κ. Χριστοδουλάκη, την έχει κάνει και σε σας την εισήγηση, στο Υπουργείο σας εννοώ.
      Τη γνωρίζετε; Εάν τη γνωρίζετε, θα ήθελα πάρα πολύ να μου πείτε τι λέει και πόσα από αυτά έχετε κάνει, ιδιαίτερα μάλιστα για το θέμα το οποίο σας είπα του Ινστιτούτου Υγιεινής και Ασφαλείας, έργον του αείμνηστου Γιώργου Γεννηματά.
      Σε δημόσιο νοσοκομείο γνωρίζετε να μου πείτε εάν υπάρχει, έστω σ’ ένα σε ολόκληρη την Ελλάδα, γιατρός εργασίας; Έστω και σ’ ένα! Μπορείτε να μου πείτε; Εξ ου και αναγκάστηκε ο Πρόεδρος του Α΄ ΠΕΣΥ να πάρει τις ιδιωτικές εταιρείες, αυτές που πουλούν ελπίδα, λέγοντας ότι κάνουν ιατρική της εργασίας. Τίποτε από όλα αυτά! Τίποτε από όλα αυτά!
      Λογικά δεν θα έπρεπε να στεναχωριόμαστε, γιατί όσο ακολουθείτε τέτοια πολιτική, κάνετε καλό στη Νέα Δημοκρατία. Κάνετε όμως κακό στον Έλληνα εργαζόμενο. Κάνετε κακό στην ελληνική οικονομία, με τη φοβερή εισφοροδιαφυγή και με τις «μόνιμες παροδικές» αναπηρίες, που υπάρχουν εξαιτίας μιας ανύπαρκτης πολιτικής, την οποία ακολουθείτε, ανύπαρκτη τύποις και ουσία. Αυτοί είστε και όλα τα υπόλοιπα τα οποία μας είπατε είναι καλό να τα λέτε στην Κεντρική σας Επιτροπή, αλλά όχι στο ελληνικό Κοινοβούλιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Ανάπτυξης, Μεταφορών και Επικοινωνιών, Πολιτισμού και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις».
      Παραπέμπεται στην αρμόδια Διαρκή Επιτροπή.
      Ο κ. Γιακουμάτος έχει το λόγο, για να δευτερολογήσει.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, να μη λυπάστε για τη Νέα Δημοκρατία, να λυπάστε για τους εκατόν ογδόντα οκτώ νεκρούς.
      Και αντί να λέτε ότι διαστρέφουμε την πραγματικότητα και να επιχειρείτε να σπεκουλάρετε τη λέξη «ανθρωποθυσίες», θα σας εξηγήσω εγώ τι σημαίνει πολιτικός πολιτισμός. Πολιτικός πολιτισμός δεν είναι μία φράση κενή περιεχομένου, δεν είναι μία ταμπελίτσα που εύκολα αγοράζετε από το Μοναστηράκι και τη διασπείρετε σε όλη την Ελλάδα. Πολιτικός πολιτισμός σημαίνει εξανθρωπισμός της εργασίας. Και πολιτικός κανιβαλισμός –που σας τον αφιερώνω- σημαίνει εκατόν ογδόντα οκτώ νεκροί.
      Μας είπατε, κύριε Υπουργέ, ότι το νομικό οπλοστάσιο της Ελλάδος είναι εφάμιλλο και καλύτερο της Ευρωπαϊκής Ένωσης. Και τι με νοιάζει εμένα; Και τι νοιάζει τον Έλληνα εργαζόμενο, το νομικό σας οπλοστάσιο, όταν η Ευρωπαϊκή Ένωση μας κατατάσσει τελευταίους σε ατυχήματα;
      Αφού έχουμε, λοιπόν, το καλό οπλοστάσιο και είμαστε τελευταίοι στην κατάταξη για τα εργατικά ατυχήματα, τις πταίει, κύριε Υπουργέ, τις πταίει; Ή μήπως οι υπηρεσίες σας δεν σας λαμβάνουν σοβαρά υπόψη; Γιατί μας αραδιάσατε εδώ χιλιάδες ελέγχους, αλλά για την ταμπακέρα δεν μας είπατε! Τελικά έχετε γιατρό εργασίας ή δεν έχετε στο Υπουργείο Εργασίας; Πείτε μας, λοιπόν! Γι’ αυτό σας ρωτήσαμε!
      Και βέβαια, μην κάνετε ξανά αναλύσεις, κύριε Υπουργέ –σας εκτιμώ, κύριε Τζιόλα- για φιλεργατική πολιτική. Αυτά να πάτε να τα πείτε στις φτωχογειτονιές, στην εργατούπολη στο Αιγάλεω, στο Περιστέρι, στους Αγίους Αναργύρους, στη Μεταμόρφωση, εκεί που σας μαυρίσανε, εκεί που σας έστειλαν απάντηση και είπαν «φτάνει πια αυτή η πολύ μεγάλη εργατική πολιτική!». Οι δημοτικές εκλογές έδωσαν την απάντηση σ’ αυτήν την τάχατες και δήθεν φιλεργατική πολιτική. Και θα την εισπράξετε οσονούπω και στις εθνικές εκλογές. Να είστε σίγουρος! Και αν έχετε καμία απορία, κάντε μια βόλτα στο Περιστέρι, στο Αιγάλεω και στη Νέα Φιλαδέλφεια.
      Μας είπατε ότι πάνω από το 68% των επιχειρήσεων που έχουν πάνω από πενήντα άτομα εργαζόμενους –και ευχαριστούμε για το φροντιστήριο- απασχολούν γιατρό εργασίας. Κύριε Υπουργέ, εδώ όλοι παροικούμε την Ιερουσαλήμ. Είμαστε γνωστοί και γνωριζόμαστε. Ένα παράδειγμα θα σας πω: Μια μεγάλη εφημερίδα που έχει εκατόν ογδόντα άτομα προσωπικό, δεν έχει κανένα γιατρό εργασίας! Απλά είναι!
      Η πολιτική ευθύνη είναι δική σας, εσείς κυβερνάτε, αλλά εσείς νομίζετε ότι κυβερνάτε δυστυχώς. Ο λαός δεν το έχει καταλάβει, γιατί οι νόμοι δεν γίνονται αποδεκτοί, τα πρόστιμα δεν πληρώνονται.  Εγώ δεν σας ρώτησα για τα 552.458 ευρώ που είναι τα πρόστιμα που έχετε επιβάλει, σας ρώτησα  -τα πρόστιμα που έχετε επιβάλει δεν τα αμφισβητώ- τι έχετε εισπράξει. Θέλω να δω στο λογαριασμό αυτό τι χρήματα πήγαν. Και τα 552.458 ευρώ θα τα ψάξω. Αύριο το πρωί θα υποβάλω αίτηση κατάθεσης εγγράφων να μου φέρετε γραπτώς σε ποιο λογαριασμό του Υπουργείου Εργασίας πήγαν. 	
      Να  δούμε και τα 4.800 ευρώ. Κύριε Υπουργέ, σας συμπαθώ, αλλά πρέπει να ντρεπόμαστε λίγο. Δηλαδή στους νεκρούς της Μεγαλόπολης επιβάλαμε 4.800 ευρώ πρόστιμο –ντροπή!- και έξι μηνύσεις στη ΔΕΗ; Η ΔΕΗ τι είναι; Κρατικός τομέας είναι. Μία ζωή τον εκλεκτό σας είχατε εκεί. Δεν σας ακούει ούτε η ΔΕΗ. Πώς να σας ακούσουν οι άλλοι; 
      Και βέβαια θα δούμε και τα 19.600 ευρώ που είπατε –και είναι γραμμένα στα Πρακτικά της Βουλής- από τη ναυπηγοεπισκευαστική ζώνη σε ποιο λογαριασμό του Υπουργείου Εργασίας έχουν κατατεθεί. 
      Είπατε –θα σας εξηγήσει ο κ. Αγγελόπουλος που είχε την τύχη το 1990-1993 να είναι Υφυπουργός Εργασίας, διότι εγώ τότε ήμουν στο ΙΚΑ και μπορώ πολύ καλά να σας ενημερώσω τι έκανε η Νέα Δημοκρατία- ότι οι εργοδότες από τότε με το «σωτήριο» νόμο της «εθνοσωτήριας» κυβέρνησης του ΠΑΣΟΚ έχουν την απόλυτη ευθύνη και λογοδοτούν και πληρώνουν  και τιμωρούνται. Φέρτε μου έναν εργοδότη –μπορεί να το μην το ξέρω καλοπροαίρετα σας το λέω- που πήγε φυλακή, επειδή υπ’ ευθύνη του σκοτώθηκε κάποιος.  Αν μου βρείτε έναν, ειλικρινά θα είμαι πολύ ευτυχής να πω ότι αυτό το Υπουργείο κάτι κάνει. 
      Και βέβαια, κύριε Υπουργέ –αυτό δεν το καταλαβαίνω- αυξάνετε τους ελέγχους, κάνετε πολλές μηνυτήριες αναφορές. Γιατί αυξάνονται; ‘Η εσείς ενημερώνετε λάθος τη Βουλή –εγώ δεν αμφισβητώ ότι ενημερώνεται λάθος τη Βουλή- ή δεν σας υπολογίζει κανείς σε αυτόν τον τόπο. Είστε μία κυβέρνηση σκιώδης, είστε εκείνοι πραγματικά που ερωτάται ο κάθε καλοπροαίρετος πολίτης ποιος κυβερνάει και ποιος διοικεί και κουμαντάρει αυτήν τη χώρα. 
      Αγαπητέ συνάδελφε του Κ.Κ.Ε μας αδικείτε, γιατί η ελεύθερη αγορά –δεν θα κάνουμε σεμινάριο, μετά χαράς να κάνουμε ένα δημόσιο διάλογο- δεν σημαίνει ασυδοσία. Ο ριζοσπαστικός φιλελευθερισμός σημαίνει ότι το κράτος επεμβαίνει προστατευτικά ότι το κράτος θέλει να κτυπήσει το κράτος μπαταξή, το κράτος διαφθορά, το κράτος αφέντη και τα χρήματα που θα εξοικονομηθούν, αγαπητέ συνάδελφε του Κ.Κ.Ε., θα πάνε στο κράτος πρόνοιας -να η διαφορά της δικής μας ιδεολογίας- και δεν θα δοθούν, όπως σήμερα, στη «σοσιαλιστική» Κυβέρνηση του ΠΑΣΟΚ. Το 2% των Ελλήνων έχει σήμερα το 80% του  πλούτου. Αυτή είναι η διανομή. 
      Εμείς μιλάμε για μια αγορά με προστατευτικό παρεμβατισμό. 
      Και αλήθεια, κύριε συνάδελφε του Κ.Κ.Ε., εμείς σήμερα ήλθαμε να υποστηρίξουμε τις σχέσεις εργασίας; Λαμπρό πεδίο, όταν θα έλθει το νομοσχέδιο. Σήμερα ήλθαμε εδώ για τα εργατικά ατυχήματα. Μη μας προσάπτετε  ότι εμείς δεν μιλάμε για τις εργασιακές σχέσεις και σιγοντάρουμε το ΠΑΣΟΚ. Όταν έλθει το νομοσχέδιο, θα τις συζητήσουμε. 
      Αλήθεια, κύριε Υπουργέ -μας ακούν και να θέλετε να το παρασιωπήσετε, θα επιμένουμε- γιατρό εργασίας διαθέτει το Υπουργείο Εργασίας;
      ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελόπουλος έχει το λόγο. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Για την ιστορία και μόνο θα αναφέρω ότι το μεγαλύτερο εργατικό ατύχημα στην ανθρωπότητα έγινε στο Τσερνομπίλ.
      Κύριε Υπουργέ, σας είπαμε προηγουμένως ότι νομοθετικό πλαίσιο και επάρκεια νομοθετικού πλαισίου υπάρχει. Εγώ ήμουν εκείνος που είπα ότι πάνω από εκατόν σαράντα νόμοι, προεδρικά διατάγματα και υπουργικές αποφάσεις αναφέρονται στην υγιεινή και ασφάλεια. 
      Εκείνο που δεν υπάρχει είναι κρατικός μηχανισμός και Κυβέρνηση για να εφαρμόσει τους νόμους. Και δυστυχώς αυτό επιβεβαιώνεται καθημερινά. Επιβεβαιώθηκε από τα στοιχεία που κατέθεσα, του ΚΥΑΕ. Όλα τα στατιστικά στοιχεία που ανέφερα στην ομιλία μου -και οι περισσότεροι από τους συναδέλφους της Αξιωματικής Αντιπολίτευσης που μίλησαν- είναι στοιχεία που περιλαμβάνονται στις εκθέσεις του Υπουργείου Εργασίας. Μελέτες και εκθέσεις του 2002. 
      Αλλά από εκεί και πέρα, περίμενα να μου πείτε για τις 580.000 ημέρες ανικανότητας από ατυχήματα. Ενώ εγώ σας είπα ότι 580.000 ημέρες οι εργαζόμενοι ήταν εκτός παραγωγικής διαδικασίας, με προβλήματα υγείας οι ίδιοι, εσείς μου είπατε ότι επιβάλατε 552.000 ευρώ πρόστιμα. Ξέρετε πόσο είναι τα 552.000 ευρώ σε δραχμές; Εκατόν ογδόντα εκατομμύρια. Περίπου ένα εκατομμύριο για κάθε νεκρό, κύριε Υπουργέ! Αυτή είναι η τραγική έλλειψη. 
      Και στο Ολυμπιακό Χωριό που είπατε ότι έχουν εγκατασταθεί τέσσερις επιθεωρητές..
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα ήθελα την ανοχή που είχαν όλοι οι συνάδελφοι του ενός-δύο λεπτών, κύριε Πρόεδρε. 
      Έχουν εγκατασταθεί τέσσερις επιθεωρητές του ΣΕΠΕ και κάνουν καθημερινούς ελέγχους. Τότε γιατί όλοι αυτοί που δουλεύουν στο Ολυμπιακό Χωριό, στον προαστιακό σιδηρόδρομο, όταν επισκέφτηκε το έργο αυτό ο Πρωθυπουργός, του φώναζαν: «Κύριε Πρωθυπουργέ, δουλεύουμε απλήρωτοι και ανασφάλιστοι, σκοτωνόμαστε στα έργα». Και ο κύριος Πρωθυπουργός τους καθησύχαζε, λέγοντάς τους: «Αυτό είναι άλλο θέμα». Αν δεν μας αφορά η υγιεινή και η ασφάλεια των εργαζομένων, τότε σε τι δίνουμε προτεραιότητα; 
      Και κάτι άλλο. Είπατε ότι ο μέσος όρος ατυχημάτων στην Ελλάδα είναι καλύτερος από όλες τις χώρες της Ευρώπης. Στα δικά σας στοιχεία, του ΚΥΑΕ, αναφέρεται ότι είναι ο διπλάσιος από ότι είναι ο μέσος όρος της Ευρώπης. Διαβάστε την τη μελέτη. Επίσης, είμαστε οι τελευταίοι στις δαπάνες για ασθένεια, ανικανότητα και εργατικά ατυχήματα, σαν ποσοστό επί τοις εκατό. 
      Το καταθέτω και αυτό για τα Πρακτικά της Βουλής. 
      (Στο σημείο αυτό ο Βουλευτής κ. Νικόλαος Αγγελόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Κάτι άλλο, κύριε Υπουργέ. Μιλάμε –το είπε και ο κ. Κακλαμάνης- για την υπερεκμετάλλευση των εργαζομένων. Αλλά γιατί να πάμε στο Ολυμπιακό χωριό και τις ιδιωτικές επιχειρήσεις; Μπαίνετε στον κόπο να τηλεφωνήσετε σε μία μεγάλη τράπεζα; Και δυστυχώς κοντά στις ιδιωτικές τράπεζες τους μιμούνται πλέον και οι κρατικές τράπεζες. Τούτη την ώρα, 9.30 μ.μ., πάρτε ένα τηλέφωνο να δείτε πόσοι εργαζόμενοι είναι εκεί. Ποια είναι η κοινωνική ζωή που έχουν και ποιες οι δυνατότητες πλέον ποιότητας ζωής που έχουν οι εργαζόμενοι; Στο βωμό κάποιων δεικτών της οικονομίας θυσιάσατε τον άνθρωπο, κύριε Υπουργέ! Αυτή είναι η πραγματικότητα. 
      Αναφερθήκατε στο τι κάναμε εμείς στην περίοδο1990-1993. Γνωρίζετε ότι οι περισσότερες από τις σημαντικότερες διεθνείς συμβάσεις εργασίας κυρώθηκαν εκείνη την περίοδο; Γνωρίζετε ότι, για πρώτη φορά στην Ελλάδα, το 1992 αναγνωρίστηκε ως έτος υγιεινής και ασφάλειας; Γνωρίζετε ποιο είναι το νομοθετικό πλαίσιο και οι νομοθετικές πρωτοβουλίες που πάρθηκαν εκείνη την περίοδο; 
      Αλλά στο κάτω-κάτω της γραφής ήταν περισσότερα τα εργατικά ατυχήματα;
      Κλείνω, κύριε Πρόεδρε. 
      Ήθελα να διαβάσω τι έλεγε σε μία ημερίδα του ΤΕΕ, του Τεχνικού Επιμελητηρίου Ελλάδος ο προκάτοχος του κυρίου Υπουργού, ο κ. Πρωτόπαπας, για την υγιεινή και ασφάλεια. Το καταθέτω στα Πρακτικά.
      (Στο σημείο αυτό ο Βουλευτής κ. Νικόλαος Αγγελόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Να σας πω και κάτι άλλο, κύριε Υπουργέ; Ξέρετε ότι το κόστος από τις ληστείες είναι μικρότερο στο χώρο των τραπεζών από ό,τι είναι το κόστος φύλαξης των τραπεζών; Γι αυτό και δεν υπάρχει φύλαξη. Αλλά ακολουθώντας αυτήν την τακτική, παραβλέπουμε τον παράγοντα «άνθρωπο». Για αυτό έχουμε και στους χώρους των τραπεζών θύματα από τις ληστείες, γιατί αποτιμούμε τον άνθρωπο σε δραχμές και όχι σαν ανθρώπινη ύπαρξη. 
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός): Για την ιστορία, κύριοι συνάδελφοι, λέω ότι οι ομιλίες απευθύνονται προς το Προεδρείο. Μπορούμε να είμαστε επιθετικοί, αλλά να απευθύνεστε προς τα εδώ και τα ακούει ο Υπουργός.
      Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ,  κύριε Πρόεδρε.
      Ειλικρινά θα περίμενα από τον κύριο Υπουργό να έχει πάρει ορισμένα μηνύματα -και ιδιαίτερα από τις τελευταίες εκλογές- από περιοχές που κατά κύριο λόγο οι άνθρωποι είναι εργαζόμενοι μεροκαματιάρηδες, αλλά, δυστυχώς, διέκρινα μια πολύ μεγάλη υπεροψία. Για την ταμπακιέρα δεν είπε τίποτα. Ειλικρινά, κύριε Υπουργέ, ρωτάγατε εμάς λες κι εμείς κυβερνάμε, κι εγώ θέλω να σας ξαναρωτήσω και να μου απαντήσετε. Επικοινώνησα σήμερα εγώ και απαντήστε μου μετά, γιατί αν υπεκφύγετε ξανά σημαίνει ότι δεν έχετε απάντηση. Οι δύο σημαντικές διευθύνσεις στην Αττική, οι δύο υπηρεσίες σας ΣΕΠΕ στη δυτική κυρίως αλλά και στην ανατολική Αττική με πολύ μεγάλες δραστηριότητες, έχουν τις εξής συνθέσεις: Στην ανατολική Αττική από το προβλεπόμενο προσωπικό τριάντα θέσεων είναι καλυμμένες οι δεκατρείς. Γιατρός εργασίας κανένας! Διαψεύστε το και πείτε μου ότι λέω ψέματα. Από τις είκοσι δύο προβλεπόμενες θέσεις στη δυτική Αττική -με νεόκτιστα Ασπροπύργου, με Ελευσίνες, με Διυλιστήρια,  με Άνω Λιόσια- είναι στελεχωμένες οι οκτώ θέσεις. Δικά σας είναι τα στοιχεία και είναι από τον απολογισμό σας του 2001. Κανένας γιατρός!
      Και επειδή δεν αναγνωρίσατε τίποτα –δεν γνωρίζω το σύμβουλό σας που κάθεται πίσω, δεν ξέρω αν είναι ο ειδικός γραμματέας, από τη φωτογραφία- έχω τον «ΟΙΚΟΝΟΜΙΚΟ ΤΑΧΥΔΡΟΜΟ» στις 27 Ιουλίου του 2002 και ο επικεφαλής του Σώματος Επιθεώρησης Εργασίας, Ειδικός Γραμματέας του Υπουργείου Εργασίας, κ. Χρόνης Πολυχρονίου, στη συνέντευξή του αναγνωρίζει χωρίς περιστροφές τη σημερινή εικόνα: «Οι Έλληνες σκοτώνονται ανυποψίαστοι». Λέει σε μερικά σημεία στην συνέντευξή του, που είναι πάρα πολύ ενδιαφέρουσα: «Όντως υπάρχει αύξηση του αριθμού των εργατικών ατυχημάτων και μάλιστα σημαντική. Πρέπει να δούμε μερικές παραμέτρους που συμβάλλουν σε αυτήν». Και μεταξύ των παραμέτρων λέει: «η εισροή αλλοδαπών εργαζομένων στον εργασιακό χώρο, που έχει δημιουργήσει προβλήματα. Κατά βάση προέρχονται από αγροτικές περιοχές, απασχολούνται σε εξωτερικές εργασίες…». Ανοίγω εδώ μια παρένθεση για να πω ότι στα στατιστικά στοιχεία που έχουμε και έχετε δεν περιλαμβάνονται τα αγροτικά ατυχήματα, αυτά που αναφέρονται σε αγροτικές εργασίες. Καταλαβαίνετε τι συμβαίνει από εκεί και πέρα.
      Και συνεχίζει ο κύριος Ειδικός Γραμματέας: «Ωστόσο ο βασικός παράγοντας αύξησης του αριθμού των εργατικών ατυχημάτων είναι ότι από πλευράς εργοδοσίας δεν λαμβάνονται όλα τα απαραίτητα προληπτικά μέτρα».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα μερικά δευτερόλεπτα ακόμη, κύριε Πρόεδρε.
      Θα πάω στο τέλος της συνέντευξης που λέει ότι «στο τέλος, παρά την ύπαρξη νομοθεσίας, δεν υπάρχει υπεύθυνος». Και το αναλύει ο κύριος Ειδικός Γραμματέας και λέει σε ερώτηση: «Ωστόσο αν δεν προσαρμοστούν όλοι αμέσως, υπάρχει και το ζήτημα του εντοπισμού της ευθύνης». Και απαντάει: «Αυτό το πρόβλημα πράγματι είναι υπαρκτό. Είναι το πρόβλημα των υπεργολαβιών, που δεν αφορά βέβαια μόνο την Ελλάδα, αλλά ολόκληρη την Ευρώπη». Εμείς είμαστε Ελλάδα. Και συνεχίζει: «Δείτε το εξής φαινόμενο, –το λέει ο κύριος Γραμματέας- κάποιες μεγάλες επιχειρήσεις αναλαμβάνουν την εκτέλεση έργων, εκχωρούν σε εργολάβους τμήματα, εκείνοι τα εκχωρούν σε μικρότερους εργολάβους και η τελική ευθύνη καταλήγει σε πολύ χαμηλό επίπεδο, με αποτέλεσμα τη διάχυση της ευθύνης, δηλαδή δεν υπάρχει ευθύνη». Αυτά δεν τα λέω εγώ, κύριε Υπουργέ, τα λέει ο κύριος Ειδικός Γραμματέας.
      Και επειδή ο Κοινοβουλευτικός μας Εκπρόσωπος ανέφερε, όπως είχα αναφέρει κι εγώ, για το θέμα του ελληνικού Ινστιτούτου Υγιεινής και Ασφάλειας της Εργασίας, πιστεύω να το ξέρετε ότι συνεστήθη από κοινωνικούς φορείς, όπως η ΓΣΕΕ, ο ΣΕΒ, η ΓΕΣΕΒΕ και η ΕΣΕΕ, δηλαδή αυτοί που μεταξύ τους παίζουν στο παιχνίδι της εργασίας: εργοδότες-εργαζόμενοι.
      Είναι πολύ σημαντικός ο παράγων και πρέπει να σας πω ότι έχει σημαντικά ευρήματα –εγώ σήμερα πρόλαβα και τα είδα- σειρά δημοσιεύσεων, ημερίδων, προγραμμάτων, φυλλαδίων. Εγώ θα σας δείξω μόνο το φυλλάδιο για τη σήμανση στους χώρους εργασίας. Παρακαλώ ας το πάρετε, για να το δει ο κύριος Υπουργός. Δεν ξέρω όμως κατά πόσο εφαρμόζεται .
      Από κει και πέρα ξαναλέω ότι όλα αυτά τα οκτώ χρόνια σ’ αυτό το καταπληκτικό ινστιτούτο –και σας δίνω να δείτε τα διαγράμματα στο φυλλάδιο- δεν δόθηκε καν η δυνατότητα να εκπαιδεύσει ούτε αυτούς που ασχολούνται με αυτά τα θέματα. Δηλαδή, ενώ έχουμε πεντακόσιους ογδόντα πέντε περίπου γιατρούς εργασίας –όχι με την ειδικότητα- ξέρετε πόσους έχει εκπαιδεύσει στα σεμινάρια κατάρτισης; Διακόσιους δεκαεννιά, ενώ τεχνικούς ασφάλειας μόνο οκτακόσιους πενήντα έξι. 
      Πιστεύω ότι μέσα απ’ αυτά τα προγράμματα αντί να τα διασπαθίζετε με τα γνωστά τερτίπια του προγράμματος stage θα έπρεπε να εκπαιδεύσετε στην ασφάλεια και την υγιεινή όλους τους εργαζόμενους της χώρας
      Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο για να δευτερολογήσει.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, θα ήθελα να δώσω ορισμένες απαντήσεις σε όσα έθεσαν στη δευτερολογία τους οι συνάδελφοι της Νέας Δημοκρατίας, καθώς επίσης και σε κάποια θέματα που είχαν τεθεί στην πρωτολογία τους. Θα είμαι αναγκαστικά επιγραμματικός.
      Έγιναν ορισμένες συγκρίσεις, οι οποίες είναι και αβάσιμες και αυθαίρετες και παραπλανητικές. Συγκρίσεις –παραδείγματος χάριν- μεταξύ ύψους προστίμων και αριθμού θανατηφόρων ατυχημάτων. Τα πρόστιμα, τα οποία επιβάλλει το Σώμα Επιθεώρησης Εργασίας, δεν έχουν καμία σχέση με τα θανατηφόρα ατυχήματα. Είπα ότι τα θανατηφόρα ατυχήματα με οδηγία δική μας μετά από εκθέσεις αυτοψίας, μετά από τις μηνυτήριες αναφορές, οδηγούνται με μηνύσεις που υποβάλλει το ίδιο το Σώμα Επιθεώρησης Εργασίας στην πλήρη διαλεύκανση τους στη Δικαιοσύνη. 
      Άρα, αυτή η αντιστοίχιση είναι ατυχής και σκόπιμη. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Εκατόν ογδόντα εκατομμύρια πρόστιμο επιβάλλουν τα δικαστήρια. Τα πληρώνουν με ελαφρά καρδιά. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Αγγελόπουλε, μη διακόπτετε! Στο εξής να μην καταγράφεται καμία διακοπή.
    ΝΙΚΟΛΑΟΣ ΑΓΓΕΛΟΠΟΥΛΟΣ: …
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αυτό το οποίο ήθελα να πω σχετικά με τα εργατικά ατυχήματα- επειδή διατυπώθηκε η άποψη- και το ανέφερα συνοπτικά και στην πρωτολογία μου είναι ότι εδώ υπάρχει ή άγνοια ή κακοπιστία. Κι εν πάση περιπτώσει υπάρχει μια κακόπιστη και καταστροφική αντιπολιτευτική τακτική. Όμως, έτσι δεν μπορούμε να συζητήσουμε. 
      Στα εργατικά ατυχήματα καταγράφονται τα πάντα. Θα έλθω τώρα στο αν και πώς δηλώνονται και τι συμβαίνει. Το ξεκαθάρισα κι άλλη φορά και το επαναλαμβάνω: Το Σώμα Επιθεωρητών Εργασίας δημοσιοποιεί τον αριθμό όλων των ατυχημάτων που αναγγέλλονται, ακόμα και αν από πρώτη ματιά δεν αναγνωρίζονται όλα ως αμιγώς εργατικά. Άρα δημοσιοποιεί και τα αγροτικά και ό,τι ατύχημα μπορεί να συμβεί σε εξωτερικές εργασίες, στις μεταφορές κλπ. 
      Είναι για μας προφανείς οι λόγοι του χαρακτηρισμού ενός ατυχήματος ως εργατικού. Για παράδειγμα από τα εκατόν ογδόντα οκτώ θανατηφόρα εργατικά ατυχήματα που δηλώθηκαν κατά το 2001 μετά την αξιολόγηση προκύπτει ότι τα σαράντα τρία απ’ αυτά, δηλαδή ποσοστό 23%, ήταν τροχαίας ή παθολογικής αιτίας.
      Παρ΄όλο που τα ατυχήματα τροχαίας ή παθολογικής αιτιολογίας δεν αποτελούν αντικείμενο έρευνας από το Σώμα Επιθεώρησης Εργασίας τα ενσωματώνουμε, παρά την εικόνα διόγκωσης του αριθμού των ατυχημάτων που εμφανίζεται με αυτόν τον τρόπο, προκειμένου να διερευνηθούν αν τα ατυχήματα αυτά οφείλονται σε επαγγελματικές ασθένειες, που προκλήθηκαν δηλαδή από την εργασία που εκτελούσαν οι παθόντες ή σε συνθήκες εργασίας π.χ. ελάττωση προσοχής από κόπωση, εξουθενωτικά ωράρια κ.ο.κ. Άρα νομίζω ότι και εδώ η σκόπιμη σύγχυση πρέπει να εκλείψει.
      Ο Κοινοβουλευτικός Εκπρόσωπος της Νέας Δημοκρατίας ζήτησε μετ’ επιτάσεως να καταθέσουμε απόψε στη Βουλή όλα τα στοιχεία τα οποία ανέφερα. Το κάνει αυτό γιατί βλέπει ότι από τα στοιχεία που παραθέτουμε στη Βουλή η κριτική που ασκεί η Νέα Δημοκρατία δεν έχει περιεχόμενο, δεν έχει ισχύ, δεν έχει απήχηση. Γιατί αν τα στοιχεία δείχνουν –και πράγματι δείχνουν- ότι εδώ καταβάλλεται μια εργώδης, μια συστηματική προσπάθεια στον τομέα της τήρησης της νομοθεσίας, στον τομέα του ελέγχου για την εφαρμογή των κανόνων υγιεινής και ασφάλειας, μια προσπάθεια που φέρνει αποτελέσματα, τότε όντως η κριτική που ασκεί η Νέα Δημοκρατία είναι έωλη, είναι χωρίς αντικείμενο, είναι στο κενό!
      ΝΙΚΗΤΑΣ ΚΑΚΛΑΜΑΝΗΣ: Θα τα καταθέσετε;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Μισό λεπτό, κύριε Κακλαμάνη.
      Τα ζητά λοιπόν, ο Κοινοβουλευτικός Εκπρόσωπος της Νέας Δημοκρατίας γι’ αυτόν το λόγο, επειδή βρίσκεται πλέον σε δυσμενή θέση. 
      Κύριε Κακλαμάνη, τα στοιχεία είναι όπως σας τα είπα….
      ΝΙΚΗΤΑΣ ΚΑΚΛΑΜΑΝΗΣ: Θα τα καταθέσετε;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Έχετε οι ίδιοι παρουσιάσει εδώ απόψε στοιχεία δικά μας. Έχετε χρησιμοποιήσει δικά μας στοιχεία…
      ΝΙΚΟΛΑΟΣ ΑΓΓΕΛΟΠΟΥΛΟΣ: Είναι ψεύτικα;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Στοιχεία δηλαδή από την ετήσια έκθεση του ΣΕΠΕ και στοιχεία που παρουσίασε πριν ο συνάδελφος κ. Μπούρας από το Κέντρο Υγιεινής και Ασφάλειας της Εργασίας. Έχετε δηλαδή στοιχεία δικά μας, τα οποία επιβεβαιώνουν τα όσα είπα. Εάν θέλετε επιπλέον στοιχεία, πέραν των όσων σας έχουμε καταθέσει –και λέω και πάλι ότι ισχύουν όλες οι δηλώσεις που έχω κάνει απόψε εδώ για τα στοιχεία- ξέρετε την κοινοβουλευτική διαδικασία με την οποία θα τα πάρετε και ευχαρίστως θα σας τα δώσουμε. Να την εφαρμόσετε…
      ΝΙΚΗΤΑΣ ΚΑΚΛΑΜΑΝΗΣ: Να την απλουστεύσουμε, γι’ αυτό σας το είπα.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τώρα, για το Ολυμπιακό Χωριό, επανήλθατε. Σας λέω και πάλι ότι ισχύουν όσα σας είπα. Δεν μπορείτε να αντικρούσετε ούτε τα στοιχεία ούτε τις θέσεις μας, πράγμα που δείχνει την αδυναμία σας. Αυτό δείχνει όταν θέλετε και άλλα στοιχεία, διότι δεν μπορείτε να πείτε τίποτα άλλο ουσιαστικό. Καταφεύγετε σε κάτι το οποίο όμως δεν υπάρχει. Θέλετε να δημιουργήσετε μια ψεύτικη αίσθηση. Ότι δήθεν τα στοιχεία που σας λέω είναι πιθανόν ψεύτικα. Τα στοιχεία είναι αληθή και δείχνουν την προσπάθεια που κάνουμε και την πρόοδο που κατακτούμε. Από την προσπάθεια αυτή έχουμε ορισμένα αποτελέσματα. Δεν είμαστε πλήρως ικανοποιημένοι γι’ αυτό και είπαμε ότι και το Σώμα Επιθεωρητών Εργασίας πρέπει να δουλέψει πιο εντατικά, να αυξηθούν οι έλεγχοι, να βελτιωθεί η παρεμβατικότητα. Γι’ αυτό και είπαμε ότι ο κοινωνικός διάλογος πρέπει να πλατύνει και να βαθύνει με τους κοινωνικούς εταίρους, τους εργοδότες και τους εργαζόμενους. Γι’ αυτό και είπαμε ότι θα πάμε σε νέες νομοθετικές πρωτοβουλίες, που αφορούν ορισμένες κρίσιμες περιοχές, όπως είναι η Ναυπηγοεπισκευαστική Ζώνη Περάματος, αναβαθμίζοντας και ενισχύοντας το ρόλο του τεχνικού ασφάλειας. Γι’ αυτό και είπαμε ότι θα πάμε σε πιο αυστηρά μέτρα, κυρώσεις πολλαπλασιάζοντας τα κατώτερα και τα ανώτερα επίπεδα των προστίμων.
      Για το Ολυμπιακό Χωριό: Τα θανατηφόρα ατυχήματα στο Ολυμπιακό Χωριό είναι τέσσερα. Αλλά για το Ολυμπιακό Χωριό πρέπει να σας πω ότι υπάρχουν μια σειρά από απαντήσεις, οι οποίες έχουν δοθεί και σε άλλες περιπτώσεις στη Βουλή. Το Ολυμπιακό Χωριό είναι ένα ευρύτατο, αλλά και πολύ σύνθετο και πολύπλοκο εργοτάξιο, διότι εκεί κατασκευάζεται μια σύγχρονη πόλη με ποιοτικές προδιαγραφές μιας ανθρώπινης πόλης. Δεν κατασκευάζεται  ένας απλός οικισμός, κατασκευάζεται μια πόλη τριών χιλιάδων κατοικιών περίπου, όπου θα διαμείνουν, μετά τους Ολυμπιακούς αγώνες έντεκα χιλιάδες περίπου εργαζόμενοι με τις οικογένειες τους. Αντιλαμβάνεται κανείς από αυτό και μόνο το μέγεθος για πιο πράγμα μιλάμε.
      Είπα, λοιπόν, ότι σε σχέση με το μέσο όρο ατυχημάτων σε αντίστοιχα εργοτάξια της Ευρωπαϊκής Ένωσης βρισκόμαστε κατά 60% κάτω και από αντίστοιχα διαγράμματα σε αντίστοιχα εργοτάξια με όρους της ILO, της Παγκόσμιας Οργάνωσης Εργασίας βρισκόμαστε κατά 70% κάτω. Αυτό δεν κάνει κανέναν υπερήφανο. Όμως, είναι αποτέλεσμα των ελέγχων και το ότι εκεί έχουμε εγκαταστήσει σε μόνιμη καθημερινή βάση ελέγχους, οι οποίοι ασκούνται όχι μόνο από την πλευρά της ανώνυμης εταιρείας Ολυμπιακό Χωριό, αλλά και από την πλευρά των επιθεωρητών εργασίας.
      ΝΙΚΗΤΑΣ ΚΑΚΛΑΜΑΝΗΣ: Αυτό το διάγραμμα το έχετε να το καταθέσετε;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Βεβαίως.
      ΝΙΚΗΤΑΣ ΚΑΚΛΑΜΑΝΗΣ: Καταθέστε το.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα σας το καταθέσω με τη διαδικασία που σας είπα, κύριε Κακλαμάνη. Την ξέρετε και να την εφαρμόσετε. 
      ΝΙΚΗΤΑΣ ΚΑΚΛΑΜΑΝΗΣ: Εγώ την ξέρω. Τόσο τυπικός είστε; Αφού το έχετε,  γιατί δεν το καταθέτετε στα Πρακτικά;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Υπήρξε ένα σπεκουλάρισμα σήμερα εδώ στην πρωτολογία συναδέλφων της Ν.Δ., αλλά και από άλλες πτέρυγες, σχετικά με την απεργία των τεχνικών και υγειονομικών επιθεωρητών του Σώματος Επιθεώρησης Εργασίας. Πρέπει να πω ότι σήμερα είχαμε στο Υπουργείο συνάντηση με το σύλλογο. Έχουμε θετικές, εποικοδομητικές σχέσεις με το σύλλογο, καθώς επίσης και με όλα τα συνδικαλιστικά όργανα που ασκούν δράση στον τομέα υγιεινής και ασφάλειας, όπως και με το Ελληνικό Ινστιτούτο Υγιεινής και Ασφάλειας. Έχουμε θετικές σχέσεις με όλα τα σωματεία που στοχεύουν στο να περιορίσουν, στο να μειώσουν, στο να εκμηδενίσουν το δείκτη στα εργατικά ατυχήματα. Γιατί αυτή η προσπάθεια, όπως είπα και στην πρωτολογία μου, είναι κοινή και διαρκής. Είναι προσπάθεια όλων. Αν η Νέα Δημοκρατία θέλει να διαφοροποιείται, αν θέλει να χρησιμοποιεί αυτό το χώρο ως χώρο μικροκομματικής, αντιπολιτευτικής τακτικής, αυτό είναι δική της υπόθεση και χαρακτηρίζει εκείνη.
      Τι έγινε, λοιπόν, με την απεργία των τεχνικών και υγειονομικών επιθεωρητών εργασίας; Υπήρχαν δύο θέματα. Το ένα θέμα αφορούσε την αύξηση πρόσθετων ωρών σε ιδιωτικό, ατομικό έργο των επιθεωρητών, σε προγράμματα υγιεινής και ασφάλειας που εκτελούν ΚΕΚ και αφορούν τις μικρομεσαίες επιχειρήσεις. Είπαμε εκεί: «ναι, θα υπάρξει μία τέτοια αύξηση και θα είμαστε περίπου στο όριο των πέντε ωρών εβδομαδιαίως».
      Υπήρξε και ένα δεύτερο θέμα που αφορούσε την αναβάθμιση του Σώματος Επιθεωρητών Εργασίας. Συζητήσαμε και παρουσιάσαμε την πολιτική μας που και πριν ανέπτυξα. Ήδη βρισκόμαστε σε ένα τέτοιο δρόμο αναβάθμισης. Έχουμε πάρει φέτος επιπλέον εκατόν ογδόντα επιθεωρητές εργασίας, έχουμε προβλέψει στον προϋπολογισμό του 2003 να βρεθούν μεταφορικά μέσα, να καλυφθούν -πέραν των δεκαπέντε που έχει τώρα το Σώμα Επιθεωρητών Εργασίας- με επιπλέον μεταφορικά μέσα, αυτοκίνητα, για το έργο του Σώματος Επιθεωρητών Εργασίας και θα προβλέψουμε και πρόσθετη στήριξη με άλλα εκατόν πενήντα έως διακόσια περίπου άτομα, αυτής της τάξεως, Επιθεωρητών Εργασίας. 
      Τι προτάσεις κατέθεσε η Νέα Δημοκρατία εδώ; Η Νέα Δημοκρατία μιλάει για την ίδρυση ενός εθνικού κέντρου επιμόρφωσης και πρόληψης για τα εργατικά ατυχήματα. Δεν ξέρω τι ακριβώς είναι αυτό; Ή υπάρχει άγνοια ή υπάρχει σύγχυση ή υπάρχουν πυροτεχνήματα. Διότι άλλοι συνάδελφοι από τον ίδιο το χώρο της Νέας Δημοκρατίας λένε ότι υπάρχει τέτοιο ινστιτούτο και είναι το ελληνικό Ινστιτούτο Υγιεινής και Ασφάλειας.
      ΝΙΚΗΤΑΣ ΚΑΚΛΑΜΑΝΗΣ: Εννοείτε την επέκταση αυτού του ανύπαρκτου που το έχετε μόνο στα χαρτιά; 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Βλέπετε τώρα, κύριε Κακλαμάνη, ότι έχετε μπει στον κόπο να φτιασιδώσετε κεντρική σας πρόταση για να την κάνετε ελκτική; Λοιπόν, από πριν θα έπρεπε να την έχετε προσδιορίσει επακριβώς. Υπάρχει, λοιπόν. Τι ζητάει η Νέα Δημοκρατία; Ουδείς καταλαβαίνει. Ας δημιουργούμε εντυπώσεις. Ποιος σας πιστεύει; 
      Λέει επίσης ο συνάδελφος κ. Κακλαμάνης «Η Νέα Δημοκρατία είναι υπέρ της υγιεινής και ασφάλειας των γιατρών εργασίας κλπ.» αλλά και κατακεραυνώνει το θεσμό των ΕΞΥΠΠ. Ερωτώ: Είναι αντίθετη η Νέα Δημοκρατία με το θεσμό των ΕΞΥΠΠ που προσφέρουν υπηρεσίες και γιατρού εργασίας; Αν είναι αντίθετη να το πει καθαρά. Αν όχι να ξεκαθαρίσει τη σύγχυσή της. 
      ΝΙΚΗΤΑΣ ΚΑΚΛΑΜΑΝΗΣ: Δεν καταλαβαίνετε αν είμαστε υπέρ ή κατά;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αν κατακεραυνώνει αυτό το θεσμό και θεωρεί ότι ασκεί ένα ρόλο κακό στην υπόθεση της υγιεινής και ασφάλειας να μας το πει. Οι ΕΞΥΠΠ για μας είναι Εξωτερικές Υπηρεσίες Πρόληψης και Προστασίας, οι οποίες μπορούν ακριβώς ως οργανωμένα σχήματα, ως επιχειρήσεις να έχουν, επίσης, καλύτερη προσφορά υπηρεσιών προς τις εταιρείες του ιδιωτικού και του ευρύτερου δημόσιου τομέα, διότι είναι καλύτερα οργανωμένες και από πλευράς τεχνικών που έχουν στο εσωτερικό τους και από πλευράς γιατρών εργασίας που έχουν επίσης, στο εσωτερικό τους.
      Κλείνοντας, θέλω να πω ότι έγιναν και ορισμένες άλλες αναφορές. Είναι οι αναφορές οι οποίες αφορούν τα μηνύματα από τις δημοτικές και νομαρχιακές εκλογές. Τον Απρίλιο του 2000 στις  περιοχές τις οποίες  ανέφερε ο κ. Γιακουμάτος –ας δει τα εκλογικά αποτελέσματα, είναι κι ο ίδιος από την εκλογική αυτή περιφέρεια- το ΠΑΣΟΚ είχε πολύ σημαντικά και πολύ ισχυρά, τιμητικά, θα μπορούσα να πω, για μας ποσοστά. Να ξέρει ότι και το 2004 στις περιοχές αυτές, τα ίδια και υψηλότερα θα είναι τα ποσοστά του ΠΑΣΟΚ. 
      Γιατί; Γιατί δουλεύουμε με τρόπο συστηματικό, δουλεύουμε έχοντας διαρκή σχέση με τα κοινωνικά αυτά στρώματα των εργαζόμενων, των επαγγελματιών, των βιοτεχνών, των εμπόρων. Δουλεύουμε εφαρμόζοντας ένα πρόγραμμα ανάπτυξης και κοινωνικής δικαιοσύνης, ανάπτυξης και κοινωνικής πρόνοιας.
      Έχουμε μία διαρκή και σταθερή σχέση με τα λαϊκά κοινωνικά στρώματα. Δεν την ανακαλύπτουμε αυτή τη σχέση ευκαιριακά ούτε προσπαθούμε να υφαρπάξουμε με θολά συνθήματα την εμπιστοσύνη αυτών των απλών ανθρώπων του λαού. 
      Πιστεύω ότι στις εκλογές του 2004 -τότε θα κριθεί εξάλλου η Κυβέρνηση αυτή και θα ανανεωθεί η εντολή του λαού- πάλι το ΠΑΣΟΚ θα είναι Κυβέρνηση! 
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Επρόσωπος της Νέας Δημοκρατίας, κ. Νικήτας Κακλαμάνης έχει το λόγο.
      ΝΙΚΗΤΑΣ ΚΑΚΛΑΜΑΝΗΣ: Θα ήθελα να πω μόνο δύο πράγματα, διότι δεν θα ήθελα από την πολύ κόπωση να πάθει κανένα εργατικό ατύχημα η Κυβέρνηση.
       Αφού, λοιπόν, δεν καταλάβατε, κύριε Υφυπουργέ, -και πιστεύω ότι ο συνάδελφος του Κομμουνιστικού Κόμματος δεν είχε ακούσει στην ουσία καλά- θα σας πω τη θέση μας για το EΞΥΠ και θα σας τη διαβάσω επί λέξει, για να την καταλάβετε και να δείτε, εάν είμαστε υπέρ ή κατά. Είπα, λοιπόν, ότι «η ύπαρξη κάποιων εταιρειών –σφραγίδα, ονομάζονται ΕΞΥΠ, που λυμαίνονται το χώρο των εταιρειών, αυτοδιαφημιζόμενες στον Τύπο έναντι εξευτελιστικής μηνιαίας αποζημίωσης, -πληροφορία μου είναι ότι κατά μέσο όρο 100 ευρώ- «καλύπτουν» το γράμμα του νόμου παρέχοντας τις καλύψεις αυτές προς τους εργοδότες. Βέβαια όταν ο εργοδότης καλύπτεται με 100 ευρώ, γιατί να προσλάβει γιατρό εργασίας; Νομίζω ότι δεν χρειάζεται περαιτέρω διευκρίνιση ως προς το συγκεκριμένο τρόπο λειτουργίας των ΕΞΥΠ  αν είμαστε υπέρ ή κατά, έτσι όπως έχουν στηθεί.
      Σας είχα βάλει κάποια ερωτήματα. Ευτυχώς που διαβάζοντας τη συνέντευξη του κ. Πολυχρονίου, για τον οποίο οι πληροφορίες μου λένε ότι είναι και σοβαρός άνθρωπος, πήρα μία απάντηση για το πόσοι είναι οι αλλοδαποί στο Ολυμπιακό Χωριό. Στη συνέντευξή του ο κ. Πολυχρονίου τους ανεβάζει σε 70% έως 75%. Δεν μου απαντήσατε εσείς, αλλά μου απαντά εμμέσως ο Ειδικός Γραμματέας του Υπουργείου σας μέσω μίας συνέντευξης. Φαντάζομαι να μην αμφισβητείτε το νούμερο. 
      Περιμένω, όμως, απόψε να μου πείτε πόσοι απ’ αυτούς είναι νόμιμοι. Δεν εννοώ νόμιμοι με την έννοια της λαθρομετανάστευσης, αλλά υπό την έννοια της εργασίας. Πώς καταβάλλει το κράτος, ο εργοδότης τους, την εισφορά τους και πώς οι ίδιοι; Πόση είναι η εισφοροδιαφυγή όχι μόνο για το Ολυμπιακό Χωριό, αλλά και σε όλα τα μεγάλα έργα, στην Αττική Οδό, στο Μετρό και σε όλα τα μεγάλα ολυμπιακά έργα, που γίνονται; 
      Θέλω να μου απαντήσετε σε αυτά. Ίσως βάζω ένα θέμα, που δεν είναι της απολύτου αρμοδιότητάς σας και οφείλω να αναγνωρίσω ότι μπορεί να μην είστε έτοιμος να μου απαντήσετε, αν και κανονικά θα έπρεπε να σας έχει εφοδιάσει ο κ. Ρέππας με τέτοια στοιχεία απόψε. Δεν υπήρχε περίπτωση να μην σας τα ρωτήσουμε. Τυπικά δεν αναφέρονται στην επερώτηση, αλλά δεν είμαστε και ανόητοι να τα γράφαμε εξαρχής. Υποτίθεται ότι θα πρέπει να τα παίζετε στα δάχτυλά σας. Είναι η πεμπτουσία της οικονομικής ευρωστίας του κοινωνικοασφαλιστικού συστήματος. 
      Έπρεπε να γνωρίζετε όμως την έκθεση της ΕΣΔΥ, όπως σας είπα, της Εθνικής Σχολής Δημόσιας Υγείας, προ τετραετίας, όπου υπολόγιζε την εισφοροδιαφυγή από τη μαύρη εργασία σε 150 εκατομμύρια. Τι λέει πάλι ο κ. Πολυχρονίου στην ίδια συνέντευξη, λίγο πιο κάτω από εκεί που αναφέρεται στο 70%; Λέει: «εδώ είναι και το μέγιστο πρόβλημα, διότι οι περισσότεροι εξ αυτών δεν γνωρίζουν ελληνικά. Πώς να τους κάνεις τώρα εκπαίδευση στη γλώσσας τους προστασία από τα εργατικά ατυχήματα;». Βεβαίως παρακάτω ο άνθρωπος λέει -και δεν έχω κανένα λόγο να το αμφισβητήσω-, το είπατε και εσείς, λέει ότι κάνατε κάποιους ελέγχους, κάποιες μηνύσεις, ότι βάλατε πρόστιμα. Αυτά, δυστυχώς, επιτρέπει ο νόμος μέχρι 3 εκατομμύρια δραχμές. 
      Εγώ διερωτώμαι: Πώς πήραν άδεια τα όποια εργοτάξια των όποιων εργολάβων να ξεκινήσουν να δουλεύουν εκεί χωρίς να έχουν ελεγχθεί εκ των προτέρων αυτά που ελέχθησαν εκ των υστέρων μετά τους θανάτους; Δεν έπρεπε εκ των προτέρων, πριν μπουν μέσα και αρχίζουν να δουλεύουν, να είχαν ελεγχθεί αυτά; Εγώ δεν αμφισβητώ ότι κάνατε έλεγχο μετά. Καθόλου μάλιστα. Αλλά κάναμε ελέγχους πάνω στους θανάτους.
       Με διαβεβαιώσατε ότι ήταν για τέσσερα και το δέχομαι κατ’ αρχήν, κύριε Υπουργέ, γιατί δεν έχω κανένα λόγο να μην το δεχθώ, αν και έχω άλλη πληροφορία. Όταν όμως ένας Υπουργός μου το λέει, εγώ το δέχομαι.
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Το γράφετε και οι ίδιοι στο κείμενο της επερώτησής σας.
    ΝΙΚΗΤΑΣ ΚΑΚΛΑΜΑΝΗΣ: Γι’ αυτό το έβαλα με μεγάλη αίρεση και ήμουν σαφής. Εγώ έχω και άλλη πληροφόρηση, που μπορεί να είναι λάθος. Γι’ αυτό βάλαμε αυτό, που επισήμως το Υπουργείο είχε ανακοινώσει.
      Θα κλείσω με το Ινστιτούτο Υγιεινής και Ασφάλειας. Προφανώς δεν έχετε διαβάσει το ιδρυτικό του καταστατικό. Το έχετε διαβάσει; Εάν το έχετε διαβάσει, τότε γιατί κάνετε την ερώτηση σε τι διαφέρει η πρότασή μας; Διαφέρει. Διαφέρει και πολύ μάλιστα.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Πού διαφέρει;
      ΝΙΚΗΤΑΣ ΚΑΚΛΑΜΑΝΗΣ: Να σας πω πού διαφέρει. Διαφέρει στο ότι εμείς στην πρότασή μας έχουμε βάλει…
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η πρόταση όπως διατυπώθηκε είναι διαφορετική από αυτή που λέτε εσείς τώρα. Διατυπώστε τη, λοιπόν, για να τη συζητήσουμε.
      ΝΙΚΗΤΑΣ ΚΑΚΛΑΜΑΝΗΣ: Καθόλου διαφορετική.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν είναι δυνατόν να συζητάμε έτσι, υπεκφεύγοντας και δημαγωγώντας. 
      ΝΙΚΗΤΑΣ ΚΑΚΛΑΜΑΝΗΣ: Διότι επεκτείνεται το Ινστιτούτο Υγιεινής και Ασφάλειας, το οποίο δεν το λειτουργείτε. Σας ρώτησα και δεν μου απαντήσατε. Το κάνει περίπου, εκτός του ρόλου που παίζει, σαν την Εθνική Στατιστική Υπηρεσία. Αυτή τη στιγμή υπάρχει κέντρο αναφοράς που να μπορεί να δίνει ανά πάσα στιγμή στην «EUROSTAT», σε εσάς, σε εμένα, στον οποιονδήποτε ενδιαφερόμενο στατιστικά στοιχεία αξιόπιστα; Όσο αξιόπιστα είναι τα στοιχεία της Εθνικής Στατιστικής Υπηρεσίας, άλλο τόσο είναι και τα περισσότερα στοιχεία που μας είπατε. Και μη μου λέτε κάντε αίτηση να σας τα δώσουμε. Είσθε κοινοβουλευτικός. Ξέρετε ότι ο τυπικός δρόμος είναι να σας κάνουμε εγγράφως την αίτηση και είναι και ο κοινοβουλευτικός δρόμος, την ώρα που λέτε στοιχεία, σας λέμε στείλτε τα μας. Εμείς, λοιπόν, επιμένουμε να μας ξαναστείλετε τα στοιχεία.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αγαπητέ μου κύριε συνάδελφε, πιστεύετε εσείς ότι εγώ θα ήμουν  εδώ με χιλιάδες πρόστιμα να τα φέρω για να τα δείτε; Είναι δυνατόν να το λέτε αυτό το πράγμα; Θα ήταν αυτό διαδικασία και διάλογος στο  Κοινοβούλιο ή τίποτα άλλο; Γιατί αυτό μου ζητάτε, να σας πω τα πρόστιμα. Θα ερχόμουν εδώ με ένα πακέτο, με έναν όγκο προστίμων;
      ΝΙΚΗΤΑΣ ΚΑΚΛΑΜΑΝΗΣ: Μην εξάπτεσθε, αντιλαμβάνομαι ότι είσθε σε δεινή θέση. Έτυχε σε εσάς ο κλήρος να έρθετε να υπερασπίσετε την πολιτική της Κυβέρνησής σας και του λαοφιλούς Υπουργού σας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Καθόλου. Βλέπετε ότι είμαι αρκετά ήρεμος.
      ΝΙΚΗΤΑΣ ΚΑΚΛΑΜΑΝΗΣ: Εν πάση περιπτώσει.
      Επειδή ο κ. Γιακουμάτος έφυγε, θα μας απαντήσετε αν το Υπουργείο Εργασίας έχει γιατρό εργασίας; Είναι η τρίτη φορά που το ρωτάμε και δεν μας απαντάτε. Απαντήστε μας, έχετε; 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αυτό το οποίο θα ήθελα να διευκρινίσω είναι, κατ’αρχήν, το εξής: Σχετικά με τα θέματα των αλλοδαπών στο Ολυμπιακό Χωριό και γενικότερα τα θέματα των αλλοδαπών εργαζομένων στην Ελλάδα. Ξέρετε πάρα πολύ καλά ότι υπάρχει η διαδικασία η οποία προβλέπεται από το ν.2910. Η διαδικασία αυτή υλοποιείται, δεν υπάρχουν σήμερα πράσινες και λευκές κάρτες. Το ότι κοινοβουλευτικοί άνδρες μιλάνε για πράσινες και λευκές κάρτες, αυτό σημαίνει ότι δεν γνωρίζουν. Γι΄ αυτό μιλάω για άγνοια. Δεν μπορούμε να συζητήσουμε με συναδέλφους σε αυτήν την Αίθουσα, αν δεν έχουμε κοινό τόπο. Είναι κοινός τόπος οι νόμοι της Χώρας ή όχι; Δεν διασταυρώνουμε τα επιχειρήματά μας. Έχουμε πρόβλημα διαλόγου, το καταλαβαίνετε;
      ΝΙΚΗΤΑΣ ΚΑΚΛΑΜΑΝΗΣ: Απαντήστε μας πόσοι είναι σε μαύρη εργασία στο Ολυμπιακό Χωριό.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αφήστε με να προχωρήσω. Πιστεύω ότι αυτό που σας λέω είναι θετικό για εσάς, διότι μπορείτε να πείτε και στους συναδέλφους σας, ως παλιός κοινοβουλευτικός να είναι πιο προσεκτικοί σε μερικά πράγματα που αφορούν τη νομοθεσία της χώρας. Λέω, λοιπόν, ότι η διαδικασία αυτή του ν.2910 εφαρμόζεται, ότι η διαδικασία αυτή για το Ολυμπιακό Χωριό και αλλού εφαρμόζεται και ότι εμείς είμαστε υποχρεωμένοι να ελέγχουμε τα κενά στις επιχειρήσεις, να ελέγχουμε την έλλειψη που εμφανίζουν οι επιχειρήσεις στην κανονική εφαρμογή της διαδικασίας –νομιμοποιήσεις των εργαζομένων. Αυτό κάνει το κράτος, αυτό κάνουν οι υπηρεσίες οι δικές μας. Το Σώμα Επιθεωρητών Εργασίας αυτό κάνει. Ελέγχει εάν στη λίστα, η οποία κατατίθεται από την επιχείρηση «Χ» που εργάζεται σε οποιοδήποτε ολυμπιακό έργο, στο Ολυμπιακό Χωριό ή σε οποιοδήποτε άλλο έργο, αυτοί οι οποίοι βεβαιώνονται και είναι αλλοδαποί εργαζόμενοι έχουν κανονικά νομιμοποιηθεί ως εργαζόμενοι στην Ελλάδα.
      ΝΙΚΗΤΑΣ ΚΑΚΛΑΜΑΝΗΣ: Εισφορές πληρώνουν;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Και λέμε ότι αυτή η προσπάθεια είναι μία προσπάθεια η οποία έχει εντατικοποιηθεί. Για το Ολυμπιακό Χωριό, υπάρχει αυτή η μεγάλη παρουσία αλλοεθνών εργαζομένων της τάξεως του 75%. Οι δικές μας, όμως, παρεμβάσεις τείνουν να είναι όλοι οι εργαζόμενοι εκεί νόμιμοι.
      ΝΙΚΗΤΑΣ ΚΑΚΛΑΜΑΝΗΣ: Εισφορές πληρώνουν οι εργοδότες; Δεν μου απαντάτε.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα με αφήσετε να απαντήσω όπως επιθυμώ;
      Αυτό δεν σημαίνει ότι στην Ελλάδα έχει αντιμετωπισθεί πλήρως το φαινόμενο της μαύρης εργασίας, της αδήλωτης εργασίας.
      ΝΙΚΗΤΑΣ ΚΑΚΛΑΜΑΝΗΣ: Α, μπράβο! 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ότι υπάρχουν τέτοια φαινόμενα, ασφαλώς υπάρχουν. Αλλά γι΄ αυτό δεν παρανομεί, όπως λέτε εσείς, η Κυβέρνηση. Γι΄ ’αυτό παρανομεί εκείνος ο οποίος έχει αυτόν τον εργαζόμενο αδήλωτο, έχει αυτόν τον εργαζόμενο σε «μαύρη εργασία». Εκείνος παρανομεί. Οι έλεγχοι πιέζουν στο να περιορισθεί η παρανομία. Τα δικαστήρια τιμωρούν την παρανομία.
      Εμείς ελέγχουμε και όπου ελέγχουμε και βρίσκουμε παρατυπίες και παρανομίες έχουμε διαδικασίες προστίμων και δικαστικές διαδικασίες. 
      ΝΙΚΗΤΑΣ ΚΑΚΛΑΜΑΝΗΣ: Μπορείτε να μας πείτε τι έδειξε ο έλεγχος;
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριοι συνάδελφοι, μη διακόπτετε.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Λέω, λοιπόν, ότι αυτό το πράγμα στο Ολυμπιακό Χωριό βαίνει βελτιούμενο.
     Συνεχίζω τώρα στα άλλα θέματα που θέσατε, σχετικά με τους τεχνικούς ασφάλειας και σχετικά με το «πυροτέχνημα» που εφευρέθηκε απόψε ως σωσίβιο. Αυτό είναι αν το Υπουργείο Εργασίας έχει τεχνικό ασφάλειας και γιατρό εργασίας. Πρέπει να σας πω, λοιπόν, ότι αυτό το «πυροτέχνημα» δεν έχει καμία αξία, διότι το Υπουργείο Εργασίας έχει ορίσει τεχνικό ασφάλειας και γιατρό εργασίας.  Τέτοια σωσίβια είναι ολιγόλεπτης διάρκειας.
     ΝΙΚΗΤΑΣ ΚΑΚΛΑΜΑΝΗΣ: Δηλαδή, έχετε; Τι θα πει «έχετε ορίσει»;
     ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Έχουμε ορίσει, δηλαδή έχουμε.
      Ολοκληρώνω, λοιπόν, με ορισμένα άλλα θέματα. Τέθηκε σωστά από τον κ. Τσιόγκα ένα θέμα σχετικά με τις καταγγελίες για ζητήματα που αφορούν την εργατική νομοθεσία και τη νομοθεσία περί υγιεινής και ασφάλειας στους χώρους εργασίας.
       Θέλω να πω στην Εθνική Αντιπροσωπεία με κάθε καθαρότητα -το έχω πει και δημοσίως- ότι μεμονωμένοι εργαζόμενοι και συνδικαλιστικά όργανα, με τα οποία θέλουμε να έχουμε θετική συνεργασία στον τομέα αυτό, μπορούν να κάνουν καταγγελία στο Σώμα Επιθεωρητών Εργασίας. Θα εκδώσουμε μάλιστα σχετική με αυτό το θέμα οδηγία, η οποία θα πάρει και τη μορφή εντύπου που θα κυκλοφορήσει σε εργατικούς χώρους. Θα διατηρείται η ανωνυμία από τα μεμονωμένα άτομα, για να μη διατρέχουν όποιον κίνδυνο ή να μην έχουν κανένα φόβο όταν προβαίνουν σε καταγγελία προς το Σώμα Επιθεωρητών Εργασίας.
     Κύριοι συνάδελφοι, αντιλαμβάνεστε ότι η προσπάθεια που κάνουμε στον τομέα της υγιεινής και της ασφάλειας, στο τομέα της μείωσης των εργατικών ατυχημάτων, είναι μια προσπάθεια πάρα πολύ δύσκολη και μεγάλη. Η Κυβέρνηση, το Υπουργείο Εργασίας και τα όργανα του Υπουργείου Εργασίας δεν θεωρούν ότι η μάχη αυτή κερδίζεται μια και έξω. 
     Αυτή η μάχη είναι συνεχής σε πάρα πολλά μέτωπα. Τη μάχη αυτή δεν την δίνει μόνο η Κυβέρνηση με τα όργανά της. Στη μάχη αυτή υπάρχουν πολλοί οι οποίοι πρέπει να κινηθούν με τον ίδιο τρόπο, στην ίδια κατεύθυνση, με το ίδιο πνεύμα. Αυτοί είναι τα συνδικαλιστικά όργανα των εργαζομένων, είναι οι επιχειρήσεις, οι οποίες οφείλουν να τηρούν αυτά που προβλέπει η νομοθεσία, γιατί διαφορετικά παρανομούν και η παρανομία έχει κυρώσεις. Αυτό το μήνυμα θέλω να το περάσουμε εδώ απόψε. 
     Τέλος, θα πρέπει όλοι μαζί να δείξουμε μια ευρύτερη ευαισθησία πάνω στον τομέα αυτό. Αν έμεινε κάτι από την αποψινή συνεδρίαση, νομίζω ότι είναι αυτό. 
     Η συζήτηση που κάναμε είχε και στιγμές αντιπαράθεσης. Μέσα από τη συζήτηση πρέπει να περάσουμε αυτό το μήνυμα. Η προσπάθεια είναι μεγάλη, είναι κοινή, όμως νομίζω ότι μπορούμε να έχουμε θετικά αποτελέσματα.
     ΠΡΟΕΔΡΕΥΩΝ (Κωνσταντίνος Βρεττός): Καλώς κύριε Υπουργέ.
     Υπάρχει κανείς εκ των συναδέλφων που θέλει να πάρει το λόγο; Κανείς.
     Κύριοι συνάδελφοι, κηρύσσεται περαιωμένη η συζήτηση της υπ’ αριθμ. 9/7/30.9.2002 επερώτησης Βουλευτών της Νέας Δημοκρατίας προς τον Υπουργό Εργασίας και Κοινωνικών Ασφαλίσεων, σχετικώς με την υγιεινή και την ασφάλεια στους χώρους εργασίας.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.00΄ λύεται η συνεδρίαση για αύριο ημέρα Τρίτη 5 Νοεμβρίου 2002 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                             ΟΙ ΓΡΑΜΜΑΤΕΙΣ
00003/154Σ/φοςΚΟΥΡΤΗΔ/φοςΜΠΙΖΙΟΥ 04/11/2002 AA1104KO

