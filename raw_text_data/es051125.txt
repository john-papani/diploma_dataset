ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΛΖ΄

Παρασκευή 25 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Αιγάλεω, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 28 Νοεμβρίου 2005, σελ.
4. Συζήτηση επικαίρων ερωτήσεων:
α. Προς τον Πρωθυπουργό σχετικά με την κατάργηση της συνέντευξης στη διαδικασία των προσλήψεων κ.λπ., σελ.
β. Προς τον Υπουργό Πολιτισμού σχετικά με τα προβλήματα στη στέγη του Ολυμπιακού Σταδίου κ.λπ. σελ.
γ. Προς τον Υπουργό Εμπορικής Ναυτιλίας σχετικά με το Προεδρικό Διάταγμα για τις τοποθετήσεις, μεταθέσεις και αποσπάσεις του Προσωπικού του Λιμενικού Σώματος, σελ.
δ. Προς τον Υπουργό Απασχόλησης και Κοινωνικής Προστασίας σχετικά με τα προβλήματα που αντιμετωπίζουν οι εργαζόμενοι στην ΕΥΔΑΠ που συνταξιοδοτήθηκαν από το ΙΚΑ λόγω θανάτου του συζύγου τους, σελ.
5. Συζήτηση επερώτησης Βουλευτών του ΠΑΣΟΚ προς τον Υπουργό Οικονομίας και Οικονομικών σχετικά με το Γ’ Κοινοτικό Πλαίσιο Στήριξης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκoύς Επιτροπής:
Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Περιβάλλοντος, Χωροταξίας και Δημοσίων ‘Εργων:
i) «Κύρωση των τροποποιήσεων που έγιναν στο Μόντρεαλ στις 15-17 Σεπτεμβρίου 1997 και στο Πεκίνο τις 29 Νοεμβρίου-3 Δεκεμβρίου 1999, του Πρωτοκόλλου του Μόντρεαλ του 1987, που κυρώθηκε με το ν. 1818/1988 (ΦΕΚ 253 Α’), σχετικά με τις ουσίες που καταστρέφουν τη στιβάδα του όζοντος», σελ.
ii) «Κύρωση της Σύμβασης για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση στη δικαιοσύνη για περιβαλλοντικά θέματα», σελ.
2. Κατάθεση σχεδίου νόμου:
Ο Υπουργός Οικονομίας και Οικονομικών κατέθεσε σχέδιο νόμου: «Φόρος Προστιθέμενης Αξίας στις νέες οικοδομές, μεταβολές στη φορολογία κεφαλαίου και άλλες διατάξεις», σελ.

ΟΜΙΛΗΤΕΣ

Α. Επί των Επικαίρων Ερωτήσεων:
ΑΓΓΕΛΟΠΟΥΛΟΣ Ν., σελ.
ΔΙΑΜΑΝΤΙΔΗΣ Ι., σελ.
ΚΕΦΑΛΟΓΙΑΝΝΗΣ Ε., σελ.
ΛΕΒΕΝΤΗΣ Α., σελ.
ΠΑΝΤΕΛΑΚΗ Ε., σελ.
ΠΑΥΛΟΠΟΥΛΟΣ Π., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΑΛΑΓΙΑΝΝΗΣ Ν., σελ.

Β. Επί της Επερώτησης:
ΑΝΩΜΕΡΙΤΗΣ Γ., σελ.
ΚΟΥΣΕΛΑΣ Δ., σελ.
ΜΑΚΡΥΠΙΔΗΣ Α., σελ.
ΠΑΠΑΝΔΡΕΟΥ Β., σελ.
ΣΠΗΛΙΟΠΟΥΛΟΣ Κ., σελ.
ΤΡΑΓΑΚΗΣ Ι., σελ.
ΦΩΛΙΑΣ Χ., σελ.
ΧΡΙΣΤΟΔΟΥΛΑΚΗΣ Ν., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΛΖ΄
     Παρασκευή 25 Νοεμβρίου 2005
     
     Αθήνα, σήμερα στις 25 Νοεμβρίου 2005, ημέρα Παρασκευή και ώρα 10.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής, κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 24/11/2005 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΣΤ΄ συνεδριάσεώς του, της 24ης Νοεμβρίου 2005, σε ό,τι αφορά την ψήφιση στο σύνολο του σχεδίου νόμου: «Γενικό Εμπορικό Μητρώο (Γ.Ε.ΜΗ.) και Εκσυγχρονισμός της Επιμελητηριακής Νομοθεσίας».)
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Νικόλαο Σαλαγιάννη, Βουλευτή Καρδίτσας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής N. Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά, με την οποία ο Σύλλογος Οστρακαλιέων  και Αλιέων παράκτιας αλιείας Ν. Περάμου «ΤΟ ΜΕΓΑΛΟ ΠΕΥΚΟ» και το Σωματείο Αλιέων Ν. Περάμου Αττικής  «ΑΓΙΟΣ ΓΕΩΡΓΙΟΣ» ζητούν ο επιτηρητής «κολαουζιέρης» να είναι απλός αλιεργάτης και όχι δύτης.
2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμος Κορθίου Άνδρου ζητεί την επαναλειτουργία των αρχαιολογικών μουσείων της νήσου Άνδρου.
3) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία το Σωματείο Εργαζομένων Κέντρων Εξυπηρέτησης Πολιτών Αθηνών – Πειραιώς ζητεί την εργασιακή τακτοποίηση των εργαζομένων στα ΚΕΠ κ.λπ.
4) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία ο Περιβαλλοντικός – Πολιτιστικός Σύλλογος Κοντοπεύκου - Παραδείσου – Πευκακίων – Αγ. Παρασκευής Νομού Αττικής ζητεί ενημέρωση για τις ενέργειες που έχουν γίνει σχετικά με την αξιοποίηση του κτήματος Ιόλα.
5) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία ο Αλιευτικός Συνεταιρισμός Χαλάστρας Θεσσαλονίκης ζητεί την εφαρμογή των προγραμμάτων της Ευρωπαϊκής Ένωσης στον τομέα της μυδοκαλλιέργειας, τυποποίησης και εμπορίας.
6) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί να ανασταλεί η απόφαση του ΟΓΑ για μείωση των παροχών αναλώσιμων υλικών, στα άτομα με σακχαρώδη διαβήτη.
7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί να ανασταλεί η απόφαση του ΟΓΑ για μείωση των παροχών αναλώσιμων υλικών, στα άτομα με σακχαρώδη διαβήτη.
8) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία η Παμποντιακή Ομοσπονδία Ελλάδος καταγγέλλει περιστατικό βίαιης συμπεριφοράς κρατικών οργάνων της FYROM.
9) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά, με την οποία τα μέλη του Αγροτικού Συνεταιρισμού Καλού Νερού Λάρισας ζητούν τον εκ νέου υπολογισμό δικαιωμάτων βαμβακού.
10) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο Σύλλογος Αρχιτεκτόνων Νομού Ηρακλείου ζητεί τη λήψη μέτρων προστασίας και ανάδειξης της πόλης του Ηρακλείου.
11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Πανελλήνιος Σύνδεσμος Αρτοποιητικών Μονάδων ζητεί την προσαρμογή της ελληνικής αρτοποιητικής νομοθεσίας στις αποφάσεις των ελληνικών δικαστηρίων.
12) Οι Βουλευτές Α΄ Θεσσαλονίκης κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κύριοι Β΄ Αθηνών ΦΩΤΗΣ ΚΟΥΒΕΛΗΣ και Ν. Αττικής ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά, με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την αναστολή της απόφασης του ΟΓΑ για τη μείωση των παροχών αναλωσίμων υλικών στα άτομα με Σακχαρώδη Διαβήτη.
13) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Ένωση Δικαστικών Υπαλλήλων Νομού Ζακύνθου ζητεί την πρόσληψη προσωπικού στα Δικαστήρια της Ζακύνθου.
14) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Εξωραϊστικός Πολιτιστικός Σύλλογος «ΟΡΦΕΑΣ» διαμαρτύρεται για την κατάληψη των χώρων των πεζοδρομίων που γίνεται από τον μεγάλο αριθμό των λειτουργούντων συνεργείων αυτοκινήτων στην περιοχή του Νέου Κόσμου.
15) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την έγκριση πρόσθετων πιστώσεων για τον προϋπολογισμό έτους 2006, ώστε οι συμβάσεις των πυροσβεστών να λήγουν στις 31 Οκτωβρίου και όχι στις 15 Οκτωβρίου.
16) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά, με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας «Ο ΑΓΙΟΣ ΑΝΔΡΕΑΣ» προτείνει την κατασκευή έργων υποδομής στη Σαλαμίνα.
17) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά, με την οποία η Συντονιστική Επιτροπή Συνταξιουχικών Σωματείων Πειραιά και Γύρω Δήμων Ξηράς και Θάλασσας ζητεί να δοθεί αύξηση 10% στις συντάξεις των μελών της κ.λπ..
18) Ο Βουλευτής Β΄ Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά, με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την άμεση επαναχορήγηση αναλώσιμων υλικών στα άτομα με σακχαρώδη διαβήτη.
19) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία οι Εμπορικοί και Επαγγελματικοί Σύλλογοι του Νομού Λακωνίας ζητούν να τεθεί περιορισμός τετραγωνικών μέτρων στις κατασκευές υπεραγορών.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία οι Δήμαρχοι και εκπρόσωποι φορέων της Επαρχίας Σητείας ζητούν να μην εξαιρεθούν οι τουριστικές επιχειρήσεις της Επαρχίας Σητείας από τις επιχορηγήσεις του Αναπτυξιακού Νόμου.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία το Σωματείο Εργαζομένων Ελληνικών Αμυντικών Συστημάτων Υμηττού ζητεί τη λήψη μέτρων εξυγίανσης και ανάπτυξης της εγχώριας Αμυντικής Βιομηχανίας.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην έλλειψη γιατρών από το ΙΚΑ Σητείας.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Σπύρος Τσικαλουδάκης ζητεί να δοθεί δικαίωμα μετάθεσης στους διορισθέντες μετά την 31/10/2005 εκπαιδευτικούς, τεχνικών και τεχνολογικών ειδικοτήτων.
24) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία ο Παγκρήτιος Σύλλογος Αγώνα κατά του Διαβήτη διαμαρτύρεται για τη διακοπή παροχών στους πάσχοντες από σακχαρώδη διαβήτη ασφαλισμένους του ΟΓΑ.
25) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Πανελλήνια Ομοσπονδία Αξιωματικών Αστυνομίας ζητεί την άμεση αναδιάρθρωση των Υπηρεσιών της Αστυνομίας, την ανακατανομή της οργανικής τους δύναμης κ.λπ..
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1727/1.9.05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 1089013/176/20.9.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ.πρωτ.1727/1.9.05 ερώτησης που κατέθεσε η Βουλευτής κ. Eλπίδα Τσουρή σχετικά με το ανωτέρω θέμα, σας γνωρίζουμε τα εξής:
     Με την 01/15.01.2004/Δ11 απόφαση του Δ.Σ. της ΚΕΔ εγκρίθηκε η παραχώρηση της χρήσης των ΒΚ 26 και 27 δημοσίων κτημάτων στη Νομαρχιακή Αυτοδιοίκηση Χίου, για αόριστο χρόνο και χωρίς αντάλλαγμα, με σκοπό την κατεδάφιση του υπάρχοντος κτιρίου και την προώθηση των απαραίτητων ενεργειών για την ανάδειξη αφ' ενός του Κάστρου της Χίου, ως ιστορικού και αρχαιολογικού χώρου και αφ’ ετέρου για την διευκόλυνση της κυκλοφορίας στο χώρο του λιμανιού της Χίου. Η παραχώρηση εγκρίθηκε με τον όρο, μεταξύ των άλλων ότι «Η παραχώρηση ισχύει υπό τον όρο, ότι με μέριμνα του παραχωρησιολήπτη (Ν.Α Χίου) θα μεταστεγασθούν οι Υπηρεσίες που σήμερα στεγάζονται στο κτίριο του Τελωνείου (Τελωνείο, Χημεία) σε άλλα κατάλληλα κτίρια όπως το ανακαινισμένο κτίριο της Παλαιάς Νομαρχίας και οι κτιριακές εγκαταστάσεις, που έχει παραχωρήσει ο Δήμος Χίου πλησίον του λιμανιού». Εν συνεχεία εκδόθηκε από την ΚΕΔ το από 23.01.2004 σχετικό παραχωρητήριο. Οι μέχρι σήμερα προσπάθειες, που έγιναν από την Κτηματική Υπηρεσία Χίου, για την μεταστέγαση των υπηρεσιών του Τελωνείου και του Χημείου Χίου, απέβησαν άκαρπες (δημοπρασίες 11.3.2003 και 17.3.2003 άγονες), διότι δεν υπάρχουν κτίρια ιδιωτικά ή δημόσια, που να καλύπτουν τις ανάγκες στέγασης των ανωτέρω υπηρεσιών. Η Κτηματική Υπηρεσία Χίου με το υπ' αρ: 117/10.2.2005 έγγραφό της προς τη Νομαρχιακή Αυτοδιοίκηση Χίου και το Δήμο Χίου ζητούσε αναλυτικά στοιχεία των προσφερομένων προς στέγαση χώρων του Τελωνείου και Χημείου, από το Δήμο Χίου χωρίς μέχρι σήμερα οι υπηρεσίες να έχουν ανταποκριθεί. Επίσης η Κτηματική Υπηρεσία Χίου μας αναφέρει, ότι το κτίριο, που βρίσκεται στο ανατολικό μέρος του λιμανιού, σε καμία περίπτωση δεν μπορεί να στεγάσει όλες τις υπηρεσίες του Τελωνείου και του Χημείου Χίου διότι χρησιμεύει ως αίθουσα αφιξο-αναχωρήσεων επιβατών εξωτερικού. Στο κτίριο, που στέγαζε έως πρότινος όλες τις υπηρεσίες του Τελωνείου και του Χημείου, σήμερα παραμένουν εκεί οι διοικητικές υπηρεσίες και αποθήκη του Τελωνείου, η Υπηρεσία του Χημείου και ένα τμήμα της αποθήκης του κτιρίου έχει παραχωρηθεί στη Νομαρχιακή Αυτοδιοίκηση, όπου εκεί κατασκευάστηκε αίθουσα επιβατών εσωτερικού. Σε περίπτωση που κατεδαφισθούν τα δημόσια ακίνητα ΒΚ 26 και 27 Χίου για την ανάδειξη του Φρουρίου της Χίου, κατά την άποψη της Κτηματικής Υπηρεσίας θα πρέπει να κατεδαφιστεί και η σειρά των κτιρίων εκείνων, που εφάπτεται του Τελωνείου και που είναι κατά πολύ πιο υψηλά από το εν λόγω κτίριο.
     Λόγω έλλειψης κτιρίων στο Νομό για τη μεταστέγαση των Υπηρεσιών του Τελωνείου και του Χημείου και δεδομένου ότι η διασπορά των Υπηρεσιών αυτών σε διάφορα κτίρια της πόλης θα επιφέρει σοβαρές επιπτώσεις στην εύρυθμη λειτουργία τους, η ΚΕΔ με το υπ' αρ: 6006/3438/Φ.31.4.6Ο/18.06.2004 έγγραφό της ζήτησε από την Νομαρχιακή Αυτοδιοίκηση Χίου να απόσχει επί του παρόντος, από κάθε ενέργεια επί των παραχωρηθέντων κατά χρήση δημοσίων ακινήτων, που θα απέβλεπε στην υλοποίηση του σκοπού της παραχώρησης (κατεδάφιση του υπάρχοντος κτιρίου κλπ.), χωρίς η συγκεκριμένη παραχώρηση να έχει ανακληθεί.
     Ο Υφυπουργός
     ΠΕΤΡΟΣ ΔΟΥΚΑΣ»
     2. Στην με αριθμό 96/6.7.05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 9843/30.8.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην αριθμ. 96/2005 ερώτηση, που κατατέθηκε στη Βουλή από τον Βουλευτή Κ. Μ. Μπόλαρη, σχετικά με τη μη καταβολή δεδουλευμένων και αποζημιώσεων στους καπνεργάτες της ATTIC Α.Ε. στο Νομό Σερρών, σας πληροφορούμε τα εξής:
     Το αρμόδιο Τμήμα Κοινωνικής Επιθεώρησης Σερρών κάλεσε εγγράφως τους υπευθύνους της ΑTTIC Α.Ε., καθώς και το Σωματείο των Καπνεργατών, προκειμένου να δοθούν εξηγήσεις για την μη καταβολή των δεδουλευμένων αποδοχών στους εργαζόμενους. Την 30-12-2004 προσήλθε στην αρμόδια τοπική Υπηρεσία του Σώματος Επιθεώρησης Εργασίας (Σ.ΕΠ.Ε.) η Ροΐδου Γαλήνη, ως εκπρόσωπος του Σωματείου Καπνεργατών και δήλωσε ότι για τα οφειλόμενα στους εργαζόμενους έχουν κατατεθεί αγωγές στο Ειρηνοδικείο και στο Μονομελές Πρωτοδικείο Σερρών και έχουν εκδοθεί αποφάσεις με τις οποίες υποχρεούται η επιχείρηση να καταβάλει τα οφειλόμενα. Οι αποφάσεις όμως αυτές δεν είναι δυνατόν να εκτελεσθούν. Κατέθεσε αντίγραφα των αριθμ. 15/2001, 34/2001 και 60/2001 δικαστικών αποφάσεων.
     Εκπρόσωπος της επιχείρησης δεν προσήλθε στην συνάντηση. Τηλεφωνικά ζητήθηκε από το νομικό σύμβουλο της εταιρείας η σύμβαση αυτής με τις πιστώτριες τράπεζες. Την 31-12-2004 κατατέθηκε αντίγραφο της αριθμ. 6746/2002 απόφασης του Εφετείου Αθηνών, με την οποία επικυρώνεται η σύμβαση και από τον υπεύθυνο της ATTIC ΑΕ Αντώνιο Βιδάλη. Επίσης απεστάλησαν με τηλεομοιοτυπία (fax) στην τοπική μας υπηρεσία γραπτές εξηγήσεις εκ μέρους της εταιρείας. Ειδικότερα η εταιρεία στις γραπτές εξηγήσεις αναφέρει τα εξής:
     «Η επιχείρησή μας εξαιτίας των ανυπέρβλητων οικονομικών προβλημάτων που αντιμετώπισε υπέγραψε με τις τρεις πιστώτριες Τράπεζες, οι οποίες αντιπροσώπευαν ποσοστό άνω του 85% του συνόλου των πιστωτών, σύμβαση περιορισμού και ρύθμισης των οφειλών της, σύμφωνα με το άρθρο 44 του ν.1892/90. Η σύμβαση αυτή εγκρίθηκε και έγινε τελεσίδικη με την αριθμ. 6746/17-7-2002 απόφαση του Εφετείου Αθηνών.
     Α. Στη σύμβαση αυτή, με την οποία άλλωστε συμφώνησαν και οι εργαζόμενοι, κατόπιν δικής μας επιμονής προβλέφθηκε οι εργαζόμενοι να εισπράξουν το 100% των οφειλομένων.
     Β. Με βάση αυτή τη σύμβαση το σύνολο των εισπράξεων που πραγματοποιεί η εταιρεία από τις πωλήσεις των καπνών, ενεχύρων των Τραπεζών, και τα οποία αποτελούν το σύνολο των αποθεμάτων της εταιρείας, περιέρχονται στην ενεχυρούχο Τράπεζα. Κατά συνέπεια η επιχείρηση δεν εισπράττει κανένα ποσό από τις πραγματοποιούμενες πωλήσεις.
     Γ. Στην αξία που εισπράττεται από κάθε Τράπεζα περιλαμβάνεται και το αντίστοιχο ποσοστό υπέρ των λοιπών πιστωτών και κατά συνέπεια και των εργαζομένων. Γι αυτό το λόγο έχουν καθοριστεί ελάχιστες τιμές πώλησης κάτω από τις οποίες η Τράπεζα δεν απαλλάσσει τα καπνά από το ενέχυρο και συνεπώς δεν είναι δυνατό να μετακινηθούν ούτε πολύ περισσότερο να πωληθούν.
     Δ. Σύμφωνα με την ίδια σύμβαση τα ποσά που αφορούν τους λοιπούς πιστωτές τηρούνται σε κάθε Τράπεζα σε ειδικούς δεσμευμένους λογαριασμούς.
     Ε. Επίσης στην ίδια σύμβαση αλλά και στην Εφετειακή απόφαση ρητά αναφέρεται ότι οι καταβολές στους λοιπούς πιστωτές θα πραγματοποιηθούν μετά τη λήξη του δευτέρου έτους της συμβάσεως δηλαδή μετά τη 18-7-2004 αφήνοντας προφανώς στη διακριτική ευχέρεια της Αγροτικής Τράπεζας της Ελλάδος Α.Ε., η οποία ορίζεται συντονίστρια- διαχειρίστρια της συμβάσεως, να ορίσει τον ακριβή χρόνο καταβολής.
     ΣΤ. Έχουμε ήδη πραγματοποιήσει συσκέψεις και διαβήματα προς την ΑΤΕ προκειμένου να αρχίσει το δυνατόν συντομότερα τις καταβολές και αναμένουμε να ορισθεί κοινή σύσκεψη μεταξύ των τριών Τραπεζών ώστε να λυθούν αυτά τα θέματα.
     Σύμφωνα με τα παραπάνω αντιλαμβάνεσθε ότι η επιχείρησή μας δεν μπορεί να κάνει κάτι περισσότερο από τα όσα πράττει μέχρι σήμερα, δηλαδή να προωθεί τις πωλήσεις με όσο το δυνατόν ταχύτερους ρυθμούς, και μάλιστα σε ιδιαίτερα δυσμενείς για τις εξαγωγές συγκυρίες λόγω της ραγδαίας ανόδου της ισοτιμίας του €, αφενός και να πιέζει προς την κατεύθυνση της Α ΤΕ για τη συντομότερη έναρξη των καταβολών.»
     Ύστερα από τα παραπάνω, η αρμόδια τοπική υπηρεσία του Σ.ΕΠ.Ε. εισηγήθηκε στη Διευθύντρια της Περιφερειακής Διεύθυνσης Κοινωνικής Επιθεώρησης Κεντρικής Μακεδονίας την επιβολή διοικητικού προστίμου ύψους 30.000 € για την μη καταβολή δεδουλευμένων αποδοχών και αποζημιώσεων στους 138 καπνεργάτες της ΑTTIC ΑΕ. Πέραν αυτού η αρμόδια τοπική υπηρεσία του Σ.ΕΠ.Ε. δεν έχει άλλη δυνατότητα παρέμβασης.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     3. Στην με αριθμό 143/7.7.05 ερώτηση των Βουλευτών κυρίων Λεωνίδα Γρηγοράκου, Έκτωρα Νασιώκα, Αντωνίας Αντωνίου και Μιχάλη Καρχιμάκη δόθηκε με το υπ’ αριθμ. 80872/28.7.05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 143/7-7-2005 ερώτηση που κατατέθηκε στη Βουλή από τους Βουλευτές κκ. Λ. Γρηγopάκο, Ε. Νασιώκα, Α. Αντωνίου και Μ. Καρχιμάκη, σχετικά με ΤΙς αποφάσεις των Συμβουλίων Επιλογής Ιατρών κλάδου ΕΣΥ, σας γνωρίζουμε τα εξής:
     Σύμφωνα με το άρθρο 11, παρ. 12 του Ν. 2889/01 παρέχεται το δικαίωμα υπoβoλής αντιρρήσεων από τους υποψηφίους κατά των εισηγήσεων των εισηγητών, οι οποίοι είναι. υποχρεωμένοι να απαντήσουν εγγράφως και τεκμηριωμένα στις αντιρρήσεις των υποψηφίων, το δε Συμβούλιο εξετάζει τις υπoβληθείσες αντιρρήσεις και τις απόψεις των εισηγητών και τις καταχωρεί στο οικείο πρακτικό κρίσης.
     Επίσης σας γνωρίζουμε ότι οι αποφάσεις των Συμβoυλίων Επιλογής Ιατρών κλάδου ΕΣΥ υπόκεινται σε έλεγχο νομιμότητας από τον Υπουργό Υγείας και Κοινωνικής Αλληλεγγύης, όπως πρoβλέπεται και προσδιορίζεται από τη διάταξη της παρ. 12 του άρθρου 11 του Ν. 2889/01, σύμφωνα με την οποία: «Ο Υπουργός Υγείας και Κοινωνικής Αλληλεγγύης εξετάζει μόνο τη νομιμότητα της διαδικασίας και εφόσον διαπιστώσει παράβαση των σχετικών διατάξεων, μπορεί να αναπέμψει την απόφαση στο Συμβούλιο μέσα σε προθεσμία είκοσι (20) ημερών από την παραλαβή του αξιολογικού πίνακα».
     Τέλος, σε κάθε περίπτωση υπάρχει το συνταγματικά κατοχυρωμένο δικαίωμα της δικαστικής προστασίας ενώπιον των Διοικητικών Δικαστηρίων σε περίπτωση διοικητικής διαφοράς.
     Ο Υπουργός
     ΝΙΚΗΤΑΣ ΚΑΚΛΑΜΑΝΗΣ»
     4. Στις με αριθμό 7/6.7.05, 81/6.7.05, 237/11.7.05 ερωτήσεις των Βουλευτών κυρίων Αικατερίνης Περλεπέ-Σηφουνάκη, Δημητρίου Πιπεργιά και Γεωργίου Παπαγεωργίου δόθηκε με το υπ’ αριθμ. 9834/30.8.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις αριθμ. 7/2005, 81/2005 και 237/2005 Ερωτήσεις, που κατατέθηκαν στη Βουλή από τους Βουλευτές κ.κ. Κ. Περλεπέ-Σηφουνάκη, Δ. Πιπεργιά και Γ. Παπαγεωργίου, σχετικά με τα αιτήματα εργαζομένων στην Ελληνική Φάρμα Μανιταριών Α.Ε.Β.Ε, σας πληροφορούμε τα εξής:
     1. Η Επιχείρηση FARMA ΜΑΝΙΤΑΡΙΩΝ ΑΕΒΕ δραστηριοποιείται με την συσκευασία, τυποποίηση και διάθεση του προϊόντος, καθώς και την κονσερβοποίηση αυτού.
     Στις 14-7-2005 Επιθεωρητές του Τμήματος Κοινωνικής Επιθεώρησης Ευβοίας πραγματοποίησαν έλεγχο στην επιχείρηση, όπου διαπιστώθηκε ότι:
     Δεν είχαν καταβληθεί οι δεδουλευμένες αποδοχές των μηνών Μαΐου και lουνίου 2005 και μέρος των δεδουλευμένων αποδοχών του μηνός Απριλίου 2005. Ζητήθηκαν γραπτές εξηγήσεις και καταστάσεις οφειλών των δεδουλευμένων αποδοχών. Μετά την κατάθεση των γραπτών εξηγήσεων, στην οποία η επιχείρηση επικαλείται οικονομικές δυσχέρειες, η Επιθεώρηση Εργασίας υπέβαλε στον αρμόδιο Εισαγγελέα την αριθμ. 1398/21-7-2005 μήνυση (για μη καταβολή δεδουλευμένων αποδοχών).
     Παράλληλα, έγινε ενημερωτική παρέμβαση, σχετικά με την ασφάλιση στον ΟΓΑ των εργαζομένων στη FARMA ΜΑΝΙΤΑΡΙΩΝ. Κατά την ενημέρωση έγινε γνωστό ότι:
     Στις εγκαταστάσεις της επιχείρησης FARMA ΜΑΝΙΤΑΡΙΩΝ, ο επιχειρηματίας Ευάγγελος Καλατζής του Βασιλείου, έχει αναλάβει την αγροτική παραγωγή των μανιταριών (σπορά, καλλιέργεια και συλλογή), ο οποίος έχει υποβάλλει στον ανταποκριτή του ΟΓΑ του Δήμου Διρφύων (Δημοτικό Διαμέρισμα Καθενών) την αριθμ. 1760/27-2-05 Δελτίο Εργοδότη και 48 ατομικές βεβαιώσεις εργαζομένων στις 31-12-2004.
     Επίσης, όμοιο Δελτίο Απογραφής έχει υποβάλλει και η FARMA ΜΑΝΙΤΑΡΙΩΝ για 60 εργαζόμενους στις 31-12-2004 (αριθ. πρωτ. 1761/27.2.2005). Τα ανωτέρω Δελτία έχουν σταλεί στη Διεύθυνση του ΟΓΑ-Κλάδο Κύριας Ασφάλισης(Πατησίων 30-Αθήνα).
     2. Σχετικά με τα ασφαλιστικά δικαιώματα δικαιώματα των εργαζομένων στη Φάρμα Μανιταριών Ευβοίας, σας γνωρίζουμε ότι τα προβλήματα που δημιουργούνται από την εφαρμογή του άρθρου 7 του ν.3232/04, που αφορά και εργασιακά - συνταξιοδοτικά θέματα των εργαζομένων στις εκμεταλλεύσεις μανιταριών, έχουν καταγραφεί και μελετηθεί από την Επιτροπή που έχει συγκροτηθεί για το σκοπό αυτό, και σύντομα θα ληφθούν τελικές αποφάσεις για την αντιμετώπισή τους νομοθετικά.
     Επισημαίνεται, πάντως, ότι σύμφωνα με την παρ.3 του άρθρου 7, του ν.3232/04, οι ήδη ασφαλισμένοι στο ΙΚΑ - ΕΤΑΜ, μπορούν να παραμείνουν στην ασφάλιση αυτού, εφόσον έχουν πραγματοποιήσει τουλάχιστον 3.000 ημέρες ασφάλισης στο ΙΚΑ - ΕΤΑΜ, με αίτηση που υποβάλλεται στο ΙΚΑ -ΕΤΑΜ και στον ΟΓΑ, εντός ανατρεπτικής προθεσμίας ενός (1) έτους από την έναρξη ισχύος του άρθρου αυτού.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     5. Στην με αριθμό 4577/15-11-05 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 12917/ΙΗ/1-12-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4577/15-11-05 την οποία κατέθεσε ο Βουλευτής κ. Γ. Σούρλας καί η οποία αναφέρεται στις απουσίες μαθητών Λυκείου προ των Πανελληνίων Εξετάσεων, σας γνωρίζουμε τα ακόλουθα:
     Η φοίτηση όλων των μαθητών των Ενιαίων Λυκείων είναι υποχρεωτική και χαρακτηρίζεται με πράξη του Συλλόγου των Διδασκόντων καθηγητών την ημέρα που λήγουν τα μαθήματα ως επαρκής ή ανεπαρκής, με βάση το σύνολο των απουσιών που σημειώθηκαν κατά τη διάρκεια του διδακτικού έτους, σε συνδυασμό με την ετήσια προφορική επίδοση σε όλα τα μαθήματα. (άρθρο 35 του ΠΔ 86/2001,ΦΕΚ73/τ.Α/12-4-2001 «Αξιολόγηση των μαθητών του Ενιαίου Λυκείου», όπως τροποποιήθηκε και συμπληρώθηκε με το ΠΔ 26/2002, ΦΕΚ 21/τ.A/30-4-2002, το ΠΔ 115/2002, ΦΕΚ 95/τA/30-4-2002, το ΠΔ 128/2004, ΦΕΚ 96/τ.A/2-4-2003 και ΠΔ 64/2005, ΦΕΚ 99/τ.Α./26-4-2005.
    Ειδικότερα για τη δικαιολόγηση των απουσιών των μαθητών που φοιτούν στα σχολεία της Δευτεροβάθμιας Εκπαίδευσης, σύμφωνα με τις κείμενες διατάξεις (άρθρο 3 του Π.Δ. 485/83, ΦΕΚ 184, τ.Α΄/21-12-1983 «Τροποποίηση και συμπλήρωση διατάξεων περί φοιτήσεως και απουσιών μαθητών Μέσης Γενικής και Τεχνικής - Επαγγελματικής Εκπαίδευσης»:
    Ο κηδεμόνας κάθε μαθητή (για την περίπτωση που ο μαθητής είναι ανήλικος, ή ο ίδιος ο μαθητής για την περίπτωση που ο μαθητής είναι άνω των 18 ετών) που απουσίασε για λόγους υγείας από το Σχολείο περισσότερο από δύο μέρες, είναι υποχρεωμένος να προσκομίσει ο ίδιος, το βραδύτερο μέχρι και τη δεκάτη μέρα από την επιστροφή του μαθητή στο σχολείο, βεβαίωση δημόσιου νοσηλευτικού ιδρύματος ή σχολιατρικής υπηρεσίας ή οποιουδήποτε ιδιώτη γιατρού, που να πιστοποιεί το είδος και τη διάρκεια της ασθένειας. Η βεβαίωση αυτή μπορεί να χρησιμεύσει ως δικαιολογητικό για τις αντίστοιχες απουσίες. Μετά την ανωτέρω προθεσμία κανένα δικαιολογητικό υποβαλλόμενο εκπρόθεσμα δε γίνεται δεκτό. Κάθε βεβαίωση υποβάλλεται με αίτηση και καταχωρίζεται στο πρωτόκολλο απαραιτήτως. Για τη δικαιολόγηση απουσιών δύο (2) ημερών, λόγω ασθενείς ή άλλων σοβαρών οικογενειακών λόγων, αρκεί και ενυπόγραφο σημείωμα. του κηδεμόνα που προσκομίζεται από τον ίδιο αποκλειστικά δέκα μέρες το πολύ μετά την επάνοδο του μαθητή στο Σχολείο. Με τον τρόπο αυτό ο κηδεμόνας μπορεί να δικαιολογήσει τις απουσίες το πολύ δέκα ημερών (10) αθροιστικά για όλο το έτος,
     Τα δικαιολογητικά που υποβάλλονται στο σχολείο δε δεσμεύουν το Σύλλογο, όταν ο ίδιος γνωρίζει με ικανά και επαρκή στοιχεία τους πραγματικούς λόγους απουσίας του μαθητή.
     Όπως είναι φυσικό, δεν μπορεί από τις διατάξεις να υπάρξει περιορισμός σχετικά με το χρόνο πραγματοποίησης των απουσιών των μαθητών, επειδή δεν είναι δυνατό να προβλεφθούν οι αιτίες στις οποίες οφείλονται οι απουσίες. Άλλωστε, σύμφωνα με τις προαναφερθείσες διατάξεις, ο Σύλλογος των Διδασκόντων Καθηγητών δε δεσμεύεται από τα δικαιολογητικά που υποβάλλονται στο σχολείο για τις πραγματοποιηθείσες απουσίες, όταν ο ίδιος γνωρίζει με ικανά και επαρκή στοιχεία τους πραγματικούς λόγους.
     Ο Υφυπουργός
     ΓΕΩΡΓΙΟΣ ΚΑΛΟΣ»
     6. Στην με αριθμό 4295/8-11-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 126058/ΙΗ/1-12-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4295/8-11-05, την οποία κατέθεσε ο Βουλευτής κ. Φώτης Κουβέλης σχετικά με την εγγραφή των παιδιών της κοινότητας των Αθίγγανων στα δημόσια σχολεία Χαλανδρίου, σας γνωρίζουμε τα ακόλουθα:
     Το ΥΠΕΠΘ τα τελευταία χρόνια καταβάλλει σημαντική προσπάθεια για την ομαλή ένταξη των τσιγγανοπαίδων στα σχολεία Πρωτοβάθμιας και Δευτεροβάθμιας Εκπαίδευσης, με σκοπό την εξάλειψη του φαινομένου του σχολικού και κοινωνικού αποκλεισμού.
     Για το συντονισμό και την επιτυχία της όλης προσπάθειας, το ΥΠΕΠΘ έχει απευθυνθεί επανειλημμένα με εγκυκλίους σε όλους τους φορείς της εκπαιδευτικής κοινότητας, Σχολικούς Συμβούλους, Διευθυντές Εκπαίδευσης, Προϊσταμένους Γραφείων, Διευθυντές σχολείων, και έχει λάβει όλα τα μέτρα για την προσέλκυση των τσιγγανοπαίδων στο σχολείο, επισημαίνοντας ότι οι συγκεκριμένοι μαθητές γίνονται δεκτοί και με ελλιπή δικαιολογητικά και μάλιστα ανεξάρτητα από το αν είναι εγγεγραμμένοι σε μητρώα ή δημοτολόγια. Επιπλέον, στην περίπτωση που η ηλικία τους είναι μεγαλύτερη από την τάξη που φοιτούν, υπάρχει δυνατότητα να εγγραφούν σε ανώτερη τάξη μετά από κατατακτήριες εξετάσεις, εφόσον διαθέτουν το κατάλληλο γνωστικό επίπεδο.
     Όσον αφορά στα Δημοτικά σχολεία του Δήμου Χαλανδρίου, σας γνωρίζουμε ότι, όπως μας ενημέρωσε ο Προϊστάμενος του 1ου Γραφείου Π.Ε. της Β' Δ/νσης Αθήνας, κατατέθηκε εισήγηση για τη σχολική ένταξη των τσιγγανοπαίδων που διαμένουν πίσω από το Νομισματοκοπείο του Δήμου, από τους υπεύθυνους του προγράμματος «Ένταξη Τσιγγανοπαίδων στο σχολείο» που διενεργείται από το Πανεπιστήμιο Ιωαννίνων. Με την εισήγηση αυτή γινόταν γνωστό ότι στην παραπάνω περιοχή υπήρχαν 22 παιδιά ηλικίας 6-14 ετών που δεν είχαν φοιτήσει ή είχαν διακόψει τη φοίτησή τους από τα Δημοτικά σχολεία.
     Στη συνεδρίαση των σχολικών συμβούλων, των Δ/ντών των τεσσάρων Δημοτικών σχολείων της περιοχής, καθώς και των υπεύθυνων του Προγράμματος, αποφασίσθηκε να παρακινηθούν τα παιδιά αυτά; ώστε να εγγραφούν στα πλησιέστερα Δημοτικά Σχολεία ακόμη και αν δεν προσκόμιζαν άμεσα τα απαραίτητα δικαιολογητικά εγγραφής (πιστοποιητικά γέννησης κ.λ.π.), με μοναδική υποχρέωση των γονέων τους να μεριμνήσουν για τον εμβολιασμό τους. Προς αυτήν την κατεύθυνση υπήρξε συνεννόηση του Προϊσταμένου με το Δήμο Χαλανδρίου, ώστε ο εμβολιασμός και οι εξετάσεις των παιδιών να γίνουν δωρεάν με τη φροντίδα του Δήμου. Ωστόσο, σας γνωρίζουμε ότι, από κατάσταση της αναφοράς των υπευθύνων του προγράμματος, παρουσιάστηκαν μόνο 6 παιδιά, τα οποία εγγράφηκαν σε δύο Δημοτικά σχολεία της περιοχής, στο 4ο και 8ο.
     Τέλος, όσον αφορά στη φοίτηση Αθίγγανων μαθητών σε σχολεία της Δευτεροβάθμιας Εκπαίδευσης της περιοχής Χαλανδρίου, σας ενημερώνουμε ότι, όπως μας γνώρισε η Β' Δ/νση Δ/θμιας Εκπ/σης Αθήνας, ουδέποτε προέκυψε σχετικό πρόβλημα φοίτησης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     7. Στην με αριθμό 4441/10-11-05 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. Γ.Π.121027/2-12-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 4441/10-11-2005 ερώτηση που κατατέθηκε στη Βουλή από την Βουλευτή κ. Χ. Αράπoγλoυ σχετικά με αξιολόγηση συσκευής μέτρησης ρύπων του πόσιμου νερού και άλλων χρήσεων, σας γνωρίζουμε τα εξής:
     Υπεύθυνοι για την παρακολούθηση της, ποιότητας του πόσιμου νερού είναι οι κατά τόπους Δημοτικές Αρχές ή ο αντίστοιχος για την ύδρευση τοπικός Οργανισμός ή Επιχείρηση ή Σύνδεσμος Δήμων και Κοινοτήτων. Οι υπεύθυνοι ύδρευσης φέρουν την ευθύνη της μελέτης, κατασκευής, λειτουργίας και συντήρησης του συστήματος ύδρευσης, της διενέργειας υγειονομικών αναγνωρίσεων, εργαστηριακών εξετάσεων και γενικά της λήψης κάθε μέτρου, προκειμένου να παρέχεται πόσιμο νερό σε ποσότητα επαρκή για τις ανάγκες του υδρευόμενου πληθυσμού, χωρίς διακοπές και το σύστημα να είναι απαλλαγμένο από κάθε υγειονομικό κίνδυνο.
     Οι εργαστηριακές αναλύσεις για τη δοκιμαστική, ελεγκτική και συμπληρωματική παρακολούθηση του νερού που προορίζεται για ανθρώπινη κατανάλωση, σύμφωνα με το παράρτημα ΙΙ, διενεργούνται σύμφωνα με την παρ. 3 του άρθρου 12 της Υ2/2600/01 Κ.ΥΑ από τους υπεύθυνους σε οργανωμένα εργαστήρια των Ο.Τ Α., Δημοτικών Επιχειρήσεων Ύδρευσης και Αποχέτευσης ή και ιδιωτικών διαπιστευμένων εργαστηρίων και εφόσον όλα τα ανωτέρω πληρούν τις απαιτήσεις του παραρτήματος ΙΙΙ.
     Οι εργαστηριακές αναλύσεις εποπτικού ελέγχου για λογαριασμό των λοιπών αρμόδιων αρχών (Νομ. Αυτ/ση, Περιφερειακή και Κεντρική Διοίκηση) διενεργούνται μέσω των συνεργαζομένων εργα/στηρίων με τον ΕΦΕΤ, εφόσον βέβαια όλα τα ανωτέρω εργαστήρια πληρούν τις απαιτήσεις του παραρτήματος ΙΙΙ της Υ2/2600/01 Κ.ΥΑ.
     Για τον εξοπλισμό των απαραίτητων δομών εργαστηριακού ελέγχου αρμόδιοι είναι οι προαναφερόμενοι υπεύθυνοι, οι οποίοι και θα πρέπει να ακολουθήσουν το ισχύον νομικό πλαίσιο προμηθειών.
     Ο Υφυπουργός
     Α. ΓΙΑΝΝΟΠΟΥΛΟΣ»
     8. Στην με αριθμό 3929/26-10-05 ερώτηση του Βουλευτή κ Χρίστου Βερελή δόθηκε με το υπ’ αριθμ. Β-2364/2-12-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτηση ς με αριθμό 3929/26-10-2005, που κατέθεσε στη Βουλή ο Βουλευτής κ. Χρίστος Βερελής, σας γνωρίζουμε ότι τα στοιχεία που ζητήθηκαν αφορούν προσωπικά δεδομένα και δεν μπορούν να χορηγηθούν.
     Όσον αφορά στους αναφερόμενους διορισμούς συμβούλων, πληροφορούμε ότι για αυτές έχουν τηρηθεί οι προβλεπόμενες από το νόμο διαδικασίες, και τα στοιχεία που έχουν κατατεθεί ευρίσκονται στους κατά περίπτωση ατομικούς φακέλους.
     Ο Υπουργός
     ΜΙΧΑΛΗΣ Κ. ΛΙΑΠΗΣ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 28 Νοεμβρίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 218/21-11-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Παρασκευής Χριστοφιλοπούλου προς τον Υπουργό Υγείας και Κοινωνικής Αλληλεγγύης, σχετικά με την καταβολή εκ μέρους των μεταναστών αμοιβής για την έκδοση πιστοποιητικών υγείας κ.λπ..
      2. Η με αριθμό 241/22-11-2005 επίκαιρη ερώτηση του Βουλευτού του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την καταβολή ολόκληρης της επιδότησης στους δικαιούχους παραγωγούς βρώσιμης ελιάς των Νομών Φθιώτιδας και Μαγνησίας.
     2. Η με αριθμό 237/22-11-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Μεταφορών και Επικοινωνιών και Εξωτερικών, σχετικά με τη χρήση Ελληνικών αεροδρομίων από τις ΗΠΑ για μεταφορά υπόπτων κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 Κανονισμού της Βουλής)
     1. Η με αριθμό 224/21-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Μεταφορών και Επικοινωνιών, σχετικά με την αύξηση των τιμών πρόσβασης στο διαδίκτυο κ.λπ..
     2. Η με αριθμό 242/22-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων. σχετικά με τα προβλήματα του οικισμού Αγίου Γεωργίου Νέας Αγχιάλου Μαγνησίας, λόγω της έλλειψης πολεοδομικής και οικιστικής δυνατότητας.
     Κύριοι συνάδελφοι, έχω την τιμή να ανακοινώσω στο Σώμα ότι με την υπ’ αριθμόν 8455/6592, από 25 Νοεμβρίου 2005, απόφαση της κυρίας Προέδρου της Βουλής συστάθηκαν οι Ειδικές Μόνιμες Επιτροπές για τη Β΄ Σύνοδο.
     Η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους αναφερόμενους Βουλευτές.
     Η προαναφερθείσα απόφαση καταχωρίζεται στα Πρακτικά και έχει ως εξής:
     ( Να φωτογραφηθούν οι σελ. 6-12)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Θα συζητηθεί η πρώτη με αριθμό 216/13/15-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Πρωθυπουργό, σχετικά με την κατάργηση της συνέντευξης στη διαδικασία των προσλήψεων κ.λπ..
     Το περιεχόμενο της επίκαιρης ερώτησης του κυρίου συναδέλφου έχει ως εξής:
     «Δε χρειάζονταν οι έντονες επιφυλάξεις του Συμβουλίου της Επικρατείας και του ιδίου του Α.Σ.Ε.Π. για την περιβόητη συνέντευξη στη διαδικασία των προσλήψεων για να προβληματισθούν ακόμη και οι πιο καλοπροαίρετοι της κυβερνητικής παράταξης ότι άνοιξαν μία ιστορία που δεν έχει σχέση με την αξιοκρατία και την αντικειμενικότητα τις οποίες επικαλέσθηκαν.
     Δε χρειάστηκε πολύς καιρός για να αποδειχθεί στην πράξη ότι η διαδικασία της «συνέντευξης» αξιοποιήθηκε με τρόπο προκλητικό για ρουσφετολογικές προσλήψεις που διασύρουν κάθε έννοια αντικειμενικότητας και αξιοκρατίας.
     Στην πράξη αποδεικνύεται «εκκολαπτήριο» διαμεσολάβησης και «θερμοκήπιο» λειτουργιών που ταπεινώνουν τους πολίτες κα απαξιώνουν τους πολιτικούς.
     Ο Πρωθυπουργός της χώρας έχει στα χέρια του όλα τα δεδομένα της κατάστασης που έχει δημιουργηθεί.
     Ερωτάται, λοιπόν, ο κύριος Πρωθυπουργός: Σκοπεύει να παρέμβει ώστε να «κλείσει» αυτό το «εκκολαπτήριο» των απαράδεκτων φαινομένων διαμεσολάβησης και διαφθοράς;»
     Στην επίκαιρη ερώτηση του κ. Σαλαγιάννη θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης.
     Ορίστε, κύριε Παυλόπουλε, έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, προφανώς το περιεχόμενο της επίκαιρης ερώτησης και οι αναφορές σας στα περί «εκκολαπτηρίων αδιαφάνειας και διαφθοράς» παραπέμπουν σε άλλες εποχές. Δηλαδή, στις εποχές των προηγούμενων κυβερνήσεων του ΠΑ.ΣΟ.Κ.. Και επειδή φαίνεται ότι κάποιοι έχουν τις μνήμες εκείνες κάνουν προβολή στα σημερινά δεδομένα. Ε, λοιπόν, σήμερα δεν υπάρχει αυτό το καθεστώς ακριβώς γιατί η συνέντευξη και ο τρόπος που οργανώνεται αποκλείουν αυτά τα πράγματα. 
     Να θυμίσω, λοιπόν, στην Εθνική Αντιπροσωπεία ότι όταν ψηφίσαμε το ν. 3320 στο άρθρο 4 προβλέφθηκε η συνέντευξη. Και είπαμε τότε ότι η συνέντευξη γίνεται μόνο στις περιπτώσεις των διαγωνισμών που έχουν μοριοδότηση –όχι στους γραπτούς διαγωνισμούς- και μόνο αν το θέλει το Α.Σ.Ε.Π.. Και γίνεται από το Α.Σ.Ε.Π.. Φοβάστε το Α.Σ.Ε.Π., κύριοι συνάδελφοι; Γιατί αυτό κάνει τη συνέντευξη. Οι συνεντεύξεις οι άλλες, στις οποίες αναφέρεσθε, επί των ημερών σας καθιερώθηκαν -παραδείγματος χάρη στο Υπουργείο Δημόσιας Τάξης από τον κ. Ρωμαίο- και γίνονταν όλα αυτά τα χρόνια και κανένας δε μιλούσε. Ούτε και εσείς προφανώς. Τώρα όχι μόνο διαστρεβλώνετε την πραγματικότητα, αλλά μεταθέτετε αλλού τις ευθύνες. 
     Τονίζω, λοιπόν, η συνέντευξη που εμείς καθιερώσαμε γίνεται από το Α.Σ.Ε.Π., όταν το θέλει το Α.Σ.Ε.Π. και είναι αδιάβλητη. Και φαίνεται αυτό, διότι ο κ. Βέης Πρόεδρος του Α.Σ.Ε.Π. είπε ότι εκείνος εισηγήθηκε τη συνέντευξη. Και το κυριότερο, κύριε συνάδελφε: Δε σας πείθει  για το πόση διαφορά υπάρχει μεταξύ των ημερών σας και των ημερών μας το εξής απλό γεγονός; Δόθηκε η πρώτη έκθεση του Α.Σ.Ε.Π. που αφορά το 2004, την πρώτη χρονιά διακυβέρνησης της Κυβέρνησης Καραμανλή. Και ο κ. Βέης έκανε μία σύγκριση, λέγοντας ότι είναι η  καλύτερη έκθεση της δεκαετίας από τότε που άρχισε να εφαρμόζεται ο ν. 2190. Βοούσαν προηγουμένως οι εκθέσεις. Επί των ημερών μας δεν υπάρχει κανένα πρόβλημα και θα δείτε τι θα γίνει και το 2005.
     Και αναφέρεσθε σε ποιες συνεντεύξεις; Όχι, βέβαια, στη συνέντευξη που καθιερώσαμε με το ν. 3320, αλλά σε άλλες. Για παράδειγμα στο Υπουργείο Δημόσιας Τάξης. Και αναφέρετε και ένα σωρό ανακρίβειες μέσα στην επίκαιρη ερώτηση. Να σας πω, γιατί αναφέρετε ανακρίβειες. Λέτε παραδείγματος χάρη ότι είχε ενστάσεις το Συμβούλιο της Επικρατείας για τη συνέντευξη. Πρώτα – πρώτα το Συμβούλιο Επικρατείας δεν αναφέρθηκε καθόλου στη συνέντευξη του ν. 3320. Το Συμβούλιο της Επικρατείας, κύριε συνάδελφε, το ξέρετε πολύ καλά –το έχω εξηγήσει δέκα φορές εδώ, αλλά δε θέλετε να το καταλάβετε- έκανε μία επεξεργασία διατάγματος του Υπουργείου Δημόσιας Τάξης και είχε παρατηρήσεις που πήγαν στο Υπουργείο. Και, βεβαίως, στις παρατηρήσεις αυτές προσαρμόζεται το Υπουργείο Δημόσιας Τάξης. Θα καταθέσω στα Πρακτικά της Βουλής και το σχέδιο διατάγματος και το πρακτικό. Δεν υπάρχει καμία απόφαση του Συμβουλίου της Επικρατείας, όπως μέχρι πρότινος λέγατε, και ο Αρχηγός σας. Και γιατί είχε το Συμβούλιο Επικρατείας την ένσταση αυτή; Δεν την είχε, κύριε συνάδελφε, επειδή εμείς ψηφίσαμε το ν. 3320. Αλλά την είχε, γιατί προηγουμένως βγήκε –και εδώ σας το θυμίζω μονότονα- απόφαση του Συμβουλίου της Επικρατείας, η 3117/2005 που θα σας την καταθέσω, η οποία έβγαλε αντισυνταγματική τη διαδικασία εξέλιξης γενικού διευθυντή από το 2002, επί των ημερών σας. Σας είπα, το γιατί από το 2002 δικάστηκε το 2005, είναι άλλη ιστορία και θα τη δούμε, εάν χρειασθεί. 
     Αλλά ξέρετε τι είπε το Συμβούλιο Επικρατείας; Ότι οι κρίσεις γενικών διευθυντών με συνέντευξη που κάνατε εσείς ήταν παράνομες! Και παίρνετε αυτήν την απόφαση που κρίνει παρανομίες των ημερών σας και την προβάλετε σαν να ισχύει για σήμερα. Και δεν μας είπατε ποτέ ότι αυτή η απόφαση έκρινε αντισυνταγματικές τις διαδικασίες με τις οποίες κάνατε τόσα χρόνια γενικούς διευθυντές! Τις δικές σας συνεντεύξεις έκρινε, κύριε συνάδελφε, των ημερών του ΠΑ.ΣΟ.Κ.. Όλα αυτά τα κρύβετε και εσείς και όλοι εκείνοι που πλουσιοπάροχα όλα αυτά τα χρόνια σας προσέφεραν τη συγκάλυψη για ό,τι συνέβαινε στο παρελθόν. Και, βεβαίως, συμμετέχουν τώρα στη διαστρέβλωση της αλήθειας, η οποία γίνεται σήμερα.
     Σας ξαναλέω, λοιπόν, η συνέντευξη του άρθρου 4 του ν. 3320/2004, αυτή η συνέντευξη είναι αδιάβλητη. Γίνεται από το Α.Σ.Ε.Π. και αυτή η συνέντευξη αποτελεί εγγύηση αξιοκρατίας. Όλα τα λοιπά είναι απότοκα των ημερών σας. Θα κλείσουμε μία – μία τις τρύπες και άλλων συνεντεύξεων που είναι εκτός και που, σας τονίζω, δημιουργήθηκαν επί των ημερών σας.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος  καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Ο κ. Σαλαγιάννης έχει το λόγο.
     ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, τι να πω τώρα; Ότι ο κ. Παυλόπουλος είναι αμετανόητος; Είναι. Αναφέρεται στη συνέντευξη που καθιέρωσε και που είναι αδιάβλητη και αναρωτιέται: Δεν εμπιστεύεστε το Α.Σ.Ε.Π.; Το εμπιστευόμαστε, αλλά ο ίδιος το ταπείνωσε.
     Και τον ρωτώ: Αυτές τις συνεντεύξεις που έγιναν σε δεκάδες χιλιάδες υποψήφιους στο Υπουργείο Άμυνας στους ΕΠ.ΟΠ., στην Πυροσβεστική, σε χιλιάδες δεκάδες ανθρώπους, τι συνεντεύξεις ήταν; Αυτό που ο ίδιος με διάταξή του πέρασε στο νόμο, δεν πέρασε με αντίληψη φαύλης υπόθεσης των συνεντεύξεων; Τόσες χιλιάδες παιδιά που πήγαν στις συνεντεύξεις δεν κατάλαβαν ότι ήταν συνεντεύξεις. Ας μας λέει αυτά ο κ. Παυλόπουλος. Με αυτή τη συνέντευξη που κάνει το Α.Σ.Ε.Π. με τα μέλη του πόσες προσλήψεις έχει κάνει, πόσους διαγωνισμούς; Και να μας πει μετά οι δεκάδες χιλιάδες που έγιναν με άλλου είδους συνεντεύξεις τι ήταν.
     Ο κ. Παυλόπουλος θέλει δεν θέλει βάζει τον εαυτό του απέναντι στον Πεπονή, σ’ έναν εξαιρετικό πολιτικό που καθιέρωσε αυτό που λέμε «νόμο Πεπονή». Βάζει τον εαυτό του απέναντι με μία φαύλη διάταξη που κυριολεκτικά τινάζει στον αέρα τη λειτουργία του πολιτικού συστήματος. 
     Κύριε Παυλόπουλε, εκκολαπτήριο διαμεσολάβησης είναι η συνέντευξη, θερμοκήπιο διαμεσολάβησης είναι και από εκεί ξεκινά και η διαφθορά. Το λένε τα στελέχη σας, οι Βουλευτές σας στο περιστύλιο! Αυτό είναι και το ξέρετε πάρα πολύ καλά. Και ο Πρωθυπουργός δεν έχει το άλλοθι πια. Το λέγαμε εμείς, το λέει η Αντιπολίτευση.
     Εγώ σήμερα δεν ήλθα εδώ να κάνω Αντιπολίτευση. Ήλθα να πω αυτήν τη φαύλη διάταξη να την πάρετε πίσω και αν θέλετε να δούμε την αξιοκρατία μέσα στις προσλήψεις, πρώτα απ’ όλα πρέπει να διασφαλίσετε την αντικειμενικότητα και τη διαφάνεια. Δεν υπάρχει αξιοκρατία χωρίς αντικειμενικότητα και διαφάνεια. Και με αυτό που φέρατε στο νόμο και που ανοίξατε την ομπρέλα σε όλες τις προσλήψεις, τη φαυλότητα έχετε φέρει. Πρέπει να το κατανοήσετε.
     Έχετε τη δύναμη να το πάρετε πίσω; Γενναιοψυχία χρειάζεται και μια αυτοσυντήρηση μιας μεγάλης παράταξης που κινδυνεύει να αυτοκτονήσει πολιτικά με τούτα και με τα άλλα. Και σε αυτό είστε πρωτεργάτης και αρχιτέκτονας. Ο Πρωθυπουργός, λοιπόν, πρέπει να πάρει το παιχνίδι στα χέρια του, αν νομίζει ότι μέχρι εδώ και μη παρέκει, γιατί «τα παρέκει» είναι τα πιο δύσκολα για τον Πρωθυπουργό, αν δεν παρέμβει τώρα.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε.
     Κύριε συνάδελφε, μιας και χρησιμοποιήσατε βαριές εκφράσεις, θα σας πω ότι η φαυλότητα ήταν το χαρακτηριστικό των ημερών σας. Φαυλότητα ήταν αυτό που κάνατε χρόνια ολόκληρα μπάζοντας από τις πόρτες και τα παράθυρα αναξιοκρατικά ανθρώπους και οδηγώντας τους ομήρους στις εκλογές. Όπως φαυλότητα είναι αυτό που κάνετε τώρα, όταν διαστρεβλώνετε συνειδητή την πραγματικότητα.
     Και εξηγούμαι. Φαυλότητα ήταν, κύριε συνάδελφε, το γεγονός ότι από τη μια πλευρά βάζατε το Α.Σ.Ε.Π. με το ν. 2190 για τον οποίο επαίρεσθε και από την άλλη πλευρά στις διατάξεις των άρθρων 25 επόμενα του ίδιου νόμου είχατε κάνει τη χειρότερη κομματική εισβολή. Γιατί με το ν. 2190 –θα σας το λέω μονότονα σε αυτήν την Αίθουσα- η μια όψη ήταν το Α.Σ.Ε.Π.. Και η άλλη τα άρθρα 25 επόμενα που έλεγαν ότι όσοι αισθάνονται ότι επί κυβέρνησης Μητσοτάκη ή «εδιώχθησαν» ή, παραδείγματος χάρη, «μετατέθηκαν» επειδή κρίνουν ότι ήταν για πολιτικούς λόγους χωρίς καμία κρίση επανέρχονταν όπου ήθελαν! Η μεγαλύτερη κομματική εισβολή που έγινε ποτέ! 
     Και γι’ αυτήν τη ρύθμιση σας είπε τότε η έκθεση της Επιστημονικής Υπηρεσίας της Βουλής –με υπογραφή από τον κ. Κουμάντο, τον Μάνεση, τον κ. Σπηλιωτόπουλο- τα εξής, τα οποία θα σας διαβάσω: «Το κριτήριο της δυσμενούς διακριτικής μεταχείρισης λόγω πολιτικών πεποιθήσεων αναγνωρίζεται από τη νομολογία του Συμβουλίου της Επικρατείας ως λόγος αποκατάστασης του υπαλλήλου μόνο σε περιόδους μη ομαλής λειτουργίας του δημοκρατικού πολιτεύματος». 
     Αυτοί ήσαστε! Και έχω εδώ τη λίστα με όλες τις διατάξεις. Τα καταθέτω στη Βουλή μαζί με το πρακτικό της Επιστημονικής Υπηρεσίας.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αυτοί ήσαστε, κύριοι συνάδελφοι. Αυτό είναι φαυλότητα! Από τη μια πλευρά να βάζετε το Α.Σ.Ε.Π. –και λειψό τότε, γιατί αφήσατε το μισό δημόσιο τομέα απέξω τράπεζες κ.λπ. μέχρι να τις γεμίσετε και εκείνες- και μετά είχατε βάλει τις διατάξεις αυτές που κομματικά «αποκαταστήσατε» όποιους θέλατε. 
     Εμείς δεν τα κάναμε αυτά. Για σκεφτείτε να ερχόμουν εγώ σε αυτήν την Αίθουσα όταν ψήφιζα το ν. 3242 και να πω ότι επαναφέρω τις διατάξεις των άρθρων 25 επόμενα του ν. 2190! 
     ΝΙΚΟΛΑΟΣ ΣΑΛΑΓΙΑΝΝΗΣ: Συνεχίστε έτσι!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και ξέρετε πολύ καλά τι διώξεις έγιναν σε όλη τη δεκαετία από το 1994 μέχρι το 2004! Δεν υπήρχε άνθρωπος ο οποίος να προέρχεται από συγκεκριμένη παράταξη και να γίνεται διευθυντής ή γενικός διευθυντής. Αυτά τα ξέρατε όλοι σας! Εμείς δεν τα ξέραμε. Αυτή είναι η φαυλότητα!
     Όπως επίσης, φαυλότητα είναι η διαστρέβλωση της πραγματικότητας. Γιατί μιλάτε για μία συνέντευξη η οποία γίνεται από το Α.Σ.Ε.Π. και δεν αναφέρεστε σ’ αυτή. Λέτε ότι αυτή δημιούργησε τη νοοτροπία για τις άλλες συνεντεύξεις. Πρώτα-πρώτα εδώ μιλάμε για τη συνέντευξη του άρθρου 4 του ν. 3320 που γίνεται όταν θέλει το Α.Σ.Ε.Π. και από το Α.Σ.Ε.Π. Οι άλλες συνεντεύξεις, όπως παραδείγματος χάρη του Υπουργείου Δημόσιας Τάξης καθιερώθηκαν εκτός Α.Σ.Ε.Π. επί των ημερών σας …
     ΝΙΚΟΛΑΟΣ ΣΑΛΑΓΙΑΝΝΗΣ: Ψεύδεστε. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Το 1998 ο κ. Ρωμαίος φαρδιά πλατιά την καθιέρωσε. Την εφαρμόσατε επί έξι ολόκληρα χρόνια. Δεν είπατε τίποτα, σας κάλυπταν και εκείνοι που το ανάγουν σήμερα σε θέμα και βεβαίως σήμερα σας ενοχλεί αυτό το ζήτημα …
     ΝΙΚΟΛΑΟΣ ΣΑΛΑΓΙΑΝΝΗΣ: Ψεύδεστε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όσο καιρό κάνατε τη δουλειά σας, όπως εσείς καταλαβαίνατε, τότε τα πράγματα ήταν ομαλά. Αυτό είναι φαυλότητα.
     ΝΙΚΟΛΑΟΣ ΣΑΛΑΓΙΑΝΝΗΣ: Ο γκρεμός δεν έχει τέλος. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Φαυλότητα είναι να καθιερώνεις φαύλες διαδικασίες στο παρελθόν και να τις συγκαλύπτεις. Και σήμερα που καταργούνται οι φαύλες διαδικασίες να έρχεσαι να διαστρεβλώνεις την πραγματικότητα. 
     Εμείς θα συνεχίσουμε. Και σας είπα: καλύτερη απόδειξη από την έκθεση του Α.Σ.Ε.Π. του 2004 δεν μπορεί να υπάρξει. Ξέρετε πολύ καλά ποιος είναι ο κ. Βέης, τι είναι το Α.Σ.Ε.Π. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Όταν έρχεται και σου λέει ότι είναι η καλύτερη έκθεση της δεκαετίας, σας έδωσε την απάντηση για το πότε υπάρχει αξιοκρατία.
     ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τα λοιπά δεν μας αφορούν. Και αν πραγματικά αυτό αποτελούσε, κύριε συνάδελφε, τόσο σημαντικό πρόβλημα, όπως λέτε, γι’ αυτήν την παράταξη, εσείς που είστε στην Αντιπολίτευση μάλλον δεν θα κοπτόσαστε τόσο πολύ να καταργηθεί. Το ότι κόπτεστε σημαίνει ότι είμαστε στο σωστό δρόμο.
     Ευχαριστώ πολύ.
     ΝΙΚΟΛΑΟΣ ΣΑΛΑΓΙΑΝΝΗΣ: Ευτελίζετε το πολιτικό σύστημα.
     ΠΡΟΕΔΡΕΥΩΝ (Γεώργιος Σούρλας): Κύριε Σαλαγιάννη, δεν μπορείτε να συζητάτε μεταξύ σας. Παρακαλώ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Ο κόσμος, κύριε Σαλαγιάννη, ξέρει …
     ΝΙΚΟΛΑΟΣ ΣΑΛΑΓΙΑΝΝΗΣ: Ταπεινώνετε τα νέα παιδιά. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ.
     Να μην αγνοείτε τη Βουλή όμως με διάλογο χωρίς άδεια του Προεδρείου. 
     Η δεύτερη επίκαιρη ερώτηση με αριθμό 239/22.11.2005 του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με την επιχορήγηση των θιάσων του ελεύθερου θεάτρου κλπ. διαγράφεται λόγω κωλύματος του αρμοδίου Υπουργού.
     Στη συνέχεια θα συζητηθεί η με αριθμό 238/22.11.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με τα προβλήματα στη στέγη του Ολυμπιακού Σταδίου κ.λπ..
     Το περιεχόμενο της επίκαιρης ερώτησης του κ. Λεβέντη έχει ως εξής:
     «Σοβαρά προβλήματα στη στέγη του Ολυμπιακού Σταδίου επισημαίνει η έκθεση του διεθνούς οργανισμού GERMANISCHER LIOYD. Η έκθεση του οργανισμού υπάρχει από το Μάρτιο του 2004 και μόλις πριν από λίγες μέρες είδε το φως της δημοσιότητας. Στην έκθεση επισημαίνονται προβλήματα, που σχετίζονται με τις συγκολλήσεις και τη συναρμολόγηση των μεταλλικών στοιχείων.
     Συγκεκριμένα αναφέρονται κίνδυνοι εμφάνισης ρωγμών στις συγκολλήσεις, πιθανή διάβρωση των κοχλιών υψηλής αντοχής, γεωμετρικές αποκλίσεις στη συναρμολόγηση των συγκολλήσεων των σωλήνων των τόξων που είναι εκτός αποδεκτών ορίων, μεγάλα κενά στις τέσσερις βάσεις έδρασης των τόξων με κίνδυνο δραστικής μείωσης της αντοχής της κατασκευής.
     Οι συγκεκριμένες επισημάνσεις του διεθνούς οργανισμού επιβεβαιώνουν τις ενστάσεις που υπήρξαν για την αναγκαιότητα κατασκευής αυτού του πανάκριβου φαραωνικού έργου. Παρ’ όλο που το έργο, που σχεδίασε ο Ισπανός αρχιτέκτονας Σαντιάγο Καλατράβα, κόστισε μέχρι σήμερα 224 εκατομμύρια ευρώ, η ανάδοχος κοινοπραξία ΑΚΤΩΡ-ΑΘΗΝΑ μέχρι σήμερα δεν το έχει παραδώσει με τις ανάλογες εγγυήσεις ασφάλειας, αλλά παρ’ όλα αυτά στέγασε και συνεχίζει να στεγάζει χιλιάδες θεατές. 
     Πρόσφατη με τραγικά μάλιστα αποτελέσματα είναι η κατάρρευση του στεγάστρου στον αρχαιολογικό χώρο της Σαντορίνης, ενός φιλόδοξου πάλι από άποψη κατασκευής έργου, για το οποίο επίσης είχαν δοθεί εγγυήσεις ότι δεν συντρέχουν λόγοι ανησυχίας για την ασφάλεια.
     Με βάση τα παραπάνω, ερωτώνται οι κύριοι Υπουργοί:
     - Τι μέτρα θα πάρουν άμεσα, ώστε να υπάρξουν πλήρεις εγγυήσεις για την ασφάλεια των θεατών; Οι όποιες επεμβάσεις γίνονται σήμερα από την κοινοπραξία, για να λύσουν τα προβλήματα που προέκυψαν, εγγυώνται την ασφαλή συνέχιση λειτουργίας του στεγάστρου;
     - Γιατί δεν δόθηκε η έκθεση του διεθνούς οργανισμού στη δημοσιότητα αμέσως μόλις περιήλθε εις γνώσιν της Κυβέρνησης; Ζητήθηκαν ευθύνες από το μελετητικό γραφείο και την κατασκευάστρια κοινοπραξία;»
     Στην επίκαιρη ερώτηση του κ. Λεβέντη θα απαντήσει η Υπουργός κ. Φάνη Πάλλη-Πετραλιά.
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, κύριοι συνάδελφοι, χαίρομαι ιδιαίτερα που μου δίνεται η ευκαιρία να απαντήσω σε μία τέτοια ερώτηση και να αποδείξω το πόσο έγκαιρα και υπεύθυνα αντιμετώπισε το θέμα αυτό η Κυβέρνηση. 
     Το στέγαστρο Καλατράβα μπορεί να είναι πραγματικά το σύμβολο των Ολυμπιακών Αγώνων της Αθήνας, αλλά δεν παύει να είναι ένα από τα μεγαλύτερα και «εξαιρετικά», δηλαδή ιδιαίτερα έργα που έχουν κατασκευαστεί. Όπως επίσης είναι ένα πρωτοποριακό και σίγουρα πάρα πολύ ακριβό έργο.
     Πρέπει να σας πω ότι από τη στιγμή που ανέλαβε η νέα διακυβέρνηση και έχοντας την ευθύνη για όλη την ολυμπιακή οργάνωση εκείνης της εποχής, μετά δηλαδή το Μάρτιο, αντιμετώπισα με πολύ σοβαρότητα το θέμα του στεγάστρου Καλατράβα. Μπορεί βεβαίως, όπως είπα και πριν, να έχει εξελιχθεί ως σύμβολο των Ολυμπιακών Αγώνων, αλλά μην ξεχνάμε ότι ήταν και το σύμβολο της μεγάλης καθυστέρησης της ολυμπιακής προετοιμασίας.
     Στο τέλος Μαρτίου του 2004, λοιπόν, παρ’ όλο που υπήρχε ελεγκτικός οργανισμός, μεταξύ των συμβούλων ελεγκτών ήταν και ο ίδιος ο Καλατράβα, παρ’ όλο που υπήρχαν οι σύμβουλοι της ελληνικής Κυβέρνησης, οι τεχνικές υπηρεσίες της Κυβέρνησης, προσλάβαμε επιπλέον και εργάστηκε για μας η μεγάλη και εξειδικευμένη – έχει μεγάλη σημασία που σας το λέω- εταιρεία «GERMANISCHER LLOYD» .
     Η «GERMANISCHER LLOYD», λοιπόν, από το Μάρτιο του 2004 παρακολουθούσε το έργο και κατά τη διάρκεια που δεν είχε γίνει ακόμα η «ολίσθηση», αλλά και μετά. Είχαμε το πόρισμα της «GERMANISCHER LLOYD» , κύριε συνάδελφε, το οποίο κατετέθη το Φεβρουάριο του 2005 και τότε, βάσει  των παρατηρήσεων της «GERMANISCHER LLOYD», υποχρεώσαμε τον ανάδοχο να προχωρήσει στην αποκατάσταση ο οποίος πράγματι είχε στην αρχή ενστάσεις για το αν θα έπρεπε ή όχι να προχωρήσει και να αποκαταστήσει τα όσα έλεγε η «GERMANISCHER LLOYD».
     Υπήρξαν διαφωνίες. Ο ανάδοχος παρεδέχθη ότι έπρεπε να γίνουν αυτά και εδόθησαν από μένα όλες οι εντολές. Από την υπηρεσία δηλαδή υπάρχουν οι εντολές προς τον ανάδοχο και οι αποκαταστάσεις έχουν γίνει. Γίνονται και συνεχίζονται.
      Όλο αυτό το χρονικό διάστημα, η «GERMANISCHER LLOYD» μαζί με τους συμβούλους της ελληνικής Κυβέρνησης, τον τεχνικό σύμβουλο του Υπουργείου Πολιτισμού, μαζί με τις υπηρεσίες, μαζί με τον Καλατράβα, παρακολουθούν το έργο και τις αποκαταστάσεις.
     Όμως, πρέπει να ξεκαθαρίσουμε το εξής: Δεν τίθεται θέμα ασφαλείας ή στατικότητας ή σταθερότητας του στεγάστρου. Μιλάμε για ένα έργο το οποίο έχει είκοσι χιλιόμετρα συγκολλήσεις, εκ των οποίων τα οχτώ χιλιόμετρα βρίσκονται στο τόξο.
     Οι παρατηρήσεις οι οποίες έχουν γίνει, είναι αποκαταστάσεις και, όπως σας είπα, γίνονται ειδικά τώρα, αυτό το χρονικό διάστημα. Είναι και η εταιρεία «ΤΣΙΜΟΛΑΙ» που είναι ειδική στο κόσμο για τις συγκολλήσεις και κάνει τις όποιες αποκαταστάσεις.
     Επίσης, πρέπει να σας πω ότι το Νοέμβριο η «GERMANISCHER LLOYD» ήταν πάλι εδώ, πριν από λίγες μέρες δηλαδή. Ο ανάδοχος είναι υποχρεωμένος να τελειώσει τις όποιες αποκαταστάσεις στις συγκολλήσεις μέχρι τέλος Νοεμβρίου και μετά η «GERMANISCHER LLOYD», η οποία παρακολουθεί όλο αυτό το χρονικό διάστημα, θα δώσει την τελική της έκθεση, θα διαβεβαιώσει και θα υπογράψει ότι οι αποκαταστάσεις αυτές έγιναν.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, οι Ολυμπιακοί Αγώνες ήταν η σύγχρονη μεγάλη ιδέα. Είναι γνωστό ότι ο Συνασπισμός είχε αντιρρήσεις, γιατί θεωρούσε ότι το εγχείρημα ξέφευγε από τις σημερινές οικονομικές και τεχνικές δυνατότητες της Ελλάδας. Επίσης, με τη μορφή που έχουν πάρει σήμερα οι Ολυμπιακοί Αγώνες τα πράγματα έχουν εκτραπεί πια περισσότερο προς την εμπορική πλευρά.
     Παρ’ όλα αυτά, οι Ολυμπιακοί Αγώνες αποφασίστηκαν, έγιναν επιτυχώς και μπράβο σε όλους όσοι εργάστηκαν και στους αθλητές που διέπρεψαν. Πλην όμως, το τίμημα ήταν δυσθεώρητο και για τις ελληνικές δυνατότητες. Το κόστος ήταν υψηλότατο. Ξεπέρασε ενδεχομένως τα 10.000.000.000, 15.000.000.000, δεν ξέρω πόσα ακριβώς,  κυρία Υπουργέ, ενδεχομένως δεν θα τα μάθουμε ποτέ. 
     Από εκεί και πέρα, δεν είναι μόνο τι έγινε μέχρι τότε. Απ’ αυτά τα έργα που έγιναν, τα περισσότερα είναι, δυστυχώς, μη αξιοποιήσιμα –για να μην πω άχρηστα- σ’ ένα μεγάλο ποσοστό και έχουν υψηλό κόστος συντήρησης.
     Σαν να μην έφταναν όλα αυτά, όμως, ανακύπτουν και προβλήματα, όπως με το συγκεκριμένο, το περίφημο στέγαστρο Καλατράβα που είναι ένα δείγμα αυτού του φαραωνικού μεγέθους των έργων, τα οποία επιλέξαμε να φτιάξουμε για τους Ολυμπιακούς Αγώνες και που δεν χρειάζονταν, όπως ελέχθη από πολλές πλευρές. Δεν το λέμε μόνο εμείς. 
     Εδώ, όμως, μπήκε ένα θέμα ασφαλείας πλέον και χωρίς να θέλουμε καθόλου να κινδυνολογήσουμε, δεν μπορούμε να μην ανησυχήσουμε, όταν ακούμε τους ειδικούς να λένε ότι εντοπίστηκαν μεγάλα κενά στις τέσσερις βάσεις έδρασης των τόξων που ανέρχονται έως και στα τριάντα πέντε χιλιοστά και τα κενά συμπληρώθηκαν με προσθήκες, οι οποίες ενταφιάστηκαν στη συγκόλληση. Απ’ την άλλη πλευρά, θεωρείται ότι η μέθοδος δεν ανταποκρίνεται στους κανόνες της τεχνικής και δεν μπορεί να γίνει αποδεκτή κ.λπ.. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω σε μισό λεπτό, κύριε Πρόεδρε.
     Όλα αυτά δημιουργούν ερωτηματικά, προβληματισμούς και ανησυχίες. Γι’ αυτό εμείς θέλουμε από την υπεύθυνη πολιτική ηγεσία τη διαβεβαίωση, κατ’ αρχάς για το αν έχει παραληφθεί αυτό το στέγαστρο. Γιατί ελέχθη εδώ από την κυρία Υπουργό ότι παρακολουθείται τεχνικώς και αφού γίνουν όλα αυτά, θα δοθεί η τελική έγκριση. Δηλαδή ακόμη δεν έχει τελειώσει το έργο. Αυτό, όπως και να το κάνουμε, είναι ανορθόδοξο. Χρησιμοποιήθηκε πριν από ενάμιση χρόνο και ακόμη δεν έχει τελειώσει.
     Από κει και πέρα, όμως, είχαμε και το τραγικό γεγονός της Σαντορίνης, που ευαισθητοποίησε ακόμη περισσότερο την κοινή γνώμη και όλους μας. Θέλουμε να ξέρουμε ακριβώς αυτό, δηλαδή ότι η ελληνική νεολαία, οι Έλληνες πολίτες που θα στεγάζονται κάτω από τη σκιά αυτού του στεγάστρου, δεν θα διατρέχουν κανένα κίνδυνο. Θέλουμε αυτήν την κατηγορηματική διαβεβαίωση και ακόμα τη διαβεβαίωση ότι έχει παραληφθεί το έργο με όλες τις απαραίτητες διαβεβαιώσεις και ότι τέλος πάντων από δω και πέρα, δεν θα υπάρξουν προβλήματα.
     Τώρα το γενικότερο θέμα των ολυμπιακών εγκαταστάσεων είναι μεγάλο και δεν είναι του παρόντος. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε συνάδελφε, κάναμε τους καλύτερους Ολυμπιακούς Αγώνες και τους ακριβότερους που έχουν γίνει ποτέ. Αυτό είναι δεδομένο. 
     Θα σας πω, όμως και πάλι για το στέγαστρο. Σας είπα ότι εγγυώνται, υπογράφουν –να μην τα επαναλαμβάνω- όλοι αυτοί οι ελεγκτικοί, εξειδικευμένοι οίκοι, συν οι τεχνικές υπηρεσίες του Υπουργείου, ότι δεν υπάρχει θέμα ασφάλειας και δεν υπάρχει θέμα στατικότητας του στεγάστρου. 
     Το στέγαστρο είναι ένας «ζωντανός» οργανισμός, είναι ένα έργο που είναι μοναδικό στην κατασκευή του στον κόσμο. Είναι ένα έργο που έγινε για πρώτη φορά στον κόσμο. Τώρα το εάν έπρεπε να γίνει ή όχι, δεν είναι η στιγμή για να το κουβεντιάσουμε. Παρακολουθούνται σαφέστατα οι όποιες αποκαταστάσεις. Εδώ ένα σπίτι κτίζεις, ένα δωμάτιο κτίζεις και θα έχει και την κακοτεχνία του, θα βγάλει και τις υγρασίες του. 
     Ρωτήσατε αν παρελήφθη το έργο. Οριστική παραλαβή για καμία ολυμπιακή εγκατάσταση δεν υπήρχε ο χρόνος μέχρι τώρα να γίνει. Ξέρετε πολύ καλά ότι για να γίνουν οι παραλαβές, γίνονται πρώτα οι επιμετρήσεις, οι πιστοποιήσεις από τις υπηρεσίες μας, οι οποίες ελέγχουν αν οι ανάδοχοι έχουν ανταποκριθεί στις προδιαγραφές των συμβάσεών τους. Αυτό δεν γίνεται από τη μια στιγμή στην άλλη. Είμαστε πάρα πολύ κοντά, έχουμε φτιάξει τις επιτροπές παρακολούθησης και κυρίως τις επιτροπές παραλαβής και το γεγονός ότι σήμερα, με δικά του έξοδα, στο συγκεκριμένο έργο, ο ανάδοχος κάνει τις αποκαταστάσεις, ακριβώς αυτό δείχνει. Δηλαδή ότι η Κυβέρνηση και η πολιτεία είναι από πάνω, με πολλή σοβαρότητα και οτιδήποτε χρειαστεί ως αποκατάσταση που έχει ήδη καταγραφεί στο πόρισμα της «GERMANISCHER LLOYD» θα γίνει. 
     Το πόρισμα αυτό είναι ένα πόρισμα τεχνικό. Πρέπει να είναι κάποιος πολύ εξειδικευμένος. Βεβαίως, έχω γίνει και εγώ πλέον ημιειδικός, από την εποχή του στεγάστρου μέχρι τώρα. Έχω μάθει και εγώ για τους κοχλίες, έχω μάθει πώς γίνονται οι συγκολλήσεις, αλλά βέβαια αυτό δεν σημαίνει ότι είμαι και ειδική. Ούτε εσείς είστε ειδικός ούτε εγώ. Σας είπα ότι η «GERMANISCHER LLOYD» παρακολουθεί σαφώς την υλοποίηση των όσων έχουμε αποδεχθεί μέσα στο πόρισμα αυτό, όπως έχει καταγραφεί και όπως έχει δοθεί στην ελληνική Κυβέρνηση. 
     Και επειδή μιλήσατε για τις ολυμπιακές εγκαταστάσεις, θα πω ότι θεωρώ ότι είναι εντυπωσιακή η ταχύτητα με την οποία κινήθηκε η Κυβέρνηση. Έχουμε ήδη ένα νόμο για τη μεταολυμπιακή αξιοποίηση, που ψηφίσαμε στη Βουλή τον Ιούνιο. Τον Αύγουστο είχαμε τις πρώτες προσκλήσεις ενδιαφέροντος για την αξιοποίηση των ολυμπιακών εγκαταστάσεων, για την ανάπτυξη των ολυμπιακών εγκαταστάσεων, με στόχο την αναβάθμιση της ζωής των πολιτών, νέες θέσεις εργασίας και ανάπτυξη.
     Αυτήν τη στιγμή πέντε διαγωνισμοί βρίσκονται σε εξέλιξη. Είναι πάρα πολύ σημαντικό –και θα το τονίσω- ότι υπήρξε πολύ μεγάλο ενδιαφέρον από μεγάλους ομίλους και του εσωτερικού και του εξωτερικού. Τίποτα δεν πωλείται. Αυτό είναι δεδομένο. Θα προχωρήσουμε σε μακροχρόνιες μισθώσεις ανάμεσα στο κράτος, δηλαδή ανάμεσα στο δημόσιο τομέα και ιδιωτικά επενδυτικά σχήματα που είτε θα είναι οι ιδιώτες είτε θα είναι οι δήμοι. Πάντως, η μεταολυμπιακή αξιοποίηση προχωρεί και δη με γοργούς ρυθμούς. Κερδίσαμε το μεγάλο στοίχημα των Ολυμπιακών Αγώνων, αλλά τώρα που το ζω καθημερινά θεωρώ ότι το στοίχημα της μεταολυμπιακής αξιοποίησης είναι ακόμα μεγαλύτερο. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ. 
     Κύριοι συνάδελφοι, εισερχόμεθα στη συζήτηση των επικαίρων ερωτήσεων δεύτερου κύκλου.
     Πρώτη είναι η με αριθμό 236/22-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον Υπουργό Εμπορικής Ναυτιλίας, σχετικά με το προεδρικό διάταγμα για τις τοποθετήσεις, μεταθέσεις και αποσπάσεις του προσωπικού του Λιμενικού Σώματος. 
     Αναλυτικότερα η επίκαιρη ερώτηση του κ. Διαμαντίδη έχει ως εξής:
     «Μετά από πολύμηνες δημοκρατικές διαδικασίες και με τη σύμφωνη γνώμη πολιτικής και στρατιωτικής ηγεσίας του Υπουργείου Εμπορικής Ναυτιλίας, καταρτίστηκε και ακολούθως εγκρίθηκε, το 2003, το προεδρικό διάταγμα 190/2003 για τις τοποθετήσεις, μεταθέσεις και αποσπάσεις του προσωπικού του Λιμενικού Σώματος, το οποίο αναγνωρίστηκε από το σύνολο της ναυτιλιακής κοινότητας ως αντικειμενικό και αξιοκρατικό. 
     Ξαφνικά και χωρίς κανένα διάλογο με εκπροσώπους του Λιμενικού Σώματος –όπως άλλωστε θα έπρεπε να γίνει για ένα τόσο σοβαρό θέμα- ο Υπουργός Εμπορικής Ναυτιλίας προώθησε ένα νέο προεδρικό διάταγμα για τις τοποθετήσεις μεταθέσεις και αποσπάσεις του προσωπικού του Λιμενικού Σώματος, το οποίο απαξιώνει θεσμούς και καταστρατηγεί έννοιες όπως η αξιοκρατία, η διαφάνεια και οι δημοκρατικές καταχρήσεις. Στις 25-10-2005 δημοσιεύθηκε το προεδρικό διάταγμα 222 που συντάχθηκε εν κρυπτώ και με το οποίο εισάγονται νέες διατάξεις στις μετακινήσεις του προσωπικού του Λιμενικού Σώματος.
     Το τραγικό είναι ότι, όχι μόνο δεν συνεργάστηκε με τα συνδικαλιστικά όργανα του Λιμενικού Σώματος, αλλά δεν φρόντισε να πληροφορήσει για το νέο θεσμικό πλαίσιο ούτε καν τον Αρχηγό του Λιμενικού Σώματος, ο οποίος μια εβδομάδα μετά τη δημοσίευσή του συγκάλεσε το Συμβούλιο Προσφυγών με βάση το καταργηθέν προεδρικό διάταγμα 190/2003, αποδεικνύοντας για μια ακόμα φορά τη δυσαρμονία μεταξύ της πολιτικής και της στρατιωτικής ηγεσίας του Λιμενικού Σώματος που είναι η βασική προϋπόθεση για την εύρυθμη λειτουργία των υπηρεσιών. 
     Ερωτάται ο κύριος Υπουργός:
     1. Ποιοι συνέταξαν και εισηγήθηκαν το νέο αυτό προεδρικό διάταγμα; Φέρει το σχέδιο αυτού τις υπογραφές των αρμοδίων οργάνων του Υπουργείου Εμπορικής Ναυτιλίας και γιατί δεν ετέθη υπόψη των νομίμων συνδικαλιστικών οργάνων του Λιμενικού Σώματος;
     2. Είναι συμβατή με τις πολιτικές αξίες της Ευρωπαϊκής Ένωσης και του ελληνικού δικαίου η άρνηση διαλόγου του δημοσίου με τους υπαλλήλους του;»
     Στην επίκαιρη ερώτηση του κ. Διαμαντίδη θα απαντήσει ο Υπουργός Εμπορικής Ναυτιλίας κ. Κεφαλογιάννης.
     Ορίστε, κύριε Υπουργέ, έχετε το λόγο. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, είχα την ευκαιρία κατά τη διάρκεια της χθεσινής συνεδρίασης να απαντήσω ακριβώς για το ίδιο θέμα προς τον αγαπητό συνάδελφο του Κομμουνιστικού Κόμματος κ. Σκυλλάκο. Ο κ. Διαμαντίδης, ο οποίος ερωτά σήμερα για το ίδιο θέμα, ήταν παρών χθες και άκουσε τη δική μου επιχειρηματολογία και της Κυβέρνησης. Θα την επαναλάβω και θα δώσω κάποιες επιπλέον εξηγήσεις.
     Κύριοι συνάδελφοι, παρουσιάστηκε το φαινόμενο στο Λιμενικό Σώμα κάποιοι να υπηρετούν στους τόπους καταγωγής τους για δεκαετίες –όχι για χρόνια, αλλά για δεκαετίες- καταστρατηγώντας μάλιστα προηγούμενες διατάξεις ακόμα και το προηγούμενο προεδρικό διάταγμα που μόνο εμείς εφαρμόσαμε, γιατί η προηγούμενη κυβέρνηση δεν το εφάρμοσε. Έπαιρναν μετάθεση στα τέσσερα χιλιόμετρα και είχαν το αμετάθετο για οκτώ χρόνια. Δηλαδή, για να πάρω το παράδειγμα της δικής μου εκλογικής περιφέρειας, οι λιμενικοί έπαιρναν μετάθεση από το Ηράκλειο για τα Λινοπεράματα, που ήταν τέσσερα χιλιόμετρα απόσταση και είχαν το αμετάθετο για οκτώ χρόνια. Στη συνέχεια, ξαναέπαιρναν μετάθεση από τα Λινοπεράματα για το Ηράκλειο για άλλα οκτώ χρόνια και μετά ξανά πάλι πίσω στα Λινοπεράματα. Έτσι, συμπλήρωναν συνολικά είκοσι τέσσερα χρόνια. Το ίδιο γινόταν μεταξύ Κατακόλου και Κυλλήνης, το ίδιο μεταξύ Ρίου και Πάτρας κ.ο.κ.. Αν τύχαινε, κύριε Πρόεδρε, να αντλεί την καταγωγή του ο εκάστοτε Υπουργός από κάποια εκλογική περιφέρεια –εξαιρείται ο παρών Υπουργός κ. Παπουτσής, ο οποίος εκλέγεται σε μεγάλη εκλογική περιφέρεια, γιατί κυρίως το 50% του εκλογικού σώματος υπηρετεί στην Αττική- τότε θα υπήρχε ένας συνωστισμός μεταθέσεων στις συγκεκριμένες περιοχές.
     Για παράδειγμα, στη Θεσσαλονίκη δεν υπάρχει χώρος να καθίσουν οι λιμενικοί και αυτό έγινε προεκλογικά, καταστρατηγώντας προεδρικά διατάγματα, αποφάσεις, χρησιμοποιώντας συνδικαλιστικές σχέσεις κ.ο.κ.. Από το Βόλο μέχρι την Αλεξανδρούπολη έχουμε παραπάνω από τις προβλεπόμενες από το νόμο οργανικές θέσεις τουλάχιστον 100%. Δηλαδή είναι διπλάσιοι απ’ αυτό που προβλέπουν οι οργανικές θέσεις. Στις λιμενικές αρχές νησιών του Αιγαίου, που θεωρούνται δυσμενείς μεταθέσεις, του βορείου Αιγαίου, των Κυκλάδων, των Δωδεκανήσων υπηρετεί το 30% της οργανικής σύνθεσης. Μα, έχει λογική; 
     Δηλαδή, όπως είπα και χθες, κύριε Διαμαντίδη, αν δεν έχει κανείς μπάρμπα στην Κορώνη, Βουλευτή στην Κορώνη ή συνδικαλιστή στην Κορώνη, δεν μπορεί να πάρει μετάθεση. Τι κάνει το προεδρικό διάταγμα; Βάζει  μία λογική. Δίνει δηλαδή τη δυνατότητα σ’ αυτούς, οι οποίοι υπηρετούν για χρόνια στην άγονη γραμμή και στα πλωτά του Λιμενικού Σώματος, με αντικειμενικά κριτήρια να διεκδικήσουν να πάνε στις εστίες τους. Και δημιουργείται μια μεγαλύτερη γκάμα δυνατοτήτων για μετάθεση, σε ανθρώπους που δεν είναι παντρεμένοι, που δεν έχουν υπηρετήσει στο Λιμενικό Σώμα σε καμία άλλη περιοχή έξω από την εκλογική τους περιφέρεια και επειδή πήραν μετάθεση μόλις βγήκαν από τις σχολές, στον τόπο καταγωγής τους, έχουν και το αμετάθετο για οκτώ χρόνια. Έχει λογική αυτό; 
     Θέλουμε, λοιπόν, να υπάρξει μία εκλογίκευση του συστήματος. Πάντα θα προστατεύουμε την οικογενειακή κατάσταση και την ηρεμία των στελεχών του Λιμενικού Σώματος, αλλά πρέπει να λειτουργήσει και η Υπηρεσία. Αυτός είναι ο σκοπός του προεδρικού διατάγματος, με συγκεκριμένα αντικειμενικά κριτήρια και σε συνεργασία με τα στελέχη του Λιμενικού Σώματος. 
     Δεν γνωρίζω, κύριε Πρόεδρε, κανέναν Υπουργό που να έδωσε ποτέ στα στελέχη του Λιμενικού Σώματος, πριν δημοσιευτούν, τις μεταθέσεις, να τις δουν και να πουν αν υπάρχουν κάποιες παρατυπίες και να ενημερώσουν την πολιτική ηγεσία. Όμως, κάνοντας κατάχρηση αυτής της κοινωνικής  ευαισθησίας της πολιτικής ηγεσίας του Υπουργείου Εμπορικής Ναυτιλίας, κάποιοι από το συνδικαλιστικό κίνημα του Λιμενικού Σώματος, ενημέρωναν όλο το βράδυ τους συναδέλφους τους για να έρθουν την επόμενη μέρα στο γραφείο μου εξήντα Βουλευτές όλων των κομμάτων και έγγραφα από, σχεδόν, όλα τα κόμματα -γιατί βλέπω το Κ.Κ.Ε. που δεν μου έστειλε- από το ΠΑ.ΣΟ.Κ. παραδείγματος χάρη να μου ζητούν να ανακαλέσω τις μεταθέσεις. 
     Αντί, λοιπόν, να υπάρχει μια συνεργασία πραγματικά, για να υπηρετήσουμε τη διαφάνεια και το κοινό περί δικαίου αίσθημα των στελεχών του Λιμενικού Σώματος, κάποιοι έκαναν και την πολιτική τους. 
     Εμείς, λοιπόν, θέλω να σας πω ότι, πρώτον, δεν κάναμε καμία μετάθεση από Βόλο μέχρι Αλεξανδρούπολη για το λόγο τον οποίο σας περιέγραψα, παρά τις πραγματικές ανάγκες συγκεκριμένων στελεχών, τα οποία υπηρετούν τέσσερα και πέντε χρόνια στα νησιά και στα πλωτά του Λιμενικού Σώματος, για να μπορέσουμε να αποσυμφορήσουμε τη βόρειο Ελλάδα, πάντα με κοινωνική ευαισθησία και με κοινωνικά κριτήρια και σε συνεργασία με τα στελέχη του Λιμενικού Σώματος και με τα κόμματα της Βουλής. Αλλά αυτό το παράλογο που υπήρχε όλα αυτά τα χρόνια, θα σταματήσει άπαξ διά παντός, ανεξαρτήτως αντιδράσεων. Θα πρυτανεύσει η λογική και η διαφάνεια και στις μεταθέσεις του Λιμενικού Σώματος.  
     Ευχαριστώ, κύριε Πρόεδρε. Τα υπόλοιπα θα τα πω στη δευτερολογία μου. 
     ΠΡΟΕΔΡΕΥΩΝ (Γεώργιος Σούρλας): Ναι, στη δευτερολογία σας, κύριε Υπουργέ. 
     Ο ερωτών συνάδελφος κ. Διαμαντίδης έχει το λόγο. 
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, λυπάμαι γιατί, και σήμερα όπως και χθες, ο κύριος Υπουργός Εμπορικής Ναυτιλίας δεν απάντησε στα συγκεκριμένα ερωτήματα που θέτει η επίκαιρη ερώτηση που καταθέσαμε. Βεβαίως είπε και κάποιες αναλήθειες και έδειξε με κάποια στοιχεία ότι δεν γνωρίζει πώς λειτουργεί το Υπουργείο Εμπορικής Ναυτιλίας. 
     Κύριε Υπουργέ, επαναλάβατε σήμερα αυτό που είπατε χθες για την περιοχή σας, το Ηράκλειο. Πρέπει να ξέρετε ότι στα φυλάκια δεν πάνε με μετάθεση, αλλά πάνε με εσωτερική τοποθέτηση του λιμενάρχη. Και όπως αναφέρεσθε στα Λινοπεράματα του Ηρακλείου είναι μία απόσταση εννέα χιλιομέτρων, εκεί γίνεται με εσωτερική τοποθέτηση από το λιμενάρχη. Άρα δεν είναι μετάθεση. 
     Δεύτερον, δεν είπατε τίποτα απολύτως για τα συγκεκριμένα ερωτήματα. Θα γίνω πιο συγκεκριμένος. Το προεδρικό διάταγμα του 2003 μιλούσε για υποχρεωτική συνυπηρέτηση εγγάμων στελεχών του Λιμενικού Σώματος. Το προεδρικό διάταγμα που σήμερα εσείς προωθήσατε μιλάει για συνυπηρέτηση, εφόσον υπάρχουν κενές θέσεις και για τους δύο, ειδάλλως υποχρεωτική συνυπηρέτηση μόνο στην παραμεθόριο. Αυτό είναι δημοκρατικό; Είναι λογικό;
     Επίσης, αναφέρει το παλιό προεδρικό διάταγμα για στελέχη του Λιμενικού Σώματος που είναι πολύτεκνοι ή έχουν την επιμέλεια παιδιού με ειδικές ανάγκες, ότι υπηρετούν στον τόπο επιλογής τους. Το δικό σας προεδρικό διάταγμα μιλά για στελέχη του Λιμενικού Σώματος, που είναι πολύτεκνοι ή έχουν την επιμέλεια παιδιού με ειδικές ανάγκες, απλά προηγούνται έναντι άλλων, αλλά δεν υπηρετούν υποχρεωτικά στον τόπο επιλογής τους, αφού δεν εξαιρούνται από τις διαδικασίες. Για όλα αυτά δεν έχετε να πείτε τίποτα.
     Ένα άλλο σημαντικότατο θέμα είναι ότι οι έκτακτες μεταθέσεις, έλεγε το προεδρικό διάταγμα του 2003, διενεργούνται μόνο για λόγους υγείας ή για διαπίστωση σοβαρού πειθαρχικού παραπτώματος. Το δικό σας διάταγμα λέει ότι οι έκτακτες μεταθέσεις γίνονται οποτεδήποτε και ανεξάρτητα από τον αριθμό μορίων και το χρόνο παραμονής. Ξέρετε τι σημαίνει αυτό; Σημαίνει ότι θέλετε να νομιμοποιήσετε αυτόν τον κομματισμό, που έχετε φέρει μέσα στο Υπουργείο Εμπορικής Ναυτιλίας με την τοποθέτηση ημετέρων λιμεναρχών αξιωματικών, θέλετε το σφαγιασμό ικανοτάτων αξιωματικών με συνέπεια σήμερα να υπάρχει ένα σώμα, λυπάμαι που το λέω, που δεν είναι στην καλύτερη κατάσταση, όπως βρισκόταν στο παρελθόν. 
     Πρέπει, κύριε Υπουργέ, επιτέλους να καταλάβετε ότι θα πρέπει να υπάρχει ένα οργανόγραμμα στο Υπουργείο Εμπορικής Ναυτιλίας, που να προβλέπει την επεξεργασία σχεδίων και των προεδρικών διαταγμάτων, να υπογράφονται από αυτήν την επιτροπή και τους νομικούς συμβούλους και να προωθείται στον Αρχηγό και κατόπιν σ’ εσάς. Ο Αρχηγός δεν γνώριζε τίποτα για το συγκεκριμένο προεδρικό διάταγμα, κύριε Υπουργέ, και θα πρέπει να μας δώσετε γι’ αυτό μία απάντηση. Γιατί ο Αρχηγός δεν γνώριζε και το υπέγραψε ο Υπαρχηγός; Πώς υπερβαίνετε την ιεραρχία, την οποία εσείς ορίσατε; 
     Θα πρέπει επιτέλους να σταματήσετε αυτόν τον κομματισμό, αυτήν την αλαζονεία και αυτήν την αντιδημοκρατικότητα, που επιδεικνύετε από την πρώτη στιγμή που αναλάβατε το Υπουργείο Εμπορικής Ναυτιλίας. Πρέπει να καταλάβετε ότι δεν μπορεί να κυβερνάτε με την εντολή που σας έδωσε ο λαός, όπως εσείς θέλετε. Πρέπει να συμπεριφέρεστε με δημοκρατικό τρόπο. Και επιτέλους να καταλάβετε ότι, όσο είναι ακόμα καιρός, πρέπει να ανακαλέσετε το αντιδημοκρατικό, το ανοσιούργημα αυτό το προεδρικό διάταγμα 222, διότι θεωρούμε ότι με αυτό ανοίγετε τους ασκούς του Αιόλου. Πολύ σύντομα που το ΠΑ.ΣΟ.Κ. θα είναι και πάλι κυβέρνηση, αυτό το προεδρικό διάταγμα θα το καταργήσει.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Για να αποφορτίσω λίγο το κλίμα θα σας πω ότι τα ίδια λέγαμε και εμείς το 1981, ότι δηλαδή πολύ σύντομα θα έρθουμε στην εξουσία και κάναμε είκοσι χρόνια για να κερδίσουμε. Έχετε, λοιπόν, πολλή δουλειά να κάνετε στην αντιπολίτευση και κριτική, όπως σήμερα.
     Κύριε συνάδελφε, σας είπαν κάποιοι ότι μετάθεση από το Ηράκλειο στα Λινοπεράματα δεν γίνεται, γιατί είναι φυλάκιο. Πρέπει να παρακολουθείτε, γιατί είστε και αρμόδιος του τομέα του ΠΑ.ΣΟ.Κ., ότι έχει γίνει Λιμενικό Τμήμα. Αλλά το παράδειγμα το έδωσα για να μη θίξω άλλες περιοχές. Τεκμαίρω, όμως, από αυτά που είπατε ότι και εσείς συμφωνείτε και ορθώς το προεδρικό διάταγμα προβλέπει απόσταση πενήντα χιλιομέτρων για να θεωρείται μετάθεση και ότι αν κάποιος έχει υπηρετήσει για δέκα και πλέον συναπτά έτη σε κάποια περιοχή να μην μπορεί να έχει το αμετάθετο για να χρησιμοποιηθεί από την υπηρεσία, λαμβανομένης πάντα υπ’ όψιν της οικογενειακής του κατάστασης και να καλύψει κενά. 
     Είμαι σίγουρος ότι και εσείς δεν συμφωνείτε, επειδή κάποιοι πρώην Υπουργοί του ΠΑ.ΣΟ.Κ. χρησιμοποιούσαν την καταγωγή τους από τη βόρεια Ελλάδα να έχουμε 100% πάνω από τις οργανικές θέσεις στη βόρειο Ελλάδα από Βόλο μέχρι Αλεξανδρούπολη, και 30% μόνο των οργανικών θέσεων στα νησιά του Αιγαίου, για να λειτουργήσει το Λιμενικό Σώμα.
     Τώρα μου είπατε για τη συνυπηρέτηση. Σας παγίδεψαν, γιατί γνωρίζετε πολύ καλά ότι υπάρχει γνωμοδότηση του Συμβουλίου της Επικρατείας υποχρεωτική για τη διοίκηση, για συνυπηρέτηση των έγγαμων στελεχών. Και μάλιστα στο προεδρικό διάταγμα μπήκε αυτολεξεί η διάταξη του ν. 3079/2002 του ΠΑ.ΣΟ.Κ.: «Κύρωση του Κώδικα  Προσωπικού Λιμενικού Σώματος», άρθρο 119, η διαδικασία της συνυπηρέτησης.
     Και βεβαίως θα συνυπηρετούν. Αυτό το εγγυάται και προσωπικά και η πολιτική και η στρατιωτική ηγεσία του Λιμενικού Σώματος.
     Σας παγίδευσαν, επίσης, λέγοντάς σας ότι η πολιτική ηγεσία δεν είχε γνώση του θέματος. Εάν δεν φέρει την υπογραφή του Αρχηγού, κύριε συνάδελφε, αυτό οφείλεται στο ότι ήταν σε πολύ σημαντική αποστολή στην Ευρώπη για δέκα ημέρες, όπως λείπει και τώρα στην Ιαπωνία ο Αρχηγός για άλλες δέκα, δώδεκα ημέρες. Δεν ήταν, λοιπόν, στο γραφείο του και φέρει την υπογραφή του αρμόδιου Υπαρχηγού. 
     Επιτροπή έγινε. Εγώ ανακοίνωσα στην Επιτροπή Παραγωγής και Εμπορίου, παρουσία σας κι εσάς προσωπικά και όλων των στελεχών του Κοινοβουλίου και του δικού σας κόμματος, την αλλαγή του προεδρικού διατάγματος. Η κοινωνία του Πειραιά, τα στελέχη του Λιμενικού Σώματος το γνώριζαν, διότι το ανακοίνωσα δύο φορές σε συνέντευξη Τύπου. Διάλογος έγινε. Επιτροπή έγινε. Το προεδρικό διάταγμα πήγε στο Συμβούλιο της Επικρατείας. Υπάρχει γνωμοδότησή του από τις 25.08.2005. Εάν υπήρχαν προβλήματα, όπως αυτά που περιγράφετε και για τα οποία εγκαλείται διά του Τύπου η Κυβέρνηση, τότε το Συμβούλιο της Επικρατείας θα το επέστρεφε πίσω.
     Όλα έγιναν με τάξη, με νομιμότητα, με διαφάνεια και κυρίως μ’ ένα σκοπό: Να υπηρετήσουν την αξιοκρατία στο Λιμενικό Σώμα. Σ’ αυτόν το στόχο σας καλούμε κι εσείς να συμβάλετε.
     Σας ευχαριστώ, κύριε Πρόεδρε,.
     ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Υπουργέ.
     Θα συζητηθεί η δεύτερη με αριθμό 240/22.11.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τα προβλήματα που αντιμετωπίζουν οι εργαζόμενες στην Ε.ΥΔ.Α.Π. που συνταξιοδοτήθηκαν από το Ι.Κ.Α. λόγω θανάτου του συζύγου τους κ.λπ.. 
     Η επίκαιρη ερώτηση της κ. Παντελάκη έχει ως εξής: 
     «Με την υπ’ αριθμόν 624/25.01.2005 επίκαιρη ερώτηση το κόμμα μας είχε φέρει στη Βουλή το σοβαρό πρόβλημα που αντιμετωπίζουν οι εργαζόμενες στη Ε.ΥΔ.Α.Π. που συνταξιοδοτήθηκαν από το Ι.Κ.Α. λόγω θανάτου του συζύγου, ο οποίος εργαζόταν -όπως και αυτές- στον ευρύτερο δημόσιο τομέα. Οι εργαζόμενες αυτές, φτάνοντας στην εποχή να συνταξιοδοτηθούν από τη δική τους ασφάλιση, διαπίστωσαν ότι ο χρόνος ασφάλισης που συμπίπτει με χρόνο συνταξιοδότησης λόγω θανάτου του συζύγου δεν λαμβάνεται υπόψη και δεν συνυπολογίζεται παρά μόνον αν επιστραφούν τα ποσά των συντάξεων που εισέπραξαν. Να σημειωθεί ότι το διάστημα αυτό τους γίνονται κρατήσεις υπέρ του κλάδου σύνταξης του ΙΚΑ.
     Κατά τη συζήτηση έγινε δεκτό από τον Υφυπουργό Απασχόλησης ότι το σημερινό καθεστώς αποτελεί διάκριση και αδικία σε βάρος αυτών των εργαζομένων. Δεδομένου, όμως, ότι το θέμα αφορά ασφαλιστικά δικαιώματα των εργαζομένων στο δημόσιο και τον ευρύτερο δημόσιο τομέα, είναι αρμοδιότητα του Υπουργείου Οικονομίας και Οικονομικών να πάρει τη νομοθετική πρωτοβουλία για την τροποποίηση της σχετικής διάταξης. Μέχρι σήμερα, όμως, αν κι έχουν περάσει δέκα μήνες, δεν έχει αποκατασταθεί η αδικία σε βάρος αυτών των εργαζομένων και δεν υπήρξε καμία σχετική νομοθετική ρύθμιση για τη διευθέτηση του ζητήματος. 
     Με βάση τα παραπάνω ερωτώνται οι κύριοι Υπουργοί τι συγκεκριμένα μέτρα προτίθεται να πάρει η Κυβέρνηση για να άρει άμεσα την αδικία σε βάρος αυτών των εργαζομένων και δικαιούχων;».
     Στην επίκαιρη ερώτηση της κ. Παντελάκη θα απαντήσει ο Υφυπουργός Απασχόλησης και Κοινωνικής Προστασίας κ. Αγγελόπουλος.
     Ορίστε, κύριε Υφυπουργέ, έχετε το λόγο. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, πράγματι είχαμε την ευκαιρία πριν από δέκα μήνες να ξανασυζητήσουμε το περιεχόμενο της επίκαιρης ερώτησης της κυρίας συναδέλφου. Είχα ενημερώσει και τότε ότι με το άρθρο 6 του ν. 1379/1983 και το άρθρο 17 του ν. 1489/1984 ρυθμίζεται ενιαία, τόσο για το δημόσιο όσο και για τους ασφαλιστικούς οργανισμούς, αρμοδιότητας του Υπουργείου Απασχόλησης και Κοινωνικής Προστασίας, το ζήτημα της απασχόλησης στον ευρύτερο δημόσιο τομέα και στο δημόσιο των ήδη συνταξιούχων του δημοσίου και του ευρύτερου δημόσιου τομέα.
     Συγκεκριμένα, οι διατάξεις αυτές ορίζουν ότι τόσο οι εξ ιδίου δικαιώματος όσο και οι λόγω θανάτου συνταξιούχοι του δημοσίου και των ασφαλιστικών οργανισμών αρμοδιότητάς του από υπηρεσία που παρασχέθηκε στο δημόσιο ή στον ευρύτερο δημόσιο τομέα, όπως αυτός οριοθετείται με το ν. 1256, εφόσον απασχολούνται ταυτόχρονα σε θέση του δημοσίου ή του ευρύτερου δημόσιου τομέα και λαμβάνουν ταυτόχρονα και τη σύνταξη, δεν μπορούν να αναγνωρίσουν ως συντάξιμο το χρόνο απασχόλησης, παρ’ όλο που καταβάλλουν εισφορές.
     Είχα την ευκαιρία, συζητώντας εκείνη την επίκαιρη ερώτηση, να πω ότι δεν μπορεί κανείς να ισχυριστεί πως είναι ευνοϊκό το καθεστώς, που αφορά στους εργαζόμενους -άνδρες και γυναίκες, πρέπει να επισημάνω, γιατί στα πλαίσια της ισότητας οι διατάξεις του νόμου ισχύουν τόσο για τους χήρους όσο και για τις χήρες- τόσο στην Ε.ΥΔ.Α.Π. όσο και στον ευρύτερο δημόσιο τομέα. 
     Πράγματι, έχουν δημιουργηθεί προβλήματα από τη διάταξη των νόμων αυτών. Από την άλλη μεριά, όμως, πρέπει να πούμε ότι κάποιος από τους ασφαλισμένους και τους εργαζόμενους που συνεχίζουν να εργάζονται και να παίρνουν ταυτόχρονα σύνταξη, δεν μπορεί να ισχυριστεί ότι αιφνιδιάζεται, γιατί οι διατάξεις των ανωτέρω νόμων ισχύουν για περισσότερο από είκοσι χρόνια. Δεν είναι καινούργιοι νόμοι. Ενημερώνονται, όταν αποδέχονται την καταβολή της σύνταξης για τα δικαιώματα και τις υποχρεώσεις, τις οποίες έχουν. Εναλλακτική δυνατότητα για να μπορέσει κάποιος να πάρει σύνταξη, εφόσον εργάζεται, δίνει ο ν.1694/1987, μόνο σε περίπτωση επιστροφής των συντάξεων, τις οποίες εισέπραξε όλα αυτά τα χρόνια.
     Πάντως, θα ήθελα να πω ότι η Κυβέρνηση για την άμβλυνση όλων αυτών των δυσμενών επιπτώσεων, κυρίως των περιπτώσεων των έμμεσων συνταξιούχων, συνταξιούχων λόγω θανάτου, των ασφαλιστικών οργανισμών, αρμοδιότητας του Υπουργείου Απασχόλησης και Κοινωνικής Προστασίας, οι οποίοι εργάζονται και επιλέγουν είτε να λαμβάνουν και τη σύνταξη του θανάτου, που δεν τους καταβάλλεται ολόκληρη, αλλά μειωμένη κατά 70%, είτε να αναστείλουν τη σύνταξη, έλαβε μέριμνα με τις διατάξεις του άρθρου 4 του ν.3385/2005, ώστε το ποσό της σύνταξης που περικόπτεται από τον επιζώντα ή ολόκληρη η σύνταξη σε περίπτωση αναστολής, να επιμερίζεται στα προστατευόμενα παιδιά κατά ίσα μέρη.
     Δεν ισχυρίζεται κάποιος, όπως είπα και πριν, ότι η διάταξη αυτή, όπως ισχύει, είναι ευνοϊκή για τους εργαζόμενους στο δημόσιο ή στον ευρύτερο δημόσιο τομέα, που παίρνουν σύνταξη είτε εξ ιδίου δικαιώματος είτε λόγω θανάτου. Πλην, όμως, ο νόμος είναι παλαιός και τον γνωρίζουν όλοι οι ασφαλισμένοι εργαζόμενοι. 
     Όπως καταλαβαίνετε, δεν μπορεί η Κυβέρνηση, λόγω της οικονομικής θέσεως των ταμείων, να άρει από τη μία μέρα στην άλλη όλες αυτές τις δυσμενείς διατάξεις, που δημιουργούν ενδεχομένως πρόβλημα ή να ικανοποιήσει συσσωρευμένα αιτήματα των ασφαλισμένων και των εργαζομένων, τα οποία ανάγονται αρκετά χρόνια πίσω.
     ΠΡΟΕΔΡΕΥΩΝ (Γεώργιος Σούρλας): Η κ. Παντελάκη έχει το λόγο.
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Κύριε Υπουργέ, ανησυχώ πάρα πολύ με την απάντηση που μου δώσατε. Ανησυχώ πιο πολύ απ’ ό,τι ανησυχούσα πριν από δέκα μήνες. Η τοποθέτηση σας, που δεν είναι ζήτημα προσωπικό, αλλά συνολικά της Κυβέρνησης, πάει πιο πίσω. Στην προηγούμενη επίκαιρη ερώτηση, στην οποία εσείς ο ίδιος απαντήσατε, είχατε αφήσει ένα παράθυρο ανοιχτό. Ποιο παράθυρο; Εφόσον όντως υπάρχει αυτή η αδικία, πρέπει να υπάρξει νομοθετική ρύθμιση από το αρμόδιο Υπουργείο, που είναι το Υπουργείο Οικονομίας και Οικονομικών. Γι’ αυτό ακριβώς, δέκα μήνες μετά, η επίκαιρη ερώτηση απευθύνεται και στα δύο συναρμόδια Υπουργεία. Θα θυμηθώ αυτό που λέει ο λαός μας, δηλαδή ότι «όποιος δεν θέλει να ζυμώσει, δέκα μέρες κοσκινίζει». Εδώ δεν υπάρχει «δεν μπορώ», υπάρχει «δεν θέλω», μιλάμε για τις επιλογές που υπάρχουν.
     Όταν συζητούσαμε στις 29 Ιανουαρίου, στη δευτερολογία σας, γιατί στην πρωτολογία σας αναφέρατε μια σειρά από νόμους, αφού είχατε δει το πρόβλημα, μου είχατε πει τα εξής: «Σας είπα και πριν ότι εξετάζουμε την αποκατάσταση μιας σειράς από αυτές τις αδικίες και πολύ σύντομα θα φέρουμε νομοσχέδιο στη Βουλή. Όπως, όμως, καταλαβαίνετε, όλες αυτές οι αδικίες δεν μπορούν να αποκατασταθούν από τη μια μέρα στην άλλη, ιδιαίτερα σε μία περίοδο πολύ δύσκολη για τα οικονομικά της χώρας, σε μία περίοδο που τα οικονομικά των ασφαλιστικών ταμείων δεν βρίσκονται στην καλύτερη των θέσεων». Και συνεχίζατε: «Επίσης, θα ήθελα να σας πω ότι ιδιαίτερα για τη διάταξη αυτή, θα πρέπει το Υπουργείο Εθνικής Οικονομίας να αναλάβει σχετική πρωτοβουλία».
     Για το λόγο αυτό λέω ότι με την τοποθέτησή σας πάμε πιο πίσω. Δεν ανοίξατε ούτε καν αυτό το παράθυρο και βρισκόμαστε στην κατάσταση να υπάρχει μία αδικία, η οποία είναι παράλογη. Και δεν είναι μόνο αυτή. Υπάρχουν και άλλα ζητήματα, υπάρχουν και άλλες τέτοιες σοβαρές εκκρεμότητες.
     Εγώ σας αναφέρω αυτό το ζήτημα και ο κόσμος μας ακούει. Έχετε πάρει υπόμνημα απ’ αυτές τις γυναίκες. Εγώ έχω εδώ υπόμνημα, από τις 5 Νοεμβρίου 2004, για έντεκα περιπτώσεις. Πρέπει να βγάλετε ειδικό επίδομα ψυχικής οδύνης γι’ αυτές τις γυναίκες, που ακούνε αυτήν τη στιγμή την τοποθέτησή σας. Δηλαδή είναι παράλογο οι εργαζόμενες να πληρώνουν το ασφαλιστικό τους ταμείο και να έρχεται μετά η Κυβέρνηση και να μην μπορεί να σταματήσει αυτήν τη διελκυστίνδα. Ποιο είναι το πρόβλημα αυτήν τη στιγμή; Ότι αυτές οι γυναίκες δεν θα πάρουν σύνταξη σ΄ αυτήν την περίπτωση, γιατί δεν μπορούν να δώσουν τα χρήματα. 
     Το προηγούμενο διάστημα υπήρξε μια τραγωδία σε σχέση με την ταλαιπωρία αυτού του κόσμου. Γιατί από το ένα υποκατάστημα του Ι.Κ.Α. στο άλλο, τους έλεγαν άλλα πράγματα. Συγκεκριμένα, σε υποκατάστημα της Χαλκίδας έδιωξαν μια γυναίκα λέγοντάς της ότι «Δεν μπορείς να μας ενοχλείς άλλο, δεν ισχύει αυτό, μην ανησυχείς, θα πάρεις τη σύνταξή σου». Υπάρχει κομφούζιο. 
     Πότε αποκαλύφθηκε το πρόβλημα; Αποκαλύφθηκε από τα μέσα ενημέρωσης  πριν από δυο χρόνια. Ξέρετε, κύριε Υπουργέ, ότι υπάρχει κόσμος που έχει πάρει σύνταξη μ΄ αυτό το πλαίσιο; Δεν νομίζω να ξεκινήσει καμιά διαδικασία η Κυβέρνηση για να πάρει πίσω αυτές τις συντάξεις. Υπάρχει όμως και τέτοιο θέμα, γιατί έτσι λειτουργούν οι υπηρεσίες, γιατί έτσι ακριβώς λειτουργεί το νομοθετικό πλαίσιο. Αλλά το πρόβλημα δεν είναι στους νόμους. Οι νόμοι υπάρχουν δέκα και είκοσι χρόνια, αλλά πρέπει να αλλάζουν κιόλας. 
     Εμείς καλούμε την Κυβέρνηση να πάρει πρωτοβουλία άμεσα γι’ αυτό το θέμα. Όπως παίρνει πρωτοβουλία για άλλα θέματα, το ίδιο να κάνει και εδώ με τροπολογία. Δηλαδή πρωτοβουλίες παίρνονται μόνο όταν ενισχύουμε, ας πούμε, τους μεγαλοεπιχειρηματίες; Με αναγκάζετε να το πω αυτό, γιατί αυτή είναι η πραγματικότητα. Ακούμε εδώ και χρόνια ότι δεν υπάρχουν χρήματα στα ταμεία του κράτους, την ίδια στιγμή που είναι γεμάτα για άλλες περιπτώσεις, για να φοροαπαλλάσσουν ή για να ενισχύουν. 
     Αυτή η περίπτωση δεν είναι για να κάνουμε υψηλή πολιτική ούτε λαϊκισμούς. Υποφέρει αυτός ο κόσμος. Είδε και έπαθε αυτός ο κόσμος να μεγαλώσει τα παιδιά του, αυτοί που έχουν χάσει τον ένα σύντροφό τους εδώ και χρόνια. Πρέπει αυτό το ζήτημα να αντιμετωπιστεί με αυτοτελή τρόπο. Πρέπει να λυθεί και μέσα από τον τρέχοντα κρατικό προϋπολογισμό. 
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Αγγελόπουλος έχει το λόγο για να δευτερολογήσει.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας):  Έχω μπροστά μου τα Πρακτικά της συνεδρίασης, πριν από δέκα περίπου μήνες.
     ΕΛΠΙΔΑ ΠΑΝΤΕΛΑΚΗ: Και εγώ τα ίδια έχω. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Όσα είπα, ισχύουν. Και είπα και πριν ότι δεν ισχυρίζεται κανείς ούτε νοιώθει ιδιαίτερα ευτυχής που υπάρχει μέσα στο νομοθετικό πλαίσιο, που διέπει το ασφαλιστικό καθεστώς, μια τέτοια διάταξη. 
     Πρέπει να διευκρινίσουμε, όμως, μερικά πράγματα: Πρώτον, οι κυρίες ή οι κύριοι δεν είναι μόνο στην Ε.ΥΔ.Α.Π.. Αφορά πολύ μεγάλο αριθμό ασφαλισμένων στο δημόσιο και στον ευρύτερο δημόσιο τομέα. 
     Δεύτερον, δεν αιφνιδιάζεται κανείς, γιατί οι κυρίες αυτές γνώριζαν το νόμο και δεν έπρεπε όλα αυτά τα χρόνια να εισπράττουν τη σύνταξη του θανόντα συζύγου παράλληλα με το μισθό τους. 
     Τρίτον, το θέμα δεν είναι ότι δεν θέλει κάποιος να ζυμώσει. Αλλά για να ζυμώσει, πρέπει να έχει και αλεύρι. Άμα δεν υπάρχει αλεύρι και προζύμι, ζύμωμα δεν γίνεται. 
     ΕΛΠΙΔΑ ΠΑΝΤΕΛΑΚΗ: Έχουμε και νερό και αλεύρι.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Επί της ουσίας, λοιπόν. Σας είπα και πριν ότι έχουμε επισημάνει μια σειρά από τέτοιες διατάξεις νόμων που δημιουργούν προβλήματα. Η διάταξη αυτή του 1983, όπως συμπληρώθηκε ή αντικαταστάθηκε το 1984, είχε έναν αντισωρευτικό, θα έλεγα, χαρακτήρα: Να μη σωρεύονται στα ίδια πρόσωπα ασφαλιστικά δικαιώματα από πλείονες πηγές. Γι’ αυτό και η Κυβέρνηση, με τον πρόσφατο νόμο, ήρθε και τροποποίησε τη διάταξη του ν. 2676/1999 για την αναστολή καταβολής σύνταξης στις γυναίκες που συμπλήρωναν το τεσσαρακοστό έτος που ήταν ακόμη οξύτερο το πρόβλημα, γιατί αυτές δεν είχαν κανένα εισόδημα, ενώ οι κυρίες στις οποίες αναφέρεστε, παίρνουν το μισθό τους. 
     Από την άλλη μεριά, έδωσε τη δυνατότητα με το άρθρο 4 του νόμου αυτού να επιμερίζεται στα ορφανά τέκνα η σύνταξη του θανόντος συζύγου. Είναι και αυτή μια σημαντική ρύθμιση. Κρατούμε, αν θέλετε, την πρόταση της συναδέλφου. Είπα και πριν ότι δεν είναι κανείς ιδιαίτερα ευτυχής. 
     Πρέπει να ξέρετε, όμως, ότι είναι πολύ μεγάλη η οικονομική επιβάρυνση που προκαλείται στα ασφαλιστικά ταμεία. Κατά καιρούς, είχαμε την ευκαιρία να συζητήσουμε στη Βουλή τις αδυναμίες και την οικονομική κατάσταση στην οποία έχουν περιέλθει ορισμένοι φορείς κοινωνικής ασφάλισης λόγω της πολιτικής, αν θέλετε, που ασκήθηκε τα τελευταία χρόνια. 
     Τα προβλήματα, όμως, δεν είναι μόνο αυτά. Υπάρχουν προβλήματα που αφορούν τα επιδόματα σε τυφλούς, σε παραπληγικούς κ.λπ., τα οποία δεν χορηγούνται απ’ όλους τους φορείς. Τα κρατάμε. Σταδιακά, σιγά-σιγά, η πρόθεσή μας είναι να άρουμε όλες αυτές τις στρεβλώσεις που υπάρχουν στο σύστημα κοινωνικής ασφάλισης.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 1/21.9.2005 επερώτηση των Βουλευτών του Πανελληνίου Σοσιαλιστικού Κινήματος κ.κ. Βάσως Παπανδρέου, Γεωργίου Φλωρίδη, Κωνσταντίνου Σπηλιόπουλου, Ανδρέα Μακρυπίδη, Δημητρίου Κουσελά, Αλέξανδρου Ακριβάκη, Δημήτρη (Μίμη) Ανδρουλάκη, Γεωργίου Ανωμερίτη, Χρίστου Βερελή, Ιωάννη Βλατή, Κωνσταντίνου (Ντίνου) Βρεττού, Κωνσταντίνου Γείτονα, Βασιλείου Γερανίδη, Δημητρίου Γεωργακόπουλου, Ιωάννη Διαμαντίδη, Κωνσταντίνου Καΐσερλη, Πέτρου Κατσιλιέρη, Κίμωνα Κουλούρη, Λάζαρου Λωτίδη, Στυλιανού Ματζαπετάκη, Σταύρου Μπένου, Μιχαήλ Καρχιμάκη, Αθανασίου Παπαγεωργίου, Ιωάννη (Γιάννου) Παπαντωνίου, Δημητρίου Πιπεργιά, Εμμανουήλ Στρατάκη, Ιωάννη Τσακλίδη, Ανδρέα Φούρα, Απόστολου Φωτιάδη, Νικολάου Χριστοδουλάκη, Αναστασία Χωρέμη και Θεοδώρου Πάγκαλου, προς τον Υπουργό Οικονομίας και Οικονομικών σχετικά με το Γ΄ Κοινοτικό Πλαίσιο Στήριξης.
     Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτική Εκπρόσωπο την κ. Βάσω Παπανδρέου.
     Το λόγο έχει ο πρώτος επερωτών κ. Κωνσταντίνος Σπηλιόπουλος.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, αναμφισβήτητα το πιο χρήσιμο εργαλείο για την ανάπτυξη της οικονομίας της χώρας μας, τη βελτίωση των υποδομών, την αύξηση της ανταγωνιστικότητας, τη μείωση των αιτημάτων και την αύξηση της απασχόλησης, είναι το Γ΄ Κοινοτικό Πλαίσιο Στήριξης. Δυστυχώς όμως, όπως και με τόσα άλλα μέσα που είχε στη διάθεσή της η Κυβέρνηση της Νέας Δημοκρατίας, στάθηκε ανίκανη να αξιοποιήσει και αυτό το πράγματι χρήσιμο εργαλείο.
     Η άγνοια των κοινοτικών διαδικασιών, η έλλειψη σχεδιασμού και γνώσης, η ρεμβασιστική αντίληψη της πολιτικής της, η ασυνεννοησία μεταξύ των Υπουργών, η έλλειψη συνοχής και κυρίως η έλλειψη κατεύθυνσης και καθοδήγησης εκ μέρους του κυρίου Πρωθυπουργού, μετέτρεψαν το Γ΄ Κοινοτικό Πλαίσιο Στήριξης από χρήσιμο εργαλείο και μοναδική ευκαιρία για τη χώρα, σε βαρίδι και πρόβλημα με μεγάλες συνέπειες για την πρόοδο της χώρας μας.
     Ο Υπουργός ΠΕ.ΧΩ.Δ.Ε. κ. Σουφλιάς πρόσφατα, για να δικαιολογήσει τις μεγάλες ευθύνες του Υπουργείου του, τις καθυστερήσεις και τα προβλήματα του δικού του τομέα, είπε μια γνωστή και απλή αλήθεια, εκθέτοντας ακόμα πιο πολύ την Κυβέρνηση.
     Είπε, λοιπόν, ο κ. Σουφλιάς τα εξής: Στο στάδιο της εκκίνησης της κατασκευής ενός έργου, η απορροφητικότητα των πόρων είναι χαμηλή, ενώ στη συνέχεια επιταχύνεται. Αυτό το γνωρίζουν όλοι όσοι ασχολούνται με την κατασκευή των έργων.
     Ακόμη, είπε το εξής: Πρέπει να υπογραμμιστεί ότι τα νούμερα που αυτήν την ώρα δημοσιεύονται, δεν περιλαμβάνουν σειρά αιτημάτων του Υ.ΠΕ.ΧΩ.Δ.Ε. για την έγκριση πιστώσεων από το Πρόγραμμα Δημοσίων Επενδύσεων, τα οποία ακόμη δεν έχει εγκρίνει το Υπουργείο Οικονομίας και Οικονομικών.
     Κυρίες και κύριοι συνάδελφοι, πράγματι, όπως αποδεικνύεται από τα στοιχεία του Υπουργείου Οικονομίας, από το 2001 που ξεκίνησαν τα έργα του Γ΄ Κοινοτικού Πλαισίου Στήριξης, υπήρξε συνεχής αύξηση των απορροφήσεων κατ’ έτος.
     Το 2002 η αύξηση ήταν 36,4% σε σχέση με το 2001. Το 2003 ήταν 40,2% σε σχέση με το 2002. Όμως, το 2004 που ήταν το πρώτο έτος διακυβέρνησης της χώρας από τη Νέα Δημοκρατία, ο ρυθμός αυτός ανακόπηκε και είχαμε μείωση 4,2% σε σχέση με το 2003. Το πρώτο εξάμηνο του 2005 –γιατί μέχρι τότε έχουμε κάποια στοιχεία- είναι η δεύτερη συνεχής χρονιά που έχουμε πτωτική πορεία σε ποσοστό –25,1% σε σχέση με το πρώτο αντίστοιχο εξάμηνο του 2004. Αυτό σημαίνει ότι οι επιδόσεις της Κυβέρνησης της Νέας Δημοκρατίας είναι φέτος χειρότερες και από τις κακές περσινές της επιδόσεις. Αυτή η τραγική εξέλιξη είναι αποτέλεσμα της πολιτικής της Νέας Δημοκρατίας, με τεράστιες συνέπειες για την ανάπτυξη της χώρας μας.
     Το Υπουργείο Οικονομίας κατηγορεί τα άλλα Υπουργεία –και κυρίως το Υ.ΠΕ.ΧΩ.Δ.Ε.- ότι δεν προχωρούν τα έργα και οι απορροφήσεις.
     Αντίθετα και το Υπουργείο ΠΕ.ΧΩ.Δ.Ε. -και ο κ. Σουφλιάς ιδιαιτέρως- κατηγορεί το Υπουργείο Οικονομίας ότι δεν εγκρίνει τις πιστώσεις του Προγράμματος Δημοσίων Επενδύσεων, το οποίο στο πρώτο εξάμηνο του 2005, σε σχέση με πέρυσι, ήταν μειωμένο κατά 40%, έναντι ετήσιου στόχου μείωσης κατά 19%. Ο κ. Αλογοσκούφης βέβαια συγκρατεί το Πρόγραμμα Δημοσίων Επενδύσεων για να μειώσει τα ελλείμματα. Έτσι, όμως, μειώνονται οι εισροές από την Ευρωπαϊκή Ένωση και αυξάνονται τα ελλείμματα, φαύλος κύκλος δηλαδή. 
     Το Υπουργείο Οικονομίας για να περισώσει –υποτίθεται- τα κονδύλια του Γ΄ Κοινοτικού Πλαισίου Στήριξης προσπαθεί να εντάξει ό,τι μπορεί από έργα που έχουν εκτελεστεί, με μοναδικό στόχο την είσπραξη των κονδυλίων που κινδυνεύουν να χαθούν, αν όμως, βέβαια, πάρει τις απαραίτητες εγκρίσεις από την Ευρωπαϊκή Ένωση.
     Έτσι, βέβαια, θα πεταχτούν έργα και δράσεις που είχαν ενταχθεί στο Γ΄ Κοινοτικό Πλαίσιο Στήριξης και που ήταν απαραίτητα για την ανάπτυξη της χώρας μας, ενώ η λογική πλέον που επικρατεί στην Κυβέρνηση, είναι να περισώσουν όπως-όπως την απορρόφηση των πόρων, αδιαφορώντας για την αξιοποίησή τους στην κατεύθυνση της ανάπτυξης της χώρας και της σύγκλισης με την Ευρωπαϊκή Ένωση.
     Σύμφωνα με πληροφορίες από κοινοτικές πηγές, η εκ των υστέρων ένταξη ολοκληρωμένων έργων στο Κοινοτικό Πλαίσιο Στήριξης δεν απαγορεύεται από τους κοινοτικούς κανονισμούς, αλλά ενδέχεται να κριθεί ότι αντιβαίνει στην προβλεπόμενη πρακτική καλής διαχείρισης, σύμφωνα με την οποία η εκτέλεση συγχρηματοδοτούμενων έργων πρέπει να ακολουθεί ανοικτές διαδικασίες.
     Αυτό θα το αποφασίσει ασφαλώς η Κομισιόν, όταν θα υποβληθούν τα σχετικά αιτήματα. Ο προϋπολογισμός των προγραμμάτων και των έργων, που βρίσκονται κυριολεκτικά στο κόκκινο, φθάνει στα 1.735 εκατομμύρια ευρώ, σύμφωνα με πηγές του Υπουργείου Οικονομίας που έχουν δημοσιευθεί. 
     Θεωρητικά, αν δεν έχει γίνει τίποτα και αν δεν απορροφηθούν ως το τέλος του χρόνου τα κονδύλια αυτά, θα χαθούν. Σε υψηλή ζώνη επικινδυνότητας βρίσκονται κυρίως έργα για την «Κοινωνία της Πληροφορίας», που γνωρίζουμε όλοι πόσο χρήσιμα είναι, για την ανταγωνιστικότητα, για τις μεταφορές –μέσα σ’ αυτά συμπεριλαμβάνονται οι σιδηρόδρομοι και οι αστικές συγκοινωνίες- και για το περιβάλλον. Επίσης, κινδυνεύουν με απώλειες όλα τα περιφερειακά προγράμματα, εκτός από το πρόγραμμα δυτικής Ελλάδος. 
     Όπως και πέρυσι, η Κυβέρνηση ετοιμάζεται να ζητήσει εξαιρέσεις από την Κομισιόν σχετικά με τον κανόνα «ν+2». Όμως, η πρόοδος των έργων και οι απορροφήσεις ακολουθούν ρυθμό χελώνας και ο κίνδυνος για την απώλεια πλέον των 500.000.000 ευρώ για φέτος, είναι ορατός και φαίνεται ότι προς τα εκεί θα πάμε.
     Ακόμη πιο ανησυχητική είναι η πορεία των συμβάσεων, δηλαδή των νομικών δεσμεύσεων κατά την ορολογία του Κοινοτικού Πλαισίου Στήριξης. Με βάση τα επίσημα στοιχεία, στα μέσα του 2005 βρισκόμασταν περίπου στο 50% του συνολικού προϋπολογισμού του Γ΄ Κοινοτικού Πλαισίου Στήριξης. Υπενθυμίζεται πως η προθεσμία για την υπογραφή του συνόλου των συμβάσεων είναι το τέλος του 2006 και όχι το 2008, που ισχύει για τις δαπάνες.
     Η Ελλάδα κινδυνεύει να χάσει μαζικά πόρους ως το τέλος του 2006, όχι μόνο λόγω χαμηλής απορρόφησης, αλλά διότι δεν θα έχει καν υπογράψει τις σχετικές συμβάσεις. Απόδειξη της παταγώδους αποτυχίας είναι το γεγονός ότι η Κυβέρνηση έκανε εκ νέου αναθεώρηση του Γ΄ Κοινοτικού Πλαισίου Στήριξης εντός του 2005, ενώ η προηγούμενη αναθεώρηση ολοκληρώθηκε στα τέλη του 2004 από την ίδια Κυβέρνηση. Η Νέα Δημοκρατία, δηλαδή, αναθεωρεί μέσα σε έξι μήνες τη δική της αναθεώρηση του Γ΄ Κοινοτικού Πλαισίου Στήριξης. 
     Η κυβερνητική αποτυχία στο δημοσιονομικό τομέα και η κατάρρευση του ρυθμού αύξησης των δημοσίων εσόδων, οδηγούν στην περικοπή των αναπτυξιακών εργαλείων. Σύμφωνα με τα επίσημα στοιχεία του Υπουργείου Οικονομικών, από την αρχή του έτους ως τις 12 Σεπτεμβρίου οι κοινοτικές εισροές ανήλθαν σε 1,2  δισεκατομμύρια ευρώ, ανεβάζοντας το σύνολο των εισροών από το 2001 έως σήμερα στα 8,1 δισεκατομμύρια ευρώ. Προκειμένου να απορροφηθούν όλοι οι πόροι του Γ΄ Κοινοτικού Πλαισίου Στήριξης, θα πρέπει να εισρέουν μέχρι το 2008 πάνω από 4.000.000.000 ευρώ ετησίως. Δεδομένων των επιδόσεων, ακόμα και θεωρητικώς κάτι τέτοιο είναι αδύνατο.
     Από τη μελέτη ανάλυσης κινδύνου, που πραγματοποίησε εξωτερικός σύμβουλος του Υπουργείου Οικονομίας –αυτά έχουν δημοσιευθεί στις εφημερίδες- προέκυψε ότι εξαιτίας του κανόνα «ν+2», έως το τέλος του χρόνου κινδυνεύουν να χαθούν 700.000.000 ευρώ και μέχρι το 2008 συνολικά 6.000.000.000 ευρώ κοινοτικής συμμετοχής. Αν στα 6.000.000.000 ευρώ προστεθεί και η εθνική συμμετοχή ως το 2008, η ελληνική οικονομία θα στερηθεί πόρους ύψους περίπου 10.000.000.000 για δημόσια δαπάνη. 
     Η εκτέλεση του Προγράμματος Δημοσίων Επενδύσεων του 2005 αλλά και του 2006, που έχουμε στο σχέδιο του προϋπολογισμού, καταδεικνύει μια γενικευμένη υποχρηματοδότηση, κυρίως στο συγχρηματοδοτούμενο σκέλος του και στο εθνικό, βεβαίως, πολύ περισσότερο. Σύμφωνα με πληροφορίες, στο τέλος του Αυγούστου οι δαπάνες στο συγχρηματοδοτούμενο σκέλος του Προγράμματος Δημοσίων Επενδύσεων ανέρχονταν μόλις σε περίπου 1,6 δισεκατομμύρια ευρώ, από 5,15 δισεκατομμύρια ευρώ που προέβλεπε ο προϋπολογισμός του 2005 για το σύνολο του έτους. 
     Για να γίνει μια δαπάνη από το συγχρηματοδοτούμενο Πρόγραμμα Δημοσίων Επενδύσεων, πρέπει να πληρώσει και το ελληνικό δημόσιο και η Κοινότητα. Όταν το δημόσιο δεν πληρώνει, προκειμένου να μην επιβαρυνθεί το έλλειμμα, δεν πληρώνει και η Κοινότητα, με αποτέλεσμα να μην «τρέχουν» τα έργα, να σταματούν τα έργα και να αυξάνεται ο κίνδυνος απώλειας πόρων.  Η ευθύνη, όμως, για την απώλεια πόρων δεν μπορεί πλέον να επιρριφθεί στην προηγούμενη κυβέρνηση και η προσπάθεια που κάνει η Κυβέρνηση γι’ αυτό, δεν πείθει πλέον κανένα.
     Θα ήθελα όμως σ' αυτό το σημείο, αγαπητοί συνάδελφοι, να δούμε και ποιες είναι οι αιτίες και τα προβλήματα που εξαιτίας της πολιτικής της Κυβέρνησης οδηγούν σ’ αυτόν τον ασφυκτικό κλοιό το Γ΄ Κοινοτικό Πλαίσιο Στήριξης.
     Ο πρώτος λόγος είναι η μείωση του Προγράμματος Δημοσίων Επενδύσεων. Το Πρόγραμμα Δημοσίων Επενδύσεων, κύριοι συνάδελφοι, είναι το εύκολο «θύμα» της προσπάθειας για τη μείωση των ελλειμμάτων, της υστέρησης των εσόδων για την Κυβέρνηση και βεβαίως και της στάσης πληρωμών, όπως συνήθως λένε οι εργολήπτες των δημοσίων έργων. 
     Βεβαίως, η μείωση του Προγράμματος Δημοσίων Επενδύσεων και η οπισθοχώρηση των απορροφήσεων στα έργα, έχουν επίπτωση στην ανεργία και βεβαίως στον κλάδο των κατασκευών. Είναι γνωστό ότι οι τεχνικές εταιρίες και ο κατασκευαστικός κλάδος βρίσκονται σε κρίση και είναι γνωστό επίσης ότι χιλιάδες εργαζόμενοι έχουν απολυθεί τον τελευταίο ενάμιση χρόνο. Είναι πάνω από εξήντα χιλιάδες άτομα από τον κλάδο των κατασκευών, σύμφωνα με στοιχεία του Ινστιτούτου Οικονομίας των Κατασκευών.
     Ο δεύτερος λόγος –και σημαντικός, πιστεύω- είναι οι μεγάλες εμπλοκές στα έργα εξαιτίας του νέου συστήματος δημοπράτησης, που έχει καθιερωθεί με το νέο θεσμικό πλαίσιο, το οποίο εισήγαγε η Κυβέρνηση, το γνωστό «νόμο Σουφλιά». 
     Βασικός στόχος του νέου θεσμικού πλαισίου ήταν να σταματήσουν οι εμπλοκές με τα δημόσια έργα, που υπήρχαν και στο παρελθόν, αλλά δεν ήταν τόσο πολλές και τόσο συστηματικές. Σήμερα, όμως, η κατάσταση έχει ξεφύγει από κάθε έλεγχο. Σχεδόν για όλα τα σημαντικά έργα έχουν υποβληθεί προσφυγές και ενστάσεις και πολλά από αυτά κινδυνεύουν. Υπάρχει σωρεία ενστάσεων και προσφυγών για το Μαλιακό, το μετρό, την υποθαλάσσια της Θεσσαλονίκης, το μετρό της Θεσσαλονίκης και για πολλά άλλα έργα. Αυτό είναι αποτέλεσμα του νέου θεσμικού πλαισίου, το οποίο βεβαίως ψήφισε η Κυβέρνηση. 
     Τρίτος λόγος: Στο διάστημα των δύο χρόνων που κυβερνά η Νέα Δημοκρατία, δεν έχει προκηρυχθεί ούτε μία μελέτη. Έχασε ένα χρόνο η Κυβέρνηση και το Υ.ΠΕ.ΧΩ.Δ.Ε., προετοιμάζοντας –υποτίθεται- ένα καινούργιο θεσμικό πλαίσιο, γιατί δεν της άρεσε το θεσμικό πλαίσιο που είχε ψηφίσει στο τέλος της θητείας της η κυβέρνηση του ΠΑ.ΣΟ.Κ., δηλαδή ο νόμος της κ. Παπανδρέου. Και βεβαίως μετά από ένα χρόνο έφερε περίπου τον ίδιο νόμο. Όμως, χάσαμε ένα χρόνο. Αλλά και τώρα ακόμη δεν έχουν εκδοθεί οι υπουργικές αποφάσεις και καμία μελέτη δεν έχει προκηρυχθεί. Πριν από λίγες μέρες ανακοίνωσε ο κ. Σουφλιάς την πρόθεσή του να εκπονήσει εξήντα μία καινούργιες μελέτες σημαντικών, πράγματι, έργων, που θα είναι η καινούργια γενιά των έργων για το Δ΄ Κοινοτικό Πλαίσιο Στήριξης. Αυτές οι μελέτες θα ενταχθούν μέσα στο Γ΄ Κοινοτικό Πλαίσιο Στήριξης. 
     Και εδώ υπάρχει μια απορία. Θα προλάβουν μέσα στον ένα χρόνο -αφού ακόμη δεν έχει γίνει καμία προκήρυξη, δεν έχει ετοιμαστεί καν ο νόμος- να συμβολαιοποιηθούν αυτές οι συμβάσεις για την εκπόνηση των μελετών μέσα στο 2006 ή θα χάσουμε και τα χρήματα για τις μελέτες; Φοβούμαι ότι τελικά θα χάσουμε και τα χρήματα για τις μελέτες και δεν θα έχουμε ώριμα έργα για το Δ΄ Κοινοτικό Πλαίσιο Στήριξης.
     Τέταρτος λόγος: Υπάρχει πρόβλημα με τις ιδιωτικές επενδύσεις, που σε μεγάλο βαθμό συγχρηματοδοτούνται από το Γ΄ Κοινοτικό Πλαίσιο Στήριξης λόγω της  μεγάλης καθυστέρησης που είχαμε από την αλλαγή του αναπτυξιακού νόμου. 
     Πέμπτος λόγος: Δεν υπήρξε η συμφωνημένη εφαρμογή των βελτιώσεων του συστήματος διαχείρισης του Γ΄ Κοινοτικού Πλαισίου Στήριξης, που είχε συμφωνηθεί από την προηγούμενη κυβέρνηση και που είχε σαν αποτέλεσμα την περικοπή 518.000.000 ευρώ και τη δυσφήμιση της χώρας μας. 
     Έκτος λόγος: Όλη αυτή η εμπλοκή στο Γ΄ Κοινοτικό Πλαίσιο Στήριξης δημιουργεί προβλήματα ακόμη και για τη διαπραγμάτευση του Δ΄ Κοινοτικού Πλαισίου Στήριξης. 
     Έβδομον: Οι εξαιρέσεις που ζητάει η Κυβέρνήση από τον κανόνα «ν+2», δεν επιλύουν το πρόβλημα και εδώ, σ΄ αυτό το σημείο, θέλω να διαβάσω μία απάντηση που έδωσε η Επίτροπος κ. Χούπνερ σε ερώτηση του Ευρωβουλευτή του Συνασπισμού κ. Παπαδημούλη σχετικά μ΄ αυτόν τον κανόνα. Είναι διαφωτιστική. Έδωσε το Σεπτέμβριο αυτήν την επιστολή, όπου λέει: «Με την ευκαιρία της 7ης συνεδρίασης της Επιτροπής Παρακολούθησης του Γ΄ Κοινοτικού Πλαισίου Στήριξης που πραγματοποιήθηκε στη Θεσσαλονίκη στις 15 Ιουλίου 2005, οι ελληνικές αρχές παρουσίασαν τις αναλύσεις τους για τα επιχειρησιακά προγράμματα με μεγάλο κίνδυνο απωλειών, βάσει του κανόνα «ν+2», στα τέλη του 2005. Οι ενδεχόμενες συνολικές απώλειες κονδυλίων από την εφαρμογή του κανόνα «ν+2» στα τέλη του 2005, πριν από τις απαλλαγές με βάση τις διαθέσιμες πληροφορίες, υπολογίζονται σε 400.000.000 εκατομμύρια ευρώ». 
     Και συνεχίζει η κ. Χούπνερ: «Η Επιτροπή αναμένει προτάσεις για την τροποποίηση των επιχειρησιακών προγραμμάτων μέχρι τα τέλη Σεπτεμβρίου του 2005. Σύμφωνα με τις αρχές της πολιτικής που συμφωνήθηκαν κατά την προαναφερθείσα 7η συνεδρίαση της Επιτροπής Παρακολούθησης του Γ΄ Κοινοτικού Πλαισίου Στήριξης, οι εν λόγω τροποποιήσεις θα μπορούσαν να μειώσουν τους κινδύνους του κανόνα «ν+2» για τα έτη» -ακούστε- «2007, 2008. Όμως, σύμφωνα με τους ισχύοντες κανόνες, δεν μπορούν να επηρεάσουν τους στόχους του «ν+2» για τα έτη 2005 και 2006.»
     Άρα, δεν μπορούμε να κάνουμε μεταφορές με βάση αυτόν τον κανόνα για τα επόμενα χρόνια. Και εδώ είναι ο μεγάλος κίνδυνος.
     Όγδοο: Υπάρχει πράγματι, μία όχι καλή –για να μην πω κάτι παραπάνω- διαχείριση των μεγάλων έργων που δημοπρατεί και προσπαθεί να αναθέσει η Κυβέρνηση. Και εδώ υπάρχουν διαφόρων ειδών εμπλοκές. Θέλω να αναφέρω ένα παράδειγμα, το οποίο το θεωρώ χαρακτηριστικό. Και δεν είναι το μόνο έργο αυτό. Αυτό το έργο συμπαρασύρει και άλλα έργα. Δείχνει όμως και μία φιλοσοφία της Κυβέρνησης το πώς χειρίζεται τα σημαντικά έργα και κυρίως τους πόρους του Γ΄ Κοινοτικού Πλαισίου Στήριξης. 
     Αναφέρομαι στο έργο του Καλλιδρόνου, το οποίο είναι ένα έργο πολύ μεγάλο ύψους 240.000.000 ευρώ αν δεν κάνω λάθος, το οποίο ήταν ώριμο, είχε ετοιμαστεί η διακήρυξη, αλλά δεν βγήκε η διακήρυξη στο τέλος της θητείας της προηγούμενης κυβέρνησης, γιατί αυτό θεωρήθηκε σκόπιμο και βγήκε από την καινούργια. Όμως η καινούργια Κυβέρνηση άλλαξε τη διακήρυξη και έκανε αλλαγή των κριτηρίων συμμετοχής στο διαγωνισμό, με σκοπό τη μικρή συμμετοχή εργολαβικών εταιρειών, κάτι που το πέτυχε. Όμως, άρχισαν οι ενστάσεις και η Ευρωπαϊκή Επιτροπή έστειλε επιστολή στην ελληνική Κυβέρνηση και είπε να μην υπογραφεί αυτή η σύμβαση, γιατί αντίκειται στο Ευρωπαϊκό Δίκαιο και τους κανόνες διαφάνειας και ανταγωνισμού. Παρ΄ όλα αυτά, η Κυβέρνηση αγνόησε την επιστολή –και εδώ είναι και μία συμπεριφορά της Κυβέρνησης που πρέπει να τη δούμε, αγαπητοί συνάδελφοι- και την προειδοποίηση της Ευρωπαϊκής Ένωσης και υπέγραψε τη σύμβαση. Και βεβαίως έρχεται μετά άλλη επιστολή, η οποία είναι άκρως προσβλητική για τη χώρα μας –για την ελληνική δημοκρατία αναφέρεται η επιστολή- και απεντάσσει το έργο. Και τι θα γίνει τώρα; 
     Θα αναγκαστούμε να πληρώσουμε 6.000.000 ευρώ αποζημίωση στον εργολάβο, χωρίς να έχει κάνει ούτε μία τσαπιά ούτε μία εργασία και βεβαίως να χάσουμε οκτώ μήνες ξανά μέχρι να ξαναγίνει η δημοπρασία ή να συνεχίσουμε με αμιγώς εθνικούς πόρους το έργο. Μα δεν υπάρχουν, όμως, αυτοί οι πόροι. Αναγκαστικά, λοιπόν, θα πάμε σε επαναδημοπράτηση. Όμως, επειδή το έργο αυτό είναι ενταγμένο στο Ταμείο Συνοχής, φαίνεται ότι το έργο δεν θα ολοκληρωθεί μέσα στην περίοδο του Γ’ Κοινοτικού Πλαισίου Στήριξης. Άρα, θα χρειαστεί να πάει και σε επόμενη προγραμματική περίοδο. Και εκεί που σκοπεύαμε να βάλουμε άλλα έργα, χρήσιμα για τη χώρα μας στην επόμενη προγραμματική περίοδο, θα τρέχουμε να βάλουμε έργα τα οποία ξεκίνησαν μέσα στην τρέχουσα περίοδο και, βεβαίως, θα χάσουμε πόρους.
     Κυρίες και κύριοι συνάδελφοι, τελειώνοντας θέλω να πω ότι η Νέα Δημοκρατία απέτυχε να επιταχύνει το Γ΄ Κοινοτικό Πλαίσιο Στήριξης, παρά την οξύτατη κριτική εκ μέρους της ως Αντιπολίτευση και παρά τις υποσχέσεις που είχε δώσει. Βέβαια μετεκλογικά η Κυβέρνηση και ο ίδιος ο κ. Καραμανλής, ο Πρωθυπουργός, έχουν κατ’ επανάληψη αναφέρει ως σημαντική επιτυχία τους την υποτιθέμενη επιτάχυνση του Γ΄ Κοινοτικού Πλαισίου Στήριξης, χωρίς ωστόσο όμως ποτέ να δώσουν στη δημοσιότητα σαφή και κυρίως συγκρίσιμα στοιχεία. Η αλήθεια είναι ότι η Κυβέρνηση της Νέας Δημοκρατίας λόγω της απραξίας, της έλλειψης συντονισμού, της άγνοιας και της διαπραγματευτικής ανικανότητας οδηγεί το Γ΄ Κοινοτικό Πλαίσιο Στήριξης όχι πλέον σε σοβαρούς κινδύνους, αλλά σε μεγάλες απώλειες και βεβαίως η ευθύνη της Κυβέρνησης, αλλά κυρίως του κ. Καραμανλή, είναι πολύ μεγάλη. 
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κ. Κουσελάς έχει το λόγο. Θα πάρετε και τη δευτερολογία σας;
     ΔΗΜΗΤΡΙΟΣ ΚΟΥΣΕΛΑΣ: Ναι, κύριε Πρόεδρε. 
     Κυρίες και κύριοι συνάδελφοι, η υλοποίηση του Γ΄ Κοινοτικού Πλαισίου Στήριξης είναι άλλη μία σοβαρή απόδειξη της ανικανότητας της Νέας Δημοκρατίας να χειριστεί ένα πρόγραμμα που στόχευε στην ανάπτυξη της χώρας, αλλά ιδιαίτερα -θα έλεγα- και στην ανάπτυξης της περιφέρειας. Αποδεικνύεται σήμερα πως το μόνο που ήξερε να κάνει καλά η Κυβέρνηση της Νέας Δημοκρατίας, η τότε Αντιπολίτευση, ήταν η υπονόμευση και η ισοπεδωτική κριτική και όχι να η δημιουργική συμβολή της, προκειμένου ο τόπος μας να προχωρήσει μπροστά. Πώς αλήθεια θα μπορούσε να ερμηνεύσει κανένας το γεγονός της πλήρους τελμάτωσης και του αδιεξόδου όπου οδηγήσατε, κύριοι της Κυβέρνησης, την υλοποίηση του μεγαλύτερου αναπτυξιακού προγράμματος για τη χώρα, του Γ΄ Κοινοτικού Πλαισίου Στήριξης;
     Τα στοιχεία, κυρίες και κύριοι συνάδελφοι, μιλούν από μόνα τους. Η υπογραφή συμβάσεων στο δεκάμηνο του 2004 αντί να αυξηθεί -γιατί βρισκόμαστε σε προχωρημένο στάδιο ωρίμανσης- μειώθηκε κατά 27%. Σήμερα οι νομικές δεσμεύσεις ανέρχονται στο 52% του προϋπολογισμού των έργων και έχουμε μπροστά μας μόνο ένα χρόνο, το 2006, ένα χρόνο στον οποίο θα πρέπει να υπογραφεί το υπόλοιπο 48%. Πώς αλήθεια μπορεί να γίνει αυτό, κύριε Υπουργέ, όταν το 2005 η υπογραφή των συμβάσεων αυξήθηκε μόνο κατά 2,5% σε σχέση με τα συνολικά μεγέθη;
     Πέρα όμως από τα παραπάνω, το εθνικό πρόγραμμα, που αφορά κυρίως τα έργα στην περιφέρεια, έργα της Νομαρχιακής και Τοπικής Αυτοδιοίκησης, έχει περικοπεί, με αποτέλεσμα να γίνονται ελάχιστα έργα από τους δήμους και τις νομαρχίες και οι θέσεις απασχόλησης να μειώνονται δραστικά. Για τα έργα αυτά, το 2005 προβλέπεται να διατεθούν 2,3 δισεκατομμύρια ευρώ, δηλαδή λιγότερα κι από το 2003. Μέχρι την 1 Αυγούστου 2005 είχαν διατεθεί μόνο 1.170.000.000 ευρώ για πληρωμές έργων του εθνικού προγράμματος. Αποτέλεσμα αυτής της πολιτικής είναι να μην ολοκληρώνονται έργα που ξεκίνησαν επί των ημερών του ΠΑ.ΣΟ.Κ., ενώ ταυτόχρονα αυτά που προγραμματίζονται, είναι ελάχιστα. Χαρακτηριστικό παράδειγμα είναι η πορεία υλοποίησης του Γ΄ Κοινοτικού Πλαισίου Στήριξης στην Περιφέρεια Πελοποννήσου, μία περιφέρεια η οποία παρουσιάζει την χαμηλότερη ίσως ή από τις χαμηλότερες απορροφητικότητες σε εθνικό επίπεδο. Καμία βελτίωση δεν επιτεύχθηκε από την Κυβέρνηση.
     Αντίθετα, η δραστική μείωση των πόρων του Προγράμματος Δημοσίων Επενδύσεων το 2005 κυριολεκτικά «έκοψε τα πόδια» για την υλοποίηση του Γ’ Κοινοτικού Πλαισίου Στήριξης και για την αναγκαία και ουσιαστική ενίσχυση των επενδύσεων και των υποδομών στην περιφέρεια, ενώ τίποτα δεν δείχνει πως θα υπάρξει βελτίωση στο άμεσο μέλλον. 
     Όσο για τα νέα έργα που εντάχθηκαν στο Γ’ Κοινοτικό Πλαίσιο Στήριξης, το συνολικό ύψος των κονδυλίων τους για ολόκληρη την περιφέρεια ήταν εξαιρετικά ανεπαρκές για να καλύψει το αναπτυξιακό έλλειμμα της Περιφέρειας Πελοποννήσου. Δεκάδες απαραίτητα έργα για την ανάπτυξη της Πελοποννήσου, αλλά και της Μεσσηνίας που είναι η ιδιαίτερη πατρίδα μου, έμειναν στα αζήτητα.
     Είναι χαρακτηριστικό ότι το ποσοστό κάλυψης του Π.Ε.Π. Πελοποννήσου είναι μόλις 26%. Για παράδειγμα στη Μεσσηνία, όπου το πρόβλημα του νομαρχιακού οδικού δικτύου είναι σοβαρό, δεν εντάχθηκαν πολλά αναγκαία έργα αναβάθμισης του οδικού δικτύου, τα περισσότερα από τα οποία είχαν στο παρελθόν αξιολογηθεί θετικά. 
     Επίσης, έμειναν εκτός του τρίτου προγράμματος πολλοί βιολογικοί καθαρισμοί, για τους οποίους υπήρχαν και μελέτες και προτάσεις, ενώ πολυάριθμα έργα των δήμων, για τα οποία η περιφέρεια είχε δεσμευθεί, έμειναν εκτός. 
     Κύριοι της Κυβέρνησης, σας ελέγχουμε και σας κατηγορούμε για το σταμάτημα για πάνω από ένα χρόνο των προκηρύξεων μελετών και των δημοπρατήσεων νέων έργων, προκειμένου η Κυβέρνηση να αντικαταστήσει τους νόμους, ενώ τα επιχειρησιακά προγράμματα βρίσκονταν σε πλήρη εξέλιξη. 
     Σας ελέγχουμε επίσης για το «πάγωμα» για πάνω από ένα χρόνο των ιδιωτικών επενδύσεων, οι οποίες συγχρηματοδοτούνται σε μεγάλο βαθμό από το Γ’ Κοινοτικό Πλαίσιο Στήριξης. Αγαπητοί συνάδελφοι, η χώρα μας έμεινε στην ουσία για ένα ολόκληρο χρόνο, το 2004, χωρίς αναπτυξιακό νόμο. 
     Σας ελέγχουμε για τη μεγάλη καθυστέρηση στην εφαρμογή των αναγκαίων βελτιώσεων του συστήματος διαχείρισης του Γ’ Κοινοτικού Πλαισίου Στήριξης, που είχε συμφωνηθεί από την προηγούμενη κυβέρνηση με την Ευρωπαϊκή Επιτροπή. 
     Σας ελέγχουμε για την αδυναμία καταβολής της εθνικής συμμετοχής. Προτιμήσατε συνειδητά να περιορίσετε τους αντίστοιχους φόρους του Προγράμματος Δημοσίων Επενδύσεων, αφήνοντας να χαθούν σημαντικά κονδύλια από το Γ’ Κοινοτικό Πλαίσιο Στήριξης, ώστε να εμφανίσετε βελτιωμένο το έλλειμμα στους προϋπολογισμούς του 2005 και του 2006. Το Πρόγραμμα Δημοσίων Επενδύσεων αντί να αυξηθεί επί των ημερών σας, δυστυχώς πήγε πίσω, στα επίπεδα του 1997. 
     Κύριε Υπουργέ, μπροστά στον κίνδυνο μεγαλύτερης απώλειας πόρων και προκειμένου να εμφανίσετε βελτιωμένα ποσοστά απορρόφησης, επιλέξατε την εύκολη λύση των λογιστικών τακτοποιήσεων. Προς δόξα, βέβαια, της «σταυροφορίας» που η Νέα Δημοκρατία είχε προεκλογικά αναλάβει κατά της δημιουργικής λογιστικής, το οικονομικό επιτελείο παίρνει έργα που είναι σε εξέλιξη ή που ολοκληρώνονται με εθνικούς πόρους του Προγράμματος Δημοσίων Επενδύσεων και τα εντάσσει εκ των υστέρων στο Κοινοτικό Πλαίσιο Στήριξης.
     Έτσι φθάνουμε στο σημείο έργα που είχαν ολοκληρωθεί ή δρομολογηθεί με εθνικούς πόρους από τον προηγούμενη κυβέρνηση να εμφανίζονται κατόπιν εορτής σαν συγχρηματοδοτούμενα από το Κοινοτικό Πλαίσιο Στήριξης για να ενισχύσουν τα αναιμικά ποσοστά απορρόφησης των κοινοτικών πόρων. 
     Το σίγουρο, όμως, είναι πως η συγκεκριμένη απορρόφηση της ήσσονος προσπάθειας ισοδυναμεί ουσιαστικά με ακύρωση του πρόσθετου αναπτυξιακού αποτελέσματος του Γ’ Κοινοτικού Πλαισίου Στήριξης, αφού οι κοινοτικοί πόροι υποκαθίστανται στους εθνικούς για να εξυπηρετηθεί μία καθαρά εισπρακτική λογική.
     Άλλωστε, δεν είναι τυχαίο ότι και στο νέο προϋπολογισμό λιτότητας στις δημόσιες επενδύσεις αυτό συνεχίζεται και για το 2006 με εκ νέου μείωση κατά 250.000.000 εκατομμύρια του εθνικού σκέλους του Προγράμματος Δημοσίων Επενδύσεων.
     Μάλιστα, η πρόβλεψη για τη χρηματοδότηση του Κοινοτικού Πλαισίου Στήριξης με 6,1 δισεκατομμύρια ευρώ υπολείπεται σημαντικά των ποσών που πρέπει να δαπανηθούν για να αποφευχθεί η απώλεια κοινοτικών πόρων.
     Είναι γνωστό ότι για να απορροφηθούν οι πόροι του Γ’ Κοινοτικού Πλαισίου Στήριξης για τα έτη 2006, 2007 και 2008 πρέπει να εγγραφούν αθροιστικά στο Πρόγραμμα Δημοσίων Επενδύσεων τουλάχιστον 24.000.000.000 ευρώ. Στην πράξη ο προϋπολογισμός του 2006 ισοδυναμεί με ομολογία παραίτησης από την προσπάθεια αποφυγής απώλειας πόρων του Γ’ Κοινοτικού Πλαισίου Στήριξης.
     Η Κυβέρνηση θυσιάζει και πάλι τους κοινοτικούς πόρους που με αγώνες εξασφάλισε η χώρα. Αυτό δυστυχώς είναι το αποτέλεσμα των επιλογών της: αδιαφορία και έλλειψη συντονισμού του Γ΄ Κοινοτικού Πλαισίου Στήριξης, πρωτοφανείς καθυστερήσεις, εκτεταμένες αλλαγές στη Δημόσια Διοίκηση, πειραματισμοί με τη νομοθεσία δημοσίων έργων, πάγωμα για μεγάλο διάστημα του αναπτυξιακού νόμου. Αν στα αίτια αυτά προσθέσουμε και το ψαλίδισμα στην καταβολή της εθνικής συμμετοχής που επέλεξε για να κλείσει τις μαύρες τρύπες της αποτυχημένης δημοσιονομικής της πολιτικής, έχουμε ολοκληρωμένα πλέον την εικόνα για το πού οδηγεί και στο θέμα αυτό η Κυβέρνηση τον τόπο.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Ανδρέας Μακρυπίδης έχει το λόγο.
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
     Η Κυβέρνηση της Νέας Δημοκρατίας κλήθηκε να διαχειριστεί στην πιο κρίσιμη φάση, στην πιο κρίσιμη καμπή –πέραν των άλλων- και το Γ΄ Κοινοτικό Πλαίσιο Στήριξης, το Γ΄ Κοινοτικό Πλαίσιο Στήριξης αρκετών δισεκατομμυρίων ευρώ και όπως και σε μια άλλη σειρά τομέων της οικονομικής πολιτικής έτσι και στον τομέα αυτό απέτυχε παταγωδώς. 
     Η Κυβέρνηση της Νέας Δημοκρατίας με τις πολιτικές επιλογές της για δήθεν διαφάνεια στην ανάθεση των δημοσίων έργων και την κατάργηση του μαθηματικού τύπου, με την καθυστέρηση για ένα περίπου χρόνο ψήφισης του αναπτυξιακού νόμου -δηλαδή για ένα χρόνο περίπου δεν υπήρχε νόμος, δεν υπήρχε θεσμικό πλαίσιο με αναπτυξιακά κίνητρα για τη χώρα- τι πέτυχε; 
     Πέτυχε να καθηλώσει την αναπτυξιακή προσπάθεια της χώρας για έναν και πλέον πολύτιμο αλλά και κρίσιμο χρόνο, χρονική περίοδο δε κατάλληλη, τη στιγμή που ήταν έτοιμο για απογείωση το Γ΄ Κοινοτικό Πλαίσιο Στήριξης και για τη χρηματοδότηση και για την απορρόφηση των αναγκαίων πιστώσεων. Δυστυχώς η  Κυβέρνηση της Νέας Δημοκρατίας το φρενάρισε, το καθήλωσε με σοβαρό κίνδυνο απώλειες μεγάλων κοινοτικών κονδυλίων.
     Αναφορικά με τον προϋπολογισμό του 2006 σχετικά με το Πρόγραμμα Δημοσίων Επενδύσεων που κατέθεσε η Νέα Δημοκρατία και μέσα από εκεί καταδεικνύεται τόσο για το 2005 όσο και για το 2006 ο αντιαναπτυξιακός χαρακτήρας της πολιτικής της Νέας Δημοκρατίας. 
     Τι είχε πει ο κ. Καραμανλής; Είχε δεσμευθεί προεκλογικά ότι για την επίτευξη υψηλών στόχων ρυθμού ανάπτυξης που θα υπερβαίνουν το 5%, θα έχει επιστέγασμα η πολιτική του. Στο πρόγραμμα της Νέας Δημοκρατίας βλέπουμε ότι η ενίσχυση του Προγράμματος Δημοσίων Επενδύσεων θα είναι πρώτο μέλημα σε βάρος των καταναλωτικών δαπανών. 
     Τι διαπιστώνουμε μέσα από τους προϋπολογισμούς της Νέας Δημοκρατίας; Οι προϋπολογισμοί της Νέας Δημοκρατίας έχουν πλήρως ακυρώσει αυτές τις δεσμεύσεις με πρώτο θύμα την ανάπτυξη της περιφέρειας. Και ερωτώ, κύριε Υπουργέ και κύριοι της Κυβέρνησης της Νέας Δημοκρατίας: Γιατί τιμωρείτε την περιφέρεια; Γιατί την οδηγείτε σε μαρασμό, σε υπανάπτυξη; Για να αποδειχθεί για μια ακόμα φορά η μεγάλη διάσταση προεκλογικών σας λόγων και μετεκλογικών σας έργων.
     Η περικοπή του Προγράμματος Δημοσίων Επενδύσεων στον προϋπολογισμό του 2006 αποδεικνύεται ακόμα μεγαλύτερη απ΄ αυτή που ψηφίστηκε στον προϋπολογισμό του 2005, δηλαδή, το Πρόγραμμα Δημοσίων Επενδύσεων του 2005 διαμορφώνεται τελικά σε 7,7 δισεκατομμύρια ευρώ, έναντι 8,05 δισεκατομμυρίων ευρώ που ήταν στην πρόβλεψη και έναντι 9,5 δισεκατομμυρίων ευρώ του 2004. Δηλαδή έχουμε μια μείωση πλέον του 19% σε σχέση με πέρυσι, κύριε Υπουργέ.
     Το Πρόγραμμα Δημοσίων Επενδύσεων καθηλώνεται πάλι για το 2006 σε ποσοστό 4,3%, δηλαδή, έχουμε για δεύτερη συνεχή χρονιά ποσοστά όπως ήταν πριν από μια δεκαετία, πριν από το 1997. 
     Έτσι θα πετύχουμε την περιβόητη περιφερειακή ανάπτυξη; Έτσι θα προχωρήσουμε στους ρυθμούς ανάπτυξης που είχατε δεσμευθεί, κύριε Υπουργέ; Η πρόβλεψη για χρηματοδότηση του Γ’ Κοινοτικού Πλαισίου Στήριξης είναι ανεπαρκής, δεδομένου ότι το ποσό αυτό υπολείπεται σημαντικά αυτού που πρέπει να δαπανηθεί για την αποφυγή απώλειας κοινοτικών πόρων.
     Ειπώθηκε προηγουμένως και από τον εισηγητή του ΠΑ.ΣΟ.Κ. και από τον προηγούμενο ομιλητή, ότι πρέπει τα επόμενα τρία χρόνια 2006, 2007 και 2008 να υπάρξει εγγραφή 24.000.000.000 ευρώ για να μην έχουμε απώλειες από το Γ’ Κοινοτικό Πλαίσιο Στήριξης.
     Και σας ερωτώ σήμερα και έχετε την ευκαιρία να δεσμευθείτε και σε μας και στον ελληνικό λαό: Θα μπορέσετε τα επόμενα τρία χρόνια να δεσμεύσετε το συγκεκριμένο ποσό από το Πρόγραμμα Δημοσίων Επενδύσεων για να μην έχουμε απώλεια πόρων από το Γ’ Κοινοτικό Πλαίσιο Στήριξης; 
     Στην πράξη ο προϋπολογισμός του 2006 ισοδυναμεί –τουλάχιστον αυτό εμείς διαβλέπουμε μέσα από τα κείμενά του- με ομολογία παραίτησης από την προσπάθεια αποφυγής απώλειας του Γ’ Κοινοτικού Πλαισίου Στήριξης. Η Κυβέρνηση, κύριε Υπουργέ, θυσιάζει τους πολύτιμους κοινοτικούς πόρους από απειρία, από ανικανότητα, από έλλειψη αναπτυξιακής πολιτικής. Θυσιάζει πόρους που με αγώνες, προσπάθειες, προγραμματισμό, κύρος και αξιοπιστία η προηγούμενη κυβέρνηση του ΠΑ.ΣΟ.Κ. εξασφάλισε για τη χώρα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Από τα στοιχεία του Υπουργείου Οικονομίας από το 2001 που ξεκίνησαν τα έργα του Γ’ Κοινοτικού Πλαισίου Στήριξης, υπήρξε συνεχής αύξηση απορροφήσεων κατ’ έτος. Το 2002 η αύξηση ήταν 36,4% σε σχέση με το 2001. Το 2003 η αύξηση ήταν 40,2% σε σχέση με το 2002. 
     Όμως τι παρατηρούμε τον πρώτο χρόνο διακυβέρνησης της χώρας από τη Νέα Δημοκρατία: Το 2004 ο ρυθμός ανακόπηκε και είχαμε μείωση 4,2% σε σχέση με το 2003. Το πρώτο εξάμηνο του 2005 είχαμε πτωτική πορεία, μείον 25% σε σχέση με το πρώτο εξάμηνο του 2004. 
     Επίσης ανησυχητική είναι η πορεία των συμβάσεων. Με βάση επίσημα στοιχεία στα μέσα του 2005 βρισκόμαστε στο 51% του συνολικού προϋπολογισμού του Γ’ Κοινοτικού Πλαισίου Στήριξης. Η προθεσμία για την υπογραφή του συνόλου των συμβάσεων είναι μέχρι το τέλος του 2006 και όχι το 2008, όπως ισχύει για τις δαπάνες. 
     Πώς θα υπογραφεί, κύριε Υπουργέ, το υπόλοιπο 49% των συμβάσεων μέσα σε ενάμιση χρόνο; Έχετε τέτοιες δυνατότητες και μέχρι σήμερα, δυο χρόνια, δεν μας έχετε εκδηλώσει μέσα από την ασκούμενη οικονομική πολιτική, μέσα από τους προϋπολογισμούς και μέσα από τον προγραμματισμό πορείας του προγράμματος δημοσίων επενδύσεων; 
     Η Ελλάδα κινδυνεύει να χάσει μαζικά πόρους στο τέλος του 2006 όχι μόνο λόγω χαμηλής απορρόφησης, αλλά και διότι δεν θα έχει προλάβει να υπογράψει τις σχετικές συμβάσεις. 
     Το Υπουργείο Οικονομίας κατηγορεί τα άλλα Υπουργεία και κυρίως το Υ.ΠΕ.ΧΩ.Δ.Ε. ότι δεν προχωρούν τα έργα και οι απορροφήσεις. Αντίθετα τι διαπιστώνουμε; Ο κ. Σουφλιάς, ο Υπουργός ΠΕ.ΧΩ.Δ.Ε. κατηγορεί τον Υπουργό Οικονομίας ότι δεν εγκρίνει πιστώσεις του Προγράμματος Δημοσίων Επενδύσεων που το πρώτο εξάμηνο του 2005 σε σχέση με πέρσι είναι μειωμένες κατά 40% έναντι ετήσιου στόχου 15%. 
     Έχουμε συγκεκριμένα παραδείγματα να σας αναφέρουμε, κύριε Υπουργέ. Θα έχετε την ευκαιρία να μας απαντήσετε σήμερα. 
     Σας ερωτώ: Πού βρίσκεται η πορεία των έργων για την Ιόνια Οδό; Ποια είναι η πορεία της παράκαμψης του Αγρινίου, όταν από τον Ιούνιο του 2003 έχει εγκριθεί και έχει δεσμευθεί το συγκεκριμένο ποσό, 32.000.000.000 δραχμές τότε; Δυο χρόνια τι έχετε κάνει; Γιατί ανακοίνωσε η Κυβέρνησή σας το σταμάτημα του έργου του φράγματος των Αχυρών στην Αιτωλοακαρνανία; Ποια είναι η πορεία παράκαμψης της Αμφιλοχίας για την ολοκλήρωση της Ιονίας οδού, Αντιρρίου – Ιωαννίνων; Και για μια σειρά άλλα έργα έχουν παγώσει, αποτέλεσμα αυτής της αντιαναπτυξιακής πολιτικής ...
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. Κρατώ και το χρόνο της δευτερολογίας σας. 
     ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε. 
     Ο κ. Αλογοσκούφης συγκρατεί το Πρόγραμμα Δημοσίων Επενδύσεων για να μειώσει τα ελλείμματα, που ο ίδιος δημιούργησε μέσα από την ακολουθούμενη δική του οικονομική πολιτική, για εικοσιένα μήνες. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Έλλειψη οικονομικής πολιτικής. 
     ΑΝΔΡΕΑΣ ΜΑΚΡΥΠΙΔΗΣ: Όμως, μειώνονται και οι εισροές από την Ευρωπαϊκή Ένωση και αυξάνονται τα ελλείμματα. Δηλαδή, «μπρος γκρεμός και πίσω ρέμα» είναι η οικονομική σας πολιτική.
     Κύριε Υπουργέ, η απραξία, η έλλειψη συντονισμού, η άγνοια, η διαπραγματευτική ανικανότητα της Κυβέρνησης της Νέας Δημοκρατίας οδηγεί το Γ΄ Κοινοτικό Πλαίσιο Στήριξης σε σοβαρούς κινδύνους και σε απώλεια μεγάλων κονδυλίων, κάτι για το οποίο δεν έχετε το δικαίωμα γιατί κάποιοι άλλοι τα διεκδίκησαν από την Ευρωπαϊκή Ένωση. 
     Εδώ, επιβεβαιώνεται ότι άλλοι μπορούν, γιατί έχουν πρόγραμμα και σχέδιο και κτίζουν και άλλοι έχουν έρθει για να γκρεμίσουν.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, καλύψατε το χρόνο και της δευτερολογίας σας. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, πενήντα μαθητές και μαθήτριες και τρεις συνοδοί καθηγητές του 1ου Γυμνασίου Αιγάλεω. 
     Η Βουλή τους καλωσορίζει και τους ευχόμαστε καλές σπουδές.
     (Χειροκροτήματα από όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση Κοινοβουλευτικού ελέγχου που σημαίνει ότι εδώ βρίσκονται οι Βουλευτές της Αντιπολίτευσης που σήμερα ελέγχουν την Κυβέρνηση για πράξεις και παραλείψεις και ο αρμόδιος Υπουργός για να απαντήσει.
     Κύριε Χριστοδουλάκη, έχετε το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε.
     Κυρίες και κύριοι συνάδελφοι, η σημερινή ερώτηση που συζητούμε πιστεύω ότι πρώτα απ’ όλα θα αποτελέσει για τη Νέα Δημοκρατία μία ευκαιρία αυτοκριτικής και επίγνωσης. 
     Εμείς, σαν υπεύθυνη πολιτική παράταξη, φέρνουμε τα θέματα του Κοινοτικού Πλαισίου Στήριξης, τα οποία επηρεάζουν καθοριστικά την ανάπτυξη της χώρας, στο Εθνικό Κοινοβούλιο να τα συζητήσουμε, να ακούσουμε, να προτείνουμε.
     Η Νέα Δημοκρατία, όταν ήταν στα έδρανα της Αντιπολίτευσης, βομβάρδιζε με ερωτήσεις την Ευρωπαϊκή Επιτροπή και τα ευρωπαϊκά όργανα μέσω του Ευρωκοινοβουλίου, εκθέτοντας απερίγραπτα τη χώρα και φανατίζοντας εδώ την τότε αντιπολίτευση της Νέας Δημοκρατίας ότι δήθεν θα έχει απώλειες πόρων η Ελλάδα. Έδωσε έτσι τα καλύτερα επιχειρήματα στους αντιπάλους στις άλλες χώρες όταν γίνονταν σκληρές διαπραγματεύσεις, να υπενθυμίζουν διαρκώς ότι η Ελλάδα έχει προβλήματα στην απορρόφηση πόρων.
     Όμως, η πολιτική πολλές φορές δίνει μαθήματα και αυτοί οι οποίοι φανάτιζαν με τις ερωτήσεις το αντιπολιτευτικό μένος της Νέας Δημοκρατίας, αυτοί είναι και η παράταξη της Νέας Δημοκρατίας, οι οποίοι θα κριθούν για σημαντικές απώλειες πόρων εξαιτίας της δικής τους ανευθυνότητας, ανεπάρκειας και αστοχίας. 
     Κύριε Υπουργέ, σήμερα είναι μία τελευταία ευκαιρία πρώτα απ’ όλα να τοποθετηθείτε δημόσια και να αναγνωρίσετε το εσφαλμένο των πολιτικών σας χειρισμών, όταν ήσασταν αντιπολίτευση, μ’ αυτή την ολέθρια τακτική διασυρμού της χώρας που ακολουθήσατε στο Ευρωκοινοβούλιο. Σας θυμίζω ότι εσείς δεκάδες ερωτήσεις είχατε κάνει όταν η Ισπανία είναι ζήτημα αν είχε κάνει μία ή δυο ερωτήσεις, η Πορτογαλία μία και καμία άλλη αντιπολίτευση δεν είχε κάνει εναντίον της δικής της χώρας ποτέ. 
     Μετά, να μπούμε σε μία σοβαρή συζήτηση για να μας εξηγήσετε πώς είναι δυνατόν να αποφύγουμε έναν αναπτυξιακό όλεθρο που μας παραμονεύει μέσα από τη δική σας αστοχία και έλλειψη σωστής πολιτικής. 
     Τα ερωτήματα είναι πολύ απλά. Εγώ θα σας πω δυο νούμερα μόνο. Μέχρι τώρα κάνατε συμβόλαια για τα έργα, τα οποία καλύπτουν μόνο 19.000.000.000 ευρώ από τα 38.000.000.000 ευρώ περίπου που πρέπει να απορροφήσει σταδιακά η χώρα. Θα πρέπει να έχει υπογράψει συμβόλαια τους επόμενους δώδεκα μήνες, διότι 31 Δεκεμβρίου 2006 κλείνει το παράθυρο και ό,τι υπέγραψες, υπέγραψες. Τα υπόλοιπα μπορεί να τα χάσεις.
     Αυτό τι σημαίνει πρακτικά; Σημαίνει ότι πρέπει να υπογράψετε συμβόλαια για 15.000.000.000 ευρώ σε δώδεκα μήνες. Για να σας το κάνω λιανά, επειδή είστε και άνθρωπος της πράξης, αυτό σημαίνει ότι πρέπει να υπογράφετε συμβόλαια 1,2 δισεκατομμύρια ευρώ το μήνα. 
     Θα τα καταφέρετε; Εγώ σας το εύχομαι αλλά, δυστυχώς, δεν το ελπίζω.
     Πώς θα τα καταφέρετε; Αφού επί ένα χρόνο μπορέσατε και αυξήσατε τα συμβόλαια μόλις κατά 8%, πώς τον επόμενο χρόνο θα τα αυξήσετε κατά 44%;
     Να θυμάστε κάτι, κύριε Υπουργέ. Οι χθεσινοί φανατισμένοι επικριτές και πολιτικοί εισαγγελείς δεν γίνονται εύκολα θαυματοποιοί σε τόσο σύντομο χρονικό διάστημα. Όλα αυτά τα οποία ζούμε σήμερα, το δράμα της απώλειας ανάπτυξης της χώρας που θα ζήσουμε σε δώδεκα μήνες από σήμερα, είναι ένα συνειδητό αποτέλεσμα συγκεκριμένων πολιτικών επιλογών και σκοπιμοτήτων που υιοθέτησε άκριτα, ανεύθυνα και άστοχα η Νέα Δημοκρατία. 
     Τέσσερις είναι αυτές και θα σας τις πω μία–μία, για να δείτε μήπως εσείς μπορείτε να επηρεάσετε την Κυβέρνησή σας να τις αλλάξει και να φύγει από τις παγίδες στις οποίες οδηγεί τη χώρα.
     Πρώτα απ΄ όλα ήταν η μεγάλη παγίδα απαξίωσης του έργου του ΠΑ.ΣΟ.Κ.. Μανία σας είχε πιάσει, όχι να συνεισφέρετε με προτάσεις, αλλά να λέτε παντού και να καταγγέλλετε ότι θα έχουμε απώλειες πόρων. Και φθάσατε στο σημείο, κύριε Υπουργέ, να πάρετε πίσω τη συμφωνία για ελέγχους έργων που είχε πετύχει έπειτα από σκληρή διαπραγμάτευση η Κυβέρνηση του ΠΑ.ΣΟ.Κ. στις αρχές του 2004 και να δεχθείτε τον επαχθή όρο, τον οποίο σας επέβαλε η Ευρωπαϊκή Επιτροπή για οριζόντια περικοπή 518.000.000 ευρώ, δίνοντας έτσι την εντύπωση ότι όλα τα έργα μπορεί να έχουν πρόβλημα. 
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Θα πάρω και το υπόλοιπο του χρόνου μου, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Εντάξει, κύριε συνάδελφε.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ.
     Το τραγικό είναι ότι αυτήν την επαχθή διαπραγμάτευση που εσείς δεχθήκατε για την Ευρωπαϊκή Επιτροπή, την έκανε ο ίδιος ο Γενικός Γραμματέας που εσείς ορίσατε, ενώ ως στέλεχος τότε της Ευρωπαϊκής Επιτροπής θα έπρεπε να είχε δεχθεί τη διεξαγωγή των ελέγχων. Αν αυτό δεν λέγεται αλλοπρόσαλλη πολιτική, βρείτε εσείς έναν καλύτερο όρο που να τον αποδίδει καλύτερα.
     Η δεύτερη στρατηγική -της οποίας τώρα βλέπουμε τα αποτελέσματα- είναι η αποδόμηση της Δημόσιας Διοίκησης, την οποία κάνατε όπου βρεθήκατε, με αποτέλεσμα πρώτα απ’ όλα να αναστατώσετε, να απαξιώσετε και να απομακρύνετε πολλά ικανά στελέχη, τα οποία έφυγαν και δεν μπορούσαν πια να συνεισφέρουν στην προετοιμασία των έργων, στην επαναξιολόγηση πολλών έργων, τα οποία δήθεν τα είχαν ετοιμάσει οι «άθλιοι πασόκοι» και εσείς θα βρίσκατε εκεί τα φοβερά σκάνδαλα. Τώρα τα επαναφέρετε ένα–ένα, γιατί ανακαλύψατε και εσείς με τα δικά σας συστήματα αξιολόγησης ότι ήταν ό,τι καλύτερο δυνατόν μπορούσε να γίνει τότε. Ήταν φυσικά και η εξάμηνη τουλάχιστον αδράνεια, την οποία επέδειξαν οι Γενικές Γραμματείες Περιφερειών, διότι μπήκαν σε άγνωστα αντικείμενα. Μέχρι να πιστέψουν ότι είχε γίνει σπουδαίο έργο την προηγούμενη περίοδο έχασαν πολύτιμο χρόνο.
     Η τρίτη στρατηγική, την οποία συνειδητά ακολουθήσατε είναι το πάγωμα θεσμοθετημένων αναπτυξιακών διαδικασιών, τις οποίες, επειδή δεν σας βόλευαν πολιτικά, έπρεπε να τις ακυρώσετε, να τις υπονομεύσετε και δήθεν να φέρετε εσείς νεωτεριστικές πολιτικές. Πρώτο παράδειγμα είναι η ετήσια αναστολή του επενδυτικού νόμου, η οποία στέρησε τη χώρα και ιδίως την περιφέρεια από πολλές επενδυτικές πρωτοβουλίες του ιδιωτικού τομέα. Δεύτερον, η καθυστέρηση των συγχρηματοδοτούμενων έργων, διότι δεν σας έκανε ο νόμος του ΠΑ.ΣΟ.Κ. τον οποίο είχαμε καταθέσει στις αρχές του 2004, αλλά θέλατε εσείς να φτιάξατε το δικό σας «τρομερό» νόμο, ο οποίος πολλούς μήνες μετά την ψήφισή του δεν έχει καν προετοιμάσει τις εγκυκλίους εφαρμογής, πολύ δε περισσότερο ένα αποτελεσματικό πλαίσιο για το πώς θα υλοποιηθεί. Το τρίτο και μεγάλο πισωγύρισμα ήταν η αλλαγή της διαδικασίας ανάθεσης των δημοσίων έργων, η οποία σας οδηγεί σε πολλαπλάσια προβλήματα από ορισμένα ενδεχομένως ζητήματα, τα οποία έπρεπε να επανεξεταστούν.
     Η τέταρτη στρατηγική την οποία επιλέξατε και η  οποία σας παγίδεψε είναι η δυσφήμιση της χώρας, την οποία κάνατε και μέσω της απογραφής και μέσω του «Βασικού Μετόχου» και μέσα απ΄ όλα αυτά τα σχήματα, τα οποία ανακαλύπτετε ως δήθεν μεταρρυθμίσεις, δηλαδή, να δίνετε σύνταξη στους σαραντάρηδες του ΟΤΕ και να πηγαίνετε στην Ευρωπαϊκή Ένωση  και να λέτε «εμείς κάνουμε μεταρρυθμιστικό πρόγραμμα». Και φυσικά είναι περιττό να σας πω, τι συναισθήματα προκαλείτε.
     Έχετε, λοιπόν, συντελέσει μ΄ αυτές τις τέσσερις πολιτικές σας επιλογές σε ένα κλίμα απαξίωσης της  χώρας στην Ευρωπαϊκή Ένωση, πράγμα το οποίο δίνει δικαιώματα σε άλλες διεκδικούσες χώρες να μιλούν για το σπάταλο Νότο και αντί να πιέζουμε μαζί όλες οι Ευρωπαϊκές χώρες συνοχής να αυξηθεί ο κοινοτικός προϋπολογισμός για να πάρουν Κοινοτικά Πλαίσια Στήριξης και οι χώρες της διεύρυνσης, ορισμένες πλούσιες χώρες να εγκαλούν τις χώρες του Ευρωπαϊκού Νότου, μεταξύ των οποίων κορυφαία τη χώρα μας, έτσι ώστε να αφαιρέσουν πόρους από εμάς, για να πάρει η Πολωνία, η Ουγγαρία, η Τσεχία, η Σλοβακία και οι άλλες χώρες της διεύρυνσης. Αυτό καταφέρατε.
     Πρέπει να ξέρετε, κύριε Υπουργέ, ότι με την τακτική σας δεν πλήξατε μόνο το ΠΑ.ΣΟ.Κ., αλλά πλήξατε τη χώρα -όχι μόνο τη δική μας, αλλά και τις χώρες της διεύρυνσης- διότι με την τακτική σας δώσατε δικαιώματα στην Ευρωπαϊκή Επιτροπή και στις πλούσιες δότριες χώρες να είναι αυστηρές και τσιγκούνικες στα προγράμματα οικονομικής ανάπτυξης και της Ανατολικής Ευρώπης. Η στέρηση ανάπτυξης που ενδεχομένως θα έχουν αυτές οι χώρες τα επόμενα χρόνια θα οφείλεται εν μέρει και στη δική σας μικροπολιτική, την οποία ακολουθήσατε εναντίον του ΠΑ.ΣΟ.Κ..
     Ποια είναι τα αποτελέσματα; Πρώτα απ’ όλα, έχετε δημιουργήσει μια εξαιρετικά δυσμενή εικόνα της χώρας σε όλη την Ευρωπαϊκή Ένωση για δήθεν ελλείμματα, για δήθεν κακοτεχνίες στα έργα και για απώλειες πόρων. Ωραία εικόνα για να διαπραγματευθείτε το Δ΄ Κοινοτικό Πλαίσιο Στήριξης, όπου εκεί θα ψάχνετε να βρείτε αυτά τα οποία ζητάτε! Θα σας πω ένα παράδειγμα. Πριν, επί ΠΑ.ΣΟ.Κ., τα στελέχη, που ασχολούνταν με το Κοινοτικό Πλαίσιο Στήριξης, ήταν περιζήτητα από τις χώρες της διεύρυνσης και πήγαιναν και έδιναν σεμινάρια, έτσι ώστε να μπορέσουν και αυτές οι χώρες να διεκδικήσουν πόρους αποτελεσματικά από την Ευρωπαϊκή Επιτροπή. Τώρα αποφεύγουν τις προσκλήσεις ελληνικών στελεχών, μήπως και δημιουργηθεί καμιά υποψία ότι και αυτές οι χώρες θα ακολουθήσουν την οδό της σπατάλης, των ελλειμμάτων και των κακοτεχνιών, τα οποία εσείς με τόσο ανεύθυνο τρόπο προκαλέσατε ως δήθεν ελληνική πραγματικότητα στην Ευρωπαϊκή Επιτροπή. 
     Το δεύτερο και βασικό στοιχείο, στο οποίο θέλω να αναφερθώ, είναι το τεράστιο πλήγμα το οποίο επιφέρετε στην ανάπτυξη της χώρας μας. Έχετε διακηρύξει το έτος 2005 ως έτος Ανταγωνιστικότητας και περικόπτετε 133.000.000 ευρώ από το «Πρόγραμμα Ανταγωνιστικότητας». Έχετε ανακηρύξει με μεγαλόστομες διακηρύξεις ως μεγάλο κοινωνικό στόχο την ψηφιακή σύγκλιση και κόβετε 140.000.000 ευρώ από το πρόγραμμα «Κοινωνία της Πληροφορίας». Μιλάτε για διασύνδεση των περιφερειών και κόβετε 350.000.000 ευρώ από το «Πρόγραμμα Σιδηροδρόμων». Μιλάτε για αποκατάσταση ανισοτήτων στην περιφέρεια και τους δίνετε μόνο 270.000.000 ευρώ αντί για 1.200 εκατομμύρια ευρώ που είχε δεσμεύσει το ΠΑ.ΣΟ.Κ. από το αποθεματικό του Κοινοτικού Πλαισίου Στήριξης για να πάνε στις περιφέρειες. Αυτή είναι η αδιέξοδη πολιτική σας. Αλλάξτε την όσο είναι καιρός, διότι μη νομίζετε ότι θα πλήξετε το ΠΑ.ΣΟ.Κ.. Μικρό το κακό, εάν πληγεί μόνο το ΠΑ.ΣΟ.Κ.. Πλήττεται κυρίως η ανάπτυξη της χώρας, ο εργαζόμενος, ο πολίτης και, πάνω απ΄ όλα, η νέα γενιά η οποία δεν έχει μέλλον με τη δική σας πολιτική.
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ανωμερίτης. 
     ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, επερωτούμε την Κυβέρνηση με ειλικρινείς διαθέσεις ελέγχου και όχι με στυγνή αντιπολιτευτική τακτική ή πρακτική κυρίως για δύο λόγους: Πρώτον, γιατί αυτό το προγραμματικό πλαίσιο, το οποίο τρέχει, το έχουμε δημιουργήσει, έχουμε ξενυχτίσει, έχουμε παλέψει το 2000 για να το φέρουμε σ΄ αυτήν τη χώρα, και μάλιστα είναι το μεγαλύτερο Κοινοτικό Πλαίσιο. 
     Δεύτερον, το κάνουμε σε σχέση μ΄ αυτά που λέγατε πριν αναλάβετε την εξουσία, τη διακυβέρνηση, τα όσα λέγατε από το 2000 έως το 2004 και εσείς προσωπικά, κύριε Υφυπουργέ, με την άλλη σας ιδιότητα του Ευρωβουλευτή. Ήσασταν καλός Ευρωβουλευτής, αλλά τώρα δεν ξέρω τι θα κάνετε εδώ σ΄ αυτήν τη θέση και σ’ αυτήν την Κυβέρνηση. 
     Όπως συνήθως έλεγε στα Υπουργικά Συμβούλια ο κ. Χριστοδουλάκης, το Κοινοτικό Πλαίσιο Στήριξης δεν είναι απλώς ένα ταμείο πόρων, αλλά είναι το εθνικό σύστημα ανάπτυξης. Μέσα από τους κοινοτικούς, μέσα από τους εθνικούς και τους ιδιωτικούς πόρους μπορέσαμε πραγματικά να δημιουργήσουμε συνθήκες ανάπτυξης γι’ αυτήν τη χώρα. Σήμερα παρατηρούμε μείωση του Προγράμματος Δημοσίων Επενδύσεων και ιδιαίτερα στους περιφερειακούς πόρους. Έχετε ευθύνες σαν Κυβέρνηση. Δημιουργήσατε μέσα από την άθλια και ψεύτικη απογραφή που κάνατε συνθήκες διόγκωσης των ελλειμμάτων και τώρα έρχεστε και θυσιάζετε τους πόρους για να μειώσετε τα ελλείμματα, αλλά θυσιάζετε ταυτόχρονα και την πορεία ανάπτυξης της χώρας. 
     Οι συνάδελφοί μου αναφέρθηκαν στα θέματα της καθυστέρησης της αλλαγής του νόμου για την παραγωγή των δημοσίων έργων, στην καθυστέρηση της ψήφισης του νέου αναπτυξιακού νόμου, στην απογοήτευση που δημιούργησαν οι οικονομικές συνθήκες του ιδιωτικού τομέα που τα βλέπει πλέον όλα μαύρα.
     Και φυσικά όλα αυτά μας έχουν οδηγήσει σε σημαντική απώλεια πόρων. Το λέω ειλικρινά. Με βάση την πορεία εκτέλεσης του προγράμματος τους τελευταίους μήνες, δεν μπορείτε να εκτελέσετε μέχρι τις 31 Δεκεμβρίου του 2006 αυτό το πρόγραμμα. 
     Όταν μέχρι το Σεπτέμβριο φέτος έχετε απορροφήσει 1,3 δισεκατομμύρια ευρώ, πώς θα απορροφήσετε τα υπόλοιπα 8 δισεκατομμύρια ευρώ μέσα στους επόμενους δώδεκα, δεκαπέντε μήνες; Και με δημιουργική λογιστική, όπως επιχειρήσατε να κάνετε με τα περιφερειακά προγράμματα, δεν αντιμετωπίζεται, κύριε Υπουργέ, το θέμα αυτό. Και ναι μεν, όπως είχε γράψει και η εφημερίδα «ΤΑ ΝΕΑ» προ καιρού, με την επινόηση Φώλια, δηλαδή, να περνάνε από τα κεντρικά προγράμματα στα επιχειρησιακά προγράμματα με σύντομες διαδικασίες, πόρους και προγράμματα, δεν οδηγούμε σε αύξηση της απορρόφησης. Είναι λογιστικά τερτίπια. 
     Εγώ θα ήθελα να μείνω -επειδή όπως είπα παλέψαμε για να πάρουμε κάποια χρήματα και επειδή για τη γεωργία, μια και δεν αναφέρθηκαν οι συνάδελφοί μου σ’ αυτόν τον τομέα, υπάρχει πρόβλημα- λίγο στο θέμα της γεωργίας. 
     Για τη γεωργία καταφέραμε μέσα από τα προγράμματα της «Ατζέντα 2000» για την ανάπτυξη της γεωργίας και την ανασυγκρότηση της υπαίθρου, να πάρουμε…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα μιλήσω οκτώ λεπτά, κύριε Πρόεδρε και δεν θα δευτερολογήσω.
     …11.000.000.000.000. δραχμές πόρους για τον αγροτικό μας χώρο.
     Εγώ δεν θα πω δικά μου λόγια. Επειδή παρακολουθώ τον τομέα, όπως συμβαίνει με τον καθένα από μας, όταν περνάμε από κάποιο χώρο, πήρα στα χέρια μου τις επισημάνσεις που έγιναν στην έβδομη συνεδρίαση της Επιτροπής Παρακολούθησης του Γ’ Κοινοτικού Πλαισίου Στήριξης της ΠΑ.Σ.Ε.Γ.Ε.Σ., η οποία είναι τριτοβάθμια συνεταιριστική οργάνωση του τόπου μας και με συνθετικό προεδρείο, που διαθέτει διευθύνσεις μελετών, ινστιτούτα, εκπαιδευτικά κέντρα και άρα έχει όλη εκείνη την υποδομή για να επισημαίνει σε σας μέσω του αρμοδίου Υπουργείου ορισμένα θέματα. 
     Διαπιστώνω, λοιπόν, πέντε πράγματα τα οποία θα πω. Λέει η ΠΑ.Σ.Ε.Γ.Ε.Σ. στην έκθεσή της, που σας την υπέβαλε: «Για μια ακόμη φορά διαπιστώνεται η αδυναμία προσαρμογής του προγράμματος στο περιβάλλον της αναθεωρημένης Κ.Α.Π.. Μέσω της γραπτής διαδικασίας που έγινε στα τέλη Ιουλίου του 2004, αλλά και στην προηγούμενη επιτροπή, όσα σας είπαμε αγνοήθηκαν παντελώς».
     Σε άλλο σημείο: «Η ενσωμάτωση των νέων μέτρων στο πρόγραμμα, δεν αποτελεί την ενδεικνυόμενη προετοιμασία για εναρμόνιση με τις απαιτήσεις της νέας Κ.Α.Π. και για την ενίσχυση της ανταγωνιστικότητας της ελληνικής γεωργίας και παραγωγής. Όσα έχουν ειπωθεί για να περάσουμε από τη μία Κ.Α.Π. στην άλλη, δεν έχουν ληφθεί υπόψη. 
     Τρίτον, την ίδια στιγμή η έννοια της δικτύωσης εξακολουθεί να απουσιάζει παντελώς από το λεξιλόγιο του επιχειρησιακού προγράμματος και είναι καιρός να μπει τέλος στην απομόνωση του αγροτικού χώρου».
     Άλλο σημείο: «Η εφαρμογή των απαιτήσεων της πολλαπλής συμμόρφωσης από 1ης Ιανουαρίου του 2005 και η μεταπήδηση από την κλασική αγροτική δραστηριότητα σε ένα μοντέλο υπολειτουργικής γεωργίας, έχουν αλλάξει δραστικά το τοπίο. Παρ’ όλα αυτά, στον αγροτικό τομέα και για τους ανθρώπους που εργάζονται σ’ αυτόν, μοιάζει η Κυβέρνηση να κωφεύει, ζώντας σε ένα δικό της κόσμο, όσοι διαχειρίζονται το πρόγραμμα της αγροτικής ανάπτυξης και ανασυγκρότησης αποκομμένο από τις τρέχουσες εξελίξεις. Τι δείχνουν όλα αυτά, αν όχι ένα έλλειμμα οργάνωσης και διαχείρισης;»
     Άλλο σημείο: «Με στοιχεία της 15.6.2005 φαίνεται να έχουν αναληφθεί δεσμεύσεις που βρίσκονται σε φάση υλοποίησης που αντιστοιχούν στο 52% της δημόσιας δαπάνης του αναθεωρημένου χρηματοδοτικού σχήματος.
     Ταυτόχρονα η απορρόφηση ανέρχεται στο 29% της δημόσιας δαπάνης του αναθεωρημένου χρηματοδοτικού σχήματος». 
     Ξέρετε τι λέει η εμπειρία των προηγουμένων Κοινοτικών Πλαισίων Στήριξης; Ότι τα προγράμματα αγροτικής ανάπτυξης ήταν αυτά που όχι έφθαναν στο 100% της απορρόφησης, αλλά αν θυμάμαι καλά, είχαν φθάσει στο 114% της απορρόφησης στο Β’ Κοινοτικό Πλαίσιο Στήριξης και τώρα διαπιστώνουμε ότι δεν θα απορροφηθούν όλα αυτά τα οποία ήδη έχουμε γράψει.
     Θα ήθελα να αναφέρω επίσης ότι με τους παρόντες ρυθμούς η κάλυψη της τήρησης του κανόνα «ν+2» μέχρι το τέλος του 2005 είναι πλήρως αμφίβολο. Και πιστεύω ότι την ώρα που θα έπρεπε να συζητάμε τι θα κάνουμε στα πλαίσια της νέας Κ.Α.Π. για το Δ’ Κοινοτικό Πλαίσιο Στήριξης, εμείς βρισκόμαστε εδώ για να συζητάμε πώς θα απορροφήσουμε το Γ’ Κοινοτικό Πλαίσιο Στήριξης.
     (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Αυτά όλα, κύριε Υπουργέ, δεν δημιουργούν μέσα στη γενικότερη καθίζηση των αγροτικών εισοδημάτων, συνθήκες οι οποίες είναι ευοίωνες για το μέλλον του αγροτικού τομέα, της αγροτικής ανάπτυξης και της ανασυγκρότησης της υπαίθρου.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Περιβάλλοντος, Χωροταξίας και Δημοσίων Έργων:
     α) «Κύρωση των τροποποιήσεων που έγιναν στο Μόντρεαλ στις 15 -17 Σεπτεμβρίου 1997 και στο Πεκίνο στις 29 Νοεμβρίου – 3 Δεκεμβρίου 1999, του Πρωτοκόλλου του Μόντρεαλ του 1987, που κυρώθηκε με το ν. 1818/1988 (ΦΕΚ 253 Α’), σχετικά με τις ουσίες που καταστρέφουν τη στιβάδα του όζοντος».
     β) «Κύρωση της Σύμβασης για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση στη δικαιοσύνη για περιβαλλοντικά θέματα».
     Ο κύριος Υπουργός έχει το λόγο για είκοσι πέντε λεπτά.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
     Κυρίες και κύριοι συνάδελφοι, μπορεί να ακουστεί παράδοξο, αλλά προσωπικά θέλω να σας ευχαριστήσω για την επερώτηση που καταθέσατε. Δεν το λέω αυτό ούτε για λόγους πολιτικής αβροφροσύνης ούτε γιατί θέτουν ζητήματα και ερωτήματα που με τον έναν ή τον άλλο τρόπο έχουν απαντηθεί σ’ αυτή την Αίθουσα και συνεπώς θα ήταν πολύ εύκολο να επαναλάβω τις τότε απαντήσεις μου. Το λέω όμως γιατί αυτό αποτελεί μια καλή αφορμή να κουβεντιάσουμε πολιτικά, να δούμε πού είμαστε, πού θέλουμε να πάμε και ποια μέσα έχουμε στη διάθεσή μας για να το πετύχουμε αυτό. Αυτή είναι η ουσία της πολιτικής, να ερμηνεύει σωστά την πραγματικότητα και να την αλλάζει προς όφελος τόσο των πολιτών όσο και της κοινωνίας, με στρατηγικό όραμα και υπεύθυνες δράσεις.
     Αναρωτιέμαι, πραγματικά, αν άλλη μια άγονη αντιπαράθεση αριθμών θα είχε, ουσιαστικό, ενδιαφέρον για τους πολίτες, αν θα βοηθούσε να κατανοήσουν οι πολίτες καλύτερα το σημερινό οικονομικό περιβάλλον και τις μεγάλες προκλήσεις, στις οποίες καλούμαστε όλοι μας να ανταποκριθούμε. Ειλικρινά πιστεύω ότι ελάχιστα θα βοηθούσε και μόνο θα τροφοδοτούσε σύγχυση.
     Πρέπει να μας προβληματίσει όλες και όλους σ’ αυτήν την Αίθουσα το γεγονός ότι πολλές φορές μιλάμε χωρίς οι πολίτες να μπορούν ή ακόμη και χωρίς να θέλουν μερικές φορές να μας παρακολουθήσουν. Μικρότητες, υπερβολές, σκοπιμότητες, ωραιοποιήσεις, μισές αλήθειες απαξιώνουν και την πολιτική και τους πολιτικούς συχνά στη συνείδηση των πολιτών.
     Κυρίες και κύριοι, κάνω αυτήν την εισαγωγή γιατί το Γ’ Κοινοτικό Πλαίσιο Στήριξης που είναι πραγματικά ένα πολύτιμο εργαλείο για την επίτευξη ενός μεγάλου στόχου. Και αυτός δεν είναι άλλος από τη σύγκλιση με τις αναπτυγμένες οικονομίες της Ευρωπαϊκής Ένωσης. Στην πραγματικότητα διαμορφώνει κάθε πτυχή της καθημερινής ζωής των πολιτών, ενώ, ταυτόχρονα, δημιουργεί και τους όρους και τις προϋποθέσεις για την προσαρμογή της χώρας  μας σε μια νέα εποχή.
     Παρά την προφανή σημασία του Γ’ Κοινοτικού Πλαισίου Στήριξης για το παρόν και το μέλλον του τόπου, δεν αναπτύχθηκε μέχρι σήμερα ένας συστηματικός και υπεύθυνος διάλογος που να βασίζεται σε αντικειμενικά δεδομένα και επιστημονική τεκμηρίωση, ένας διάλογος που θα βοηθούσε να γίνει κτήμα όλης της κοινωνίας η σπουδαιότητα των δράσεων του Κοινοτικού Πλαισίου Στήριξης και θα υπηρετούσε το δικαίωμα των πολιτών να γνωρίζουν, όπως άλλωστε προβλέπεται και από όλους τους σχετικούς εθνικούς και κοινοτικούς κανονισμούς. 
     Το ζητούμενο, λοιπόν, δεν είναι να κάνουμε μία άλλη συζήτηση από την οποία δεν θα προκύψει κανένα όφελος και απλά θα σηκωθούμε να φύγουμε ήσυχοι για το Σαββατοκύριακο με ενισχυμένη την κομματική μας αυταρέσκεια. Το ζητούμενο δεν είναι να αντιπαρατεθούμε για μια μονάδα απορρόφησης παραπάνω ή παρακάτω. Το ζητούμενο δεν είναι να περιγράψω για άλλη μία φορά την κατάσταση που παραλάβαμε και τι βρήκαμε κρυμμένο κάτω από το χαλί όταν τα παραλάβαμε. Ένα ζήτημα, όμως, που θα πρέπει να μας προβληματίζει και μάλιστα σοβαρά, είναι το γεγονός ότι χώρες μικρές πληθυσμιακά ακόμα και σε σύγκριση με την Ελλάδα έχουν άριστες οικονομικές επιδόσεις. Και αυτό σημαίνει υψηλό επίπεδο ατομικών εισοδημάτων, κοινωνική ευημερία, διεθνή ανταγωνιστικότητα. 
     Παρακολουθούμε χώρες όπως η Φινλανδία –για να μην αναφερθώ στο γνωστό παράδειγμα της Ιρλανδίας- που τη θαυμάζουμε και καταλήγουμε λέγοντας «άλλα τα μάτια του λαγού και άλλα της κουκουβάγιας». Το θέμα, όμως, είναι το γιατί. Και εδώ είναι η ουσία του προβληματισμού που θα πρέπει να αναπτυχθεί. Γιατί υπάρχουν στοιχεία πίσω από τα οποία αποδεικνύεται έστω και έμμεσα αυτό το «γιατί». Μένω στο παράδειγμα της Φινλανδίας και σας λέγω ότι στο σύνολο του πληθυσμού από είκοσι πέντε έως εξήντα πέντε  ετών το 73% έχει τελειώσει το λύκειο. Το αντίστοιχο στην Ελλάδα είναι 50%. Το 32% έχει πτυχίο πρωτοβάθμιας εκπαίδευσης, ενώ στην Ελλάδα το 18%. Το 25% αναβαθμίζει τις γνώσεις μέσα από προγράμματα διά βίου εκπαίδευσης και στην Ελλάδα το 4%. Στο σύνολο των νοικοκυριών της Φινλανδίας το 51% χρησιμοποιεί το διαδίκτυο και εμείς το 17%.
     Δεν είναι, λοιπόν, καθόλου παράξενο ότι σε αυτό το περιβάλλον οι φινλανδικές επιχειρήσεις πρωταγωνιστούν στην οικονομία της γνώσης και απορροφούν το σύνολο σχεδόν των νέων πτυχιούχων της χώρας. Η όποια σύγκριση με την πραγματικότητα στην Ελλάδα δεν μπορεί παρά μελαγχολία να προκαλέσει. Και μόνο το γεγονός ότι στην Ελλάδα η ανεργία των νέων πτυχιούχων είναι υψηλότερη από την ανεργία των ανειδίκευτων νέων λέει πάρα πολλά για το αναπτυξιακό πρότυπο που όλα αυτά τα χρόνια ακολουθήσαμε. 
     Εδώ, λοιπόν, πρέπει να εστιάσουμε την προσοχή μας και τον προβληματισμό μας, προκειμένου να αναπτύξουμε εκείνες τις πολιτικές που θα υποστηρίζουν την οικονομία της γνώσης και όχι την οικονομία της ημιμάθειας, την οικονομία της καινοτομίας και όχι την οικονομία των αυτοσχεδιασμών και του εμπειρισμού, την οικονομία της έρευνας και όχι την οικονομία της παρέας, την οικονομία της άμιλλας και όχι την οικονομία του φθόνου.
     Για όλα αυτά πρέπει να μιλήσουμε και οφείλουμε να καταθέσουμε όλοι μας ιδέες και προτάσεις, να υπερβούμε αδυναμίες και να διορθώσουμε αστοχίες. Και  να το κάνουμε με τρόπο συγκροτημένο και υπεύθυνο για να βρούμε λύσεις. Για όλα αυτά αγωνιά η κοινωνία, για όλα αυτά αγωνιούν οι νέοι μας, οι εργαζόμενοι, οι επιχειρήσεις. Σε αυτές τις αγωνίες δεν μπορούμε να απαντούμε, ούτε με ευχολόγια, ούτε με κομματικές αντιπαραθέσεις, ούτε με ρητορικά πυροτεχνήματα.
     Κυρίες και κύριοι συνάδελφοι, για να προλάβω τυχόν κακόβουλες αιτιάσεις ότι με αυτές τις επισημάνσεις επιχειρώ να αποφύγω τα ερωτήματα των συναδέλφων του ΠΑ.ΣΟ.Κ., θέλω να σας διαβεβαιώσω ότι είναι μακράν εμού αυτή  η πρόθεση. Θεώρησα, όμως, χρέος μου αυτές τις επισημάνσεις να τις αναπτύξω γιατί πολλές φορές παρασυρόμαστε στο να βλέπουμε το δένδρο και να χάνουμε το δάσος. Χάνουμε τη μεγάλη εικόνα που αφορά το μέλλον του τόπου, το μέλλον των επόμενων γενιών. Και η πιο βασική προϋπόθεση για ένα καλύτερο αύριο είναι η καθαρή, η έντιμη, η αποτελεσματική πολιτική βούληση. Με τέτοια βούληση χειριζόμαστε το Γ’ Κ.Π.Σ., με τέτοια βούληση βρίσκομαι, κύριοι συνάδελφοι, σε αυτό το Βήμα για να δώσω και όλες τις απαντήσεις που μου ζητάτε.
     Κάνατε λόγο για υστέρηση και επαπειλούμενη απώλεια πόρων. Αναλύοντας τα ιστορικά στοιχεία υλοποίησης του Κοινοτικού Πλαισίου Στήριξης παρατηρείται μια συσσώρευση της πραγματοποιηθείσης δαπάνης το τελευταίο τρίμηνο με ιδιαίτερη έμφαση το μήνα Δεκέμβριο.
     Σύμφωνα με τα στοιχεία αυτά, ποσοστό περίπου 60% των ετησίων απορροφήσεων επιτυγχάνεται τους μήνες Νοέμβριο και Δεκέμβριο κάθε χρονιάς.
     Με βάση τα μέχρι σήμερα δεδομένα οι συνολικές ετήσιες απορροφήσεις του Κοινοτικού Πλαισίου Στήριξης θα ανέλθουν στα 4.000.000.000 δημόσιας δαπάνης. Οι παρεμβάσεις επιτάχυνσης, που έχουν μπει σε εφαρμογή, δημιουργούν μετατόπιση της πραγματοποιηθείσας δαπάνης στο τελευταίο δίμηνο του έτους με ιδιαίτερη έμφαση στον τελευταίο μήνα. Ενέργειες, όπως δραστηριοποίηση ομάδων κρούσης για την ωρίμανση των έργων, προκηρύξεων, μελετών, αποδίδουν τους καρπούς τους τελευταίους μήνες κάθε χρονιάς. Λαμβανομένου υπ’ όψιν  του 31.12.2004, οι σωρευτικές απορροφήσεις του Κοινοτικού Πλαισίου Στήριξης ήταν 10,2 δισεκατομμύρια ευρώ, εκτιμάται ότι την αντίστοιχη ημερομηνία του 2005 οι σωρευτικές απορροφήσεις του Κοινοτικού Πλαισίου Στήριξης θα υπερβαίνουν τα 14.000.000.000  ευρώ, όταν οι απαιτήσεις για την κάλυψη του (ν + 2) είναι στα 13,4 δισεκατομμύρια ευρώ.
     Συνολικότερα τώρα: Στη διαδρομή για το 2008, χρονιά στην οποία τερματίζεται όπως όλοι ξέρουμε η τρίτη προγραμματική περίοδος, το πρώτο ορόσημο στο οποίο  κατ’ αρχήν καλούμαστε να είμαστε συνεπείς σε στόχους είναι αυτό της 31ης Δεκεμβρίου 2006, όπου θα πρέπει να έχει ενταχθεί το 100% των έργων στα επιχειρησιακά προγράμματα. Είναι στόχος σχετικά εύκολα προσιτός, αν αναλογιστεί κανείς ότι σήμερα βρισκόμαστε περίπου στο 80%. Ο δεύτερος και δυσκολότερος στόχος είναι τα επιχειρησιακά προγράμματα να κλείσουν στο τέλος του 2008 με ελαχιστοποιημένες τις απώλειες κοινοτικών πόρων. Σίγουρα υπάρχουν επιχειρησιακά προγράμματα που έχουν μια παραπάνω δυσκολία στο να υλοποιήσουν αυτόν το στόχο. Η αναθεώρηση του 2005 κατευθύνει πόρους απ’ αυτά τα συγκεκριμένα επιχειρησιακά προγράμματα σε άλλα με μεγαλύτερη ευχέρεια στην επίτευξη των προγραμματικών τους στόχων. Το γεγονός πάντως ότι όλα τα επιχειρησιακά προγράμματα οφείλουν να διπλασιάσουν κατ΄ ελάχιστο τις επιδόσεις τους, για να το πετύχουν μια σειρά στρατηγικών κατευθύνσεων έχει ήδη ξεκινήσει να εφαρμόζεται. Θα επαναλάβω, λοιπόν, πως έχουν γνώση οι φύλακες.
     Για τις αιτήσεις εξαίρεσης, που αναφέρθηκε: Πρέπει να σας πω ότι πρόκειται για μία διαδικασία που η ίδια η επιτροπή προέβλεψε στα κανονιστικά της κείμενα, προκειμένου να αντιμετωπιστούν όλα τα κράτη-μέλη που υλοποιούν κοινοτικά προγράμματα με καθημερινές διοικητικές και δικαστικές εμπλοκές, οι οποίες προκαλούν καθυστέρηση στην εξέλιξή τους. Την ερμηνεία, μάλιστα, του συγκεκριμένου άρθρου του Κανονισμού, καθώς και τις κατευθυντήριες οδηγίες για την εφαρμογή του, συνέθεσε και συνυπέγραψε μια μικρή ομάδα επιτρόπων τότε, μεταξύ των οποίων ήταν και η τότε Ελληνίδα Επίτροπος και σημερινή συνάδελφός μας, η  κ. Διαμαντοπούλου. 
     Το Υπουργείο Οικονομίας, αξιοποιώντας το συγκεκριμένο άρθρο που υπάρχει και προκειμένου να μην χάσει κοινοτικούς πόρους από τις συσσωρευμένες καθυστερήσεις του παρελθόντος, σχεδίασε τη διαδικασία προετοιμασίας και υποβολής αιτημάτων εξαίρεσης από τα επιχειρησιακά προγράμματα προς τις υπηρεσίες της επιτροπής.  Με την έγκριση των αιτημάτων αυτών οι συνολικές απώλειες του Κοινοτικού Πλαισίου Στήριξης για το 2004 –πέρυσι- περιορίστηκαν μόλις στις 320.000 ευρώ. Η εξέλιξη των αιτημάτων εξαίρεσης παρακολουθείται συστηματικά τόσο από τα εμπλεκόμενα επιχειρησιακά προγράμματα όσο και από τις υπηρεσίες της διαχειριστικής αρχής του ΚΠΣ. Σε περίπτωση δε που διοικητικές ή δικαστικές εμπλοκές ξαναθέσουν σε δοκιμασία τα εγκεκριμένα χρονοδιαγράμματα των έργων, τότε η χώρα είναι υποχρεωμένη να εκμεταλλευθεί όσες φορές χρειαστεί τη συγκεκριμένη κανονιστική διάταξη. 
     Εάν κάποιος από τους συναδέλφους του ΠΑ.ΣΟ.Κ. έχει να κάνει μια διαφορετική, καλύτερη και αποδοτικότερη πρόταση, τον παρακαλώ πολύ να την καταθέσει. Εμείς θα την αξιολογήσουμε και θα την αξιοποιήσουμε.
     Σε σχέση τώρα με την καθυστέρηση, που κάποιοι υποστηρίζουν ότι σημειώνεται στην εισροή της κοινοτικής συνδρομής από την τελευταία αίτηση πληρωμής, σας ενημερώνω ότι η τελευταία αίτηση ενδιάμεσης πληρωμής προς την ευρωπαϊκή επιτροπή για το τρίτο και τις κοινοτικές πρωτοβουλίες του 2000-2006 υποβλήθηκε στις 27.10.2005. Η ευρωπαϊκή επιτροπή άρχισε να καταβάλει τα ποσά με βάση αυτές τις αιτήσεις. Συγκεκριμένα, η πρώτη πληρωμή έγινε στις 17.11.2005, δηλαδή μόλις είκοσι ημέρες μετά την υποβολή τους. Μέχρι σήμερα έχει εισπραχθεί το 36% των αιτηθέντων πόρων. Σημειώνω δε ότι σύμφωνα με τον Κανονισμό, η επιτροπή έχει κατά κανόνα δύο μήνες προθεσμία για την πληρωμή των αιτήσεων.
     Ως προς την ανάληψη των αναγκαίων ενεργειών για την αποτελεσματικότερη διαχείριση των επιχειρησιακών προγραμμάτων, χαίρομαι που διαπιστώνονται αναγκαιότητες που θα έπρεπε να έχουν γίνει χθες ή προχθές. Αυτό δεν είναι σχήμα λόγου. Είναι πραγματικότητα που αποδεικνύεται με έγγραφα.
     Για του λόγου, λοιπόν, το αληθές καταθέτω για τα Πρακτικά ένα έγγραφο του τότε Υφυπουργού Εθνικής Οικονομίας προς το Γενικό Διευθυντή Περιφερειακής Πολιτικής, που αποδεικνύει ότι είχε φτάσει Φεβρουάριος του 2001 και δεν ήταν ακόμη έτοιμες οι περιφερειακές διαχειριστικές αρχές.
     (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Ό,τι δεν κάνετε εσείς, το κάνουμε εμείς σήμερα. Και εξηγώ: Βρίσκεται σε τελική φάση ανάθεσης η πρόσληψη δεκατριών συμβούλων στις αντίστοιχες περιφέρειες της χώρας, για την υποστήριξη των φορέων υλοποίηση για την ωρίμανση, προετοιμασία και εκτέλεση των συνχρηματοδοτούμενων έργων υποδομής. Οι καθυστερήσεις που σημειώνονται, οφείλονται σε ενστάσεις κάποιων, που έχουν απορριφθεί. 
     Έχουν οργανωθεί ειδικές ομάδες κρούσης για την επιτάχυνση των αναγκαίων ενεργειών, για την αποφυγή απώλειας πόρων, λόγω εφαρμογής του κανόνα ν+2. Προωθείται συνολική αναθεώρηση του συστήματος διαχείρισης του Προγράμματος Δημοσίων Επενδύσεων, με τον εξορθολογισμό του υφιστάμενου Πλαισίου Διαχείρισης, διασφαλίζοντας τη διαφάνεια, αλλά και την αποτελεσματικότητα στη διαχείριση των δημοσίων επενδυτικών πόρων. 
     Έχουν εκδοθεί τυποποιημένα έντυπα διακηρύξεων δημοσίων έργων προς τις αναθέτουσες αρχές από το ΥΠ.Ε.ΧΩ.Δ.Ε., ενώ ολοκληρώνεται μέχρι το τέλος του έτους και η έκδοση των επιμέρους εφαρμοστικών εγκυκλίων.
     Επίσης, οφείλω να τονίσω ότι οι αναθεωρημένες διατάξεις εφαρμογής, καθιστούν αποτελεσματικότερη τη διαχείριση των προγραμμάτων για τους ακόλουθους λόγους: Εξορθολογίζονται οι υποχρεώσεις των μονάδων ελέγχου των διαχειριστικών αρχών, προβλέποντας την εκπόνηση δειγματοληπτικών ελέγχων στις υλοποιούμενες πράξεις, έναντι της υποχρέωσης εκπόνησης κατά κανόνα δύο επιτόπιων ελέγχων για κάθε πράξη. Επιτυγχάνεται αποτελεσματικότερη παρακολούθηση των έργων και έγκαιρη λήψη μέτρων, όπου απαιτηθούν, με τις επιτόπιες επιθεωρήσεις, που ασκούν οι μονάδες παρακολούθησης των διαχειριστικών αρχών. Το συνολικό έργο και των δύο μονάδων προσμετράται στο ελεγκτικό έργο των διαχειριστικών αρχών, παρέχοντας επαρκή στοιχεία και πληροφορίες κατά την πιστοποίηση δαπανών στην ευρωπαϊκή επιτροπή. 
     Η συστηματική άσκηση προληπτικών ελέγχων διοικητικού χαρακτήρα απομειώνει σημαντικά τα ευρήματα κατά την άσκηση επιτόπιων ελέγχων από τα αρμόδια ελεγκτικά όργανα. Αποσαφηνίζονται οι αρμοδιότητες μεταξύ των μονάδων των διαχειριστικών αρχών, σύμφωνα και με εφαρμοστικές εγκυκλίους που έχουν εκδοθεί, επιτυγχάνοντας έτσι βελτιωμένη αξιοποίηση του ανθρώπινου δυναμικού. 
     Περιορίζεται η συχνότητα υποβολής των εκθέσεων αναφοράς από τους φορείς υλοποίησης από τριμηνιαίες σε εξαμηνιαίες, απαλλάσσοντας έτσι τους φορείς από ένα επιπλέον διαχειριστικό βάρος. Διαφωνεί κανείς με αυτές τις στοχεύσεις; Αν διαφωνεί, να μας το πει.
     Σε ό,τι αφορά την αναθεώρηση, σας παραπέμπω στα συμπεράσματα της Δ΄ Επιτροπής Παρακολούθησης στις 17 Δεκεμβρίου του 2003, τα οποία υπογράφτηκαν από τον τότε Υφυπουργό Οικονομίας κ. Χρήστο Πάχτα. Η πρώτη αυτή αναθεώρηση, για όποιον γνωρίζει το Κοινοτικό Πλαίσιο Στήριξης, ήταν χρονικά προδιαγεγραμμένη από τους κανονισμούς, ώστε να μοιραστεί το αποθεματικό επίδοσης στα προγράμματα. Οι αποφάσεις εκείνης της κατανομής πάρθηκαν από την προηγούμενη ηγεσία και τηρήθηκαν από εμάς.
     Σε ό,τι αφορά τώρα την αναθεώρηση του 2005, έχουν ήδη αποσταλεί στην επιτροπή οι προτεινόμενοι χρηματοδοτικοί πίνακες του Κοινοτικού Πλαισίου Στήριξης και το περιεχόμενό τους αναμένει αυτήν τη στιγμή την επίσημη έκδοση.
      Η αναθεώρηση του 2005 είναι μία προσπάθεια λήψης μέτρων. Είχαμε νέα δεδομένα. Είχαμε δημοσιονομικές διορθώσεις. Εμείς θεωρούμε ότι όσο μπορούμε να λαμβάνουμε μέτρα, σύμφωνα φυσικά με τους κανονισμούς, αυτά θα τα παίρνουμε. Οι προσπάθειες θα γίνουν και είμαστε υποχρεωμένοι να τις κάνουμε, ιδιαίτερα στην κατάσταση που μας αφήσατε. 
     Η πρόταση αναθεώρησης του 2005 προς τις αρμόδιες κοινοτικές αρχές προβλέπει μεταφορά κοινοτικών πόρων ύψους 416.000.000 ευρώ σε κοινοτική συνδρομή, που αντιστοιχεί σε δημόσια δαπάνη 700.000.000 ευρώ. Τα προγράμματα-δότες της αναθεώρησης είναι αυτά που έχουν το μεγαλύτερο κίνδυνο να χάσουν χρήματα. Και αυτά είναι η κοινωνία της πληροφορίας, η ανταγωνιστικότητα, το περιβάλλον, η εκπαίδευση και οι σιδηρόδρομοι. Γι’ αυτό κόβονται τα κονδύλια που ανέφερε ο αποχωρήσας συνάδελφος, για να μη χαθούν, για να μπορέσουν να αξιοποιηθούν κάπου αλλού.
     Τα προγράμματα-λήπτες, από την άλλη μεριά, είναι οι οδικοί άξονες, η απασχόληση, ο πολιτισμός, η τεχνική βοήθεια και οι δώδεκα από τις δεκατρείς περιφέρειες της χώρας, με εξαίρεση τη Στερεά Ελλάδα, η οποία, προκειμένου να αντιμετωπίσει το δικό της αυξημένο κίνδυνο απώλειας πόρων, προτείνει εσωτερική ανακατανομή πόρων σε δράσεις με μεγαλύτερη ανταπόκριση. 
     Επιπλέον, με τη διαδικασία αναθεώρησης επετεύχθη ένας εξορθολογισμός της εθνικής συμμετοχής στα κοινοτικά προγράμματα απελευθερώνοντας έτσι 62.000.000. ευρώ από τις ελληνικές υποχρεώσεις. 
     Σε ό,τι αφορά την υποβολή σχεδίου δράσης για τα δημόσια έργα είναι, πράγματι, παράδοξο να μας ελέγχετε για δικές σας παραλείψεις. Θυμίζω ότι στο τέλος της περιόδου του Β΄ Κοινοτικού Πλαισίου Στήριξης και κατά τη διαπραγμάτευση μεταξύ των εθνικών και των κοινοτικών αρχών, του περιεχομένου και των όρων εφαρμογής του Γ’ Κοινοτικού Πλαισίου Στήριξης αποφασίστηκε η συνέχιση και η ολοκλήρωση του έργου που είχε ξεκινήσει από την μεικτή επιτροπή καθοδήγησης  κατά το Β’ Κοινοτικό Πλαίσιο Στήριξης.
     Το έργο αυτό επεβλήθη εξ’ αρχής με σκοπό από τότε ακόμη το συμμάζεμα των δημοσίων έργων. Καταθέτω σχετικό έγγραφο του κ. Μπαρνιέ προς τον τότε Πρωθυπουργό. Αυτό, για να θυμούνται οι παλαιότεροι και για να μαθαίνουν οι νεότεροι. 
     (Στο σημείο αυτό ο Υπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ωστόσο, μην ανησυχήσετε, αντεπεξήλθαμε και σε αυτές τις εκκρεμότητες που μας αφήσατε. 
     Σε ό,τι αφορά τις συμπράξεις δημοσίου και ιδιωτικού τομέα, η εκμετάλλευση της εμπειρίας, της τεχνογνωσίας των πόρων και γενικά των δυνατοτήτων των ιδιωτικών φορέων μέσα από συνεργασίες με τους δημόσιους φορείς, προβάλλει ως μία πρόσφορη συμπληρωματική λύση για την αποτελεσματική εκτέλεση έργων και την παροχή ποιοτικών υπηρεσιών προς τους πολίτες. 
     Η Κυβέρνηση με το νόμο, που πρόσφατα ψηφίστηκε, δημιουργεί το αναγκαίο νομοθετικό πλαίσιο που θα ενθαρρύνει την εκτέλεση έργων και την παροχή υπηρεσιών μέσω συμπράξεων. Είναι δεδομένο ότι για να λειτουργήσει ο νόμος χρειάζεται μια σειρά ενεργειών που ήδη δρομολογούνται και που μέχρι το τέλος του 2005 θα έχουν εκτελεστεί προκειμένου τα πρώτα έργα Σ.Δ.Ι.Τ. να έχουν προετοιμαστεί. 
     Έχοντας υπ' όψιν τη διεθνή εμπειρία με την εκτέλεση έργων Σ.Δ.Ι.Τ. πρέπει να γνωρίζουμε ότι η νομική δέσμευση πόρων ενός τέτοιου έργου, δηλαδή κήρυξη αναδόχου, συμβασιοποίησή του, έναρξη υλοποίησής τους, απαιτούν ένα μακρύ διάστημα που περιλαμβάνει το σχεδιασμό, την προκήρυξη και τη διαδικασία επιλογής αναδόχου. 
     Βεβαίως, τα πράγματα θα ήταν πολύ διαφορετικά, εάν η προηγούμενη κυβέρνηση δεν περιοριζόταν μόνο στο να εξαγγέλλει από το 1998 μέχρι και το 2004 την ψήφιση του σχετικού νόμου. Και γι’ αυτό το θέμα η σημερινή Κυβέρνηση δίνει μάχη με το χρόνο, προκειμένου να εξασφαλίσει δεσμεύσεις πόρων και χρηματοδότηση από το Κοινοτικό Πλαίσιο Στήριξης των έργων Σ.Δ.Ι.Τ. που θα προκηρυχτούν στις αρχές του 2006. 
     Αναφορικά τώρα με τον τρίτο κύκλο εγγύησης μικρομεσαίων επιχειρήσεων μέσω των Π.Ε.Π., αποφασίστηκε για λόγους, οι οποίοι αποβλέπουν στην εξυπηρέτηση και διευκόλυνση των ενδιαφερομένων επενδυτών, η επανεξέταση του θεσμικού πλαισίου που εφαρμόστηκε στους δύο προηγούμενους κύκλους προκήρυξης. Λαμβάνοντας υπ' όψιν και την εμπειρία που έχουν αποκτήσει τα πιστωτικά ιδρύματα κατά την υλοποίηση των δύο προηγουμένων κύκλων, προκρίθηκε, αποφασίστηκε η ενεργοποίηση των πιστωτικών ιδρυμάτων, όχι πια ως φορέων υποστήριξης των διαδικασιών -ρόλο που είχαν στις δύο προηγούμενες προκηρύξεις- αλλά ως τελικών δικαιούχων των δράσεων, τα οποία θα έχουν την απόλυτη ευθύνη της υποδοχής, της αξιολόγησης των επενδυτικών στοιχείων, της παρακολούθησης της υλοποίησης, αλλά και της καταβολής των ενισχύσεων στους δικαιούχους επενδυτές στο τέλος.  
     Για το λόγο αυτό το Υπουργείο μας προχώρησε σε επανασχεδιασμό του συνόλου των κανονιστικών πράξεων και των διαδικασιών που διέπουν τη λειτουργία του συστήματος, έχοντας πάντα σαν στόχο την απλούστευση και την επιτάχυνση των διαδικασιών, την εξυπηρέτηση και τη διευκόλυνση των ενδιαφερομένων επενδυτών, τον περιορισμό του ρόλου του δημόσιου τομέα, ο οποίος πλέον θα έχει το γενικό συντονισμό των δράσεων και την εποπτεία για την ορθή λειτουργία του συστήματος, άρα και τελικά και τη μείωση της γραφειοκρατίας. 
     Παράλληλα και προκειμένου να εξασφαλιστεί η επιτάχυνση της διαδικασίας σε όλα της τα στάδια, η μείωση του κόστους παρακολούθησης και ελέγχου, αλλά και η τήρηση των αρχών της διαφάνειας και της χρηστής διαχείρισης, αποφασίστηκε η λειτουργία ενός ενοποιημένου πληροφοριακού συστήματος για τις κοινοτικές ενισχύσεις, με αρχική εφαρμογή στον τρίτο κύκλο των μικρομεσαίων επιχειρήσεων, αλλά και στο νέο αναπτυξιακό νόμο και με δυνατότητα επέκτασής του στο σύνολο των καθεστώτων ενίσχυσης όλης της χώρας και όλης της οικονομίας. 
     Σε κάθε περίπτωση οι αναγκαίες κανονιστικές αλλαγές ολοκληρώνονται σύντομα, προκειμένου να είναι εφικτή η προκήρυξη του επόμενου κύκλου με τις καλύτερες δυνατές προϋποθέσεις και αποτελεσματικότητα. 
     Στο κείμενο της επερώτησης συνάμα διατυπώνονται και κάποιοι ισχυρισμοί, οι οποίοι δεν ανταποκρίνονται στην πραγματικότητα, γι’ αυτό και οφείλω να κάνω κάποιες σύντομες παρατηρήσεις για την αποκατάσταση της αλήθειας. 
     Κατ’ αρχήν, η εκτέλεση του Προγράμματος Δημοσίων Επενδύσεων στο τρέχον έτος εξελίσσεται ικανοποιητικά και σύμφωνα με τον εγκεκριμένο από τη Βουλή προϋπολογισμό του. 
     Οι εγκρίσεις των πιστώσεων του Προγράμματος Δημοσίων Επενδύσεων κατά το τρέχον έτος για τα προγράμματα που συγχρηματοδοτούνται από κοινοτικούς πόρους, έχουν σχεδόν ολοκληρωθεί και οι χρηματοδοτήσεις των έργων γίνονται απρόσκοπτα, ώστε η χώρα μας να απορροφήσει τους πόρους από τα διαρθρωτικά ταμεία της Ευρωπαϊκής Ένωσης, όπως έχει συμφωνηθεί. 
     Επίσης, οι εγκρίσεις και χρηματοδοτήσεις των έργων του Προγράμματος Δημοσίων Επενδύσεων που χρηματοδοτούνται αμιγώς από εθνικούς πόρους, πραγματοποιούνται κανονικά στο πλαίσιο του χρονοδιαγράμματος υλοποίησης των έργων αυτών.
     Εκτιμούμε ότι κατά το τελευταίο τρίμηνο, οι απορροφήσεις των κονδυλίων του Προγράμματος Δημοσίων Επενδύσεων του τρέχοντος έτους θα επιταχυνθούν, με στόχο την ομαλή εκτέλεση του προϋπολογισμού. 
     Επίσης και προς αποκατάσταση της αλήθειας, πρέπει να επισημάνω ότι το συνολικό ύψος του Προγράμματος Δημοσίων Επενδύσεων του 2005 εμφανίζεται σχεδόν στα ίδια επίπεδα, σε σχέση με το Πρόγραμμα Δημοσίων Επενδύσεων του 2004, αφού, βεβαίως, αφαιρέσουμε τις ολυμπιακές δαπάνες. 
     Του χρόνου δε, πάλι αφαιρουμένων των ολυμπιακών δαπανών μεταξύ 2005 και 2006, το Πρόγραμμα Δημοσίων Επενδύσεων θα είναι αυξημένο κατά 11%. Αυτά είναι τα στοιχεία και έτσι είναι τα νούμερα και παρακαλώ πολύ για λόγους τεκμηρίωσης, θα ήθελα να μοιραστώ αυτά τα νούμερα, καταθέτοντάς τα στα Πρακτικά για να πάψουμε επιτέλους να λέμε ανακρίβειες. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
     Σε ό,τι αφορά το θέμα του αναπτυξιακού νόμου, γνωρίζετε πολύ καλά ότι το έτος 2004 ακολουθήθηκαν όλες οι ενδεδειγμένες ενέργειες που είχαν σαν αποτέλεσμα πρώτα απ’ όλα την επανεργοποίηση του νόμου 2601 -δεδομένου ότι δεν είχαμε επενδυτικό νόμο, γιατί είχε παγώσει από τις ευρωπαϊκές αρχές- και την εξέταση όλων των αιτήσεων που είχαν υποβληθεί για την υπαγωγή του στις διατάξεις.
     Επιπλέον, ψηφίστηκε ένας νέος επενδυτικός νόμος που προβλέπει τη χορήγηση ελκυστικών κινήτρων για ένα μεγάλο εύρος επιχειρηματικών πρωτοβουλιών, ο οποίος εισάγει σημαντικές καινοτομίες με ευρύτατη αποδοχή στους φορείς της οικονομικής ζωής, διαπίστωση που αποδεικνύεται από τη μέχρι τώρα προσελκυστικότητα νέων επενδύσεων. Μέχρι σήμερα, έχουν κατατεθεί πάνω από οκτακόσιες αιτήσεις. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, σας παρακαλώ να μου δώσετε ακόμα δύο λεπτά. 
     Κυρίες και κύριοι συνάδελφοι, τόνισα και στην αρχή της τοποθέτησής μου την αξία που έχει η σοβαρή και υπεύθυνη συζήτηση για το παρόν και για το μέλλον του τόπου μας. Άλλωστε, η ίδια η ζωή αποδεικνύει ότι η προσπάθεια είτε να δικαιολογήσουμε είτε να εξωραΐσουμε είτε να καταγγείλουμε το παρελθόν, είναι αγώνας άγονος. Ο τόπος μας έχει ανάγκη από γόνιμες πολιτικές.
     Σ’ έναν κόσμο που αλλάζει με ασύλληπτες ταχύτητες, είναι, τουλάχιστον, επιπόλαιο εμείς να ασχολούμαστε με το χθες και πολύ περισσότερο, η ενασχόληση αυτή να αφορά το ποιος θα σηκώσει ποιο ψηλά την κομματική του σημαιούλα. 
     Σημασία έχει στο νέο διεθνές περιβάλλον η Ελλάδα να βγει μπροστά. Η νέα εποχή απαιτεί από τη χώρα μας νέα δυναμική, αλλά για να προσδώσουμε αυτήν τη νέα δυναμική απαιτούνται και νέες γνώσεις, νέες αντιλήψεις, νέες πολιτικές, νέα ήθη στο δημόσιο βίο της χώρας μας.
     Ειλικρινά, δεν μπορώ να αντιληφθώ γιατί δεν μπορούμε από κοινού να αναδείξουμε τρία τέσσερα μεγάλα ζητήματα εθνικά, στα οποία μπορούμε να έχουμε εθνική συνεννόηση.
     Για να κλείσω την τοποθέτησή μου όπως την ξεκίνησα, θέλω να είμαι σαφής και ξεκάθαρος. Στο πλαίσιο των δικών μου αρμοδιοτήτων, προτείνω τα ζητήματα των κοινοτικών χρηματοδοτήσεων και της απορροφητικότητας να αποτελέσουν αντικείμενο διακομματικού διαλόγου, με στόχο την επίτευξη των ευρύτερων δυνατών συναινέσεων.
     Η Επιτροπή Οικονομικών της Βουλής μπορεί να αποτελέσει το πεδίο αυτού του διαλόγου και προτείνω η επιτροπή να συνεδριάζει τακτικά ακριβώς με αυτό το θέμα, με αυτό το αντικείμενο.
     ΑΝΔΡΕΑΣ ΜΑΚΡΥΠΙΔΗΣ: Εσείς γιατί δεν το κάνατε τόσο καιρό;
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εγώ το προτείνω, αλλά χρειάζονται δύο για να χορέψουν ταγκό! 
     Κάνω αυτήν την πρόταση με αίσθημα ευθύνης, προκειμένου να συζητάμε δημοκρατικά αλλά και ψύχραιμα, να ξεπεράσουμε τις αντιπολιτευτικές μικρότητες, της υπερβολές, τις κορώνες καθολικής άρνησης και μηδενισμού. 
     Κάποτε αυτές οι πρακτικές πρέπει να σταματήσουν, διότι ζημιώνουν την Ελλάδα, ζημιώνουν τους Έλληνες. 
     Η πρόσκληση, λοιπόν, είναι ανοιχτή: να τοποθετηθούμε με ειλικρίνεια και με πολιτική υπευθυνότητα. Τα έργα υποδομής που έχει ανάγκη η χώρα μας δεν είναι ούτε μπλε, ούτε πράσινα, ούτε κόκκινα, είναι έργα για τους Έλληνες, είναι έργα εθνικά και απαιτούν εθνική προσπάθεια απ’ όλους.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
     Η Κοινοβουλευτική Εκπρόσωπος του ΠΑ.ΣΟ.Κ. κα Βάσω Παπανδρέου έχει το λόγο.
     ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, το ΠΑ.ΣΟ.Κ. κατέθεσε αυτήν την επερώτηση, γιατί, πράγματι, αγωνιά για την πορεία του Γ΄ Κοινοτικού Πλαισίου Στήριξης και ήλθε σήμερα εδώ ο κύριος Υφυπουργός να κάνει μάθημα καλής συμπεριφοράς. Το λαμβάνω ως αυτοκριτική του ιδίου και της Κυβέρνησής του για τη συμπεριφορά τους μέχρι τώρα, για τη δυσφήμιση της χώρας στο εξωτερικό, στην οποία προσωπικά συμμετείχατε και σεις, κύριε Υφυπουργέ. 
     Είναι χαρακτηριστικό ότι η Κοινοβουλευτική Ομάδα της Νέας Δημοκρατίας του Ευρωπαϊκού Κοινοβουλίου είχε ως στόχο την υπονόμευση της χώρας μας και είχε καταθέσει πλήθος ερωτήσεων για την πορεία του Γ΄ Κοινοτικού Πλαισίου Στήριξης. Αλλά και η Νέα Δημοκρατία, ως αντιπολίτευση, συνεχώς κατηγορούσε το ΠΑ.ΣΟ.Κ. για κακοτεχνίες, κακοδιαχείριση, για μη απορρόφηση των κοινοτικών πόρων και ο κ. Καραμανλής -επανειλημμένως είχε πει ότι όταν θα γίνουν κυβέρνηση έχουν στόχο να αυξήσουν την απορρόφηση των κοινοτικών πόρων- είχε δεσμευτεί προεκλογικά για την επίτευξη υψηλού ρυθμού ανάπτυξης που θα υπερβαίνει το 5%. Και τότε ήξερε βεβαίως ότι οι Ολυμπιακοί Αγώνες –γιατί τώρα μας λέτε ότι μετά τους Ολυμπιακούς Αγώνες έχουμε μία πτώση- τελείωναν το 2004 και υποσχόταν ενίσχυση του Προγράμματος Δημοσίων Επενδύσεων σε βάρος των καταναλωτικών δαπανών και ότι θα αυξήσει την απορρόφηση των κοινοτικών πόρων.
     Κύριε Υφυπουργέ, ελέγχεστε  για τα αποτελέσματα της δικής σας πολιτικής -μέχρι τώρα το μόνο που κάνετε και λέτε είναι ότι για όλα φταίει το κακό ΠΑ.ΣΟ.Κ., ότι βρήκατε καμένη γη και είχατε δυσκολίες και γι’ αυτό δεν μπορείτε να ανταποκριθείτε στις υποσχέσεις σας- κι έρχεσθε σήμερα εδώ και μας λέτε ότι δεν έχει σημασία το να συζητάμε αν η απορρόφηση είναι μία μονάδα πάνω ή κάτω –και μιλάμε για κάποια δισεκατομμύρια ευρώ- και από την άλλη δεν μπορείτε να δώσετε κάποια λεφτά παραπάνω στο Ε,Κ,Α,Σ, και στις συντάξεις του Ο.Γ.Α. και στους εργαζόμενους, διότι λέτε ότι υπάρχει έλλειψη χρημάτων, και με πολύ μεγάλη ευκολία χαρίζατε χρήματα, τα οποία προέρχονται από την Ευρωπαϊκή Ένωση, γιατί στο τέλος σίγουρα θα χαθούν σημαντικά ποσά. 
     Εσείς επί χρόνια –και τα δύο χρόνια που είσαστε Κυβέρνηση- το μόνο που κάνετε είναι να κοιτάτε πίσω. Παραλάβατε μία οικονομία που, σύμφωνα με τις δικές σας εκτιμήσεις και τα γραπτά σας προς την ευρωπαϊκή επιτροπή, ήταν σε πάρα πολύ καλό δρόμο και αντί να χτίσετε πάνω σ’ αυτό, τα έχετε καταφέρει πάρα πολύ «καλά» να κατεδαφίσετε πάρα πολλά πράγματα μέσα σε δύο χρόνια και ζητάτε σήμερα σοβαρή και υπεύθυνη πολιτική αντιπαράθεση. Αυτήν τη ζητούσαμε και εμείς επί χρόνια και είμαστε πάντα διατεθειμένοι για μια σοβαρή και υπεύθυνη αντιπαράθεση, αλλά χρειάζονται κάποιες προϋποθέσεις, κύριε Υφυπουργέ. 
     Καταθέτουμε ερωτήσεις στη Βουλή, δεν μας απαντάτε, δεν καταθέτετε έγγραφα τα οποία ζητάμε, ζητάμε ακρόαση από συγκεκριμένους Υπουργούς και στελέχη της διοίκησης να έλθουν στην Επιτροπή Οικονομικών και αγνοείτε τη Βουλή, κατά παράβαση του Συντάγματος, διότι δεν θέλετε να πληροφορήσετε ούτε τη Βουλή, ούτε τον ελληνικό λαό και έρχεσθε τώρα και λέτε να κάνουμε μία παρακολούθηση διακομματική. Γιατί δεν δημοσιεύετε στοιχεία για απορρόφηση του Γ΄ Κοινοτικού  Πλαισίου Στήριξης κάθε μήνα, όπως το κάναμε εμείς; Εμείς είχαμε κάθε μήνα δημοσίευση στοιχείων, ώστε να ξέρουν όλοι οι πολίτες τι απορροφούμε, ποια προγράμματα απορροφούν, ποια προγράμματα έχουν προβλήματα.
     Εσείς σταματήσατε να δημοσιεύετε, παρά μόνο βγάζετε τα στοιχεία όταν υπάρχει Επιτροπή Παρακολούθησης, όπου εκεί γίνεται υποχρεωτικά γιατί δεν μπορείτε να κάνετε διαφορετικά. Έτσι, έρχεστε τώρα και λέτε διάφορα νούμερα, που σε πολύ λίγο χρόνο θα φανεί ότι είναι «στον αέρα». Αντί, λοιπόν, να κάνουμε συζήτηση για τη Φινλανδία και για το πόσο καλά προχωράει η χώρα αυτή, καλύτερα να κάνουμε μια ουσιαστική συζήτηση για το Γ΄ Κοινοτικό Πλαίσιο Στήριξης και για την προετοιμασία του Δ΄ Κοινοτικού Πλαισίου Στήριξης. 
     Η περικοπή του προϋπολογισμού Δημοσίων Επενδύσεων για το 2005 αποδεικνύεται μεγαλύτερη από αυτήν που εσείς ψηφίσατε. Τώρα λέτε ότι το 2005 είχαμε μία αύξηση στις επενδύσεις. Πού βρήκατε αυτήν την αύξηση, κύριε Υφυπουργέ; 
     Στα υπολογιστικά στοιχεία του σχεδίου προϋπολογισμού για το 2006, που καταθέσατε, ενώ προβλέπετε αύξηση των δημοσίων επενδύσεων της τάξης του 4,1% για το 2005, εσείς απολογιστικά λέτε ότι θα πάει στο 1%. Τώρα, βέβαια, έχετε εναποθέσει τις ελπίδες σας ότι το 2006 θα ανεβεί στο 5,9%, αν θυμάμαι καλά. Δηλαδή σε ένα χρόνο θα εξαπλασιαστεί η απορρόφηση στο Πρόγραμμα Δημοσίων Επενδύσεων. 
     Το 2004 είχαμε μία μείωση της τάξης του 19% στο Πρόγραμμα Δημοσίων Επενδύσεων. Στο εθνικό σκέλος είχαμε –45% και υπήρχαν βεβαίως και τα ολυμπιακά, αλλά στα συγχρηματοδοτούμενα έχουμε και εκεί μία –5%. Αν πάτε με αυτό το ρυθμό, είναι σίγουρο ότι θα χαθούν σημαντικά κονδύλια. Το 2005 είναι μια πραγματική καθήλωση της περιφερειακής ανάπτυξης. Το Πρόγραμμα Δημοσίων Επενδύσεων έχει συρρικνωθεί στο 4,3%, που είναι το χαμηλότερο ποσοστό των τελευταίων εννέα ετών και το ίδιο θα γίνει το 2006.
     Οι προβλέψεις αυτές είναι λίγο αισιόδοξες, διότι στους δέκα μήνες από τους δώδεκα τα στοιχεία δείχνουν κάτι διαφορετικό. Η στέρηση είναι πρωτοφανής. Μόνο το 60% του αναθεωρημένου στόχου έχει επιτευχθεί στους δέκα από τους δώδεκα μήνες. 
     Εσείς μας είπατε τώρα για το τελευταίο τρίμηνο, αλλά τα στοιχεία μέχρι τέλους Οκτωβρίου είναι αποκαλυπτικά και δεν ξέρω με ποιο θαύμα τους τελευταίους δύο μήνες θα επιτύχετε τους στόχους σας. Διότι έχουμε εκτέλεση Προγράμματος Δημοσίων Επενδύσεων μέχρι τέλη Οκτωβρίου. Το 2003 τα συγχρηματοδοτούμενα είναι στο 72%, το 2004 στο 67% και το 2005 στο 52%. Και το σύνολο βέβαια είναι 61% το 2005, ενώ το 2003 ήταν στο 77%. Άρα, σίγουρα θα έχουμε μείωση μέσα στο 2005. 
     Ακόμη πιο ανησυχητικό είναι το γεγονός ότι οι δαπάνες για το Κ.Π.Σ. στο δεκάμηνο σημείωσαν πτώση κατά περίπου 600.000.000  εκατομμύρια, δηλαδή –20%, αντί της επιτάχυνσης την οποία λέγατε. Όταν στους δέκα μήνες απορροφάται το 50%, είναι πολύ αμφίβολο –μάλλον σίγουρο- ότι τους επόμενους δύο μήνες δεν θα απορροφήσετε το υπόλοιπο 50%.
     Και για το 2006, όμως, η πρόβλεψη είναι ανεπαρκής. Ανεξάρτητα αν θα το υλοποιήσετε ή όχι, προβλέπετε 6,1 δις, όταν υπολείπονται γύρω στα 25.000.000.000 δις να απορροφηθούν την τριετία 2006 έως 2008. Πότε θα απορροφηθούν αυτά; Μη μας πείτε ότι τα επόμενα δύο χρόνια θα βάλετε περίπου 12.000.000.000  με 13.000.000.000 δις, όταν φέτος βάζετε 6.000.000.000 δις για να απορροφηθεί το σύνολο των πόρων.
     Στην πράξη, ο προϋπολογισμός του 2006 ισοδυναμεί με ομολογία παραίτησης από την προσπάθεια αποφυγής απώλειας πόρων. Και βεβαίως η Κυβέρνηση θυσιάζει τους πολύτιμους πόρους, που με μεγάλους αγώνες εξασφάλισε η χώρα, λόγω ανικανότητας και εσφαλμένης πολιτικής. 
     Ξεκινήσατε με πρωτοφανείς καθυστερήσεις. Σύμφωνα με τα δικά σας στοιχεία, η κυβέρνηση του ΠΑ.ΣΟ.Κ. σας παρέδωσε το Πρόγραμμα δεσμευμένο κατά 62% με αποφάσεις ένταξης, κατά 39% με συμβάσεις και κατά 22% με πληρωμές. Και, όπως γνωρίζετε πολύ καλά, τα πρώτα χρόνια η απορρόφηση είναι πολύ πιο αργή, διότι χρειάζεται να ωριμάσει όλη αυτή η διαδικασία, αλλά και η δημόσια διοίκηση να προσαρμοστεί στους καινούριους κανονισμούς.
     Έρχεστε λοιπόν σήμερα, μετά από δύο χρόνια, και πού βρισκόμαστε; Δεσμεύσεις: 52%. Πότε θα τα δεσμεύσετε, που πρέπει μέχρι το τέλος του 2006 να δεσμευτούν και τα υπόλοιπα και πρέπει να δεσμεύσετε πάνω από το 100%, για να αποτραπεί θεωρητικά ο κίνδυνος απώλειας πόρων; Αλλά βεβαίως, όπως είπαν και ο εισηγητής και οι άλλοι ομιλητές του ΠΑ.ΣΟ.Κ., ξεκινήσατε με τρομερές καθυστερήσεις γιατί θέλατε να τα αλλάξετε όλα. Έτσι αφήσατε τη χώρα χωρίς αναπτυξιακό νόμο επί ένα χρόνο, χωρίς νόμο για μελέτες, χωρίς νόμο για δημόσια έργα και βεβαίως τώρα έχετε εμπλακεί στα αποτελέσματα της δικής σας πολιτικής. Τώρα βρίσκεστε σε πολύ δύσκολη θέση. Εμάς δεν  μας ενδιαφέρει αυτό, αν εσείς δηλαδή βρίσκεστε σε δύσκολη θέση. Αυτό που μας ενδιαφέρει είναι ότι ο κίνδυνος απώλειας πόρων είναι πάρα πολύ μεγάλος και θεωρούμε ότι, και με όλα τα τεχνάσματα που προωθείτε, αυτό δεν θα αποτραπεί. 
     Το πρώτο τέχνασμα είναι ότι κάνετε δεύτερη αναθεώρηση και κόβετε πόρους από προγράμματα, τα οποία είναι σημαντικά για την ανάπτυξη της χώρας, όπως είναι η «Κοινωνία της Πληροφορίας», το πρόγραμμα «Ανταγωνιστικότητα», το πρόγραμμα παιδείας. Και το δεύτερο τέχνασμα είναι ότι έχετε ειδοποιήσει όλους τους περιφερειάρχες να μαζέψουν έργα, τα οποία έχουν εκτελεστεί ή υλοποιούνται στην περιφέρεια από εθνικούς πόρους, για να τα εντάξετε στο Γ΄ Κοινοτικό Πλαίσιο Στήριξης, προκειμένου να αυξήσετε την απορρόφηση, αγνοώντας ή αδιαφορώντας για το εάν πολλά από αυτά δεν είναι επιλέξιμα. Απλώς θέλετε προσωρινά να δείξετε μεγαλύτερους ρυθμούς απορρόφησης και βεβαίως στερείτε την περιφέρεια από σημαντικά έργα και από πρόσθετα έργα, τα οποία θα έπρεπε να γίνουν με το Γ΄ Κοινοτικό Πλαίσιο Στήριξης. 
     Κύριε Υφυπουργέ, με τα σημερινά δεδομένα, εάν συνεχίσετε έτσι, υπολογίζεται ότι θα χαθούν μέχρι και 10.000.000.000  ευρώ από το Γ΄ Κοινοτικό Πλαίσιο Στήριξης. Το ποσό είναι τεράστιο και δεν έχετε πραγματικά δικαίωμα να συμπεριφέρεστε μ’ αυτόν τον τρόπο, να αδιαφορείτε ή, σε κάποιο βαθμό, να είναι και μια συνειδητή πολιτική. Γιατί φαίνεται εδώ ότι η ανικανότητά σας να διαχειριστείτε τα οικονομικά της χώρας, τα τρομερά ελλείμματα που έχετε δημιουργήσει το 2005 και στη διαχείριση του 2004, σας οδηγούν εν μέρει να περικόψετε το Πρόγραμμα Δημοσίων Επενδύσεων για να μειωθούν τα ελλείμματα. Νομίζω ότι είστε η πρώτη και η τελευταία κυβέρνηση στον κόσμο που κάνει τέτοια αλλοπρόσαλλη πολιτική, που κόβει τις επενδύσεις για να μειώσει τα ελλείμματα και βάζει τη χώρα σε ύφεση γιατί είναι ανίκανη να εισπράξει αυτά που πληρώνουν οι πολίτες. Επιβάλλετε επιπλέον φόρους στους πολίτες και τελικά, ενώ τους πληρώνουν οι πολίτες, το κράτος δεν τους εισπράττει, διότι με την επανίδρυση του κράτους έπρεπε να αλλάξετε όλους τους καλούς δημόσιους υπαλλήλους και να βάλετε τους κομματικά υπάκουους. 
     Με την ίδια ευκολία που δεχθήκατε να χαθούν τα 518.000.000 ευρώ για τη χώρα το 2005 κύριε Υφυπουργέ –αλλά και αυτό ως συνήθως το αποδίδετε στο ΠΑ.ΣΟ.Κ.- με την ίδια ευκολία φαίνεται ότι έχετε δεχθεί ότι θα χαθούν πολύ περισσότερα και τα επόμενα χρόνια. Και λέω με ευκολία γιατί στην απόφαση της επιτροπής είναι σαφές ότι τα χρήματα χάθηκαν γιατί δεν είχατε προχωρήσει στην υλοποίηση του προγράμματος δράσης που είχε προχωρήσει η κυβέρνηση του ΠΑ.ΣΟ.Κ. πριν τις εκλογές του Μάρτη και είχε δεσμευθεί ότι θα ολοκληρωθεί το Σεπτέμβρη. Μεταξύ των άλλων ήταν αυτή η διάταξη επί της ελάσσονος δαπάνης την οποία σας τη δώσαμε έτοιμη. Ακόμη δεν την έχετε καταθέσει. 
     Και βεβαίως η ελληνική Κυβέρνηση ποτέ δεν είχε απειληθεί, παρά μόνο με Κυβέρνηση της Νέας Δημοκρατίας για περικοπή δαπανών. Και έγινε αυτό το πρωτοφανές στα χρονικά της Ευρωπαϊκής Ένωσης να περικοπούν οριζόντια 518.000.000 ευρώ. Αλλά το πιο εντυπωσιακό στοιχείο είναι ότι στην απόφαση της Επιτροπής, σημείο 65, αναφέρεται: «Η Επιτροπή είχε προτείνει στην Ελλάδα να πραγματοποιήσει δειγματοληπτικούς ελέγχους και να προεκτείνει βάσει αυτών των ελέγχων….» -σημειώνει όμως- «η Ελλάδα όμως απέρριψε αυτή την προσέγγιση ως συνεπαγόμενη υπερβολική εργασία. Η Επιτροπή επομένως συμφωνεί ότι μία οριζόντια διόρθωση είναι κατάλληλη». Αυτό το λέει η Επιτροπή.
     Σας είχε προτείνει να κάνετε δειγματοληπτικούς ελέγχους και εσείς να αποφασίσετε ποια έπρεπε να απενταχθούν. Και η διαφορά εδώ ποια είναι: Οι όποιες περικοπές γίνονται με δική μας πρωτοβουλία επιτρέπουν την επαναχρησιμοποίηση των πόρων, ενώ όταν γίνεται αυτή η οριζόντια διόρθωση από την Ευρωπαϊκή Επιτροπή, τα χρήματα χάνονται. Κύριε Υφυπουργέ, νομίζω ότι εδώ έχετε περάσει τις ευθύνες και δεν μπορεί μ’ αυτόν τον τρόπο να διαχειρίζεστε τους δημόσιους πόρους, έστω και αν προέρχονται από την Ευρωπαϊκή Επιτροπή γιατί είναι πόροι που ανήκουν στον ελληνικό λαό. Και τι είπατε; Είπατε ότι οι δημόσιοι υπάλληλοι είχαν πολύ δουλειά. Πρώτη φορά ακούμε να είναι τόσο πολυάσχολοι οι δημόσιοι υπάλληλοι. Τι κάνουν αυτοί οι δημόσιοι υπάλληλοι που ασχολούνται με το Γ΄ Κοινοτικό Πλαίσιο Στήριξης που έχουν τόση δουλειά που δεν μπορούν να κάνουν τους ελέγχους;
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Γίνεται να το καταθέσετε αυτό στα Πρακτικά σας παρακαλώ; 
     ΒΑΣΩ ΠΑΠΑΝΔΡΕΟΥ: Βεβαίως. Είναι η απόφαση της Επιτροπής, την έχω μαζί μου και θα την καταθέσω. Είναι στα αγγλικά όμως. Υπάρχει και στα ελληνικά.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κανένα πρόβλημα. 
     ΒΑΣΩ ΠΑΠΑΝΔΡΕΟΥ:  Είναι το σημείο 65.
     Κυρίες και κύριοι συνάδελφοι, εμείς βεβαίως και να συζητήσουμε στην Επιτροπή Οικονομικών την πορεία του Γ΄ Κοινοτικού Πλαισίου Στήριξης, όπως και την προετοιμασία για το Δ΄ Κοινοτικό Πλαίσιο Στήριξης αλλά πριν από όλα κύριε Υφυπουργέ ζητάμε στοιχεία. Συζήτηση με ευχολόγια και με εκτιμήσεις δεν μπορεί να γίνει. Συζήτηση με συνεχή ενημέρωση της Βουλής και των πολιτών, μπορεί και πρέπει να γίνει.
     Ευχαριστώ.
     (Στο σημείο αυτό η Βουλευτής κ. Βάσω Παπανδρέου καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ο κ. Σπηλιόπουλος έχει το λόγο για πέντε λεπτά.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ κύριε Πρόεδρε, για το χρόνο που μου δίνετε γιατί στην πρωτολογία  πήρα και επιπλέον χρόνο και μας δίνετε τη δυνατότητα τώρα να πούμε και ορισμένα ακόμη θέματα. 
     Άκουσα με πολύ μεγάλη προσοχή τον κ. Υφυπουργό και άκουσα βέβαια και τις νουθεσίες και τις ευχές που έκανε προς τους Βουλευτές για το πώς πρέπει να βλέπουμε την πρόοδο της χώρας, τα προβλήματα της χώρας, τη συνεργασία μας και επ’ αυτών δεν μπορεί να έχει κανένας αντίρρηση. Μας είπε ότι δεν πρέπει να ασχολούμαστε με το χθες και ότι πρέπει να εισαγάγουμε νέα ήθη στην πολιτική μας. Συμφωνούμε απολύτως αλλά θέλω να θυμίσω ότι δεν είναι τόσο μακρινό το χθες, όπως είπαν οι συνάδελφοι προηγουμένως, όταν καταγγελίες επί καταγγελιών κατατίθεντο  στο Ευρωπαϊκό Κοινοβούλιο και σε άλλα όργανα εναντίον της χώρας μας.
     	 Να σας πω κάτι, κύριε Υφυπουργέ; Νομίζετε ότι εμείς σήμερα δεν μπορούμε να υποβάλουμε τέτοια ερωτήματα, τέτοιες καταγγελίες ή ότι δεν υπάρχουν; Δεν το κάνουμε όμως γιατί υπερασπιζόμαστε το συμφέρον της χώρας.
     Να σας πω και κάτι άλλο; Νομίζετε ότι δεν ξέρουμε ότι ακόμα και οι νόμοι που έχετε ψηφίσει -και ο νόμος περί ανάθεσης δημοσίων έργων- κινούνται οριακά σε σχέση με το Κοινοτικό Δίκαιο; Το ξέρετε κι εσείς με την επιστολή την οποία έχετε πάρει από τον αρμόδιο διευθυντή όταν είχατε ζητήσει τη γνώμη του που λέει πολύ καθαρά ότι η Ευρωπαϊκή Ένωση θέλει τη βέλτιστη προσφορά κι όχι τη μικρότερη προσφορά που επιβάλλει το μειοδοτικό σύστημα του κ. Σουφλιά. 
     Τα ξέρουμε όλα αυτά, όμως ποτέ δε διανοηθήκαμε και δε διανοούμαστε –γιατί έχουμε ευθύνη απέναντι στον ελληνικό λαό και στη χώρα- να κάνουμε καταγγελίες εναντίον της χώρας μας. Αυτή είναι η διαφορά μας και θέλουμε να το τονίσουμε σήμερα επειδή πράγματι έχει μία πολύ μεγάλη αδυναμία η Κυβέρνηση να δικαιολογήσει αυτήν την κατάσταση όπως έχει διαμορφωθεί. Έρχεται εδώ και μας λέει ευχολόγια και παραινέσεις, αλλά θα της θυμίσουμε το παρελθόν, όταν ήταν αντιπολίτευση και βεβαίως θα αποκαλύψουμε και το παρόν της και γι’ αυτό έχουμε πολύ μεγάλη ευθύνη. 
     Κύριε Υφυπουργέ, εμείς καταθέσαμε πολλά στοιχεία. Αναφερθήκαμε με στοιχεία παρότι εσείς, όπως σας είπε και η κ. Παπανδρέου, δεν μας δίνετε τα στοιχεία. Τα κρύβετε τα στοιχεία. Έχουμε υποβάλει ερωτήσεις. Δε μας τα λέτε. Έχετε και υποχρέωση να το κάνετε σύμφωνα με τους κανονισμούς του Γ’ Κοινοτικού Πλαισίου Στήριξης. Αλήθεια, γιατί; Ούτε το Κοινοβούλιο πρέπει να γνωρίζει; 
     Είπατε όμως ότι για το 2005 η δημόσια δαπάνη θα φθάσει τα 4.000.000.000. Έτσι είπατε πριν από λίγο. Αν δεν κάνω λάθος, στον προϋπολογισμό του 2005 προβλέπετε 5, 150 –αν δεν κάνω λάθος- τη δημόσια δαπάνη. Τα υπόλοιπα χρήματα πού θα πάνε; Ομολογείτε δηλαδή αυτό που σας λέγαμε προηγουμένως και μάλιστα πολύ περισσότερο απ’ αυτό που σας λέγαμε εμείς; Τόσους πολλούς πόρους θα χάσουμε;  Άρα, λοιπόν, γιατί μας κατηγορείτε και γιατί λέτε ότι εσείς δε θα χάσετε τίποτα; 
     Μας είπατε επίσης ότι έχετε κατά 80% «συμβολαιοποιήσει» το Γ’ Κοινοτικό Πλαίσιο Στήριξης. Αυτό είναι θαύμα και πρέπει να το καταθέσετε γιατί θα είναι πρωτοφανές και σας ζητάμε να καταθέσετε τα απαραίτητα στοιχεία ότι έχει πράγματι «συμβολαιοποιηθεί» το 80%. Εμείς έχουμε δημοσιεύματα και διαρροές δικές σας και πληροφορίες δικές σας που λένε ότι είμαστε στο 54%, στο 56%. Πώς προκύπτει αυτό το 80%; Πείτε μας, λοιπόν.
     Θέλω ακόμα να πω κάτι για τις συμπράξεις. Αφαιρέσατε το εθνικό σκέλος και μειώσατε το Πρόγραμμα Δημοσίων Επενδύσεων με την προσδοκία ότι θα κάνετε εισπράξεις. Το ίδιο κάνατε και το 2004 για τον προϋπολογισμό του 2005. Καμία σύμπραξη το 2005. Δε θα έχετε καμία σύμπραξη ούτε το 2006 και το ξέρετε πολύ καλά. Ακόμα δεν έχετε ετοιμάσει τις υπουργικές αποφάσεις και τις εγκυκλίους. Θα φτιάξετε έργα μέσα στο 2006 με το σύστημα σύμπραξης δημόσιου και ιδιωτικού τομέα; 
     Μπορεί το ΠΑ.ΣΟ.Κ. να καθυστέρησε και κακώς καθυστέρησε να φτιάξει αυτό το νόμο, όμως εφάρμοσε αυτήν τη διαδικασία με τα μεγάλα έργα τα οποία εσείς κατηγορήσατε και τα κατηγορήσατε και τα καταγγείλατε, αλλά δυστυχώς θα έρθετε εδώ, στη Βουλή, σε λίγο και θα χρησιμοποιήσετε αυτές τις συμβάσεις για να προεισπράξετε χρήματα και να μειώσετε τα ελλείμματα του προϋπολογισμού. Αυτή είναι η αλήθεια και το γράφετε μέσα στον προϋπολογισμό. 
     Εγώ θέλω να σας ρωτήσω ευθέως και οφείλετε να απαντήσετε, κύριε Υφυπουργέ, σήμερα στη Βουλή: Θα χάσουμε ή δε θα χάσουμε πόρους το 2005 και πόσους; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τελειώνω, κύριε Πρόεδρε.
     Το δεύτερο: Μας είπατε για την αύξηση του Προγράμματος Δημοσίων Επενδύσεων. Μα, τόσο παραπλανητικά στοιχεία φέρνετε στη Βουλή; Σας το είπε η κ. Παπανδρέου: Στο 1997 και πιο πριν μας πάτε σε σχέση με το Ακαθάριστο Εθνικό Προϊόν. 4,3% του Ακαθάριστου Εθνικού Προϊόντος. 
     Όλα τα προηγούμενα χρόνια από τότε και μετά κινήθηκε η χώρα, κινήθηκε το Πρόγραμμα Δημοσίων Επενδύσεων σε ποσοστό πάνω από 4,5% και 5%. Αυτή είναι η αλήθεια!
     Αλλά η ουσία της πολιτικής σας έχει δύο συνιστώσες: Η μία είναι η κακή διαχείριση, η άγνοια των κανόνων, η έλλειψη συντονισμού, την οποία επισημαίνουμε –και αυτό είναι ευθύνη του Πρωθυπουργού κυρίως- και το δεύτερο είναι τα αποτελέσματα της πολιτικής σας, που έχουν αντίκτυπο και σ’ αυτό το σημείο και στο Γ΄ Κοινοτικό Πλαίσιο Στήριξης. Γιατί η προσπάθεια να μειώσετε ελλείμματα, η προσπάθεια να αυξήσετε τα έσοδα –που δεν το μπορείτε βέβαια- δημιουργεί αυτόν τον ασφυκτικό κλοιό στο Γ΄ Κοινοτικό Πλαίσιο Στήριξης.
     Κυρίες και κύριοι συνάδελφοι, νομίζω ότι αυτή η συζήτηση σήμερα δεν μας φώτισε περισσότερο. Πιστεύουμε όμως ότι θα πήρε κάποια μηνύματα η Κυβέρνηση και το Υπουργείο Οικονομίας και Οικονομικών, ούτως ώστε να δει ποια είναι η μεγάλη ευθύνη απέναντι στη μεγάλη αυτή πρόκληση που έχει στην εφαρμογή του Γ΄ Κοινοτικού Πλαισίου Στήριξης. Γιατί αυτό δεν είναι ένα απλό πρόγραμμα, όπως τονίστηκε. Αυτό είναι η  μεγάλη ευκαιρία για τη χώρα που δυστυχώς σήμερα φαίνεται ότι πάει χαμένη.
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο συνάδελφος κύριος Μακρυπίδης έχει το λόγο για τρία λεπτά.
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
     Κύριε Υπουργέ, κάνατε μια πρόταση για τακτική συνεδρίαση της Επιτροπής Οικονομικών Υποθέσεων για την παρακολούθηση της πορείας του Γ΄ Κοινοτικού Πλαισίου Στήριξης και μπορώ να πω ότι την άκουσα με ευχαρίστηση. Δεν μπορώ όμως να πω ότι την άκουσα με έκπληξη. Και δεν την άκουσα με έκπληξη γιατί για εμάς που παρακολουθούμε από τη θέση της Αντιπολίτευσης την πορεία του Γ΄ Κοινοτικού Πλαισίου Στήριξης ήταν κάτι το αναμενόμενο. 
     Έχουν καταγραφεί σοβαρές αδυναμίες στην πορεία απορρόφησης και υλοποίησης του Γ΄ Κοινοτικού Πλαισίου Στήριξης και καταλαβαίνουμε το αδιέξοδο στο οποίο έχετε περιέλθει και είμαστε έτοιμοι και μέσα από την επιτροπή και στην Ολομέλεια να συμβάλουμε σε αυτό που όντως και εσείς ομολογήσατε προηγουμένως ότι μέσα από το Γ΄ Κοινοτικού Πλαισίου Στήριξης διαγράφεται σοβαρή προοπτική ανάπτυξης της χώρας μας. 
     Εμείς για έναν πρόσθετο λόγο έχουμε την υποχρέωση, αφού εμείς ως Κυβέρνηση διεκδικήσαμε αυτό το μεγάλο κονδύλι των 38.000.000.000 ευρώ να έλθει για τη χώρα μας και έχουμε ευθύνη απέναντι σε αυτήν τη διεκδίκηση και τη μεγάλη μας επιτυχία, αλλά και απέναντι στην ευθύνη που έχουμε στον ελληνικό λαό και το έχουμε αποδείξει από τη θέση της κυβέρνησης για είκοσι χρόνια.
     Θα ήθελα όμως να πω, κύριε Υπουργέ, ότι αυτή η πρόταση έχει κατά τη γνώμη μου –θα μου επιτρέψετε να κάνω μια αξιολόγηση πολιτική- το στοιχείο της αυτοκριτικής για όσα έλεγε ως αντιπολίτευση η Νέα Δημοκρατία, για όσα μας καταλογίζατε για αδιαφάνεια και διαπλοκή, όταν ήδη χειριζόμασταν κονδύλια για τα μεγάλα έργα από το Γ΄ Κοινοτικό Πλαίσιο Στήριξης. Και φυσικά είμαστε έτοιμοι όπως είπα και στην Επιτροπή και στην Ολομέλεια να συμβάλλουμε για την πορεία του Γ΄ Κοινοτικού Πλαισίου Στήριξης, αλλά και να σας δώσουμε τις απόψεις, τα φώτα και την εμπειρία μας για τον τρόπο με τον οποίο πρέπει να διεκδικήσει η χώρα μας το Δ΄ Κοινοτικό Πλαίσιο Στήριξης, γιατί ήδη έχετε καταγράψει εκεί σοβαρές αδυναμίες.
     Τελειώνω, κύριε Πρόεδρε, με το εξής: Οι κυβερνήσεις του ΠΑ.ΣΟ.Κ. είχαν βάλει μεγάλους στόχους και τους πέτυχαν και είναι γνωστοί. Ανέφερα προηγουμένως το Γ΄ Κοινοτικό Πλαίσιο Στήριξης και τα 38.000.000.000, το μεγαλύτερο κονδύλι που πέτυχε ποτέ η χώρα μας στα κοινοτικά πλαίσια για τη διεκδίκηση κονδυλίων από την Ευρωπαϊκή Ένωση. 
     Σχεδιάσαμε, προγραμματίσαμε και πετύχαμε τη διεξαγωγή του μεγαλύτερου πολιτιστικού, αθλητικού και οικονομικού σε διεθνές επίπεδο γεγονότος που ήταν οι Ολυμπιακοί Αγώνες, μια σειρά μεγάλα έργα πρωτόγνωρα για τη χώρα μας. Δεν είναι μόνο το αεροδρόμιο, δεν είναι το μετρό, δεν είναι η γέφυρα Ρίου-Αντιρρίου, δεν είναι η Εγνατία, έργα τα οποία έχουν αλλάξει την εικόνα της χώρας. Αυτήν την εμπειρία, αυτά τα επιτεύγματα στα οποία έχει συμβάλλει η κυβέρνηση του ΠΑ.ΣΟ.Κ. και έχει με τη στήριξη του ελληνικού λαού πετύχει είμαστε έτοιμοι και από τη θέση της Αντιπολίτευσης να συμβάλουμε να προχωρήσουν και να ολοκληρωθούν.
     Όμως θα πρέπει σήμερα, κύριε Υπουργέ, να απαντήσετε στο εξής: Γιατί σήμερα ως Κυβέρνηση η Νέα Δημοκρατία δεν μπόρεσε αυτά που ήταν σε εξέλιξη να τα προχωρήσει; 
     Γιατί θα ήταν για μας άπιαστο όνειρο να πιστέψουμε ότι η Νέα Δημοκρατία έχει τη δυνατότητα να σχεδιάσει, να προγραμματίσει έστω κι ένα νέο, μεγάλο έργο. Δεν μπορείτε. Ήδη πλέον αυτό το έχει εκτιμήσει, το έχει αξιολογήσει και είναι πίστη του ελληνικού λαού ότι δεν μπορείτε πλέον να κάνετε μεγάλα έργα. Δεν μπορείτε να πάτε μπροστά τη χώρα. Τουλάχιστον, όσο θα είσθε στη θέση αυτή της Κυβέρνησης, το ΠΑ.ΣΟ.Κ. από τη θέση της Αντιπολίτευσης είναι διατεθειμένο να προσφέρει, όπως πρόσφερε τόσα χρόνια στη χώρα.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο συνάδελφος κ. Χριστοδουλάκης έχει το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε.
     Οφείλω να πω ότι είδα σήμερα δύο σημεία μιας λιγότερο στενής αντιμετώπισης ενός πολύ σοβαρού θέματος. 
     Κατ’ αρχάς, από τη δική σας στάση να επεκτείνετε το χρόνο συζήτησης, έτσι ώστε να μπορέσουμε να θέσουμε περισσότερα ζητήματα, αλλά και από τον παριστάμενο Υπουργό, ο οποίος εγκατέλειψε τη θεωρία της καμένης γης και επανήλθε τώρα στην οδό της αρετής αναζητώντας δημιουργική συμβολή.
     Πριν από λίγες μέρες είχαμε ακούσει και τον συνάδελφό του Υφυπουργό στο ίδιο Υπουργείο να μας λέει εδώ ότι δεν υπάρχει μία μόνο αλήθεια στα οικονομικά και πρέπει να συζητάμε και με την Αντιπολίτευση για να βρίσκουμε το καλύτερο αποτέλεσμα. 
     Βεβαίως εμείς μπορούμε να συμβάλουμε και με προτάσεις και με ιδέες, αλλά εσείς κάπως αργά ανακαλύψατε τη δημιουργική συμβολή και συνεισφορά του ΠΑ.ΣΟ.Κ.. Διότι, αν την είχατε ανακαλύψει νωρίτερα, η χώρα θα είχε αποφύγει πολλές τραγωδίες στον τομέα της οικονομίας, τις οποίες εσείς προκαλέσατε με την ανεύθυνη, άστοχη και μισαλλόδοξη πολιτική που ακολουθήσατε εναντίον του ΠΑ.ΣΟ.Κ.. 
     Παρ’ όλα αυτά εγώ, κύριε Υπουργέ, δέχομαι τη σημερινή μεταμέλεια και αλλαγή πορείας, την οποία ακολουθεί η Κυβέρνηση. Υπάρχουν όμως ορισμένες προϋποθέσεις, έτσι ώστε να αποδείξετε ότι πράγματι αλλάζετε πορεία. 
     Πρώτ’ από όλα, όπως πολύ σωστά σας είπε η κ. Παπανδρέου προηγουμένως, θέλουμε να επαναφέρετε τη μηνιαία ενημέρωση για την πορεία του Κοινοτικού Πλαισίου Στήριξης. Κάθε μήνα, όπως κάναμε εμείς.
     Δεύτερον, να ενεργοποιήσετε τα Περιφερειακά Συμβούλια, τα οποία σε όλες τις περιφέρειες έχουν ατονήσει, δεν δίνουν καμία σημασία στις τοπικές προτεραιότητες, δεν δίνουν καμία σημασία στην προετοιμασία έργων για το Δ΄ Κοινοτικό Πλαίσιο Στήριξης. Ουσιαστικά η αναπτυξιακή πορεία της κάθε περιφέρειας έχει εγκαταλειφθεί στη μοίρα της εδώ και είκοσι μήνες. 
     Το τρίτο και πιο σημαντικό όμως κριτήριο το οποίο θα αξιολογήσει αυτήν την αλλαγή πορείας, είναι να προσπαθήσετε να αλλάξετε τις προτεραιότητες. 
     Πρέπει να υψώσετε τόνο πολιτικής διαμαρτυρίας, κύριε Υπουργέ, και να ζητήσετε από την Κυβέρνησή σας να αποσύρει αυτό το επαχθέστατο 4,3% του εθνικού εισοδήματος για το Πρόγραμμα Δημοσίων Επενδύσεων. Ούτε στα πιο σκληρά χρόνια της σύγκλισης δεν ήταν τόσο χαμηλό το Πρόγραμμα Δημοσίων Επενδύσεων. Ήταν ψηλότερα από το 4,3%. 
     (Στο σημείο αυτό κτυπάει το κουδούνι λήξεως του χρόνου ομιλίας του κ. Βουλευτή)
     Θα μου πείτε: «Μα, δεν μας άφησε το ΠΑ.ΣΟ.Κ. χρήματα στα ταμεία του». Ωραία απάντηση. Εγώ θα σας πω τι σας άφησε το ΠΑ.ΣΟ.Κ. Πέρα από τα 2.000.000.000 ευρώ για τα οποία θα έπρεπε να κινηθείτε να τα εισπράξετε, πέρσι και φέτος, η φοροδιαφυγή μόνο από το Φόρο Προστιθέμενης Αξίας –τον οποίο τον πλήρωσαν οι καταναλωτές, αλλά εσείς δεν είσαστε ικανοί ή πρόθυμοι να εισπράξετε- είναι 6,5 δισεκατομμύρια ευρώ. Δηλαδή, όσο είναι και το Πρόγραμμα Δημοσίων Επενδύσεων για το 2006. 
     Δώστε, λοιπόν, μία εσωτερική μάχη στην Κυβέρνησή σας να αποσύρει τις χαριστικές ρυθμίσεις υπέρ των φοροφυγάδων, να αποσύρει την αποδόμηση του φορολογικού μηχανισμού, την οποία με κομματική τυφλότητα επιδιώξατε και επιβάλατε επί ένα χρόνο τώρα. Ζητείστε από την Κυβέρνησή σας να επαναφέρει την ποινικοποίηση στους μεγάλους φοροφυγάδες, την οποίαν εγκαταλείψατε για να γλιτώσετε μερικούς που είχαν παραπεμφθεί με μεγάλα ποσά και διακινδύνευαν να υποστούν ποινές. Δώστε αυτήν τη μάχη κατά των συμφερόντων, τα οποία εσείς καλύψατε και βοηθήσατε να γλιτώσουν τόσα πολλά χρήματα, έτσι ώστε  να αυξηθεί το Πρόγραμμα Δημοσίων Επενδύσεων και να καταλάβουμε και εμείς ότι όντως αλλάζετε πολιτική και πορεία, εγκαταλείπετε την καταγγελία, εγκαταλείπετε τον εισαγγελικό τρόπο της πολιτικής, εγκαταλείπετε την ανέξοδη ρητορεία και μπαίνετε επιτέλους σ’ ένα σωστό προγραμματισμό.
     Και κάτι τελευταίο …
     ΠΡΟΕΔΡΕΥΩΝ (Ιωάννης Τραγάκης): Και με αυτό κλείνετε. Σας παρακαλώ.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ούτε μισό λεπτό, κύριε Πρόεδρε.
     Σας είπε κάτι η κ. Παπανδρέου προηγουμένως. Πρέπει να απαντήσετε. Σας ανέφερε ένα έγγραφο, το οποίο εγώ θα καταθέσω και το οποίο λέει ότι ενώ η Επιτροπή είχε δεχθεί να γίνει έλεγχος στα έργα και να δούμε αν υπήρχε κάποιο ζήτημα για να επιστραφούν πόροι, μετά η Ελλάδα το απέρριψε επειδή λέει «είχε πολλή δουλειά» και εσείς προφανώς δεν είσαστε διατεθειμένοι –ως Κυβέρνηση, δεν λέω προσωπικά- να δουλέψετε. Λόγω τεμπελιάς, δηλαδή.
     Το ωραίο, όμως, κύριε Υπουργέ, είναι το εξής: Όταν λέει η Επιτροπή ότι είχε προτείνει στην Ελλάδα να γίνουν δειγματοληπτικοί έλεγχοι, στην Επιτροπή που το είχε προτείνει ήταν στέλεχος και ο σημερινός Γενικός σας Γραμματέας, άρα τότε συμφωνούσε. Και μετά όταν η Ελλάδα το απέρριψε ήταν πάλι ο ίδιος ο Γενικός σας Γραμματέας που το απέρριψε.
     Δεν σας εκπλήσσει αυτό; Δεν πρέπει να απαντήσετε σε αυτό; Η Κομισιόν επρότεινε στην Ελλάδα -το ξαναδιαβάζω γιατί πρέπει να γραφτεί και να μας απαντήσετε…
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Συγγνώμη, κύριε Πρόεδρε, για την κατάχρηση του χρόνου, αλλά είστε τόσο μεγαλόψυχος σήμερα που θα ήθελα να μην το ακυρώσετε αυτό.
     ΠΡΟΕΔΡΕΥΩΝ (Ιωάννης Τραγάκης): Από ιδιοτέλεια, κύριε συνάδελφε.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Λέει, λοιπόν, το εξής: Η Κομισιόν –δηλαδή και το στέλεχός της ο κ. Μουσουρούλης- συνέστησε στην Ελλάδα όπου κυβερνούσε τότε το κακό ΠΑ.ΣΟ.Κ., να διεκπεραιώσει δειγματοληπτικούς ελέγχους και μετά να κάνει υπολογισμούς στη βάση αυτών των ελέγχων. Μετά λέει ότι η Ελλάδα, στην κυβέρνηση τής οποίας συμμετείχε ο κ. Μουσουρούλης, απέρριψε αυτή την προσέγγιση επειδή εμπεριείχε πολλή εργασία. 
     Ξέρετε τι λέτε, κύριε Υπουργέ; Ότι ένα στέλεχος της Ευρωπαϊκή ΄Ενωση απαιτούσε εργασία από την ελληνική Κυβέρνηση, την οποία ο ίδιος όταν έγινε μέλος της ελληνικής Κυβέρνησης δεν ήταν διατεθειμένος να δώσει. Αν αυτό δεν είναι αλλοπρόσαλλος εγωισμός, τότε με συγχωρείτε πάρα πολύ, αλλά με όλη την συμπάθεια και την αγάπη που σας έχω, είναι υπονόμευση του αναπτυξιακού έργου της χώρας. 
     Σας ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, λυπάμαι που είμαι υποχρεωμένος να διαπιστώσω πως είτε δεν καταλάβατε είτε δεν θελήσατε να καταλάβετε το πνεύμα της αρχικής τοποθέτησης. Λυπάμαι που απέναντι σε μια υπεύθυνη στάση επιδεικνύετε την τόσο γνωστή, αλλά και καταδικαστέα ήδη από τον ελληνικό λαό αλαζονεία. 
     Επιδίωξή μου ήταν η σημερινή συζήτηση να έχει ουσία για τους πολίτες, να αποτελέσει την αρχή ενός γόνιμου διαλόγου και όχι να καταλήξει σε ένα ακόμη «μπρα ντε φερ» κομματικής ισχύος. Δεν είναι αυτή η ανάγκη της κοινωνίας.
     Δυστυχώς, από την εξέλιξη φαίνεται ότι αυτό δεν έχει συνειδητοποιηθεί.
     Προτείνουμε, κύριοι συνάδελφοι, το διάλογο και τη συνεννόηση γιατί η παγκοσμιοποίηση είναι για κάθε εθνική οικονομία αγώνας αντοχής, είναι ένας μαραθώνιος. Αν δεν ετοιμαστούμε υπεύθυνα, θα καταλήξουμε τελευταίοι και καταϊδρωμένοι. 
     Οι δικές σας κυβερνήσεις πίστεψαν, ατυχώς, το μύθο του λαγού και της χελώνας, αλλά δυστυχώς αυτός ο μύθος στην οικονομία δεν ισχύει. Οι ευκαιρίες που χάθηκαν δεν ξαναχτυπούν την πόρτα. Και κάθε τέτοια χαμένη ευκαιρία ζημιώνει την καθημερινή ζωή των Ελλήνων πολιτών.
     Προτείνουμε τον ανοιχτό διάλογο πάνω και πέρα από σκοπιμότητες, γιατί είναι επιτακτική ανάγκη όλος ο πολιτικός κόσμος να συνειδητοποιήσει την ανάγκη για την προώθηση διαρθρωτικών μεταρρυθμίσεων που θεωρούνται αναγκαίες για την αναζωογόνηση της χώρας. Και τόνισα ότι αυτή η συνειδητοποίηση πρέπει να εκφραστεί έμπρακτα μέσα από συναινέσεις σε κρίσιμα ζητήματα, όπως είναι και το Γ΄ Κοινοτικό Πλαίσιο Στήριξης. Ζήτησα να αφήσουμε τους χαρακτηρισμούς και τα επίθετα, επιτέλους, και να ασχοληθούμε με τα ουσιαστικά. 
     Δυστυχώς, κύριοι συνάδελφοι του ΠΑ.ΣΟ.Κ., επιμένετε να εκφράζετε το χθες, να εκφράζετε το παρελθόν. Τώρα καταλαβαίνω γιατί ο Αρχηγός σας αγωνιά τόσο πολύ για την ανανέωση της επόμενης Κοινοβουλευτικής σας Ομάδας, μπας και αφουγκραστείτε τις επιταγές του μέλλοντος. 
     Οι πολίτες παρακολουθούν, κρίνουν, συγκρίνουν και κατακρίνουν. Εσείς επιμένετε να προκαλείτε. Δεν κάνετε καμία αυτοκριτική για τα προβλήματα που μας κληροδοτήσατε και τα οποία ήταν και πολλά και μεγάλα. Η όποια εικόνα προόδου απορρόφησης μερικών εκ των προγραμμάτων του Κοινοτικού Πλαισίου Στήριξης, προφανώς δεν είναι δυνατόν να έχει προκύψει από την Κυβέρνηση της Νέας Δημοκρατίας. 
     Καταθέτω μια σειρά από έγγραφα, τα οποία αποδεικνύουν ότι τα προβλήματα αυτά υπήρχαν. Καταθέτω για τα Πρακτικά ένα έγγραφο του τότε Επιτρόπου κ. Μπαρνιέ προς τον Πρωθυπουργό, ένα έγγραφο του τότε Γενικού Γραμματέα του Υπουργείου προς το Γενικό Διευθυντή της Γενικής Διευθύνσεως Περιφερειακής Ανάπτυξης, ένα έγγραφο πάλι του κ. Μπαρνιέ προς τον τότε Υπουργό τον κ. Παπαντωνίου.
     (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Δεν είναι δυνατόν, ενώ αφήσατε το Κοινοτικό Πλαίσιο Στήριξης να «τρέχει» για τρία χρόνια με όλες τις προϋποθέσεις, να φταίμε τώρα εμείς για την εικόνα που παρουσιάζει!
     Το Κοινοτικό Πλαίσιο Στήριξης είναι ένα πρόγραμμα παρεμβάσεων σε όλη τη χώρα για την περίοδο 2000-2006. Τι γίνεται και το πρόγραμμα, που κατά 75% είχατε εσείς εντάξει, δεν προχωράει; Γιατί αυτά τα έργα έχουν ρυθμούς χελώνας; Υπάρχουν βαρύτατες ευθύνες, βαρύτατες ελλείψεις στον προγραμματισμό, στο σχεδιασμό, στις διαδικασίες υλοποίησης, στις λειτουργίες και στην ενημέρωση των φορέων.
     Φέτος είναι 2005, επομένως κλείνει το ν+2 για το 2003. Αν είχατε κάνει τη δουλειά σας ως το 2003, ακόμα και χωρίς 1 ευρώ δικό μας, θα είχαμε μηδενικές απώλειες για φέτος. Μέχρι στιγμής φέρνετε ακέραια την ευθύνη. Το επαναλαμβάνω, γιατί αν είχατε απορροφήσει μέχρι το 2003 αυτά που είχατε υποσχεθεί ότι θα απορροφήσουμε, δεν θα είχαμε πρόβλημα ν+2. Παραθέτω κοινή λογική. Όχι πολιτική. 
     Και θα πρέπει να σταματήσουμε να αναμασάμε τις δικές σας ευθύνες. Κάθε άλλο. Οι συντονισμένες και μεγάλες προσπάθειες που κάνει η Κυβέρνησή μας έχουν φέρει μεγάλη επιτάχυνση στους ρυθμούς υλοποίησης των προγραμμάτων. Αναλάβαμε τις δικές σας ευθύνες και προσπαθούμε να προχωρήσουμε μπροστά. Και αν όλα αυτά τα συζητάμε, είναι γιατί ρωτάτε λες και δεν γνωρίζετε. Τώρα δείχνετε να αγχώνεστε για την πορεία του Κοινοτικού Πλαισίου Στήριξης, παραπάνω από ό,τι όταν ήσασταν εσείς Κυβέρνηση. Τότε δίνατε μόνο υποσχέσεις στην Ευρωπαϊκή Επιτροπή, υποσχέσεις που δεν τηρήθηκαν, αν και ήταν υποσχέσεις του ίδιου του Πρωθυπουργού της χώρας. 
     Και αν τα αμφισβητείτε, καταθέτω στα Πρακτικά την επιστολή του τότε Πρωθυπουργού της χώρας προς τον κ. Μπαρνιέ.
     (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Οι βασικές αιτίες, λοιπόν, θα πρέπει να αναζητηθούν στο παρελθόν, καθώς ήταν πολιτικές και τεχνοκρατικές επιλογές της προηγούμενης διακυβέρνησης που είχαν προκαλέσει προβλήματα. Στην καλύτερη των περιπτώσεων είχαν αφήσει άλυτα καίρια ζητήματα, μερικά εκ των οποίων αντιμετωπίζουμε και επιλύουμε σήμερα εμείς.
     Χαρακτηριστικό παράδειγμα είναι το επιχειρησιακό πρόγραμμα «Κοινωνία της Πληροφορίας» και ειδικότερα ο άξονας 4 - επικοινωνίες. Αυτός ο άξονας στόχευε και στοχεύει στην υλοποίηση του θεσμικού πλαισίου, αλλά και των απαραίτητων υποδομών για την ανάπτυξη των ευρυζωνικών δικτύων και υπηρεσιών στη χώρα μας.
     Θα θυμίσω εδώ ότι οι ευρυζωνικές υποδομές και υπηρεσίες θεωρούνται από την Ευρωπαϊκή Ένωση υψίστης σημασίας για την επιτυχία του Γ΄ Κοινοτικού Πλαισίου Στήριξης, αλλά και σημαντικότατο παράγοντα για την ανάπτυξη της δικής μας χώρας. 
     Παρ’ όλο, λοιπόν, που τόσο το πρόγραμμα «Κοινωνία της Πληροφορίας», αλλά και ειδικότερα ο άξονας 4 είναι βαρύνουσας σημασίας για τη χώρα μας, τι είχατε κάνει εσείς; Τρία χρόνια δεν είχατε κάνει τίποτα.
     Καταθέτω για τα πρακτικά μια σειρά από έγγραφα που αποδεικνύουν την προχειρότητα που σχεδιάστηκε και επιχειρήθηκε ανεπιτυχώς να προχωρήσει το πρόγραμμα. Γι’ αυτό δεν προχώρησε. 
     Καταθέτω στα Πρακτικά ένα έγγραφο του κ. Μπαρνιέ προς τον τότε Υφυπουργό, ένα έγγραφο της Γενικής Γραμματείας του Υπουργείου Οικονομίας, ένα έγγραφο της Ειδικής Γραμματείας για την «Κοινωνία της Πληροφορίας» και άλλο ένα.
     (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Η διαδικασία ένταξης και σχεδιασμού των έργων που θα εντάσσονταν στο συγκεκριμένο άξονα είχε ξεκινήσει από το 2001, με σημαντικότατη βοήθεια από τις υπηρεσίες της Ευρωπαϊκής Επιτροπής. Μέχρι και τον περασμένο Μάρτιο, η πρόοδος του συγκεκριμένου άξονα και των μέτρων ήταν σχεδόν σε μηδενικά επίπεδα. Είχαμε απορρόφηση 1%, ενώ γνωρίζω ότι και ο σχεδιασμός των υπό ένταξη έργων ήταν ακόμη σε βρεφικό στάδιο, παρ’ όλο που είχατε σχεδόν τρία χρόνια για να τα ωριμάσετε και παρ’ όλη την αμέριστη συμπαράσταση και βοήθεια από την Ευρωπαϊκή Ένωση, η οποία είχε  υποδείξει παραδείγματα άλλων χωρών-μελών και σας είχε πάρει από το χέρι και σας τα έδειξε. 
     Από πέρσι το Μάρτιο μέχρι και σήμερα, αυτό το πρόγραμμα έχει δείξει σαφέστατη αύξηση στην απορρόφησή του και ειδικότερα ο «Άξονας 4» έχει πλέον απορροφητικότητα 10%, ενώ είχε ξεκινήσει από το μηδέν. Όχι ότι είμαστε ευχαριστημένοι, αλλά έχει αρχίσει και κινείται. Και όχι μόνο αυτό, αλλά πλέον έχουμε προχωρήσει και σε όλα τα απαραίτητα βήματα για την υλοποίηση του απαραίτητου θεσμικού πλαισίου και μέσω του νέου αναπτυξιακού νόμου.
     Σε συνεργασία με το Υπουργείο Μεταφορών και Επικοινωνιών και την «Κοινωνία της Πληροφορίας Α.Ε.» δημιουργήσαμε μία ομάδα εργασίας για το σωστό σχεδιασμό του μεγάλου έργου των ευρυζωνικών υποδομών και πριν από λίγες ημέρες εστάλη προς τις υπηρεσίες της Ευρωπαϊκής Ένωσης η αίτηση μεγάλου έργου που σε αυτές τις περιπτώσεις προβλέπεται. Θέλω να σημειώσω εδώ ότι το συγκεκριμένο έργο εντάσσεται στο μέτρο 4-2, το οποίο μέχρι στιγμής παρουσιάζει μηδενική πρόοδο, παράγοντας που φυσικά παρέσυρε και το συνολικό πρόγραμμα «Κοινωνία της Πληροφορίας», αφού αποτελεί σχεδόν το 20% του προϋπολογισμού του προγράμματος. Το ότι προσπαθούμε εναγωνίως να διορθώσουμε τα δικά σας λάθη αυτό δεν σημαίνει σε καμιά περίπτωση ότι έχετε το δικαίωμα και να μας τα φορτώσετε στην πλάτη.
     Θέλετε να σας πω άλλο παράδειγμα κωλυσιεργίας; Θα πω το Κτηματολόγιο, για να μην πω τίποτα περισσότερο. Πάνω από είκοσι επιστολές αντηλλάγησαν από τον Οκτώβριο του 2001 μέχρι το Μάρτιο του 2004, χώρια οι συναντήσεις και οι διαπραγματεύσεις. Το αποτέλεσμα είναι γνωστό. Έχουμε απένταξη του μεγάλου ποσοστού του έργου που είχε πληρωθεί και τραγική καθυστέρηση της υλοποίησης του έργου με πολλαπλές επιπτώσεις και σε πολλά άλλα έργα του Κοινοτικού Πλαισίου Στήριξης. Πώς θα κάνουμε γρήγορα απαλλοτριώσεις σε αυτήν την χώρα, όταν δεν έχουμε Κτηματολόγιο; Πώς θα κάνουμε έργα, πώς δεν θα έχουμε καθυστερήσεις; Κανένα ίχνος αυτοκριτικής για όλα αυτά, κανένα ίχνος εποικοδομητικής πρότασης, έστω στην προσπάθεια που κάνουμε να αντιμετωπιστούν τα προβλήματα που παραλάβαμε και τα οποία πολλά χρόνια διογκώνονταν με δική σας ευθύνη. 
     Εμείς υιοθετήσαμε μια πολιτική ήπιας προσαρμογής, γιατί θέλαμε να εξασφαλίσουμε την αναπτυξιακή πορεία της χώρας και την κοινωνική συνοχή, χωρίς να μετακυλίσουμε τις δικές σας ευθύνες στις πλάτες των πολιτών. Πετύχαμε τη μείωση των ελλειμμάτων, χωρίς να υπάρξει ούτε ύφεση ούτε έκρηξη της ανεργίας, όπως με καταστροφολογική εμμονή προβλέπατε. Αντίθετα, η ελληνική οικονομία σήμερα έχει έναν αξιοσημείωτο ρυθμό αύξησης 3,6%, ο οποίος είναι από τους υψηλότερους στην Ευρωζώνη και ταυτόχρονα, όχι μόνο δεν σημειώθηκε αύξηση της ανεργίας, αλλά η ανεργία μειώθηκε περισσότερο από μισή ποσοστιαία μονάδα, ενώ συγχρόνως η ιδιωτική κατανάλωση έχει αυξηθεί. Πείτε μας, εάν υπάρχει καμία άλλη χώρα η οποία να έχει τέτοιες επιδόσεις. Καμιά. 
     Όμως, επιμένετε στην καταστροφολογία και στο μηρυκασμό ανακριβειών μόνο και μόνο για δημιουργία εντυπώσεων. Τι και αν δεν συμφωνεί η πραγματικότητα με τις δικές σας εκτιμήσεις; Τόσο το χειρότερο για την πραγματικότητα. Έτσι, όμως, πιστεύετε ότι είστε χρήσιμοι στον τόπο; Έτσι πιστεύετε ότι θα πείσετε τον Έλληνα πολίτη ότι έχετε στρατηγικό όραμα για τον τόπο; Κάνετε αντιπολίτευση για την αντιπολίτευση. Και κάνετε κακή αντιπολίτευση σε μια Κυβέρνηση η οποία με αίσθημα ευθύνης προωθεί λύσεις και μεταρρυθμίσεις, για να επιτευχθεί μια μακρόπνοη αναπτυξιακή διαδικασία. Αυτή είναι μια υπεύθυνη στάση για τη χώρα. Θα περιμέναμε ανάλογη στάση υπευθυνότητας και από την πλευρά σας. Δεν διεκδικούμε το αλάθητο του Πάπα. Προς Θεού! Σεβόμαστε και την καλοπροαίρετη κριτική και την έντιμη υπόδειξη και το ειλικρινές ενδιαφέρον. Δεν παριστάνουμε τους ιδιοκτήτες της απόλυτης αλήθειας. Για αυτό προσωπικά σας προέτρεψα να συζητήσουμε, για να συνεισφέρει ο καθένας με τις ιδέες και τις προτάσεις του. Η πρόταση δεν είναι συγκυριακή, αλλά είναι στρατηγική. Η Κυβέρνησή μας πιστεύει και το αποδεικνύει έμπρακτα ότι η συνεργασία όλων είναι βασική προϋπόθεση, για να έχουμε τα καλύτερα αποτελέσματα το συντομότερο δυνατό. Τα προβλήματα είναι για όλους κοινά. Τα οφέλη θα είναι για όλους. Όμως, στην πρόσκληση αυτή, κύριοι συνάδελφοι, απαντάτε με χαρακτηρισμούς, με ύβρεις, με επιθέσεις.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ποιες ύβρεις; 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Και για ψεύτες άκουσα και άλλα που δεν μου αρέσει να τα ακούω. Το ξέρετε αυτό. Τι θέλετε να κρύψετε; Την απόλυτη φτώχεια σε ιδέες, σε προτάσεις, σε στρατηγική ή τις βαρύτατες ευθύνες σας για τα πεπραγμένα; Μήπως θέλετε να εμπεδωθεί στην κοινωνία η εικόνα ότι όλοι είναι ίδιοι; 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όχι βέβαια. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Όχι, κύριοι συνάδελφοι, δεν είμαστε όλοι ίδιοι. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ασφαλώς.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Έχουμε όραμα, σχέδιο, πρόγραμμα, πολιτικές που βελτιώνουν κάθε μέρα τη θέση της χώρας μας. Και δεν τα λέμε μόνοι μας αυτά, αλλά πιστοποιούνται. Η Ευρωπαϊκή Επιτροπή αναγνωρίζει την πρόοδο που έγινε το 2005 για τη μείωση του ελλείμματος που κληρονομήσαμε και προεξοφλεί την περαιτέρω πρόοδο για το 2006 σε ό,τι αφορά την μείωση του ελλείμματος και του δημοσίου χρέους.
     Η Ευρωπαϊκή Επιτροπή και πάλι με έκθεσή της σημειώνει ότι η φορολογική μεταρρύθμιση και ο νέος επενδυτικός νόμος θα οδηγήσουν στην αύξηση των επενδύσεων με ρυθμό μεγαλύτερο του 4% το 2006, αλλά και το 2007. Αυτά που βλέπουν όλοι οι άλλοι είναι χρήσιμο να τα βλέπουμε όλοι, αγαπητοί συνάδελφοι.
     Οφείλετε να παραδεχθείτε ότι σήμερα ο τόπος έχει μία Κυβέρνηση που πάει καλύτερα. Αρνείστε να παραδεχθείτε ότι δίνουμε ελπίδες στον κόσμο. Αρνείστε τις μικρές και τις μεγάλες επιτυχίες της Κυβέρνησής μας, γιατί αρνείστε να παραδεχθείτε τις δικές σας αποτυχίες. Επιλέξατε να χειριστείτε ως Αντιπολίτευση τα ζητήματα της οικονομίας με παραπλανητικό τρόπο. Αντί θέσεων και προτάσεων κατασκευάζετε πλήθος σεναρίων καταστροφής. Έτσι διαψεύδεστε από τα στοιχεία που η Ευρωπαϊκή Επιτροπή δημοσιεύει και που η πραγματικότητα καταθέτει.
     Υπάρχει έλλειψη παραληπτών για τα μηνύματα που εκπέμπονται, διαφορετικά κάτι θα είχατε να μας πείτε σήμερα για τις βασικές προτεραιότητες της ελληνικής οικονομίας. Δεν λέτε τίποτα για την αύξηση της παραγωγικότητας και την ενίσχυση της ανταγωνιστικότητας. Ευτυχώς, η Κυβέρνηση προωθεί σειρά διαρθρωτικών μεταρρυθμίσεων, όπως περιγράφονται στο Εθνικό Πρόγραμμα Μεταρρυθμίσεων και στον προϋπολογισμό. Ευτυχώς ο τόπος έχει μία υπεύθυνη Κυβέρνηση που με ολοκληρωμένη και συγκροτημένη πολιτική στοχεύει στη βελτίωση του επιχειρηματικού περιβάλλοντος, στην ενίσχυση του ανταγωνισμού, στην παροχή κινήτρων για επενδύσεις, στην εξωστρέφεια και στη βελτίωση της αποτελεσματικότητας της οικονομίας μας. 
     Δεν λέτε τίποτα για την αύξηση της απασχόλησης. Ευτυχώς που και πάλι αυτή η Κυβέρνηση αναπτύσσει στοχευμένες δράσεις για την αύξηση των θέσεων δουλειάς, όχι απλά εργασίας και για τη μείωση του κινδύνου του κοινωνικού αποκλεισμού. Δεν λέτε τίποτα για τη σπατάλη στον ευρύτερο τομέα. Και για το ζήτημα αυτό παίρνει πρωτοβουλίες η Κυβέρνηση. Προωθεί πολιτικές αναδιάρθρωσης, εξορθολογισμού και εξυγίανσης, παρά τις αντιδράσεις αυτών που έχουν μάθει να κερδίζουν από ένα υπερδιογκωμένο και σπάταλο δημόσιο. Όσο μάλιστα αντιδρούν, τόσο βεβαιωνόμαστε για την ορθότητα των πολιτικών μας. Αυτοί ας χάνουν. Δεν μας πειράζει. Το θέμα είναι να κερδίζουν οι πολίτες. 
     Παρά την εκκωφαντική σιωπή στα κρίσιμα ζητήματα που ανέφερα, παρά τις κραυγές και τους ψιθύρους για άλλα θέματα, εμείς επιμένουμε και σας προσκαλούμε να μας πείτε τις θέσεις σας. Στο αμέσως επόμενο χρονικό διάστημα δρομολογούμε διαδικασίες μιας δημόσιας διαβούλευσης για το εθνικό πλαίσιο στήριξης. 
     Ποιος μπορεί να διαφωνήσει με το να βάλουμε τέλος στις σπατάλες, στους αυτοσχεδιασμούς, στα έργα έτσι, χωρίς πρόγραμμα; Ποιος μπορεί να διαφωνήσει με την αναγκαιότητα να μπουν κανόνες αντίστοιχοι των κοινοτικών και να αλλάξουν οι ιεραρχήσεις, οι προτεραιότητες, ρυθμίσεις, συμπεριφορές και νοοτροπίες; Ποιος μπορεί να διαφωνήσει ότι μία τέτοια πολιτική είναι μονόδρομος ώστε να απαλλαγούμε από τις κακοδαιμονίες του παρελθόντος και τα χρήματα των Ελλήνων πολιτών να πηγαίνουν εκεί που πρέπει, εκεί που θα πιάσουν τόπο, εκεί που θα δώσουν πραγματική ανάπτυξη; 
     Αν όντως δεν διαφωνείτε σ’ αυτά, θα πρέπει να το αποδείξετε με πράξεις και όχι με λόγια. Εμείς σας δίνουμε την ευκαιρία, γιατί πράγματι πιστεύουμε ότι το Εθνικό Πλαίσιο Στήριξης αυτονόητα είναι εθνικό ζήτημα, προϋποθέτει εθνική συνεννόηση και είναι η λύση για τα όσα προβλήματα αντιμετωπίσαμε μέχρι σήμερα. 
     Για άλλη μια φορά, λοιπόν, εμείς επιμένουμε να απλώνουμε το χέρι. Αν θα το σφίξετε ή θα το δαγκώσετε, είναι πολιτική δική σας, είναι ευθύνη δική σας. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Η Κοινοβουλευτική Εκπρόσωπος του Πανελλήνιου Σοσιαλιστικού Κινήματος, κ. Παπανδρέου, έχει το λόγο.
     ΒΑΣΩ ΠΑΠΑΝΔΡΕΟΥ: Ο κύριος Υφυπουργός ζήτησε να κάνουμε διάλογο. Αλλά έχω μία απορία. Πώς εννοείτε, κύριε Υφυπουργέ, το διάλογο αυτό, όταν έρχεστε με γραμμένη τη δευτερολογία σας, εκ των προτέρων, χωρίς να ξέρετε τι θα πούμε εδώ; Δεν απαντάτε σε τίποτα απ’ αυτά που σας είπαμε και απλώς διαβάζετε το κείμενο που έχετε γράψει εκ των προτέρων, ανεξάρτητα από τη συζήτηση εδώ. 
     Αυτός είναι ο διάλογος; Εμείς κάπως αλλιώς θεωρούμε το διάλογο. Καταλαβαίνω βέβαια τη δύσκολη θέση στην οποία βρίσκεσθε. Κανείς δεν θα ήθελε να βρίσκεται στη δική σας θέση, ο οποίος επί χρόνια κατήγγειλε την πορεία εκτέλεσης του Γ΄ Κοινοτικού Πλαισίου Στήριξης και τώρα είσθε ο κύριος υπεύθυνος για τον συντονισμό και την υλοποίηση του Γ΄ Κοινοτικού Πλαισίου Στήριξης.
     Τώρα, αναφορικά με όλα τα άλλα τα οποία είπατε και αναφέρονται στην γενική πολιτική, μάλλον το κείμενο που μας διαβάσατε, θα πω το εξής.
     Κύριε Υφυπουργέ, έχετε λιγότερο από δύο χρόνια στην Κυβέρνηση και είσαστε η Κυβέρνηση της «σεμνότητας» και της «ταπεινότητας». Και είναι δυνατόν, να υπάρχει τέτοια αλαζονεία σε λιγότερο από δύο χρόνια και να λέτε ότι οι πολίτες της χώρας είναι ευχαριστημένοι, όλα πηγαίνουν καλά και το μόνο δυσάρεστο είναι το τι παραλάβατε; 
     Εμείς το τι έχουμε παραδώσει το γνωρίζει ο ελληνικός λαός, μας έκρινε και μας κρίνει καθημερινά. Σήμερα μας έχει βάλει στην Αντιπολίτευση και αυτό κάνουμε. Επιτελούμε το ρόλο μας. Η Κυβέρνηση, δεν έχουμε καταλάβει, ακόμα τι ρόλο παίζει, γιατί τον περισσότερο χρόνο αναλίσκεσθε στο να κάνετε αντιπολίτευση στην Αντιπολίτευση. Και ίσως γι’ αυτό έχετε κουραστεί τόσο πολύ και είσαστε φορτωμένοι που δεν έχετε χρόνο να ασχοληθείτε πράγματι με τα κυβερνητικά σας καθήκοντα και ενημερώνετε την Ευρωπαϊκή Επιτροπή ότι δεν έχετε χρόνο να κάνετε τους ελέγχους. Ως εκ τούτου δεν πειράζει, ας κοπούν 518.000.000 ευρώ! Και αυτό λόγω της πολλής δουλειάς! Και η δουλειά σας βέβαια είναι να κάνετε αντιπολίτευση σε εμάς. Ίσως να έχετε πάθει και υπερκόπωση από αυτό. Εκτός και αν εννοείτε ότι η Κυβέρνησή σας είναι τόσο ανίκανη που δουλεύει τόσο πολύ και τελικά δεν παράγει τίποτα, και τα έχει κάνει μπάχαλο σε όλους τους τομείς. Βεβαίως οι πολίτες κρίνουν, παρακολουθούν, συγκρίνουν και ακριβώς γι’ αυτό οκτώ στους δέκα πολίτες είναι δυσαρεστημένοι. Παρ’ όλο που εσείς τα παρουσιάζετε όλα ωραία, σε όλες τις δημοσκοπήσεις, αντίθετα, φαίνεται η φθορά της Κυβέρνησης μέσα σε ελάχιστο χρονικό διάστημα που είναι τεράστια.
     Μας είπατε τώρα ότι μειώσατε τα ελλείμματα το 2005. Υπερηφανευόσαστε γι’ αυτό. Ξέρετε τα ψέματα έχουν κοντά ποδάρια. Και κάθε εβδομάδα, κάθε μήνα λέτε κάτι διαφορετικό και μετά το αλλάζετε. Σε ενάμισι μήνα αλλάξατε τα στοιχεία τρεις φορές. Μα, δεν έχει ξαναγίνει ποτέ αυτό το πράγμα. Αυτός δε ο προϋπολογισμός που θα ψηφίσετε, θα είναι διαφορετικός απ’ αυτόν που θα υλοποιήσετε, όπως έγινε και πέρυσι. Δύο φορές σας τον απέρριψε η Ευρωπαϊκή Επιτροπή για δύο συνεχή έτη. Το ίδιο είχε ξανασυμβεί το 1990 και 1993. Δεν έχει ξανασυμβεί αυτό το πράγμα στην Ελλάδα. Τυχαίο είναι ότι συμβαίνει πάντα με κυβέρνηση της Νέας Δημοκρατίας! Απορρίπτει τους προϋπολογισμούς η Ευρωπαϊκή Επιτροπή και έρχεστε τώρα και υπερηφανεύεστε γιατί το έλλειμμα από 6,6% το κατεβάσατε στο 4,4%. Ποιόν κοροϊδεύετε τελικά; Εκτός από τον εαυτό σας φυσικά. Διότι οι 2,2 μονάδες είναι ακριβώς οι μη επαναλαμβανόμενες Ολυμπιακές δαπάνες. Βέβαια το 2005 δεν είχαμε Ολυμπιακά έργα. Αυτά τελείωσαν το 2004. Ούτε δαπάνες για την υλοποίηση, ούτε είχαμε εκλογές και ευρωεκλογές το 2005. Είναι τα 850.000.000 ευρώ που μεταφέρετε για πληρωμή τόκων σε άλλα χρόνια και περίπου τα άλλα 800.000.000 ευρώ που βάλατε επιπλέον φόρους με την αύξηση του Φ.Π.Α. τον περυσινό Μάρτη, τα οποία δεν περιλαμβάνονται στον προϋπολογισμό. Αν όλα αυτά τα προσθέσετε, έχετε αυξήσει το έλλειμμα και όχι ότι το μειώσατε. 
     Έχετε γίνει δε expert στις λογιστικές αλχημείες. Κάποτε μας καταγγέλλατε εμάς, αλλά πρέπει να πούμε ότι μπροστά στην εφευρετικότητά σας και τις μεθόδους που χρησιμοποιείτε υποκλινόμαστε.
     Πράγματι έχετε γίνει πρυτάνεις στις αλχημείες.
     Είπατε και κάτι άλλο. Είναι απ’ αυτά τα περίεργα που συμβαίνουν. Εγώ ξέρω, και ως οικονομολόγος, ότι συνήθως όταν αυξάνεται ο ρυθμός ανάπτυξης, αυξάνεται η δραστηριότητα, αυξάνεται η απασχόληση. Και το αντίθετο, όταν μειώνεται ο ρυθμός ανάπτυξης, μειώνεται και η απασχόληση. Εσείς έχετε καταφέρει να μειώνετε το ρυθμό ανάπτυξης σημαντικά και να αυξάνετε την απασχόληση. Μπράβο σας. Αυτό πραγματικά είναι για Νόμπελ. Σε λίγο ως Κυβέρνηση κάποιοι θα γραφτείτε στο «βιβλίο Γκίνες» γιατί έχετε εφεύρει κάποια πράγματα τα οποία μέχρι τώρα, η οικονομική τουλάχιστον θεωρία δεν τα είχε επισημάνει.
     Κύριε Υφυπουργέ, καταλαβαίνω τη δύσκολη θέση που είστε. Έχουμε ζητήσει με ερώτηση να μας καταθέσετε τη μελέτη με την οποία αναθέσατε για την εκτίμηση, που κάνει, για την απώλεια των πόρων. Μας είπατε ότι δεν την είχατε ακόμη αξιολογήσει και δεν την παραλάβατε. Πότε θα την παραλάβετε, παρακαλούμε να έχουμε τη μελέτη. Και θέλω να ρωτήσω: Είναι αλήθεια ή όχι ότι προβλέπει σημαντική απώλεια πόρων από 6 μέχρι 10.000.000.000 ευρώ;
     Όσο για τις βαρύτατες ευθύνες, το 2002 όπως ξέρετε πολύ καλά, τα προγράμματα εγκρίθηκαν τελικά στα μέσα του 2001. Το 2002 ο ρυθμός απορρόφησης αυξήθηκε κατά 36% και το 2003 κατά 40%. Το 2004 είχαμε μείωση 4% και το πρώτο εξάμηνο του 2005 μείον 25% στην απορρόφηση. Εάν συνεχίσετε μ’ αυτούς τους ρυθμούς, τότε οι απώλειες πράγματι θα είναι πάρα πολύ μεγάλες.
     Όσο για το Κτηματολόγιο, επειδή το αναφέρετε συνεχώς, πράγματι χάθηκαν εκεί πέρα κάποιοι πόροι γιατί ήταν και είναι το πιο δύσκολο, το πιο πολύπλοκο έργο, το πιο σημαντικό έργο για τη χώρα. Και δεν είχαμε εμπειρία στο να κάνουμε Κτηματολόγιο ούτε εμείς ούτε η Ευρωπαϊκή Επιτροπή. 
     Μας κατηγορείτε γι’ αυτό κι αισθάνεστε άνετα να λέτε ότι η Δημόσια Διοίκηση έχει πολύ δουλειά και δεν μπορεί να κάνει τους ελέγχους; Και να χάνονται πέντε φορές περισσότερα χρήματα απ’ ότι στο Κτηματολόγιο; Σιγά μην πάθετε υπερκόπωση. Αλλά ξέρετε, και τις υπερωρίες να πληρωνόσαστε, θα στοίχιζε πολύ λιγότερο απ’ αυτό το οποίο χάθηκε για τη χώρα. 
     Εάν συνεχίσετε με τους ίδιους ρυθμούς φοβάμαι ότι θα χαθούν πάρα πολλά χρήματα, παρ’ όλο που έχετε επανιδρύσει το κράτος, έχετε δημιουργήσει διακόσιους είκοσι επιπλέον φορείς, τετρακόσιες επιπλέον επιτροπές. Και αντί να μειώσετε τη σπατάλη όπως λέτε, έχετε αυξήσει τις δαπάνες. Κι αυτό είναι από τα δικά σας στοιχεία που λέτε για τον απολογισμό του 2005. Προβλεπόταν 4,9% αύξηση των δαπανών, ενώ τώρα λέτε ότι θα αυξηθούν 5,9% στο τέλος του χρόνου. Από πού τις μειώσατε εκείνες τις σπατάλες, δεν έχουμε καταλάβει. Αντίθετα αυξάνετε το κόστος για να τακτοποιήσετε τους ημετέρους. Αλλά όπως είπα και στην αρχή, επειδή τα ψέματα έχουν κοντά ποδάρια, κύριοι, ο ελληνικός λαός σας κατάλαβε πάρα πολύ σύντομα. Τέτοια αλλαγή κλίματος σε τόσο σύντομο χρονικό διάστημα, τόσο μεγάλη φθορά της Κυβέρνησης σε τόσο σύντομο χρονικό διάστημα δεν έχει ξανασυμβεί. Και ευτυχώς πάλι για τη χώρα θα είστε και πάλι παρένθεση στην πολιτική ζωή αυτού του τόπου. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ. )
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ κ. Παπανδρέου.
     Κύριε Υπουργέ, με συγχωρείτε, θα κάνω κάτι που δεν έχω συνηθίσει να το κάνω. Θα κάνω μία παρέμβαση. 
     Επειδή η κ. Βάσω Παπανδρέου μίλησε για το Κτηματολόγιο και επειδή για μένα –θα σας κάνω εξομολόγηση- το 1974 που πρωτοεξελέγην Βουλευτής, εδώ και τριάντα ένα χρόνια, το μόνιμο αίτημά μου και η πρώτη ομιλία που έκανα στη Βουλή ήταν για το Κτηματολόγιο. 
     Επειδή το θεωρώ το σημαντικότερο αναπτυξιακό εργαλείο για τον τόπο και επειδή πράγματι έγινε ένα εγχείρημα το οποίο εστέφθη από τραγική αποτυχία... 
     ΒΑΣΩ ΠΑΠΑΝΔΡΕΟΥ: Όχι δεν είναι τραγική αποτυχία.
     (Θόρυβος από την πτέρυγα του ΠΑ.ΣΟ.Κ. )
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, η άποψή μου είναι.
     Γνωρίζετε από το βιογραφικό μου ότι εκτός των άλλων είμαι και Τοπογράφος Μηχανικός και έχω σχέσεις με το επάγγελμα ακόμη και τώρα. Θα ήθελα, λοιπόν, να παρακαλέσω την Κυβέρνηση να κάνει μια συζήτηση ειδικά για το Κτηματολόγιο. Θα είναι πάρα πολύ χρήσιμη -απευθύνομαι σε σας, κύριε Υφυπουργέ- γιατί πραγματικά το Κτηματολόγιο είναι κάτι που με πονάει, προσωπικά. Γι’ αυτό πήρα την ευκαιρία απ’ αυτά που είπε η κ. Παπανδρέου για να καταθέσω μια άποψη. 
     Κύριε Υπουργέ, έχετε το λόγο. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ πολύ, κύριε Πρόεδρε. 
     Κατ’ αρχήν, θα επισημάνω ότι το να έχω σημειώσεις στα χέρια μου προετοιμασμένες δεν θεωρώ ότι είναι μεμπτό. Το μεμπτό ξέρετε ποιο είναι; Ότι δυστυχώς έχετε γίνει προβλέψιμοι. Και αυτό είναι το άσχημο. Μπορεί να έχω δύο χρόνια στη Βουλή, αλλά παρακολουθώ με θρησκευτική ευλάβεια τα όσα συζητούνται. Και δυστυχώς, έχουν βγει συμπεράσματα. 
     Όσον αφορά τα έργα, τα οποία μας καταλογίζετε, ότι πήγαμε ελαφρά τη καρδία και πληρώσαμε 518.000.000, πρώτα απ’ όλα τα έχουμε ξαναπεί. Εμείς τα λέμε, εσείς δεν τα ακούτε. Προφανώς, αυτό συμβαίνει. 
     ΒΑΣΩ ΠΑΠΑΝΔΡΕΟΥ: Τι λέει η Ευρωπαϊκή Επιτροπή στην επίσημη απόφασή της, σας έδωσα.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Η απόφαση της Κομισιόν λέει ότι ο έλεγχος απορρίφθηκε ως μεθοδολογικά μη εφαρμόσιμος. Και θα το καταθέσω στα Πρακτικά. 
     ΒΑΣΩ ΠΑΠΑΝΔΡΕΟΥ: Σημείο 65. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εγώ σας άκουσα με ευλάβεια. Το λιγότερο που θα ήθελα να παρακαλέσω είναι το ίδιο. 
     ΠΡΟΕΔΡΕΥΩΝ (Ιωάννης Τραγάκης): Κυρία Παπανδρέου, με συγχωρείτε που θα αναγκαστώ να σας κάνω παρατήρηση. Σας ακούσαμε με θρησκευτική ευλάβεια. Αφήστε και τον κύριο Υφυπουργό να μιλήσει. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Επίσης, θέλω να επισημάνω στον κ. Χριστοδουλάκη, ότι εγώ τουλάχιστον προσωπικές αναφορές δεν έχω συνηθίσει να κάνω, διότι δεν είναι και το πλέον κομψό. Για εκείνο όμως που θέλω να σας ενημερώσω είναι ότι πρώτα απ’ όλα το Γενικό Γραμματέα, τον κ. Μουσουρούλη, τον τιμώ ως άξιο συνεργάτη. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Δεν αμφισβήτησε κανένας την αξία του. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεύτερον, την εποχή στην οποίαν αναφέρεστε δεν είχε καμία σχέση με ελέγχους στην Ελλάδα. Άλλες χώρες είχε υπ’ ευθύνη του. Τρίτον, η πρόταση των ελέγχων είναι πάγια τακτική της Ευρωπαϊκής Επιτροπής. Επομένως, το να φορτώνετε σε απόντες με ανακρίβεια ευθύνες, τις οποίες δεν έχουν, λυπάμαι πολύ, αλλά το θεωρώ αστοχία. 
     Επίσης, θέλω να πω ότι πήγαμε να κάνουμε μια διαπραγμάτευση -λυπάμαι που θα το πω- για ένα πρόστιμο, το οποίο αφορούσε ελέγχους από το 2000 ως το 2003, ελέγχους οι οποίοι έγιναν σε έργα που εσείς στο ακέραιο πραγματοποιήσατε. Και βρεθήκαμε να μας απαιτούν πολλαπλάσια κονδύλια σαν διορθώσεις απ’ αυτά που πληρώσατε. Αναγκαστήκαμε να διαπραγματευτούμε με το μαχαίρι στο λαιμό, διότι όταν μιλούσαμε στο τραπέζι της Ευρωπαϊκής Επιτροπής, υπήρχε ήδη η πρόταση για αναστολή των πληρωμών. Και εάν γινόταν η εισήγηση της προτάσεως για αναστολή των πληρωμών στην Ευρωπαϊκή Επιτροπή στο Κολλέγιο των Επιτρόπων, κυρία Παπανδρέου, τουλάχιστον εσείς με το παρελθόν σας γνωρίζετε πολύ καλά ότι θα είχε σταματήσει η ροή κοινοτικών κονδυλίων, θα είχαν ανασταλεί οι πληρωμές, θα είχαν γίνει έλεγχοι σε οποιαδήποτε και σε οσαδήποτε έργα επιθυμούσε η Ευρωπαϊκή Επιτροπή. Και είναι βέβαιον ότι θα επέλεγε έργα, τα οποία δεν θα συνέφεραν την Ελλάδα. Για ένα χρόνο θα γίνονταν έλεγχοι, για ένα χρόνο δεν θα υπήρχε ροή κοινοτικών κονδυλίων στην Ελλάδα και όταν ένα χρόνο μετά, στα μέσα του 2005, θα είχε βγει ένα «κουστούμι» πολλαπλάσιο αυτού που συμφωνήσαμε εμείς, θα ξεκινούσαμε να κάνουμε τη δουλειά για την οποία θα είχαμε χάσει, το σύνολο του Κοινοτικού Πλαισίου Στήριξης. 
     Αναγκαστήκαμε, λοιπόν, και θεωρώ ότι είμαστε υπερήφανοι που καταφέραμε να μειώσουμε τη διόρθωση στα 518.000.000. Και γι’ αυτό είμαι βέβαιος πως όσοι γνωρίζουν, θα το ξέρουν και καλύτερα. 
     Με καταγγέλλετε από την άλλη πλευρά προσωπικά ότι εγώ κατήγγειλα το Κοινοτικό Πλαίσιο Στήριξης ως Ευρωβουλευτής. Ξέρετε κάτι; Όταν δεν μπορείς να βρεις την αλήθεια στον τόπο σου, ψάχνεις να τη βρεις με άλλους τρόπους. Και εάν έλεγε ψέματα σ’ αυτά που έλεγε η Ευρωπαϊκή Επιτροπή, οφείλατε να το καταγγείλετε. Και εάν λέγαμε ψέματα εμείς, οφείλατε να τα αναδείξετε. Δεν λέγαμε, όμως, ψέματα. Προσπαθούσαμε να βοηθήσουμε και την τότε κυβέρνηση μέσα απ’ αυτές τις ερωτήσεις. 
     Προσπαθούσαμε να αναδείξουμε τις ανεπάρκειες του συστήματος που υπήρχαν, μήπως και μπορούσατε να τις διορθώσετε. Δυστυχώς, από το Γενάρη του 2000 μέχρι τον Ιούλιο του 2005 δεν είχαμε πιστοποιημένα συστήματα εκτέλεσης και ελέγχου έργων. Δεν είχαμε πιστοποίηση από την Ευρωπαϊκή Επιτροπή. Με πεντέμισι χρόνια καθυστέρηση καταφέραμε και το πραγματοποιήσαμε εμείς, μόλις τον Ιούλιο του 2005.
     Και έρχεσθε τώρα να πείτε ότι φταίγαμε εμείς, όπως κατηγορείτε ότι φταίμε για την καταγραφή της αλήθειας, όσον αφορά στην οικονομία που παραλάβαμε. Η απάντηση έχει δοθεί με τον πλέον ανάγλυφο τρόπο, με την αναγνώριση από τον κ. Αλμούνια στην Αίθουσα της Γερουσίας του Μεγάρου της Βουλής ότι είναι πολύ πιο καθαροί οι λογαριασμοί σήμερα σε εθνικό επίπεδο, ότι οι αριθμοί, όπως τους έχουμε καταγράψει, είναι πολύ πιο ορθοί. Εάν δεν το θυμάστε, θα καταθέσω τα Πρακτικά της Βουλής με την παρέμβαση του κ. Αλμούνια. 
     (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Είπατε ότι τα πρώτα προγράμματα εγκρίθηκαν στο τέλος του 2001, άρα δικαιολογούμαστε που δεν είχαμε έργο το 2000 και το 2001. Σας πληροφορώ και θα έπρεπε να το ξέρετε, ότι τα έργα-γέφυρες του Β΄ Κοινοτικού Πλαισίου Στήριξης προς το Γ΄ Κοινοτικό Πλαίσιο Στήριξης κάλυψαν το 2000, που δεν υπήρχε κανένα νέο έργο, με κονδύλια της τάξεως περίπου 1.000.000.000 ευρώ. Αυτό θα έπρεπε να το γνωρίζετε.
     Λέτε ότι καθυστερήσαμε. Δυστυχώς, χάσαμε πολύ μεγάλη ενέργεια και πάρα πολύ χρήσιμο χρόνο, πολύτιμο χρόνο, προσπαθώντας να υλοποιήσουμε το σχέδιο δράσης που εσείς είχατε συμφωνήσει στις 5 του Μάρτη, μόλις δύο μέρες πριν από τις εκλογές και μας το φορτώσατε για να μπορέσουμε …
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Το αποδεχτήκατε όμως. Γιατί το αποδεχτήκατε;
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Τι θέλατε να κάνουμε; Μπορούσαμε να μην το αποδεχτούμε, κύριε συνάδελφε; Μπορούσαμε να μην αποδεχτούμε μια συμφωνία; Εάν δεν το έχετε καταλάβει, υπάρχει συνέχεια πολιτείας, υπάρχει συνέχεια κράτους.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μακάρι να το πιστεύατε. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Τιμούμε τις υπογραφές της προηγούμενης κυβέρνησης, όπως γίνεται πάντα.
     Κάναμε έξι μήνες για να μπορέσουμε να βάλουμε μια σειρά σε αυτό το σχέδιο δράσης, το οποίο εσείς είχατε δεσμευτεί ότι θα κάνετε, ξέροντας ότι θα παραδώσετε την κυβέρνηση. Κάναμε και έξι μήνες διαπραγματεύσεων μέσα στο 2005, για να μπορέσουμε να αμνηστεύσουμε τα έργα και να ξεκινήσουμε από την αρχή. 
     Όσον αφορά δε τη μελέτη για τους κινδύνους του ν+2 που ζητάτε και υπολογίζω ότι για να είσθε τόσο καλά ενήμερη, κυρία συνάδελφε, την έχετε ήδη στα χέρια σας, δεν την έχει παραλάβει επίσημα το Υπουργείο, δεδομένου ότι υπάρχουν σοβαρά ερωτηματικά όσον αφορά τη μεθοδολογία που ακολουθείται. Να είσθε βέβαιη, δε, όταν θα την παραλάβουμε, θα την μοιράσουμε, θα την παραδώσουμε για να έχετε γνώση. 
     Αναφερθήκατε με ένα χαμόγελο στη χρησιμοποίηση της Φιλανδίας ως παράδειγμα. Σας υπενθυμίζω ότι ο δικός σας Αρχηγός στην ομιλία του στη Διεθνή Έκθεση Θεσσαλονίκης είχε χρησιμοποιήσει τη Φιλανδία και αντί να ψάχνω άλλα παραδείγματα, χρησιμοποίησα το ίδιο.
     Επίσης, αναφερθήκατε στις ιδιωτικές εταιρείες. Θέλω να σας πω ότι δεν αφήσαμε τη χώρα, όπως μας καταλογίζετε, το 2004 χωρίς επενδυτικό νόμο. Εξυγιάναμε τον επενδυτικό νόμο. Καταργήσαμε τον ήδη παγωμένο και στο ράφι τοποθετημένο από την Ευρωπαϊκή Επιτροπή νόμο, τον οποίο είχε απορρίψει ουσιαστικά. Όταν ήλθαμε, βρήκαμε μία χώρα χωρίς επενδυτικό νόμο. Επαναφέραμε το ν.2601 εν ζωή, για να μπορέσει να υπάρξει επενδυτική συνέχεια και τότε εγκρίθηκαν τριακόσιες τέσσερις αιτήσεις για νέες επενδύσεις ύψους 276.000.000 ευρώ. Και αυτά τα καταθέσω στη συνέχεια για τα Πρακτικά. 
     (Στο σημείο αυτό ο Υφυπουργός Οικονομίας και Οικονομικών κ.Χρήστος Φώλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τέλος, όσον αφορά το νέο επενδυτικό νόμο, ο οποίος ισχύει από το 2005, τους τελευταίους οκτώ μήνες, έχουν ήδη κατατεθεί οκτακόσια ενενήντα αιτήματα για επενδύσεις συνολικού ύψους σχεδόν 2.000.000.000 ευρώ και εξ αυτών έχουν ήδη εγκριθεί τα τριακόσια ογδόντα πέντε, συνολικού ύψους επενδεδυμένου 581.000.000 ευρώ, τα οποία ήδη υλοποιούνται. Είμαι βέβαιος ότι από τα οκτακόσια ενενήντα που έχουν καταθέσει τις αιτήσεις, οι περισσότερες επενδύσεις ήδη έχουν αρχίσει και δημιουργούνται, έχουν αρχίσει και χτίζονται. 
     Τα καταθέτω και αυτά για τα Πρακτικά.
     (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Κυρίες και κύριοι συνάδελφοι, θέλω να ευχαριστήσω για την ευκαιρία που μας δώσατε να κάνουμε αυτήν τη συζήτηση με την επερώτησή σας. Θέλω να σας διαβεβαιώσω ότι τα πράγματα είναι πολύ καλύτερα απ’ αυτό που πιστεύετε ή απ’ αυτό που νομίζετε ότι πιστεύετε ή απ’ αυτό που θέλετε να παρουσιάσετε. Άλλωστε κριτής δικός μας, κριτής δικός σας, κριτής του καθενός είναι ο κυρίαρχος λαός. Εκεί δίνουμε λόγο και χαιρόμαστε όταν με καλή πίστη, με καλόπιστη κριτική μας κρίνετε και μας ζητάτε να κάνουμε το έργο καλύτερο. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, έχει ανακύψει προσωπικό ζήτημα και θα ήθελα να πάρω το λόγο.
     ΠΡΟΕΔΡΕΥΩΝ (Ιωάννης Τραγάκης): Ένα λεπτό κύριε συνάδελφε.
     Επειδή έγιναν αναφορές ένθεν και ένθεν, είναι λογικό επειδή ήσασταν ο προηγούμενος Υπουργός Εθνικής Οικονομίας, να αναφερθεί σε σας. Δεν υπάρχει προσωπικό θέμα. Εάν θα διαβάσετε τον Κανονισμό, θα δείτε ότι δεν υπάρχει προσωπικό θέμα.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Πιθανόν.
     ΠΡΟΕΔΡΕΥΩΝ (Ιωάννης Τραγάκης): Επειδή όμως σήμερα η συζήτηση έμεινε λίγο ανοικτή, θα σας δώσω ένα λεπτό να αναφερθείτε αφού πρώτα κάνω την εξής ανακοίνωση: 
     Ο Υπουργός Οικονομίας και Οικονομικών κατέθεσε σχέδιο νόμου «Φόρος Προστιθέμενης Αξίας στις νέες οικοδομές, μεταβολές στη φορολογία κεφαλαίου και άλλες διατάξεις».
     (Παραπέμπεται στην αρμόδια Διαρκή Επιτροπή)
     Ορίστε, κύριε Χριστοδουλάκη, έχετε το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατ’ αρχήν, να ξεκαθαρίσουμε ότι δεν υπάρχει κανένα προσωπικό ζήτημα ούτε για τον κ. Μουσουρούλη τον οποίο και γνωρίζω και τιμώ, ούτε για τη συμπεριφορά του με κανέναν τρόπο. Είναι θέμα πολιτικής. Ήταν στην ομάδα της Ευρωπαϊκής Επιτροπής.
     Δέχτηκε τότε η Κομισιόν να γίνουν δειγματοληπτικοί έλεγχοι οι οποίοι πολύ πιθανόν να μην είχαν οδηγήσει σε καμία απώλεια πόρων. Και μετά, αφού ανέλαβε τη διακυβέρνηση της χώρας η Νέα Δημοκρατία, θέλοντας να πλήξει το ΠΑ.ΣΟ.Κ., καλά και σώνει να εμφανίσει υπερβάσεις και απώλειες πόρων, με άλλη θέση ο γενικός γραμματέας, ο οποίος θα μπορούσε να ήταν εδώ για να διευκολύνει τη συζήτηση και φυσικά με κυβερνητική ευθύνη, απεδέχθη την οριζόντια περικοπή 518.000.000 ευρώ η οποία αποκλειστικά βαρύνει τη δική σας πολιτική ολιγωρία να κάνετε…
     ΠΡΟΕΔΡΕΥΩΝ (Ιωάννης Τραγάκης): Αυτό δεν είναι προσωπικό θέμα. Ευχαριστούμε κύριε συνάδελφε. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ευχαριστώ πολύ.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, παρακαλώ το λόγο για μισό λεπτό. 
     ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό, κύριε Υπουργέ. 
     Ορίστε, έχετε το λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κατ’ αρχήν, θέλω να σας υπενθυμίσω κύριε συνάδελφε, ότι τις αποφάσεις δεν τις παίρνουν οι Γενικοί Γραμματείς, τις παίρνουν οι Υπουργοί. Άρα, οποιαδήποτε αποδοχή των 518.000.000 ευρώ δεν είναι του Γενικού Γραμματέα αλλά είναι του ομιλούντος, είναι του Υπουργείου, είναι της Κυβερνήσεως.
     Δεύτερον, θα επαναλάβω άλλη μία φορά ότι την εποχή στην οποία αναφέρεστε ο κ. Μουσουρούλης δεν ήλεγχε την Ελλάδα και το ξέρετε αυτό.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 1/21-9-2005 επερώτησης Βουλευτών του ΠΑ.ΣΟ.Κ. προς τον Υπουργό Οικονομίας και Οικονομικών, σχετικά με το Γ΄ Κοινοτικό Πλαίσιο Στήριξης (Γ΄ Κ.Π.Σ.). 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.21΄ λύεται η συνεδρίαση για την προσεχή Δευτέρα 28 Νοεμβρίου 2005 και ώρα 18.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
                                                             2

