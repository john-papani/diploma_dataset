(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΛΖ΄
 Τρίτη 30 Σεπτεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Εσωτερικών, σχετικά με τη λήψη μέτρων για την προστασία των συμβασιούχων κ.λπ., σελ.
β) Προς τον Υπουργό Εξωτερικών, σχετικά με την αναγνώριση των διαβατηρίων του Κοσσόβου κ.λπ., σελ. 

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής.
Η Διαρκής Επιτροπή Μορφωτικών Υποθέσεων καταθέτει την ‘Εκθεσή της στο σχέδιο νόμου του Υπουργείου Πολιτισμού: «Ίδρυση νομικού προσώπου δημοσίου δικαίου με την επωνυμία «Μουσείο Ακρόπολης»», σελ.
2. Ψήφιση στο σύνολο του σχεδίου νόμου του Υπουργείου Πολιτισμού: «Καταπολέμηση της βίας με αφορμή αθλητικές εκδηλώσεις και άλλες διατάξεις», σελ.
3. Συζήτηση επί των άρθρων του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Δικαιώματα – υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις», σελ.
4. Κατάθεση Πρότασης νόμου.
Πενήντα οκτώ Βουλευτές του Πανελλήνιου Σοσιαλιστικού Κινήματος κατέθεσαν πρόταση νόμου: «Ρύθμιση των θεμάτων που αφορούν την κυριότητα της λίμνης Βιστωνίδας και των παραλίμνιων εκτάσεων, την ανταλλαγή ακινήτων μεταξύ του Ελληνικού Δημοσίου και της Ιεράς Μονής Βατοπαιδίου του Αγίου Όρους και συναφείς διατάξεις», σελ.

ΟΜΙΛΗΤΕΣ
Α. Επί του Κανονισμού:
ΓΕΡΑΝΙΔΗΣ Β., σελ.
ΖΙΩΓΑΣ Ι., σελ.
ΠΑΠΑΔΗΜΗΤΡΙΟΥ Ε., σελ.

Β. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΡΑΠΟΓΛΟΥ Δ., σελ.
ΒΑΛΗΝΑΚΗΣ Ι., σελ.
ΠΑΥΛΟΠΟΥΛΟΣ Π., σελ.

Γ. Επί του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής:
ΚΑΡΠΟΥΖΑΣ Α., σελ.
ΛΑΜΠΙΡΗΣ Ν., σελ.
ΣΚΟΠΕΛΙΤΗΣ Σ., σελ.
ΔΡΙΤΣΑΣ Θ., σελ.
ΑΠΟΣΤΟΛΑΤΟΣ Β., σελ.
ΦΙΛΙΝΗ Α., σελ.
ΔΙΑΜΑΝΤΙΔΗΣ Ι., σελ.
ΑΡΑΠΟΓΛΟΥ Δ., σελ.
ΚΑΜΜΕΝΟΣ Π., σελ.
ΒΕΡΕΛΗΣ Χ., σελ.
ΡΟΝΤΟΥΛΗΣ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΚΑΡΑΤΖΑΦΕΡΗΣ Γ., σελ.
ΠΕΤΣΑΛΝΙΚΟΣ Φ., σελ.
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ ΛΖ΄
      Τρίτη 30 Σεπτεμβρίου 2008
      Αθήνα, σήμερα στις 30 Σεπτεμβρίου 2008, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον κ. Αντώνιο Καρπούζα, Βουλευτή Πιερίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  ο Δημοτικός Οργανισμός Υγείας-Πρόνοιας του Δήμου Πατρέων ζητεί τη συνέχιση της χρηματοδότησης του προγράμματος των Δράσεων  Συμβουλευτικής και Υποστήριξης Τσιγγάνων.
      2) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  οι Δήμαρχοι του Νομού Λασιθίου εκφράζουν την αντίθεσή τους στη διοικητική μεταρρύθμιση.
      3) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  το Σωματείο Εργαζομένων στην Ελληνική Βιομηχανία Οχημάτων ζητεί τη χορήγηση νέας εξάμηνης προθεσμίας για την αναγνώριση του χρόνου παραμονής εκτός υπηρεσίας των επαναπροσληφθέντων με τις διατάξεις του άρθρου 25 του ν.2190/94.
      4) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία  η Ένωση Υπαλλήλων Πυροσβεστικού Σώματος Δυτικής Μακεδονίας ζητεί την ενίσχυση με προσωπικό των πυροσβεστικών υπηρεσιών του Νομού.
      5) Ο Βουλευτής Κιλκίς κ. ΣΑΒΒΑΣ  ΤΣΙΤΟΥΡΙΔΗΣ  κατέθεσε αναφορά με την οποία  η Πανελλήνια Ομοσπονδία Αστυνομικών Υπαλλήλων ζητεί την απόσυρση του νέου προεδρικού διατάγματος για τις μεταθέσεις των αστυνομικών υπαλλήλων.
      6) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  το Σωματείο Υπαλλήλων και Εργατοτεχνιτών Ελληνικών Αμυντικών Συστημάτων Αιγίου καταγγέλλει ψηφοθηρικές ενέργειες της Γενικής Διεύθυνσης του εργοστασίου.
      7) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Αστυνομικών Υπαλλήλων Νομού Λασιθίου Κρήτης και η Πανελλήνια  Ομοσπονδία Αστυνομικών Υπαλλήλων ζητούν την απόσυρση του νέου προεδρικού διατάγματος για τις μεταθέσεις των αστυνομικών.
      8) Οι Βουλευτές Α΄ Αθηνών κ. ΑΝΝΑ ΦΙΛΙΝΗ και Β΄ Αθηνών κ. ΓΡΗΓΟΡΙΟΣ ΨΑΡΙΑΝΟΣ κατέθεσαν αναφορά με την οποία  ο Σύνδεσμος Αναβατών Δρομόνων Ίππων Ιπποδρόμου ζητεί να γίνεται αναλογικός έλεγχος των αθλητών, ασχέτως αθλήματος για χρήση αναβολικών ουσιών.
      9) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  ο Δήμος Ιθάκης Νομού Κεφαλληνίας ζητεί την άμεση δημοπράτηση των έργων που έχει αναλάβει η «ΕΓΝΑΤΙΑ Α.Ε.» για τα μικρά νησιά.
      10) Οι Βουλευτές Α΄ Αθηνών κ. ΑΝΝΑ ΦΙΛΙΝΗ και Β Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσαν αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την άμεση εξόφληση των οφειλομένων χρημάτων για έργα πράσινου που έχουν εκτελεστεί τη χρονική περίοδο 2003-2004.
      11) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί τη σύσταση στο Υ.ΠΕ.ΧΩ.Δ.Ε. Διεύθυνσης Πρασίνου και τη στελέχωσή της με γεωπόνους.
      12) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Κυριακίδης Θεόφιλος ζητεί να ενημερωθεί για την υπόθεση αναγνώρισης των ξενόγλωσσων πτυχίων του.
      13) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Παπασταυρούδης Σταύρος, κάτοικος Γιαννιτσών ζητεί να ενημερωθεί για την αποζημίωση που δικαιούται, εξαιτίας της δέσμευσης του κτήματός του από την Αρχαιολογική Υπηρεσία.
      14) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Μήντσης Δημήτριος ζητεί την αλλαγή του ορίου σύνταξης που τίθεται ως προϋπόθεση για τη χορήγηση κάρτας ανεργίας στα ΑΜΕΑ.
      15) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  οι κ.κ.Γαβρανίδης Κοσμάς και Παυλακούδης Παναγιώτης ζητούν την αποδέσμευση από την αρχαιολογική υπηρεσία, του οικοπέδου τους στο Γύθειο της Σπάρτης.
      16) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ένωση Υπαλλήλων Περιφερειακών Υπηρεσιών ΥΠ.Ε.Π.Θ. Μακεδονίας Θράκης ζητεί να καταβληθούν στα μέλη της τα επιδόματα που λαμβάνουν οι υπάλληλοι της Κεντρικής Υπηρεσίας του Υπουργείου.
      17) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Λαζάρου Βασίλειος ζητεί να ενημερωθεί για το ζήτημα της μετεγγραφής του γιου του.
      18) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Δημητριάδης Ιωάννης ζητεί να ενημερωθεί για την προοπτική μονιμοποίησης των συμβασιούχων εργαζομένων στο Κτηνιατρείο Γιαννιτσών.
      19) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Κωστίκας Αθανάσιος διαμαρτύρεται για την καθυστέρηση της αναγνώρισης του πτυχίου του.
      20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Παπαδοπούλου Αικατερίνη ζητεί να ενημερωθεί για τα δικαιολογητικά που πρέπει να καταθέσει, προκειμένου να λάβει την πολυτεκνική ιδιότητα.
      21) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Διδοπούλου Θεοδώρα, υπάλληλος στην Ταχυδρομική Υπηρεσία της Γερμανίας ζητεί να ενημερωθεί για τη δυνατότητα μετάταξης στην αντίστοιχη υπηρεσία της χώρας μας.
      22) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ο.Ε. «Υιοί Π.Αβράμη» και Σία ζητεί να ενημερωθεί για τις προϋποθέσεις ένταξής της στην κατηγορία των νομικών προσώπων που δικαιούνται άδεια κυκλοφορίας λεωφορείου ιδιωτικής χρήσης.
      23) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Μαυρομάτη Παρθένα ζητεί να ενημερωθεί για τα επαγγελματικά της δικαιώματα.
      24) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Μιτέλου Μαρία, αγρότισσα, ζητεί να ενημερωθεί για τις ενέργειες που πρέπει να κάνει, προκειμένου να απογραφεί η τοματοσυλλεκτική μηχανή της.
      25) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Μπαμπαλή Χρυσή ζητεί να ενημερωθεί για το ποσό της σύνταξης που λαμβάνει από τον Ο.Γ.Α..
      26) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Λαζαρίδης Μιχαήλ, γαλακτοπαραγωγός καταγγέλλει την ελλειπή ζύγιση του παραδιδόμενου προς εμπορεία γάλακτος.
      27) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δήμος Αριδαίας Νομού Πέλλας ζητεί να ενημερωθεί γαι το θέμα της έγκρισης της μελέτης για τη συντήρηση του Δυτικού Τείχους του αρχαίου οικισμού νοτιοανατολικά του Αλώρου. 
      28) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Χρυσοβαλάντης Ιουνές ζητεί να δοθεί δικαίωμα στους τρόφιμους των Εκκλησιαστικών Λυκείων να λαμβάνουν μέρος σε προκηρύξεις που αφορούν Ορφανοτροφεία.
      29) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Τσακίρη Κωνταντινιά, αδιόριστη νηπιαγωγός, ζητεί να μοριοδοτηθεί ο χρόνος προϋπηρεσίας που είχε, σε δημόσιο νηπιαγωγείο με το Πρόγραμμα της Διαπολιτιστικής Εκπαίδευσης.
      30) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Ξενίδης Λευτέρης ζητεί την επίλυση του προβλήματος, που αντιμετωπίζει ο γιός του σχετικά με τη χορήγηση άδειας οδήγησης.
      31) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δήμος Μενηίδος Νομού Πέλλας ζητεί τη συνέχιση της λειτουργίας του Παιδικού Σταθμού στο Δημοτικό Διαμέρισμα Καλλίπολης.
      32) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία  ο Εμπορικός Σύλλογος Ρεθύμνου ζητεί την αναθεώρηση του άρθρου 14 του νέου Φορολογικού Νομοσχεδίου.
      33) Οι Βουλευτές Α΄ Αθηνών κ. ΠΕΡΙΚΛΗΣ - ΗΛΙΑΣ ΚΟΡΟΒΕΣΗΣ και Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσαν αναφορά με την οποία  η κ. Ξένη Λεκατσά-Τσομπανάκη, συνταξιούχος Ο.Α.Π. Δ.Ε.Η. ζητεί να της δοθεί επίδομα απολύτου αναπηρίας.
      34) Ο Βουλευτής Λαρίσης κ. ΜΑΞΙΜΟΣ  ΧΑΡΑΚΟΠΟΥΛΟΣ  κατέθεσε αναφορά με την οποία  έγγραφο το οποίο αναφέρεται σε αίτημα κτηνοτρόφων του Δημοτικού Διαμερίσματος Βλαχογιαννίου του Δήμου Ποταμιάς Λάρισας  για την εκμίσθωση ανταλλάξιμων εκτάσεων.
      35) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πρασίνου διαμαρτύρεται για την καταστροφή του πρασίνου των Εθνικών Οδών.
      36) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  το Κοινοτικό Συμβούλιο Ροδόπολης Αττικής ζητεί τη συνένωση των όμορων Ο.Τ.Α. Ροδόπολης, Σταμάτας, Διονύσου και Δροσιάς Νομού Αττικής.
      37) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πρασίνου ζητεί την υλοποίηση του πιλοτικού Προγράμματος «Πράσινη Ζωή στην Πόλη.»
      38) Ο Βουλευτής Νομού Αττικής  κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Αττικός Παρατηρητής ζητεί πληροφορίες για τη νόμιμη λειτουργία ιχθυοτροφικής επιχείρησης στη νήσο Πάτροκλο.
      39) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Ένωση Πτυχιούχων Τεχνικών Αεροπλάνων Ολυμπιακής Αεροπορίας ζητεί την ανάκληση δηλώσεων της Διοίκησης των Ολυμπιακών Αερογραμμών κατά των Μηχανικών της Ολυμπιακής Αεροπορίας για την παραλαβή αεροσκάφους.
      40) Ο Βουλευτής Αττικής  κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Αναπτυξιακός και Επιστημονικός Σύνδεσμος Παλλήνης ζητεί την επέκταση της λεωφορειακής γραμμής Α5, μέχρι την είσοδο του οικισμού Πανοράματος Αττικής.
      41) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  οι «Γιατροί του Κόσμου» διαμαρτύρονται για τον ξυλοδαρμό του φωτογράφου  Ολιβιέ Ζαμπάρ  κατά τη  φωτογράφηση των μεταναστών στην Πάτρα.
      42) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Ένωση Εφημεριδοπωλών Αθηνών  ζητεί τη μείωση του φορολογικού συντελεστή κάτω  από το 30%.
      43) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  η Ένωση Υπαλλήλων Περιφερειακών Υπηρεσιών ΥΠ.Ε.Π.Θ. Μακεδονίας Θράκης ζητεί να  καταβληθούν στα μέλη της τα επιδόματα που λαμβάνουν οι υπάλληλοι της Κεντρικής Υπηρεσίας του Υπουργείου.
      44) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε δημοσίευμα εφημερίδας, το οποίο αναφέρεται σε ανάκληση άδειας  ασκήσεως επαγγέλματος ψυχολόγου.
      45) Ο Βουλευτής Βοιωτίας κ. ΒΑΣΙΛΕΙΟΣ ΤΟΓΙΑΣ κατέθεσε αναφορά με την οποία  ο κ. Ηλίας Σφυρής, πρώην υπάλληλος του Υπουργείου Οικονομίας ζητεί να του καταβληθεί έντοκα το εφάπαξ από το Τ.Π.Δ.Υ..
      46) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο Πανελλήνιος Σύλλογος Διευθυντών Χορωδιακών και Οργανικών Συνόλων ζητεί πληροφορίες για τη λειτουργία των νέων τάξεων Διεύθυνσης Χορωδίας που θα λειτουργήσουν από φέτος στα Ωδεία.
      47) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο Πανελλήνιος Σύλλογος Υπαλλήλων Γενικής Γραμματείας Αθλητισμού  ζητεί την επίλυση προβλημάτων των μελών του στο υπό συζήτηση Νομοσχέδιο του ΥΠ.ΠΟ..
      48) Η Βουλευτής Β΄ Αθηνών κ. ΒΑΣΙΛΙΚΗ (ΒΑΣΩ) ΠΑΠΑΝΔΡΕΟΥ  κατέθεσε αναφορά με την οποία  ο Σύλλογος Γονέων και Κηδεμόνων των μαθητών του Ειδικού Γυμνασίου-Λυκείου Αθηνών  ζητεί τη λήψη μέτρων για την εύρυθμη λειτουργία  του πιο πάνω σχολείου.
      49) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  ο Δήμος Κονιστρών Ευβοίας ζητεί χρηματοδότηση για την τοποθέτηση δύο αιθουσών στο Ε.Π.Α.Λ. Κονιστρών.
      50) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  το Συνδικάτο Εργατοϋπαλλήλων Μετάλλου Νομού Πειραιά- Αττικής και Νήσων ζητεί την επίλυση ασφαλιστικών προβλημάτων των μελών του.
      51) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο Δήμαρχος Πετρούπολης Αττικής ζητεί να δηλωθεί η περιοχή του Ποικίλου Όρους στο Εθνικό Κτηματολόγιο, υπέρ του δημοσίου.
      52) Οι Βουλευτές Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  η Πανελλήνια  Ένωση Εργοληπτών  Γεωπόνων Έργων Πρασίνου ζητεί να αποδοθούν τα οφειλόμενα από τη «ΔΕΠΟΣ Α.Ε.»  στα μέλη του.
      53) Ο Βουλευτής Β΄ Αθηνών κ. ΙΩΑΝΝΗΣ  ΔΗΜΑΡΑΣ  κατέθεσε αναφορά με την οποία  ο Πρόεδρος του Συλλόγου «Το δίκαιο του παιδιού» ζητεί να υπάρξουν πρόσθετες ρυθμίσεις στο χώρο της δικαιοσύνης για την πλήρη διασφάλιση των δικαιωμάτων των παιδιών.
      54) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  το Κέντρο Πρόληψης  του Δήμου Αλίμου ζητεί την επίλυση οικονομικών προβλημάτων των εργαζομένων στο πιο πάνω Κέντρο.
      55) Η Βουλευτής Β΄ Αθηνών κ. ΜΑΡΙΑ  ΔΑΜΑΝΑΚΗ  κατέθεσε αναφορά με την οποία  ο Δήμαρχος Πετρούπολης Αττικής ζητεί να δηλωθεί η περιοχή του Ποικίλου Όρους στο Εθνικό Κτηματολόγιο, υπέρ του δημοσίου.
      56) Οι Βουλευτές Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  η Πανελλήνια Ομοσπονδία Αστυνομικών Υπαλλήλων  διαμαρτύρεται για την τροποποίηση του προεδρικού διατάγματος που αφορά στις μεταθέσεις των αστυνομικών.
      57) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία  η  Ένωση Αστυνομικών Υπαλλήλων Αχαϊας διαμαρτύρεται για την τροποποίηση του προεδρικού διατάγματος που αφορά στις μεταθέσεις των αστυνομικών.
      58) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Πανελλήνιος Σύλλογος Υπαλλήλων Γενικής Γραμματείας Αθλητισμού ζητεί τη νομοθετική τακτοποίηση εργασιακών θεμάτων του προσωπικού της Γ.Γ.Α..
      59) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Ελλήνων Αρχαιολόγων διαμαρτύρεται για την τροπολογία που αφορά στη διαχείριση των οικονομικών του Ταμείου Αρχαιολογικών Πόρων και Απαλλοτριώσεων.
      60) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Πρόεδρος του Συλλόγου «Το δίκαιο του παιδιού» ζητεί να υπάρξουν πρόσθετες ρυθμίσεις στο χώρο της δικαιοσύνης για την πλήρη διασφάλιση των δικαιωμάτων των παιδιών.
      61) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ  κατέθεσε αναφορά με την οποία  το Κ.Τ.Ε.Λ. «Αρκαδίας Α.Ε.» ζητεί την άμεση εξόφληση των δεδουλευμένων απαιτήσεων της Εταιρίας.
      62) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία  ο Δήμος Κονιστρών Νομού Εύβοιας ζητεί την αύξηση της χρηματοδότησης που δόθηκε για την προμήθεια αιθουσών στο Ε.Π.Α.Λ. της περιοχής του.
      63) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ και Α΄ Θεσσαλονίκης κ. ΙΩΑΝΝΗΣ ΖΙΩΓΑΣ κατέθεσαν αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την άμεση αποκατάσταση των φυτών, που έχουν καταστραφεί στις Εθνικές Οδούς κ.λπ..
      64) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την άμεση εξόφληση των χρημάτων που οφείλονται στους Γεωτεχνικούς Εργολήπτες πράσινου για τα έργα που εκτέλεσαν τη χρονική περίοδο 2004-2005.
      65) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά με την οποία  ο Δήμος Οινιάδων Νομού Αιτωλοακαρνανίας ζητεί την αποζημίωση των εσπεριδοκαλλιεργητών της περιοχής για τη ζημιά που υπέστησαν, εξαιτίας της ακαρπίας των δένδρων.
      66) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  η Ένωση Υπαλλήλων Πυροσβεστικού Σώματος Νήσου Ρόδου και Δωδεκανήσου ζητεί την προκήρυξη διαγωνισμού για την πρόσληψη πυροσβεστών στην περιοχή κ.λπ..
      67) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Δερβίσης Χρήστος ζητεί τη ματαίωση της διαδικασίας για την πλήρωση θέσης Επιμελητή Ωτορινολαρυγγολογίας, στο Γενικό Νοσοκομείο Θεσσαλονίκης.
      68) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δήμος Αριδαίας Νομού Πέλλας ζητεί τη δημιουργία τομέα Ε.Κ.Α.Β. στην περιοχή του.
      69) Ο Βουλευτής Βοιωτίας κ. ΕΥΑΓΓΕΛΟΣ  ΜΠΑΣΙΑΚΟΣ  κατέθεσε αναφορά με την οποία  το Επιμελητήριο Βοιωτίας διαμαρτύρεται για την υποβάθμιση του Σιδηροδρομικού Σταθμού της Λιβαδειάς.
      70) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  η Ένωση Ξενοδόχων Λέσβου διαμαρτύρεται για τις δυσλειτουργίες του Κτηματολογίου στην περιοχή.
      71) Ο Βουλευτής Β΄ Αθηνών κ. ΙΩΑΝΝΗΣ  ΔΗΜΑΡΑΣ  κατέθεσε αναφορά με την οποία  κάτοικοι και επαγγελματίες της περιοχής της Ομόνοιας ζητούν τη λήψη μέτρων προστασίας από τους αλλοδαπούς που διαμένουν στην περιοχή τους.
      72) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πρασίνου ζητεί την καταβολή δεδουλευμένων αμοιβών από την «ΔΕΠΟΣ Α.Ε.» στα μέλη του για εκτελεσμένα έργα.
      73) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Πανελλήνια Ομοσπονδία Σωματείων Γονέων και Κηδεμόνων Ατόμων με Αναπηρία ζητεί τη λήψη   μέτρων  για την εύρυθμη λειτουργία του Ειδικού Γυμνασίου-Λυκείου Αθηνών.
      74) Οι Βουλευτές Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ και Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσαν αναφορά με την οποία  ο Σύλλογος Άρτας «Πολιτών Παρέμβαση» ζητεί τη λήψη μέτρων για την προστασία των μνημείων της Άρτας.
      75) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο κ. Ευθύμιος Αναγνωστόπουλος ζητεί πληροφορίες για το χαμό του γυιού του σε τροχαίο ατύχημα και τον καταμερισμό ευθυνών σε υπεύθυνους  για το θάνατό του.
      76) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο Σύλλογος Γονέων και Κηδεμόνων Ειδικού Γυμνασίου-Λυκείου Αθηνών διαμαρτύρεται για την εγκατάλειψη του πιο πάνω Σχολείου.
      77) Ο Βουλευτής Αχαΐας κ. ΜΙΧΑΛΗΣ  ΜΠΕΚΙΡΗΣ  κατέθεσε αναφορά με την οποία  ο Οδοντιατρικός Σύλλογος Αχαϊας ζητεί την επίλυση φορολογικών και λοιπών προβλημάτων των μελών του.
      78) Ο Βουλευτής Αχαΐας κ. ΜΙΧΑΛΗΣ  ΜΠΕΚΙΡΗΣ  κατέθεσε αναφορά με την οποία  η Ένωση Αγροτικών Συνεταιρισμών Πατρών  ζητεί οικονομική στήριξη και παρέμβαση στους εμπόρους της περιοχής για απορρόφηση  ικανοποιητικών ποσοτήτων σταφυλιών.
      79) Ο Βουλευτής Αχαΐας κ. ΜΙΧΑΛΗΣ  ΜΠΕΚΙΡΗΣ  κατέθεσε δημοσίευμα εφημερίδας σχετικά με ελλείψεις στη Μονάδα Υποκατάστατου που λειτουργεί στο Π.Γ.Ν.Π..
      80) Ο Βουλευτής Β΄ Πειραιώς κ. ΑΝΑΣΤΑΣΙΟΣ  ΝΕΡΑΝΤΖΗΣ κατέθεσε αναφορά με την οποία  οι Σύνδεσμοι Εμπόρων των Κεντρικών Λαχαναγορών Αθηνών και Θεσσαλονίκης ζητούν την απόσυρση των διατάξεων του άρθρου 11 του ν. 3670/2008 κ.λ.π.
      81) Ο Βουλευτής Αχαΐας κ. ΜΙΧΑΛΗΣ  ΜΠΕΚΙΡΗΣ  κατέθεσε δημοσίευμα εφημερίδας σχετικά με τη χορήγηση οικοδομικών αδειών σε σεισμόπληκτες περιοχές.
      82) Ο Βουλευτής Αχαΐας κ. ΜΙΧΑΛΗΣ  ΜΠΕΚΙΡΗΣ  κατέθεσε αναφορά με την οποία  ο Δήμος Αροανίας Αχαϊας ζητεί οικονομική επιχορήγηση για τη βελτίωση των αθλητικών εγκαταστάσεων του Δήμου του.
      83) Η Βουλευτής Νομού Αττικής κ. ΠΑΡΑΣΚΕΥΗ (ΕΥΗ) ΧΡΙΣΤΟΦΙΛΟΠΟΥΛΟΥ  κατέθεσε αναφορά με την οποία  ο Δήμαρχος Νέας Περάμου  Αττικής  διαμαρτύρεται για την έλλειψη εκπαιδευτικού και βοηθητικού προσωπικού  από τον παιδικό σταθμό του Δήμου του.
      84) Ο Βουλευτής Αχαΐας κ. ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ κατέθεσε αναφορά με την οποία  ο Δήμος Αροανίας Αχαϊας ζητεί οικονομική επιχορήγηση για τη βελτίωση αθλητικών εγκαταστάσεων .
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8951/21.3.08 ερώτηση της Βουλευτού Κ. Παρθένας Φουντουκίδου δόθηκε με το υπ΄ αριθμ. Φ13200/8084/641/3.4.08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της παραπάνω ερώτησης, που κατατέθηκε στη Βουλή από την βουλευτή κα Πόπη Φουντουκίδου, σχετικά με την υφιστάμενη διαφοροποίηση στον τρόπο εξαγοράς του χρόνου στρατιωτικής υπηρεσίας από τους ασφαλιστικούς οργανισμούς σε σχέση με το Δημόσιο, σας γνωρίζουμε τα παρακάτω:
      Με τις διατάξεις του v.1358/1983, όπως ισχύουν, τέθηκαν ενιαίες αρχές και καθιερώθηκε ομοιόμορφος τρόπος αναγνώρισης, ως χρόνου ασφάλισης, του χρόνου της στρατιωτικής υπηρεσίας για το σύνολο των ασφαλισμένων στους οργανισμούς κύριας και επικουρικής ασφάλισης αρμοδιότητας του Υπουργείου Απασχόλησης και Κοινωνικής Προστασίας.
      Σύμφωνα με τους όρους και τις προϋποθέσεις του προαναφερθέντος νόμου, η αναγνώριση του χρόνου της στρατιωτικής υπηρεσίας γίνεται πάντοτε με εξαγορά, δηλαδή με καταβολή των προβλεπόμενων εισφορών ασφαλισμένου και εργοδότη, επειδή η κοινωνικοασφαλιστική σχέση στηρίζεται στην αρχή της εξισορρόπησης, ανάμεσα στις εισφορές που καταβάλλουν οι ασφαλισμένοι και στις παροχές που χορηγούν οι ασφαλιστικοί φορείς, κατά την επέλευση του ασφαλιστικού κινδύνου (γήρατος, αναπηρίας ή θανάτου).
      Τα ποσά εξάλλου που καταβάλλονται από τους ασφαλισμένους ή τους συνταξιούχους για τις αναγνωρίσεις πλασματικών χρόνων, στους οποίους περιλαμβάνεται και η στρατιωτική υπηρεσία, δεν καλύπτουν κατά κανόνα την αντιπαροχή των ασφαλιστικών οργανισμών, οπότε η αναγνώριση κάθε πλασματικής υπηρεσίας είναι ουσιαστικά ευεργέτημα για τους ασφαλισμένους και βάρος για τους ασφαλιστικούς οργανισμούς.
      Η αναγνώριση, εξάλλου, του χρόνου της στρατιωτικής υπηρεσίας στο Δημόσιο, με διαφορετικά γενικά προϋποθέσεις, οφείλεται στην ιδιομορφία της δημοσιοϋπαλληλικής σχέσης, που, όπως είναι γνωστό, διαφέρει, ως προς το νομικό καθεστώς, από τη σχέση που συνδέει τους μισθωτούς του ιδιωτικού τομέα με τον εργοδότη τους και τον ασφαλιστικό τους φορέα, δεδομένου ότι το Κράτος, για τους δημοσίους υπαλλήλους, είναι ταυτόχρονα και εργοδότης και ασφαλιστικός φορέας.
      Eπιπλέoν, από ασφαλιστική άποψη, στη δημοσιοϋπαλληλική σχέση δεν υφίσταται, η έννoια της εργοδοτικής εισφοράς, όπως υπάρχει στην κοινωνική ασφάλιση του ιδιωτικού τομέα.
      Για τους παραπάνω λόγους, δεν κρίνεται δικαιολογημένη η τροποποίηση των διατάξεων του ν.1358/1983 και μάλιστα μετά την πάροδο είκοσι πέντε ετών από τη θεσμοθέτησή τους, χρονικό διάστημα κατά το οποίο εφαρμόζονται ομοιόμορφα, έχουν παγιωθεί για το σύνολο των ασφαλιστικών οργανισμών και συνιστούν πλέον βασικό τμήμα του κορμού των διατάξεων της κοινωνικής ασφάλισης.
    Η Υπουργός
    ΦΑΝΗ ΠΑΛΛΗ-ΠΕΤΡΑΛΙΑ»
    2. Στις με αριθμό 8395/13.3.08, 8897/20.03.08 και 8898/20.3.08 ερωτήσεις των Βουλευτών κύριων Κυριάκου Βελόπουλου και Βαΐτση Αποστολάτου δόθηκε με το υπ’ αριθμ. 37060/4.4.08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 8395/13-3-08, 8.897/20-3-08 και 8898/20-3-08 ερωτήσεις, που κατατέθηκαν στη Βουλή από τους Βουλευτές κ. κ. Κυριάκο Βελόπουλο και Bαΐτση Αποστολάτο με θέματα: α) Συνταγογράφηση επικίνδυνου φαρμάκου από το νοσοκομείου «ΑΧΕΠΑ» β) «Τεράστιες ελλείψεις νοσηλευτικού προσωπικού στο ΑΧΕΠΑ» και γ) «Χωρίς μαγνητικό τομογράφο το ΑΧΕΠΑ» σας πληροφορούμε τα εξής:
      Α) Απάντηση της αριθμ. 8395/13-3-08 ερώτησης, με θέμα «Συνταγογράφηση επικίνδυνου φαρμάκου»:
      Από έλεγχο που διενήργησε η Διοίκηση του Π.Γ.Ν. Θεσσαλονίκης «ΑΧΕΠΑ» αναφορικά με τη συνταγογράφηση επικίνδυνου φαρμάκου, δεν αποδείχθηκε υπερσυνταγοράφηση ακριβού αντιρευματικού φαρμάκου (δηλαδή παραβίαση των ιατρικών ενδείξεων ή της δοσολογίας).
      Όμως, διαπιστώθηκε ότι, το αντιρευματικό φάρμακο που περιέχει μονοκλωνικό αντίσωμα και χορηγείται αποκλειστικά δια της ενδoφλέβιας οδού συνταγογραφούνταν και δίδονταν στα χέρια των ασθενών. Σε περαιτέρω διερεύνηση του θέματος, διαπιστώθηκε ότι το ανωτέρω φάρμακο όντως χορηγείτο από το Φαρμακείο του Νοσοκομείου στα χέρια των ασθενών προκειμένου για να διεξαχθεί η ενδoφλέβια έγχυση σε Ιδιωτικές Κλινικές.
      Κατόπιν αυτού, η Διοίκηση του Νοσοκομείου αναγνωρίζοντας τον υπαρκτό κίνδυνο που προέρχεται από την ενδoφλέβια χορήγηση φαρμάκου χωρίς ιατρική επίβλεψη στην περίπτωση που ο ασθενής θα διεξάγει την έγχυση κατ' οίκον, δημιούργησε Τμήμα έγχυσης φαρμάκων στη Μονάδα Ημερήσιας Νοσηλείας του Νοσοκομείου και με απόφαση του Διοικητικού Συμβoυλίoυ καθόρισε τον τρόπο χορήγησης του προαναφερόμενου φαρμάκου από το Φαρμακείο του Νοσοκομείου.
      Σε περίπτωση δε που οι ασθενείς ζητούν να τους χορηγηθεί το φάρμακο από το Φαρμακείο του Νοσοκομείου προκειμένου να διεξάγουν την έγχυση σε Ιδιωτική Κλινική, το Διοικητικό Συμβoύλιo αποφάσισε το φάρμακο να μην παραδίδεται στον ασθενή αλλά να μεταφέρεται και να παραδίδεται απευθείας σε υπεύθυνο της Ιδιωτικής Κλινικής από υπάλληλο του Νοσοκομείου.
      Επίσης δόθηκε εντολή ώστε οι ασθενείς προερχόμενοι από περιοχές εκτός Θεσσαλονίκης να λαμβάνoυν το φάρμακο από τα αντίστοιχα Νοσοκομεία της περιοχής τους ώστε να είναι δυνατός ο έλεγχος της κατανάλωσης του ανωτέρω φαρμάκου και η χορήγηση του από αυτά.
      Με την απόφαση αυτή μειώθηκε η κατανάλωση του αντιρευματικού φαρμάκου κατά 50%.
      Β) Απάντηση της υπ. αριθμ. 8897/20-3-08 ερώτησης με θέμα «Τεράστιες ελλείψεις νοσηλευτικού προσωπικού στο ΑΧΕΠΑ»:
      Οι προσλήψεις Νοσηλευτικού και Ιατρικού προσωπικού στα Νοσηλευτικά Ιδρύματα της χώρας, υλοποιούνται σύμφωνα με τις δεσμεύσεις και τις εξαγγελίες της πολιτικής ηγεσίας του Υπουργείου Υγείας και Κοινωνικής Αλληλεγγύης.
      Το Υπουργείο Υγείας και Κοινωνικής Αλληλεγγύης σε μόνιμη βάση προωθεί την κάλυψη των κενών θέσεων και των προσλήψεων όπου υπάρχουν, σε συνεργασία με το ΑΣΕΠ.
      Με την ΠΥΣ έτους 2007 εγκρίθηκαν για προκήρυξη 463 κενές θέσεις ιατρών κλάδου ΕΣΥ για τα Νοσηλευτικά Ιδρύματα της χώρας.
      Με την Y10β/ΓΠ 157876/07 απόφαση του Υπουργού ΥΥΚΑ εγκρίθηκε η προκήρυξη 1860 θέσεων νοσηλευτών ενώ 140 θέσεις ακόμη θα προκηρυχθούν από το Υπουργείο Απασχόλησης και Κοινωνικής Προστασίας.
      Από τους 2000 συνολικά, οι 38 θα διοριστούν στο ΠΓΝ Θεσσαλονίκης «ΑΧΕΠΑ». Από τις 38 συνολικά θέσεις, οι 33 τοποθετούνται άμεσα από τους κυλιόμενους πίνακες του ΑΣΕΠ.
      Με το υπ' αριθμ. 5/10-1-08 ΦΕΚ που δημοσιεύτηκε ύστερα από την υπ' αριθμ. 3541/24-12-07 απόφαση ΑΣΕΠ, εγκρίθηκε ο διορισμός 486 νοσηλευτών, κλάδου ΤΕ Νοσηλευτικής, οι οποίοι θα στελεχώσουν άμεσα τις ΜΕΘ στα Νοσοκομεία του ΕΣΥ. Για το ΠΓΝ Θεσσαλονίκης «ΑΧΕΠΑ» προβλέπονται 15 ΤΕ νοσηλευτές, ενώ τις επόμενες ημέρες αναμένεται απόφαση από το ΑΣΕΠ με την οποία 493 νοσηλευτές κλάδου ΔΕ θα διοριστούν από τους κυλιόμενους πίνακες. Για το ΠΓΝ Θεσσαλονίκης «ΑΧΕΠΑ» πρoβλέπoνται 18 θέσεις ΔΕ.
      Γ) Απάντηση της υπ' αριθμ. 8898/20-3-08 ερώτησης με θέμα «Χωρίς μαγνητικό τομογράφο το ΑΧΕΠΑ»:
      Το Διοικητικό Συμβoύλιo του ΠΓΝ Θεσσαλονίκης «ΑΧΕΠΑ» αποφάσισε ομόφωνα για την υπoβoλή αιτήματος στην 4η ΥΠΕ Μακεδονίας και Θράκης, για την έγκριση χορήγησης σκοπιμότητας της προμήθειας ενός Συγκροτήματος Μαγνητικού Τομογράφου 1,5 Tesla (ΚΑ 2104-83840), με τη μέθοδο της σταδιακής αποπληρωμής σε μία πενταετία, σύμφωνα με τις περί προμηθειών διατάξεις, προϋπολογισμού δαπάνης 1.650.000 € και την ένταξη της προμήθειας στο ΕΠΠ 2007.
      Το ανωτέρω αίτημα διαβιβάστηκε στο Υπουργείο Ανάπτυξης και συγκεκριμένα στη Γενική Γραμματεία Εμπορίου, η οποία με τη σειρά της προκήρυξε το διαγωνισμό με την 156/2007 διακήρυξη, με ημερομηνία διενέργειας την 11-2-2008.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      3. Στην με αριθμό 4343/14.1.08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ΄ αριθμ. Κ289/24/29.1.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην αριθμ.πρωτ.4343/14-01-2008 ερώτηση του Βουλευτή κου Κ. Αϊβαλιώτη, η οποία διαβιβάστηκε στην υπηρεσία μας, με το αριθμ.πρωτ.582/17-01-2008 υπηρεσιακό σημείωμα του Αυτοτελές Γραφείου Κοινοβουλευτικού Ελέγχου, αναφορικά με τις τιμές λιανικής πώλησης των επιβατικών αυτοκινήτων με κινητήρα 1800 και 2000 κυβικών εκατοστών στη χώρα μας και στα λοιπά κράτη - μέλη της Ευρωπαϊκής Ένωσης, σας γνωρίζουμε τα εξής:
      1. Όπως είναι γνωστό η διαμόρφωση των τιμών λιανικής πώλησης των αυτοκινήτων στη χώρα μας, εξαρτάται από την τιμολογιακή πολιτική των εργοστασίων κατασκευής, το ύψος των φορολογικών επιβαρύνσεων και άλλους παράγοντες.
      Το ύψος των συντελεστών του τέλους ταξινόμησης, στοιχείο διαμορφωτικό των τιμών λιανικής πώλησης, αποτελεί συνδυασμό του κυλινδρισμού και της αντιρρυπαντικής τεχνολογίας. του κινητήρα του αυτοκινήτου, ώστε να επιβαρύνονται περισσότερο τα πλέον ρυπογόνα αυτοκίνητα.
      2. Σύμφωνα με τις διατάξεις της παραγράφου 3 του άρθρου 3 της κοινοτικής οδηγίας 92/12 ΕΚ., παρέχεται η δυνατότητα στα κράτη - μέλη της Ευρωπαϊκής Ένωσης να επιβάλλουν φόρους και σε άλλα προϊόντα εκτός από εκείνα (ενεργειακά, καπνικό και αλκοολούχα) που υπάγονται σε εναρμονισμέvους σε κοινοτικό επίπεδο ειδικούς φόρους κατανάλωσης.
      Στα πλαίσια της παραπάνω ευχέρειας η χώρας μας έχει διατηρήσει το τέλος ταξινόμησης στα επιβατικά, φορτηγά οχήματα και μοτοσικλέτες.
      3. Τέλος, σας γνωρίζουμε ότι η φορολογία των επιβατικών αυτοκινήτων δεν έχει εναρμονισθεί σε κοινοτικό επίπεδο και συνεπώς τα κράτη - μέλη της Ευρωπαϊκής Ένωσης εφαρμόζουν διαφορετική φορολογία με αποτέλεσμα να διαφοροποιούνται και οι τιμές λιανικής πώλησης των οχημάτων αυτών. Επισημαίνεται επίσης ότι τέλος ταξινόμησης επιβάλλεται περίπου σε 18 κράτη - μέλη της Ε.Ε., ενώ στα υπόλοιπα εφαρμόζονται άλλου είδους φορολογίες.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     4. Στην με αριθμό 4045/8.1.08 ερώτηση του Βουλευτή κ. Αναστάσιου Κουράκη δόθηκε με το υπ’ αριθμ. 3154/ΙΗ/30.1.08 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4045/8-1-08, την οποία κατέθεσε ο Βουλευτής κ. Tάσος Κουράκης σχετικά την ανάκληση διορισμού εκπαιδευτικών του κλάδου ΠΕ10 Κοινωνιολόγων, σας γνωρίζουμε τα ακόλουθα:
      Σύμφωνα με την κείμενη νομοθεσία, ο καθορισμός του γνωστικού αντικειμένου ενός Προγράμματος Μεταπτυχιακών Σπουδών και η ένταξή του σε συγκεκριμένο επιστημονικό πεδίο είναι ακαδημαϊκό θέμα και ανήκει στην αρμοδιότητα του οικείου Πανεπιστημιακού Τμήματος ή Σχολής που καλύπτει το αντίστοιχο επιστημονικό θέμα.
      Σύμφωνα με τις διατάξεις της παρ. 1 του άρθρο 3 του Ν. 219011994, «Το Ανώτατο Συμβούλιο Επιλογής Προσωπικού (ΑΣΕΠ) προκηρύσσει την πλήρωση θέσεων ή την πρόσληψη προσωπικού που αποφασίζεται κατά το άρθρο 1 του παρόντος νόμου, συγκροτεί τις απαιτούμενες επιτροπές και ασκεί όλες τις προβλεπόμενες αρμοδιότητες για την ολοκλήρωση των διαδικασιών διαγωνισμών ή επιλογών έως τον καθορισμό των διοριστέων, σύμφωνα με τις, διατάξεις του παρόντος, ανεξάρτητα από την ιδιότητά τους ως τακτικών ή μόνιμων υπαλλήλων ή συμβασιούχων εργασίας ιδιωτικού δικαίου αορίστου ή ορισμένου χρόνου».
      Στην 10Π/2006 Προκήρυξη του ΑΣΕΠ, στο ΚΕΦΑΛΑΙΟ Δ΄: ΕΝΣΤΑΣΕΙΣ - ΚΥΡΩΣΗ ΚΑΙ ΔΗΜΟΣΙΕΥΣΗ ΠΙΝΑΚΩΝ προβλέπεται ότι κατά των ανωτέρω τελικών πινάκων επιτρέπεται η άσκηση ενστάσεως μέσα σε αποκλειστική προθεσμία δέκα (10) ημερών που αρχίζει από την επομένη της κατά τα ανωτέρω αναρτήσεώς τους. Η άσκηση της ενστάσεως γίνεται με κατάθεσή της ή με αποστολή συστημένης επιστολής απευθείας στο ΑΣΕΠ. Το ΑΣΕΠ εξετάζει τις υποβληθείσες ενστάσεις και παραλλήλως προβαίνει σε αυτεπάγγελτο έλεγχο για τυχόν παράβαση νόμου ή κανονισμού. Εάν διαπιστώσει οποιαδήποτε πλημμέλεια που επιδέχεται διόρθωση, μπορεί να αναθέσει στην Κεντρική Επιτροπή την ανασύνταξη των πινάκων.
      Επιπλέον, το ΑΣΕΠ είναι ανεξάρτητη αρχή, και ως τέτοια, δεν υπόκειται σε έλεγχο από κυβερνητικά όργανα ή άλλη διοικητική αρχή και οι πράξεις του δεν υπόκεινται σε ιεραρχικό έλεγχο ούτε από άποψη νομιμότητας, εκτός από εκείνες που αφορούν το κατά το άρθρο 7 προσωπικό. Το ΑΣΕΠ υπάγεται στον Υπουργό Προεδρίας της Κυβέρνησης, σύμφωνα με την παρ.1 του άρθρου 2 του Ν. 2190194.
      Εάν εκτελεστεί η απόφαση του ΑΣΕΠ μόνο κατά το μέρος του αναδρομικού διορισμού των εκπαιδευτικών Λέκκα Μαρίας και Αντωνοπούλου Αικατερίνης και δεν ανακληθούν οι εκπαιδευτικοί Σπουρδαλάκη Πηνελόπη και Βασιλάκη Μαρία-Αντωνία, οι οποίες διορίζονται την επόμενη χρονιά (το σχολικό έτος 2008-2009) οδηγώντας στη διαγραφή των δύο τελευταίων εκπαιδευτικών του πίνακα δΙοριστέων του ΑΣΕΠ Ρίζου Πηνελόπης και Κατσάρα Νικολάου, που είχαν καταλάβει την 23η και 24η θέση αντίστοιχα, δε θα εφαρμοστούν:
      α) η παρ. 11 του άρθρου 17 του Ν. 2190/94 (ΦΕΚ 28 τ. Α'/03-03-1994) που ορίζεται ότι «Οι πίνακες επιτυχίας ισχύουν μόνο για την πλήρωση των θέσεων που προκηρύχθηκαν» και
      β) η παρ. 2 του άρθρου 6 του Ν. 3255/2004 (ΦΕΚ 138/τ. Α΄/22.7.2004) στην οποία ορίζεται ότι οι διορισμοί εκπαιδευτικών Πρωτοβάθμιας και Δευτεροβάθμιας Εκπαίδευσης στις κενές οργανικές θέσεις πραγματοποιούνται σε ποσοστό 60% από όσους επιτυγχάνουν στο διαγωνισμό του ΑΣΕΠ και κατά τη σειρά βαθμολογίας και σε ποσοστό 40% από ενιαίο πίνακα αναπληρωτών εκπαιδευτικών, ο οποίος συντάσσεται για κάθε έτος και στον οποίο κατατάσσονται κατά σειρά που εξαρτάται από την πραγματική προϋπηρεσία προσωρινού αναπληρωτή ή ωρομίσθιου εκπαιδευτικού σε δημόσια σχολεία πρωτοβάθμιας και δευτεροβάθμιας εκπαίδευσης αρμοδιότητας του ΥΠΕΠΘ.
      Σύμφωνα με την προκήρυξη 10Π/2006 του ΑΣΕΠ (ΦΕΚ 500/24-08-2006) οι προκηρυσσόμενες θέσεις κλάδου ΠΕ10 - Κοινωνιολόγων για τα σχολικά έτη 2007-2008 και 2008-2009 είναι 24 (12 ανά έτος).
    Ο Υπουργός
    ΕΥΡΙΠΙΔΗΣ ΣΤΥΛΙΑΝΙΔΗΣ»
    5. Στην με αριθμό 4167/10.1.08 ερώτηση του Βουλευτή κ. Άδωνι Γεωργιάδη δόθηκε με το υπ’ αριθμ. 5725/1.2.08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 44167/10-1-2008 ερώτηση που κατατέθηκε στη Βουλή από το Βουλευτή κ. Σ.-A. Γεωργιάδη με θέμα «Αντικαπνιστικά Μέτρα σε Κλειστούς Δημόσιους Χώρους», σας γνωρίζουμε τα ακόλουθα:
      1. Στο πλαίσιο του αντικαπνιστικού προγράμματος του Υπουργείου Υγείας & Κοινωνικής Αλληλεγγύης με στόχο την προστασία της Δημόσιας Υγείας, εκδόθηκαν οι αρ. Υ1/Γ.Π. οικ.76017 (ΦΕΚ 1001/τ.β./1-08-02)) και Υ1/Γ.Π.οικ. 82942 (ΦΕΚ 1292 /τ.β./12-09-2003) Υγειονομικές Διατάξεις απαγόρευσης του καπνίσματος σε δημόσιους χώρους, μονάδες παροχής υπηρεσιών υγείας, μεταφορικά μέσα και ιδιωτικούς εργασιακούς χώρους. Το υπάρχον νομοθετικό πλαίσιο απαγόρευσης σε εθνικό επίπεδο δίνει τη δυνατότητα δημιουργίας ειδικών χώρων για τους καπνιστές (απαγόρευση με εξαιρέσεις).
      * Η Χώρα μας επικύρωσε τη Σύμβαση Πλαίσιο του Παγκόσμιου Οργανισμού Υγείας για τον Έλεγχο του Καπνού (F.C.T.C.- W.H.O for tobacco control) με το Ν. 3420 (ΦΕΚ 298/τ.α/6.Ι2.2005) και από τις 27-04-2006 αποτελεί Συμ~αλλόμενo Μέρος με δικαίωμα Ψήφου.
      * Στο άρθρο 8 της εν λόγω Σύμβασης αναφέρονται τα ακόλουθα: «Κάθε Συμβαλλόμενo Μέρος θα υιοθετήσει και θα εφαρμόσει σε τομείς υπάρχουσας εθνικής δικαιοδοσίας που καθορίζει το εθνικό δίκαιο και θα προωθήσει ενεργά σε άλλα επίπεδα δικαιοδοσίας την υιοθέτηση και εφαρμογή αποτελεσματικών νομοθετικών, εκτελεστικών, διοικητικών ή / και άλλων μέτρων, τα οποία θα πρoβλέπoυν την προστασία από την έκθεση σε καπνό σε εσωτερικούς χώρους εργασίας, στις δημόσιες μεταφορές.. στους εσωτερικούς δημόσιους χώρους και αν είναι απαραίτητο, σε άλλους δημόσιους χώρους.». Μεταξύ αυτών των μέτρων εντάσσεται και η εφαρμογή κατευθυντηρίων οδηγιών για την αντιμετώπιση των επιπτώσεων στην υγεία της έκθεσης σε περιβάλλον καπνού ή άλλως του παθητικού καπνίσματος.
      * Το Υπουργείο Υγείας και Κοινωνικής Αλληλεγγύης .γνωρίζοντας - ότι ένα ολοκληρωμένο πρόγραμμα ελέγχου του καπνού για να έχει επιτυχία πρέπει να είναι πολύπλευρο και εκτιμώντας τα στοιχεία άλλων ευρωπαϊκών κρατών, δεδομένου ότι έχει παρατηρηθεί αδυναμία εφαρμογής του νομοθετικού πλαισίου σε άλλα κράτη, επεξεργάζεται σχέδιο νόμου για την απαγόρευση πώλησης προϊόντων καπνού από και προς ανηλίκους, σε συμμόρφωση με το άρθρο 16 της Σύμβασης Πλαίσιο του Π.Ο.Υ, το οποίο σύντομα θα κατατεθεί στο Ελληνικό Κοινοβούλιο, με ρυθμίσεις τέτοιες ώστε να είναι δυνατόν να εφαρμοστούν αποτελεσματικά.
      2. Όσον αφορά την παχυσαρκία, σας ενημερώνουμε ότι το Υπουργείο Υγείας και Κοινωνικής Αλληλεγγύης στο πλαίσιο ανάπτυξης μιας Εθνικής Διατροφικής Πολιτικής, η οποία έχει στόχο την προστασία και προαγωγή της υγείας, έδωσε προτεραιότητα στην πρόληψη της παιδικής παχυσαρκίας με την έκδοση της αρ. ΥΙγ/Γ.Π.οικ.93828/3Ι-7-2006 Υγειονομικής Διάταξης (ΦΕΚ 1183 Τ.Β' 31/8/2006) «Αναφορικά με κανόνες υγιεινής και καθορισμό προϊόντων που διατίθενται από τα κυλικεία δημοσίων και ιδιωτικών σχολείων» καθώς και της σχετικής ερμηνευτικής εγκυκλίου ΥΙ/Γ.Π.οικ.109167/13.9.2006. Στόχος της προαναφερόμενης Υγειονομικής Διάταξης είναι η λήψη μέτρων για την προστασία της Δημόσιας Υγείας και την αντιμετώπιση της παχυσαρκίας και των χρόνιων διατροφο-εξαρτώμενων νοσημάτων μέσω της δημιουργίας ενός σχολικού κυλικείου, που θα λειτουργήσει ως εκπαιδευτικό μέσο πρακτικής εφαρμογής των αρχών υγιεινής διατροφής και ενίσχυσης θετικών μηνυμάτων που πρέπει να δίνονται και στην τάξη.
      Ο Υφυπουργός
      ΓΕΩΡΓΙΟΣ ΠΑΠΑΓΕΩΡΓΙΟΥ»
      6. Στην με αριθμό 11163/30-4-2008 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. 544/15-5-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον αξιότιμο κύριο συνάδελφο για τα ακόλουθα:
      Το ζήτημα της τήρησης των πρακτικών των δικαστηρίων με το σύστημα της μαγνητοφώνησης και απομαγνητοφώνησης αντιμετωπίσθηκε και επιλύθηκε ήδη -κατ' αρχήν προσωρινά μέχρι την οριστική του διευθέτηση- με τον νόμιμο και πλέον δόκιμο τρόπο και ουδεμία διακοπή στην ομαλή λειτουργία των δικαστηρίων υπήρξε.
      Ήδη από τον Ιανουάριο του 2008 και ενόψει της λήξεως της ισχύουσας σύμβασης (5-4-2008) το Υπουργείο Δικαιοσύνης διερεύνησε τη δυνατότητα ανάληψης του έργου της τήρησης των πρακτικών των συνεδριάσεων των Πολυμελών Πρωτοδικείων από τους κατεξοχήν αρμόδιους, τους δικαστικούς Γραμματείς.
      Δεδομένου ότι η δυνατότητα αυτή δεν τελεσφόρησε αποφασίστηκε η πρόσληψη προσωπικού με σύμβαση εργασίας ορισμένου χρόνου, διάρκειας δύο μηνών συνολικού αριθμού 95 ατόμων, σύμφωνα με τις διατάξεις του άρθρου 14 του ν. 2190/1994, όπως ισχύει, προκειμένου να καλυφθούν οι ανάγκες της τήρησης των πρακτικών για το χρονικό διάστημα από τη λήξη της τελευταίας σύμβασης και μέχρι την ανάδειξη αναδόχου από το διαγωνισμό που ήδη διενεργείται.
      Σε κάθε περίπτωση το προσωπικό που προσλήφθηκε διαθέτει εμπειρία και παρέχει τις υπηρεσίες του υπό την καθοδήγηση των Προϊσταμένων της Γραμματείας των Πρωτοδικείων, ενώ σημειώνεται ότι ουδεμία επιβάρυνση του κρατικού προϋπολογισμού προκαλείται.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      7. Στην με αριθμό 9900/8-4-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 850/866/21-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      1) Οι πρώτες οικονομικές αποφάσεις για το ύψος των διοδίων και το μοντέλο χρηματοδότησης, από τα έσοδα των διοδίων των Παραχωρησιούχων, όλων των Ελληνικών Αυτοκινητοδρόμων λήφθηκαν κατά την περίοδο 2000-2003, (πριν προχωρήσουν όλες οι τεχνικές και περιβαλλοντικές μελέτες για κάθε ένα έργο), βάσει συγκριτικών στοιχείων με τα διόδια άλλων Ευρωπαϊκών Χωρών και σύμφωνα με τη γενική αρχή της μεταβίβασης του μέγιστου ποσοστού του κόστους κατασκευής και συντήρησης στο χρήστη. Ως προς το σκέλος λοιπόν αυτό, διατηρήθηκε πλήρως στην κυρωθείσα από τη Βουλή Σύμβαση, το μοντέλο χρηματοδότησης των έργων που συντάχθηκε ήδη από το 2000. Μετά το 2004 έγινε μόνο μια μείζονος οικονομικής σημασίας βελτίωση στο χρηματοοικονομικό μοντέλο, από την οποία προέκυψε, εκ του αποτελέσματος των διαγωνισμών, ένα τεράστιο οικονομικό όφελος του Ελληνικού Δημοσίου, σε αντίθεση με όλες τις προ του 2004 υπογραφείσες συμβάσεις παραχώρησης, όπως θα δειχθεί στη συνέχεια.
      Στη συνέχεια, στο σχέδιο των Τευχών της Διακήρυξης και της Σύμβασης Παραχώρησης για τον άξονα προς Θεσσαλονίκη του Διαγωνισμού που αναθεωρήθηκαν και διανεμήθηκαν στους υποψήφιους Παραχωρησιούχους, τον Φεβρουάριο του 2004 και συγκεκριμένα στο εδάφιο 25.1.4 του Σχεδίου Σύμβασης Παραχώρησης περιγράφεται σαφώς τόσο ο μηχανισμός είσπραξης διοδίων τελών κατά τη διάρκεια της κατασκευαστικής περιόδου, όσο και το ύψος και η προοδευτική αύξηση του διοδίου τέλους ανά χλμ. ανάλογα με την πρόοδο των κατασκευών, από ευρώ 0.0225/χλμ. σε ευρώ 0.040 /χλμ. σε τιμές 1/1/2003, (έχει κατατεθεί στη διαρκή Επιτροπή Οικονομικών Υποθέσεων). Αυτά ακριβώς τα διόδια τέλη ανά χλμ. διατηρήθηκαν και στη Σύμβαση που ψηφίστηκε στη Βουλή.
      2) Όσον αφορά τις διαδικασίες εφαρμογής και τις ανακοινώσεις για τις αυξήσεις των διοδίων τελών, τόσο τα αρχικά (περιόδου 2001-2003) όσο και τα τελικά τεύχη της διακήρυξης ρητά προβλέπουν ότι γίνονται με πλήρη ευθύνη του Παραχωρησιούχου, σύμφωνα με τους αναλυτικούς όρους της κυρωθείσας Σύμβασης, (αμέσως μετά την έναρξη παραχώρησης, π.χ. βλ. Άρθρο 18.2.2 Διακήρυξης Β΄ Φάσης, Μέρος Γ).
      Από τα παραπάνω προκύπτει ότι το συγκεκριμένο άρθρο των Συμβάσεων, για το ύψος των διοδίων και την διαδικασία εφαρμογής τους, είχε ήδη ανακοινωθεί στους Παραχωρησιούχους πριν από τον Μάρτιο του 2004. Μετά την σύνταξη των τεχνικών και περιβαλλοντικών μελετών της περιόδου 2004-2006, το άρθρο αυτό για το ύψος των διοδίων διατηρήθηκε αυτούσιο και δεν αποτέλεσε αντικείμενο διαπραγμάτευσης παρά το γεγονός ότι ασκήθηκαν πιέσεις από τους Παραχωρησιούχους για περαιτέρω αύξηση, λόγω του προκύψαντος από τις μελέτες κατασκευαστικού κόστους (υψηλότερου από τις πρώτες εκτιμήσεις του 2001 χωρίς μελέτες) αλλά και των αυξήσεων που είχαν ήδη γίνει κατά την τριετία 2004-2006 στα διόδια των άλλων Ευρωπαϊκών αυτοκινητοδρόμων.
      3) Είναι γεγονός ότι το μεγάλο πλήθος των χαμηλόμισθων και χαμηλοσυνταξιούχων δεν μπορεί εύκολα να αντιμετωπίσει μεγάλες αυξήσεις και στα διόδια τέλη των εθνικών μας αυτοκινητοδρόμων όταν οι χρήστες έχουν ανάγκη συχνών τοπικών μετακινήσεων. Για τον λόγο ακριβώς αυτό όπως εξηγήθηκε αναλυτικά και με χάρτες, πρώτον
      - το όλο σύστημα διοδίων γίνεται δικαιότερο, διότι ο χρήστης πληρώνει μόνον την απόσταση που έχει διανύσει και δεύτερον
      - αναβαθμίζεται υποχρεωτικά όλο το παράπλευρο προς τον αυτοκινητόδρομο οδικό δίκτυο, έτσι ώστε να είναι όχι μόνο δυνατή αλλά και συνεχής και ασφαλής η δυνατότητα διακίνησης των οχημάτων χωρίς διόδια, παράλληλα προς τον αυτοκινητόδρομο και σε όλο το μήκος του.
      Συνεπώς θα μπορεί ο οδηγός να κυκλοφορήσει και από το παράπλευρο οδικό δίκτυο χωρίς την καταβολή διοδίων.
      4) Σε όλες τις Συμβάσεις Παραχώρησης προβλέπεται, για τους υπάρχοντες αυτοκινητόδρομους με όλες τις αναγκαίες τεχνικές λεπτομέρειες, η άμεση και ριζική βελτίωση της ποιότητας μετακινήσεων, η παροχή ασφαλέστερων υπηρεσιών και παρόδιων εξυπηρετήσεων, οι βελτιώσεις στον ηλεκτροφωτισμό, οι αντικαταστάσεις και επεκτάσεις στηθαίων ασφαλείας, η επέκταση του αντιολισθηρού τάπητα, η αυξημένης ποιότητας και ταχύτητας παροχή πρώτων βοηθειών, αποκατάσταση της καλής ποιότητας του οδοστρώματος μετά από ατύχημα κ.ά.
      Συγκεκριμένα:
      α) Μέχρι σήμερα οι Παραχωρησιούχοι έχουν ήδη προχωρήσει σε εργασίες:
      - Επισκευής και καθαρισμού μεταλλικών στηθαίων ασφαλείας
      - Επισκευής αστοχιών οδοστρώματος
      - Οριζόντιας διαγράμμισης
      - Κάθετης σήμανσης
      - Συμπλήρωσης/αντικατάστασης ανακλαστήρων
      - Αντικατάστασης λαμπτήρων φωτισμού
      - Επισκευών ηλεκτρικών καλωδιώσεων
      - Αφαίρεσης διαφημιστικών πινακίδων και
      - Καθαρισμού του αυτοκινητόδρομου
      - Πρόσθετων υπηρεσιών αστυνόμευσης και πυρόσβεσης, βάσει νέων συμβάσεων που έχουν υπογράψει με την Τροχαία και την Πυροσβεστική.
      β) Εντός της πρώτης αποκλειστικής προθεσμίας των 12 μηνών, δηλαδή πρακτικά μέχρι το τέλος του 2008, από τον Α/Κ Μεταμόρφωσης μέχρι το Κλειδί Ημαθίας, σε μήκος 377 χλμ. και από την Κόρινθο έως την Τρίπολη, σε μήκος άλλων 82,5 χλμ., θα έχουν ολοκληρωθεί οι εργασίες, (μερικές έχουν ήδη ξεκινήσει):
      - Βελτίωσης Οδικής Ασφάλειας, με επεμβάσεις στα γεωμετρικά χαρακτηριστικά της οδού.
      - Αντιολισθηρών οδοστρωμάτων - Ανακατασκευής οδοστρωμάτων, 	ασφαλτικών στρώσεων, δομικών χαρακτηριστικών και απορροής επιφανειακών υδάτων.
      - Κατασκευή νέων σύγχρονων κτιριακών εγκαταστάσεων για Τροχαία και Πυροσβεστική από τους Παραχωρησιούχους και διάθεση πολλών οχημάτων στην Τροχαία και στην Πυροσβεστική Υπηρεσία για την αστυνόμευση και πυρόσβεση.
      - Ηλεκτρονικού συστήματος παρακολούθησης της κυκλοφορίας και κέντρων Λειτουργίας - Συντήρησης.
      - Οδικής Ασφάλειας με ηλεκτροφωτισμό.
      - Βελτίωσης όλων των Ανισόπεδων Κόμβων.
      - Επισκευής και Συντήρησης όλων των τεχνικών του Έργου και έργων αντιπλημμυρικής προστασίας.
      - Αντικατάστασης κεντρικών μεταλλικών στηθαίων ασφάλειας με στηθαία τύπου New Jersey από σκυρόδεμα.
      5) Πρέπει τέλος να αναφερθεί ότι στα υπόψη έργα οι κυρωθείσες από τη Βουλή Συμβάσεις Παραχώρησης εξασφαλίζουν την κατ' έτος, εγγυημένη επιστροφή στο Δημόσιο μεγάλου ποσοστού και ποσού επί των ακαθαρίστων εισπράξεων των Παραχωρησιούχων (άνω του 65%, πολλά δισ. ευρώ) και ο όρος αυτός δεν υπήρχε σε προηγούμενα έργα με συμβάσεις παραχώρησης, (Αττική Οδός, Γέφυρα Ρίου-Αντιρρίου). Επιπλέον σε κάθε περίπτωση που ο δείκτης αποδοτικότητας της δεσμευτικής επένδυσης του Παραχωρησιούχου υπερβαίνει το συμβατικό όριο, υποχρεούται να καταβάλει στο Ελληνικό Δημόσιο πέραν των πληρωμών επί των ακαθαρίστων εσόδων που προαναφέρθηκαν και μεγάλο ποσοστό (π.χ. 60%) επί των κερδών του. Το αποτέλεσμα είναι ότι διατίθενται εγγυημένα στο Ελληνικό Δημόσιο, ιδίως κατά την κρίσιμη μετά το νέο ΕΣΠΑ περίοδο, πολλά δισ. ευρώ για την ριζική αναβάθμιση των οδικών μας υποδομών.
      6) Όσον αφορά τη χρέωση Διοδίων Τελών των φορτηγών αυτοκινήτων, λαμβάνονται υπόψη οι κατηγορίες οχημάτων που εφαρμόζονται σε Ευρωπαϊκό Επίπεδο με βάση και την Κοινοτική Οδηγία περί Διαλειτουργικότητας Διοδίων Τελών.
      Σε πολλές Ευρωπαϊκές χώρες επιβάλλονται Διόδια Τέλη μόνο στα φορτηγά και μάλιστα πολύ υψηλότερα, με δεδομένη την προκαλούμενη επιβάρυνση στην κυκλοφορία και στη φθορά του δικτύου (οδοστρώματα κλπ).
      7) Ειδικότερα στη διαδρομή Θεσσαλονίκη-Αθήνα-Καλαμάτα απόσταση μήκους 500 χλμ. αυτοκινητοδρόμου μέχρι την Αθήνα και 160 χλμ. από Αθήνα-Τρίπολη, δεν καταβάλλονται διόδια τέλη στους Σταθμούς Διοδίων Σχηματαρίου. Αφιδνών, Νεστάνης και lσθμού.
      Επίσης διόδια τέλη δεν καταβάλλονται και στην αντίστροφη μετακίνηση από Καλαμάτα-Θεσσαλονίκη στους σταθμούς διοδίων Σπαθοβουνίου, Ισθμού και Τραγάνας.
      Ο Υφυπουργός
      Θ. ΞΑΝΘΟΠΟΥΛΟΣ»
      8. Στην με αριθμό 5694/5-2-08 ερώτηση των Βουλευτών κυρίων Χαράλαμπου Χαραλάμπου και Κωνσταντίνου Αλυσανδράκη δόθηκε με το υπ’ αριθμ. 11558/27-2-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε τα ακόλουθα:
      Με το Ν. 3274/19.10.2004 θεσμοθετήθηκε το Νέο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ», που εκτείνεται στην πενταετία 2005-2009. Στο πλαίσιο της Τυπικής Κατανομής του προγράμματος (41,4% των πόρων), ο Δήμος Αγίου Γεωργίου έχει εντάξει το έργο «Τσιμεντοστρώσεις Δ.Δ. Πάγων» με προϋπολογισμό 22.480,00 ευρώ.
      Επίσης, στο πλαίσιο της Τυπικής Κατανομής του προγράμματος «ΘΗΣΕΑΣ», στον Δήμο Αγίου Γεωργίου κατανεμήθηκε ποσό ύψους 1.354.615,90 ευρώ και μέχρι σήμερα έχει εντάξει έργα ισόποσου προϋπολογισμού. Ο Δήμος έχει τη δυνατότητα να προτείνει την ένταξη νέων έργων, μέσω της τροποποίησης του προγράμματός του.
      Επιπλέον, σύμφωνα με την κατανομή των Κ.Α.Π. στις Νομαρχιακές Αυτοδιοικήσεις της Χώρας, το έτος 2007, κατανεμήθηκε στη Ν.Α. Κέρκυρας ποσό 1.318.000,00 ευρώ για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου και 2.497.000,00 ευρώ για επενδυτικούς σκοπούς στους οποίους περιλαμβάνεται και η κατασκευή, βελτίωση και συντήρηση του οδικού δικτύου.
      Τέλος, σας διαβιβάζουμε συνημμένα το αριθμ. 2918/2913/18-2-08 έγγραφο της Περιφέρειας Ιονίων Νήσων, προς ενημέρωσή σας.
      Ο Υφυπουργός
      ΘΑΝΑΣΗΣ ΝΑΚΟΣ»
      9. Στην με αριθμό 11270/6-5-08 ερώτηση της Βουλευτού κ. Αγγελικής Γκερέκου δόθηκε με το υπ’ αριθμ. 63826/2-6-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην υπ’ αριθμ. 11270/06-05-08 ερώτηση, που κατατέθηκε στη Βουλή από τη Βουλευτή κ. Α. Γκερέκου σχετικά με τους θανάτους νεογνών στο Γενικό Νοσοκομείο Κέρκυρας, σας πληροφορούμε ότι το εν λόγω θέμα έχει αναπτυχθεί στις 26-5-08, στη Βουλή των Ελλήνων κατά τη συζήτηση της Επίκαιρης Ερώτησης 964/20-5-2008.
      Για τον θάνατο του νεογνού Ρουσίνο (άρρεν) στις 06-06-06 έχει κατατεθεί το με αρ. πρωτ. 476/27-05-08 πόρισμα του Σ.Ε.Υ.Υ.Π. Θεσσαλονίκης, στο οποίο προτείνεται πειθαρχική δίωξη εμπλεκομένων και διαβιβάζεται στην Εισαγγελία Πρωτοδικών Κέρκυρας προς διερεύνηση τυχόν ποινικών ευθυνών.
      Για τον θάνατο του νεογνού Παπούλια (άρρεν) στις 22-01-08 ο Διοικητής του Γ.Ν. Κέρκυρας απέστειλε στο Σ.Ε.Υ.Υ.Π. το με αρ.πρωτ. 12/25-01-08 πόρισμα Ε.Δ.Ε.. Η υπηρεσία του Σ.Ε.Υ.Υ.Π. με το αρ. πρωτ. 261/08 έγγραφο προς τον Πρόεδρο του Ε.Κ.Α.Β. ζήτησε διευκρινήσεις επί παρατηρήσεων του ανωτέρω πορίσματος Ε.Δ.Ε..
      Για τον θάνατο του νεογνού Πρoβατά (θήλυ) στις 04-05-08 ο Διοικητής του Γ.Ν. Κέρκυρας με την 388/5-5-08 απόφαση του διέταξε την διενέργεια Προκαταρκτικής έρευνας, η οποία αναμένεται να ολοκληρωθεί άμεσα.
      Τέλος, το Σ.Ε.Υ.Υ.Π. έχει συμπεριλάβει στον προγραμματισμό του έτους 2008 τον έλεγχο της Παιδιατρικής κλινικής του Γ.Ν. Κέρκυρας.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      10. Στην με αριθμό 11453/8-5-08 ερώτηση των Βουλευτών κυρίων Αθανασίου Πλεύρη και Σπυρίδωνος-Άδωνι Γεωργιάδη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./886/29-5-08 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 11453/8-5-08 ερώτησης των Βουλευτών κ.κ. Αθανάσιου Πλεύρη και Σπυρίδωνα - Άδωνι Γεωργιάδη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Η Ελλάδα εκδηλώνει συνεχώς το ενδιαφέρον της για τους πολιτιστικούς της θησαυρούς που βρίσκονται εντός και εκτός της επικράτειάς της. Ταυτόχρονα ως μέλος της UNESCO συμμετέχει ενεργά σε επιτροπές για την προστασία και ανάδειξη της παγκόσμιας πολιτιστικής κληρονομιάς. Παρακολουθεί στενά τις συνθήκες φύλαξης, συντήρησης και προβολής όλων των ελληνικών αρχαιοτήτων που βρίσκονται σε ξένα μουσεία και συλλογές. Παράλληλα η χώρα μας συμμετέχει ανελλιπώς στις εργασίες της Διακυβερνητικής Επιτροπής της UNESCO για την προώθηση της επιστροφής των πολιτιστικών αγαθών στις χώρες προέλευσής τους ή την απόδοσή τους σε περίπτωση παράνομης κτήσης από το 1985 έως σήμερα. Κάθε φορά που η εν λόγω Επιτροπή συνεδριάζει, συζητείται το θέμα της επιστροφής των Γλυπτών του Παρθενώνα και υιοθετείται κάθε φορά Σύσταση από τα κράτη-μέλη για την προώθηση του ζητήματος. Οι συστάσεις (Recommendations) που υιοθετούνται για το ζήτημα προκύπτουν κατόπιν ομοφωνίας (consensus) των αντιπροσωπειών των δυο πλευρών, οι οποίες συγκροτούνται από στελέχη των αντίστοιχων Υπουργείων Πολιτισμού της Ελλάδας και του Ηνωμένου Βασιλείου.
      Το ελληνικό αίτημα για την επιστροφή των Γλυπτών του Παρθενώνα, επειδή υπερβαίνει τα εθνικά μας σύνορα, έχει παγκόσμια διάσταση και τίθεται στο όνομα της διεθνούς κοινότητας. Οι ελληνικές προτάσεις σέβονται τις βρετανικές ευαισθησίες -ιστορικές, πολιτιστικές, νομικές- και έχουν ως στόχο να προωθήσουν τη συνεργασία των δύο χωρών στον τομέα της μουσειολογίας, καθώς και την ενίσχυση των διμερών πολιτιστικών σχέσεων των δύο χωρών. Η ενιαία έκθεση των Γλυπτών του Παρθενώνα στο Νέο Μουσείο της Ακρόπολης θα προσλάβει τη μορφή μιας κοινής δράσης του Νέου Μουσείου της Ακρόπολης με το Βρετανικό Μουσείο, σ’ ένα πλαίσιο σεβασμού του θεσμικού ρόλου του Βρετανικού Μουσείου, αναδεικνύοντας ταυτόχρονα την ευρύτερη πολιτιστική συνεργασία των δύο χωρών και προωθώντας τη στενότερη συνεργασία των δύο μουσείων. Η Ελλάδα πιστεύει ότι τα μουσεία είναι ζωντανοί οργανισμοί, θεματοφύλακες πολιτιστικής συνεργασίας και σύμπραξης μεταξύ των λαών.
      Από κοινού δε, μπορούμε να οργανώσουμε ελληνικές εκθέσεις στα αγγλικά πανεπιστήμια και μουσεία, εγκαινιάζοντας το νέο πνεύμα της συνεργασίας μας.
      Ο εκπαιδευτικός ρόλος της συνεργασίας με την Αγγλία ενδιαφέρει την Ελλάδα και μπορούμε να οργανώσουμε από κοινού εκπαιδευτικά προγράμματα, ηλεκτρονικές εφαρμογές κ.ά.
      Συνεχίζεται επίσης η στενή συνεργασία με τις ξένες επιτροπές που έχουν δημιουργηθεί σε όλο τον κόσμο για την επανένωση των Γλυπτών του Παρθενώνα, προκειμένου να προβάλλεται συνεχώς το ελληνικό αίτημα στη διεθνή κοινή γνώμη και να ενισχύεται η διεθνής υποστήριξη. Πολύ σύντομα το Νέο Μουσείο της Ακρόπολης θα ανοίξει τις πύλες του στο κοινό. Εκτός από τον εκθεσιακό χώρο, θα αποτελέσει και χώρο μελέτης και έρευνας για τους επιστήμονες, τους ερευνητές και τους καλλιτέχνες από όλο τον κόσμο. Στα εγκαίνια του Νέου Μουσείου της Ακρόπολης θα παραστούν εξέχουσες προσωπικότητες της παγκόσμιας διανόησης και στη βάση των νέων δεδομένων που προκύπτουν, θεωρούμε ότι στο πλαίσιο που θα δημιουργηθεί θα συνεισφέρει θετικότερα στο ζήτημα της επιστροφής των Γλυπτών του Παρθενώνα.
      Ο Υπουργός
      ΜΙΧΑΛΗΣ ΛΙΑΠΗΣ»
      11. Στην με αριθμό 11969/13-5-08 ερώτηση των Βουλευτών κυρίων Βαΐτση Αποστολάτου και Κωνσταντίνου Αϊβαλιώτη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./964/6-6-08 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 11969/13-5-08 ερώτησης των Βουλευτών κ.κ. Βαΐτση Αποστολάτου και Κωνσταντίνου Αϊβαλιώτη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Το Υπουργείο Πολιτισμού έχει από χρόνια συστήσει ειδική επιστημονική επιτροπή στο πλαίσιο του Ταμείου Διαχείρισης Πιστώσεων για την Εκτέλεση Αρχαιολογικών Έργων, προκειμένου το μνημείο, που είναι εκτεθειμένο σε εξαιρετικά δυσμενείς καιρικές συνθήκες, να τύχει της αρμόζουσας προστασίας και φροντίδας. Έχει εξυγιανθεί η θεμελίωση και προχωρά το έργο της συντήρησης και κατόπιν αποκατάστασης των λίθων της κρηπίδας (ολοκληρώθηκε η ανάταξη του α΄ αναβαθμού της κρηπίδας). Το έτος 2006 επισκευάστηκαν οι φθορές του στεγάστρου. Σημειώνεται ότι κάθε επέμβαση σε αυτό το μνημείο της Παγκόσμιας Πολιτιστικής Κληρονομιάς απαιτεί επιστημονική τεκμηρίωση, συμμόρφωση με την επιστημονική δεοντολογία και διεπιστημονική συνεργασία.
      Το στέγαστρο του ναού του Επικούρειου Απόλλωνα είναι μια περίκλειστη κατασκευή που αποτελείται από σύστημα μεταλλικών φερόντων καλωδίων και κατακόρυφων στύλων πάνω στους οποίους είναι τεντωμένο, με μορφή προεντεταμένης εφελκυόμενης μεμβράνης, ένα σύνθετο ύφασμα (πολυεστερικό πλέγμα ενισχυμένο με PVC)
      Το στέγαστρο κατασκευάστηκε το 1987 για να προστατεύει το μνημείο από τις επιδράσεις των εξαιρετικά δυσμενών καιρικών συνθηκών της περιοχής και θεωρείται ως ένα από τα σημαντικότερα έργα παθητικής συντήρησης παγκοσμίως.
      Οι θετικές επιπτώσεις του στεγάστρου στο ναό έχουν διαπιστωθεί, ήδη, από τα μέσα της δεκαετίας του 1990. Το στέγαστρο προφυλάσσει το δομικό υλικό του μνημείου από την άμεση δράση των όμβριων υδάτων και του χιονιού και συμβάλλει στην εξομάλυνση των θερμοκρασιακών διακυμάνσεων των λίθων. Περιορίζει επίσης σημαντικά τη δράση των μικροοργανισμών στην επιφάνεια των λίθων.
      Η ύπαρξη του στεγάστρου διευκολύνει την εκτέλεση του έργου αποκατάστασης του μνημείου, το οποίο εκτελείται από το 2001 επικεντρωμένο στο βόρειο πτερό του ναού. Είναι ευνόητο ότι το στέγαστρο θα διευκολύνει εξίσου τις εργασίες αποκατάστασης και όταν η επέμβαση επεκταθεί και στα άλλα τμήματα του μνημείου.
      Είναι πρόδηλο ότι το στέγαστρο αποτελεί προσωρινή λύση και ότι μετά από το πέρας των εργασιών αποκατάστασης του μνημείου θα αποσυρθεί. Κατασκευάστηκε, πάντως, με στόχο να προστατεύει το μνημείο μέχρι την πλήρη αποκατάστασή του, και όχι εντός τμήματός του.
      Η Ε.Σ.Ν.Ε.Α. δεν κρίνει σκόπιμη στην παρούσα περίοδο την αντικατάσταση του στεγάστρου του ναού, από νέο άλλης μορφής και διαφορετικής στατικής λειτουργίας, κυρίως διότι πιστεύει ότι το υπάρχον στέγαστρο επιτυγχάνει τους στόχους για τους οποίους κατασκευάστηκε. Άλλοι σημαντικοί λόγοι που σύμφωνα με την Επιτροπή καθιστούν άκαιρη την αντικατάσταση του στεγάστρου είναι ότι ένα τέτοιο εγχείρημα θα ήταν πολύ δαπανηρό και χρονοβόρο, ενώ παράλληλα θα διέκοπτε και τις εργασίες αποκατάστασης του μνημείου.
      Ο Υπουργός
      ΜΙΧΑΛΗΣ ΛΙΑΠΗΣ»)
    	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ το συνάδελφο κ. Καρπούζα για την ανάγνωση των αναφορών. 
    Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Πρόεδρος της Κοινοβουλευτικής Ομάδας της Νέας Δημοκρατίας κ. Κώστας Καραμανλής με επιστολή του, την οποία απηύθυνε σήμερα 30 Σεπτεμβρίου 2008 προς τον Πρόεδρο της Βουλής κ. Δημήτριο Σιούφα, γνωστοποιεί ότι ο Βουλευτής κ. Σταύρος Δαϊλάκης τίθεται εκτός της Κοινοβουλευτικής Ομάδας της Νέας Δημοκρατίας και παρακαλεί για τις κατά τον Κανονισμό της Βουλής ενέργειες. 
    Η προαναφερθείσα επιστολή καταχωρίζεται στα Πρακτικά της σημερινής συνεδρίασης και έχει ως εξής:
    (Να φωτογραφηθεί  το κείμενο)
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου
    Η πρώτη με αριθμό 73/25-9-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Γερανίδη προς τους Υπουργούς Οικονομίας και Οικονομικών και Ανάπτυξης, σχετικά με το κλείσιμο του εργοστασίου «SIEMENS» στη Θεσσαλονίκη κ.λπ. δεν μπορεί να συζητηθεί στη σημερινή συνεδρίαση λόγω αναρμοδιότητας των δύο υπουργείων προς τα οποία απευθύνθηκε. Το αρμόδιο υπουργείο είναι το Υπουργείο Απασχόλησης και Κοινωνικής Προστασίας. 
    ΒΑΣΙΛΕΙΟΣ ΓΕΡΑΝΙΔΗΣ: Κυρία Πρόεδρε, μπορώ να έχω το λόγο;
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Γερανίδη, έχετε το λόγο για δύο λεπτά. 
    ΒΑΣΙΛΕΙΟΣ ΓΕΡΑΝΙΔΗΣ: Κυρία Πρόεδρε, δεν μπορείτε να υιοθετείτε έτσι άκριτα την άποψη της Κυβέρνησης. Το Υπουργείο Οικονομίας είναι υπεύθυνο για την οικονομική πολιτική και για την οικονομία και το Υπουργείο Ανάπτυξης είναι υπεύθυνο για τη βιομηχανία. Εγώ δεν ήρθα να ερωτήσω, αφού κλείσει και μετά, τι μέτρα –επιδοματικά ή άλλα- πρόκειται να πάρει το Υπουργείο Εργασίας. Ήρθα να ερωτήσω την Κυβέρνηση τι προτίθεται να κάνει επιπλέον για τη μακρά αλυσίδα κλεισίματος εργοστασίων γενικότερα στην περιοχή της Θεσσαλονίκης.
    Επίσης, ένα δεύτερο στοιχείο που σας θέτω είναι ότι το Σωματείο Εργαζομένων κατέθεσε εξώδικη διαμαρτυρία προς τον Πρόεδρο του Σώματος και ο Πρόεδρος του Σώματος την κοινοποίησε πρώτα στο Υπουργείο Οικονομίας και Οικονομικών -την έχω και μπορώ να σας την καταθέσω στα Πρακτικά- δεύτερον, στο Υπουργείο Ανάπτυξης, τρίτον, στο Υπουργείο Κοινωνικής Προστασίας και, τέταρτον, στο Υπουργείο Μεταφορών. Άρα, και κατά τη δική σας εκδοχή, ως Βουλή των Ελλήνων, είναι αρμόδιοι οι κύριοι. Όμως, η Κυβέρνηση κρύπτεται και από τη στιγμή μάλιστα που είναι ανάστατοι διακόσιοι εξήντα χιλιάδες εργαζόμενοι και οι οικογένειές τους και ανάστατη η κοινωνία της Θεσσαλονίκης, η Κυβέρνηση αρνείται να πάρει τις ευθύνες της και εμπαίζει τη Βουλή ως κυρίαρχο όργανο του ελληνικού λαού, παραβιάζοντας και τον Κανονισμό και το Σύνταγμα. 
    Σας ευχαριστώ. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, είναι γεγονός ότι η κύρια αρμοδιότητα ανήκει στο Υπουργείο Απασχόλησης και Κοινωνικής Προστασίας και δι’ αυτού πρέπει να εκπροσωπηθεί η Κυβέρνηση. Μπορείτε να επανακαταθέσετε την επίκαιρη ερώτησή σας και να πάρει το δρόμο της. Η Κυβέρνηση δεν νομίζω πως κρύπτεται. 
    Και η δεύτερη με αριθμό 71/25-9-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο του εργοστασίου «SIEMENS» στη Θεσσαλονίκη κ.λπ. δεν μπορεί να συζητηθεί στη σημερινή συνεδρίαση λόγω κωλύματος του Υπουργού. 
    ΙΩΑΝΝΗΣ ΖΙΩΓΑΣ: Κυρία Πρόεδρε, μπορώ να πάρω το λόγο;
    ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε. 
    ΙΩΑΝΝΗΣ ΖΙΩΓΑΣ: Κυρία Πρόεδρε, η επίκαιρη ερώτηση απευθύνεται σε δύο Υπουργεία, δηλαδή σε δύο Υπουργούς και σε τρεις Υφυπουργούς και θεωρούμε ακατανόητο ότι δεν υπάρχει ένας Υπουργός ή Υφυπουργός, για να συζητήσουμε την επίκαιρη ερώτηση. 
    Άρα, επιβεβαιώνεται αυτό το οποίο είπε ο κ. Γερανίδης, ότι αποφεύγει η Κυβέρνηση να συζητήσει το καυτό αυτό ζήτημα, που αφορά εκατοντάδες ή και χιλιάδες οικογένειες της περιοχής, μιας περιοχής που μαστίζεται από την ανεργία. 
      Και μιλάμε για ένα κερδοφόρο εργοστάσιο το οποίο μεταφέρεται, κλείνει ή αξιοποιείται με άλλο τρόπο το οικόπεδο αυτό, που είναι πρόκληση για τους εργαζόμενους. Και αυτό το οποίο λέμε, τονίζουμε και αποδεικνύεται καθημερινά είναι ότι στα πλαίσια αυτά των τεσσάρων ελευθεριών των Βρυξελλών, στα πλαίσια της στρατηγικής της Λισαβόνας ο εργαζόμενος αντιμετωπίζεται ως αναλώσιμο υλικό στα πλαίσια της μεγιστοποίησης του κέρδους. 
      Κυρία Πρόεδρε, πιστεύω ότι έπρεπε και ήταν υποχρεωμένη η Κυβέρνηση να έχει παρουσία, έστω μ’ έναν Υφυπουργό άλλου Υπουργείου και όχι να εκπροσωπείται μόνο από την κ. Καλαντζάκου.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε συνάδελφε, ως συνάδελφός σας, ως Βουλευτής που παρακολουθώ την δυστυχή πορεία του κλεισίματος του εργοστασίου, θέλω να σας πω ότι αρμοδιότητα έχει η Υφυπουργός κ. Καλαντζάκου, που είναι και η χειρίστρια του θέματος. 
      Θεωρώ ότι κι εσείς θα πρέπει να αναμένετε την καλύτερη δυνατή κάλυψη του ερωτήματός σας, που έρχεται αυτονόητα από την χειρίστρια επί του θέματος Υπουργό, κάτι που είναι σωστό μιας και δεν μπορεί να είναι η ίδια η Υπουργός εδώ, έτσι και αλλιώς, μιας και γνωρίζετε ότι είναι κάπου πολύ σοβαρά απασχολημένη. Επανέλθετε, λοιπόν, με την ερώτηση.
      Τρίτη είναι η με αριθμό 72/25-9-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, σχετικά με τη λήψη μέτρων για την προστασία των συμβασιούχων κ.λπ.. 
      Ειδικότερα η επίκαιρη ερώτηση έχει ως εξής:
      «Αρκετά δικαστήρια της χώρας με αποφάσεις τους αρνούνται ευθέως να συμμορφωθούν με την αμφισβητούμενη και οριακή τελευταία απόφαση της Ολομέλειας του Αρείου Πάγου για τους συμβασιούχους. Το γεγονός αυτό αποτελεί κόλαφο για την Κυβέρνηση, αφού τα Δικαστήρια της χώρας διαπιστώνουν ότι το  π.δ. 164/2004 είναι αναποτελεσματικό και αντί να προστατεύει τους συμβασιούχους, οδηγεί σε συρρίκνωση της προστασίας τους. Μέχρι σήμερα έχουν κατατεθεί από τα ελληνικά δικαστήρια μια σειρά προδικαστικών ερωτημάτων προς το Δικαστήριο Ευρωπαϊκών Κοινοτήτων (Δ.Ε.Κ.) που αφορούν μεταξύ άλλων:
      Τις μεταβατικές διατάξεις του π.δ. 164/2004 που δεν προστατεύουν τους συμβασιούχους από μελλοντικές καταχρήσεις των εργασιακών δικαιωμάτων τους.
      Την υποβάθμιση της προστασίας των αφού αμφισβητείται το κριτήριο της κάλυψης των πάγιων διαρκών αναγκών κ.α.
      Ερωτάται ο κ. Υπουργός:
      1. Τι μέτρα προτίθεται να λάβει η Κυβέρνηση για την ουσιαστική προστασία των συμβασιούχων.
      2. Θα προχωρήσει η Κυβέρνηση στις απαραίτητες νομοθετικές ενέργειες, προκειμένου να θεωρείται ως βασικό κριτήριο διαπίστωσης της κατάχρησης σε βάρος των συμβασιούχων η κάλυψη των πάγιων διαρκών αναγκών;».
      Το λόγο έχει ο Υπουργός  Εσωτερικών κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κυρία Πρόεδρε.
      Κυρία Πρόεδρε, στο προοίμιο της επίκαιρης ερώτησης τίθενται μια σειρά από ζητήματα, στα οποία ο χρόνος δεν μου επιτρέπει να απαντήσω. Στη δευτερολογία μπορώ να δώσω ορισμένες εξηγήσεις. 
      Απαντώ ευθέως στα δυο ερωτήματα, τα οποία έχετε θέσει. 
      Γνωρίζετε, ως προς το πρώτο ερώτημα, ότι αυτή η Κυβέρνηση για το θέμα των συμβασιούχων έκανε αμέσως -δεν είχε περάσει ούτε ένα εξάμηνο από τότε που ανέλαβα τα καθήκοντά μου ως Υπουργός Εσωτερικών- ό,τι δεν είχε γίνει χρόνια ολόκληρα προηγουμένως, όταν δημιουργήθηκε και διαιωνίστηκε το πρόβλημα των συμβασιούχων. Δηλαδή όπως είχε δεσμευθεί και όπως ορίσθηκε με το διάταγμα 164/2004 έγιναν αορίστου χρόνου με άψογες διαδικασίες και υπό την επίβλεψη του Α.Σ.Ε.Π. όσοι κάλυπταν πάγιες και διαρκείς ανάγκες. Και αυτοί ήταν περίπου τριάντα τρεις χιλιάδες, όταν προηγουμένως δεν είχε γίνει -εκτός από κάτι έκτακτες διαδικασίες, χωρίς καμμία διαφάνεια, το γνωρίζετε- προ του 2004 ούτε ένας συμβασιούχος αορίστου χρόνου. Αλλά δεν έμεινε σ’ αυτό, γιατί η ρύθμιση έπρεπε να είναι ολοκληρωμένη.
      Όπως θα θυμάστε, όσοι κάλυπταν πάγιες και διαρκείς ανάγκες, έγιναν αορίστου χρόνου, όπως το επέτρεπε το κοινοτικό δίκαιο και όπως το επέτρεψε και η νομολογία των τριών ανωτάτων δικαστηρίων, του Συμβουλίου της Επικρατείας του Αρείου Πάγου και του Ελεγκτικού Συνεδρίου. Στη συνέχεια, όμως, και για εκείνους που δεν κάλυπταν πάγιες και διαρκείς ανάγκες, δρομολογήθηκε η μόνη εφικτή συνταγματικώς, σωστή πολιτικά αλλά και κοινωνικά λύση, ήταν της μοριοδότησης όλων των υπολοίπων, μοριοδότησης που ήταν πρωτόγνωρη για τα δεδομένα της ελληνικής νομοθεσίας, 50% στις περισσότερες των περιπτώσεων και σε ορισμένες άλλες περιπτώσεις, που η εξειδίκευση το δικαιολογούσε, όπως παραδείγματος χάριν στα Κ.Ε.Π., 55%. 
      Κι αυτό έχει τεράστια διαφορά, γιατί ενώ προηγουμένως η μοριοδότηση ήταν μικρότερη και αφορούσε μόνο την προκήρυξη της συγκεκριμένης θέσης, η μοριοδότηση επεκτάθηκε σε οποιοδήποτε διαγωνισμό στον ευρύτερο δημόσιο τομέα. Και βεβαίως, πολλοί από εκείνους οι οποίοι αυτή τη στιγμή έχουν μπει και έχουν γίνει αορίστου χρόνου μέσα από διαγωνισμούς, προέρχονται από αυτή τη μοριοδότηση. 
      Αυτή ήταν η ολοκληρωμένη ρύθμιση που, το τονίζω, ήταν η μόνη εφικτή. Και το γνωρίζετε ότι ήταν η μόνη εφικτή.
      Όσον αφορά στο ζήτημα των πάγιων και διαρκών αναγκών που θέτετε, μα ήδη η νομοθεσία μας έχει πρόβλεψη και δεν χρειάζεται να προστεθεί κάτι περισσότερο: Θεωρεί καταχρηστική εκείνη τη σύμβαση, η οποία ανανεώνεται, ενώ καλύπτεται πάγια και διαρκής ανάγκη. Γι’ αυτό και ιδίως στο στενό δημόσιο τομέα, όπως ξέρετε, δεν μπορεί να συναφθεί τέτοια σύμβαση, αν δεν έχει τη βεβαίωση του νομικού συμβούλου, που είναι η εγγύηση. Και από εκεί και πέρα είναι τα δικαστήρια που αποφασίζουν ότι δεν καλύπτει πάγιες και διαρκείς ανάγκες. Οπότε με τον τρόπο αυτό υπάρχει αυτή η εγγύηση και περαιτέρω υπάρχει ο έλεγχος των δικαστηρίων, όπου αν αποφασιστεί από το δικαστήριο ότι κάλυπτε πάγιες και διαρκείς ανάγκες, πάσχει η ίδια η σύμβαση. Η αυτόματη, όμως, μετατροπή δεν είναι δυνατή, από νομικής άποψης.
      Τονίζω, λοιπόν, ότι και οι ρυθμίσεις που κάναμε ήταν συνεπείς με τις προεκλογικές μας δεσμεύσεις και κοινωνικά δίκαιες και βεβαίως, αποφεύγεται όσο το δυνατόν -και το λέω γιατί μπορεί να υπάρχουν εξαιρέσεις, αλλά αυτές φαίνονται στα δικαστήρια- η καταχρηστική ανανέωση.
      Στη δευτερολογία μου μπορώ να δώσω τις εξηγήσεις εκείνες που η δική σας παρέμβαση μπορεί να θέσει.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Αλαβάνο, έχετε το λόγο για δύο λεπτά.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Υπουργέ, δεν απαντήσατε σε καμμία από τις ερωτήσεις μου. Και ξέρετε ότι έχουμε ξανά τη νέα γενιά των συμβασιούχων. Κληρονομήσατε εσείς μια κατάσταση με δεκάδες χιλιάδες συμβασιούχους. Ένα μικρό τους κλάσμα μόνο μπόρεσε να αποκτήσει σύμβαση αορίστου χρόνου, παρ’ ότι κάλυπτε πάγιες και διαρκείς ανάγκες. Μιλήσατε περί μοριοδότησης για τους υπολοίπους και με βάση τα στοιχεία που έχω, το μάξιμουμ τρεισήμισι χιλιάδες βάζοντας και τους τελευταίους στα Κ.Ε.Π. να έχουν περάσει σε συμβάσεις αορίστου χρόνου μέσω της μοριοδότησης. Έχουμε επομένως ένα υπόλοιπο δεκάδων χιλιάδων και έχουμε και δεκάδες χιλιάδες που διαμορφώθηκαν κατά τη διάρκεια της δικής σας διακυβέρνησης. Σε μια εποχή ρευστότητας και ανασφάλειας που ζούμε, νομίζω ότι μια κυβέρνηση θα όφειλε να δώσει σε ανθρώπους και ειδικά σε νέους ανθρώπους, οι οποίοι μάλιστα καλύπτουν συνεχείς ανάγκες, την εργασιακή ασφάλεια. Αυτό δεν το κάνετε όμως. Και χρησιμοποιούνται διάφορα τεχνάσματα. Έχουμε φθάσει να υπάρχουν φορείς στην τοπική αυτοδιοίκηση όπου επειδή είναι τόσο αναγκαίος ο εργαζόμενος, κάνουν νέα σύμβαση, γράφοντάς του άλλο αντικείμενο. Και μπορεί ένας υπάλληλος, που είναι ειδικευμένος στην πληροφορική να προσληφθεί ως κομμώτρια ή δεν ξέρω τι άλλο. Όλα αυτά τα τραγελαφικά που βλέπαμε παλιά επαναλαμβάνονται με σας. Και ξέρετε ότι οι πάγιες και διαρκείς ανάγκες υφίστανται, αλλά απλώς για να αποφύγει το δημόσιο, που θα έπρεπε να δίνει το παράδειγμα για πιο προωθημένες εργασιακές σχέσεις, πετάει στο δρόμο μετά από ορισμένους μήνες τους εργαζόμενους, για να έρθει ένας άλλος εργαζόμενος που θα κάτσει στην ίδια καρέκλα και θα κάνει την ίδια δουλειά, που είναι πάγια και διαρκής.
      Επομένως, θα σας έλεγα ότι οφείλετε να απαντήσετε. Δεν μπορείτε να είστε ανεύθυνοι σ’ αυτό το ζήτημα, πολύ περισσότερο επειδή βλέπουμε ότι υπάρχει τέτοια έκταση και ένταση, που το Πρωτοδικείο της Αθήνας και άλλα δικαστήρια έχουν ζητήσει την παρέμβαση του Ευρωπαϊκού Δικαστηρίου ενάντια σε όλους αυτούς τους περιορισμούς που έχει επιβάλει η πολιτική Σανιδά στον Άρειο Πάγο, ότι δήθεν τα διοικητικά δικαστήρια και όχι τα πολιτικά, θα κρίνουν αυτά τα ζητήματα.
      Κύριε Υπουργέ, μη μας πείτε για το Σύνταγμα, διότι το Σύνταγμα βάζει περιορισμούς, αλλά το Σύνταγμα την ίδια στιγμή στηρίζει το δικαίωμα στην εργασία και έχουμε δύο αλληλοσυγκρουόμενα άρθρα του Συντάγματος. Υπάρχει και το Ευρωπαϊκό δίκαιο και υπάρχει η ηθική υποχρέωση.
      Σας ρωτάω: Έτσι θα μείνουν τα πράγματα; Δεν έχετε να πείτε τίποτα; Θα μείνετε στο στιγμιαίο προεδρικό διάταγμα για μια ρύθμιση, η οποία είναι παγία στην Ευρωπαϊκή Ένωση; Για τους πεντέμισι χιλιάδες δασοπυροσβέστες και για τους χιλιάδες ξανά στο Υπουργείο Πολιτισμού, για όλους αυτούς στην τοπική αυτοδιοίκηση, η απάντησή σας είναι «τίποτα, είμαστε ευχαριστημένοι»;
      Ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός Εσωτερικών έχει το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κυρία Πρόεδρε.
    Κύριε Πρόεδρε, σας απαντώ ευθέως. Όσο υπάρχουν εμπερίστατοι άνθρωποι, ποτέ κανένας Υπουργός δεν είναι ευχαριστημένος. Άλλο τόσο, όμως, δεν είμαι ευχαριστημένος όταν κοιτάω τους άνεργους, οι οποίοι δεν μπόρεσαν  να έχουν μία σύμβαση. Και αυτούς πρέπει να τους κοιτάμε στα μάτια, γιατί –και σας το λέω ευθέως, ξέρω την ευαισθησία σας και την ευαισθησία του κόμματός σας σε αυτόν τον τομέα- μιλάμε για ανθρώπους οι οποίοι έκαναν συμβάσεις χωρίς διαγωνιστικές διαδικασίες. Να νοιαστούμε γι’ αυτούς, ναι. Και δεν είμαι ικανοποιημένος όσο παραμένουν όμηροι, έστω κι ένας από αυτούς. Να κοιτάξουμε στα μάτια και όλους εκείνους τους άνεργους, που δεν είχαν τη δυνατότητα ούτε από δήμους ούτε από αλλού, να κάνουν συμβάσεις. 
    Πρώτα-πρώτα δεν είναι κλάσμα. Είπατε ότι ένα μικρό κλάσμα έγιναν αορίστου χρόνου. Κύριε Πρόεδρε, το σύνολο που υπέβαλε υποψηφιότητα ήταν εβδομήντα τόσες χιλιάδες. Οι τριάντα τρεις χιλιάδες έγιναν αορίστου χρόνου, δηλαδή μισοί και οι υπόλοιποι μοριοδοτούνται.  Δεν μπορούσε –και το ξέρετε- να γίνει διαφορετικά από συνταγματική άποψη, γιατί είχαμε να συγκεράσουμε το κοινοτικό δίκαιο και συγκεκριμένα την Οδηγία του 1999 και από την άλλη πλευρά είχαμε χρέος να σεβαστούμε τη συνταγματική μας τάξη, που μετά την αναθεώρηση του 2001 δεν επιτρέπει την αυτόματη, όπως γνωρίζετε, μετατροπή των συμβάσεων. Δεν επιτρέπεται συνταγματικώς. Γι’ αυτό έκανα διάταγμα και δεν έκανα νόμο, για να έχω τη γνώμη του Συμβουλίου της Επικρατείας και πέρασε από ολομέλεια η επεξεργασία. Το γνωρίζετε αυτό. Και ήρθαν μετά οι τρεις ολομέλειες σε δικαστικό σχηματισμό -Άρειος Πάγος, Συμβούλιο Επικρατείας, Ελεγκτικό Συνέδριο- και είπαν ότι το διάταγμα είναι συνταγματικό, αλλά από εκεί και πέρα, άλλη αυτόματη μετατροπή δεν επιτρέπεται. Γι’ αυτό υπήρξε η μοριοδότηση. 
    Η λύση ξέρετε ποια είναι; Την είπατε. Να γίνουν τάχιστα οι διαδικασίες, ώστε να πληρωθούν όλες οι κενές οργανικές θέσεις. Και αυτό κάνουμε. Προσπαθούμε κάθε χρόνο να δίνουμε τέτοιες θέσεις. Και  μέσα από διαγωνιστικές διαδικασίες, τις οποίες ελέγχει το Α.Σ.Ε.Π., εκείνοι που έχουν ισχυρή μοριοδότηση να καταλαμβάνουν τις θέσεις. Στα Κ.Ε.Π. ήταν πολλοί περισσότεροι. Και εκεί μάλιστα σας θυμίζω ότι με το καθεστώς που έκανα εγώ έγιναν μόνιμοι, αλλά μέσα από διαγωνιστική διαδικασία, που ποτέ δεν είχε γίνει. 
    Τέλος, αναφερθήκατε σε μία απόφαση -και έχω εδώ την άποψη της Κομισιόν- που εκκρεμεί στο δικαστήριο. Είναι γνωστό ποιες είναι οι τελευταίες θέσεις 28-1-2008 της Κομισιόν, σχετικά με το διάταγμα. Ήταν το προδικαστικό ερώτημα του Μονομελούς Πρωτοδικείου Ρεθύμνης προς το Ευρωπαϊκό Δικαστήριο, σχετικά με το εάν και κατά πόσο είναι επαρκής η προστασία που παρέχεται κατά το Κοινοτικό Δίκαιο. Οι απόψεις της Κομισιόν είναι εδώ, που λένε ότι το διάταγμα 164 παρέχει επαρκή προστασία. Τις καταθέτω στα Πρακτικά.
     (Στο σημείο αυτό ο Υπουργός κ. Προκόπης Παυλόπουλος καταθέτει για τα Πρακτικά την προαναφερθείσα απόφαση της Κομισιόν, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Δεν ξέρω τι θα αποφασίσει το δικαστήριο ούτε προδικάζω την απόφασή του. Θα θυμάστε ότι όλοι φωνάζαμε, κι εσείς κι εγώ ως Κοινοβουλευτικός Εκπρόσωπος και λέγαμε έχουμε την αναθεώρηση, να τελειώνουμε πριν την αναθεώρηση με την προσαρμογή στην οδηγία και δεν μας άκουσαν. Αυτό συνταγματικώς μπορούσα να κάνω, το μάξιμουμ, και ξέρετε με πόσο οριακές πλειοψηφίες δέχθηκαν τη συνταγματικότητα του διατάγματος, για να κάνουν την αυτόματη μετατροπή, στην οποία ορισμένοι δεν πίστευαν και δεν την είχαν επιχειρήσει ποτέ στο παρελθόν. 
     Γνωρίζω ότι υπάρχουν προβλήματα, κύριε Πρόεδρε. Ούτε κι εγώ είμαι ικανοποιημένος που δεν λύθηκαν όλα. Όμως, εκκρεμότητες χρόνων –και δεν επικαλούμαι το παρελθόν ως δικαιολογία, αλλά ως μία αντικειμενική συνθήκη την οποία δεν μπορώ να ξεπεράσω- αφήνουν, βεβαίως, σκιές αυτή τη στιγμή, τις οποίες προσπαθούμε όλοι να καλύψουμε –όχι να συγκαλύψουμε- με την έννοια της επίλυσης των προβλημάτων που δημιουργούν. Και θέλω να ξέρετε ότι παρά την κριτική που είναι αυτονόητη, εγώ χαίρομαι, γιατί μέσα από τέτοιες συζητήσεις  προβληματίζομαι περισσότερο και προβληματίζεται περισσότερο η Κυβέρνηση για το τι μπορούμε να κάνουμε περισσότερο, αλλά και γιατί αναδεικνύεται ένα πρόβλημα, το οποίο πρέπει να αποφύγουμε στο μέλλον εν ονόματι των νέων γενεών που έρχονται στο χώρο της εργασίας.
     Ευχαριστώ πολύ.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υπουργό.
    Τελευταία είναι η με αριθμό 70/25-9-2008 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς την Υπουργό Εξωτερικών, σχετικά με την αναγνώριση των διαβατηρίων του Κοσσόβου κ.λπ.
    Η επίκαιρη ερώτηση της κ. Αράπογλου έχει ως εξής:
    «Σύμφωνα με Κοσσοβορικά Μ.Μ.Ε., ο επικεφαλής του Γραφείου Διασύνδεσης Δημήτρης Μοσχόπουλος, σε συνάντηση με τον Χασίμ Θάτσι στην Πρίστινα, ανακοίνωσε την Παρασκευή 19 Σεπτεμβρίου, ότι η Ελλάδα αποφάσισε να αναγνωρίσει τα διαβατήρια του Κοσσόβου, πράγμα που αποτελεί οιονεί αναγνώριση του νεότευκτου μορφώματος, με συνέπεια η απόφαση αυτή να οδηγήσει στην πλήρη αναγνώρισή του.
    Αυτή η απόφαση οδηγεί έμμεσα στην πλήρη διπλωματική αναγνώριση του Κοσσόβου, την στιγμή μάλιστα, που ο Χασίμ Θάτσι, μια μέρα πριν, αναγνώρισε τα Σκόπια με τη συνταγματική τους ονομασία.
	Η απόφαση αυτή του Υπουργείου Εξωτερικών η οποία έχει προκαλέσει σάλο στη σερβική κοινωνία, αφενός έρχεται σε αντίθεση με τις επίσημες τοποθετήσεις της Κυβέρνησης, η οποία έχει δηλώσει επανειλημμένως ότι διαφωνεί με την ανεξαρτησία του Κοσσόβου και αφετέρου αφήνει έκθετη την Κυπριακή Δημοκρατία σε μία δύσκολη περίοδο, την κρίσιμη στιγμή των συζητήσεων των δύο κοινοτήτων για την αποφυγή της διχοτόμησης.
	Σύμφωνα με τα παραπάνω ερωτάται η κυρία Υπουργός:
	1. Για ποιο λόγο προχωρείτε στην έμμεση αναγνώριση του Κοσσόβου μέσω της αναγνώρισης των διαβατηρίων, όταν επανειλημμένως έχετε δηλώσει ως Κυβέρνηση ότι διαφωνείτε με την ανεξαρτησία του και την απόσχισή του από τη Σερβία, χωρίς να εκτιμήσετε τη δυσχέρεια στην οποία θα ευρεθείτε όταν θα σας ζητηθεί να λάβετε θέση επί αναγνωρίσεως ανάλογων περιπτώσεων ως η Νέα Οσετία και η Αμπχαζία;
	2. Για ποιο λόγο αναγνωρίζετε τα διαβατήρια του Κοσσόβου τη συγκεκριμένη χρονική περίοδο του τρέχοντος διαλόγου Ελληνοκυπρίων και Τουρκοκυπρίων, θέτοντας σε κίνδυνο τα εθνικά θέματα;»
	Ο Υφυπουργός Εξωτερικών κ. Βαληνάκης έχει το λόγο για τρία λεπτά.
	ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρία συνάδελφε, για να στηρίξετε την επίκαιρη ερώτησή σας, με την οποία αναφέρεστε στη δήθεν αναγνώριση των διαβατηρίων του Κοσσόβου από τη χώρα μας, επικαλείσθε αναφορές του κοσσοβαρικού τύπου. Οι πληροφορίες αυτές είναι απλά αναληθείς.
      Μετά τη μονομερή ανακήρυξη της ανεξαρτησίας του Κοσσυφοπεδίου στις 17 Φεβρουαρίου του 2008, την οποία πολλά κράτη –μεταξύ των οποίων και η Ελλάδα- δεν έχουν αναγνωρίσει, εκδόθηκε από τις τοπικές αρχές νέος τύπος ταξιδιωτικών εγγράφων για τους κατοίκους της περιοχής. Η χώρα μας έχει δηλώσει με κατηγορηματικό τρόπο, ότι μολονότι αυτά τα ταξιδιωτικά έγγραφα πληρούν τις απαραίτητες τεχνικές προδιαγραφές και προϋποθέσεις ασφαλείας, δεν τα αναγνωρίζει. Προκειμένου όμως να μην διακοπεί η μέχρι τώρα δυνατότητα μετακίνησης και επικοινωνίας των πληθυσμών της περιοχής με την Ελλάδα, η χώρα μας αποφάσισε τη συνέχιση της διαδικασίας χορήγησης θεωρήσεων εισόδου, σταθμίζοντας προσεκτικά τις πολιτικές παραμέτρους μιας τέτοιας απόφασης.
	Συγκεκριμένα, με βάση τον υπ’ αριθμό 333/2002 από 18/2/2002 Κανονισμό των Ευρωπαϊκών Κοινοτήτων, το Υπουργείο Εξωτερικών αποφάσισε ότι οι θεωρήσεις εισόδου για τους κατόχους διαβατηρίων «νέου τύπου» από την περιοχή του Κοσσυφοπεδίου θα χορηγούνται από τις ελληνικές προξενικές αρχές επί φύλλου χάρτου, το λεγόμενο Φύλλο Ενιαίου Τύπου, εφόσον βέβαια πληρούνται οι προϋποθέσεις που προβλέπονται από τη σύμβαση εφαρμογής της Συμφωνίας του Σένγκεν και θα είναι θεωρήσεις περιορισμένης εδαφικής ισχύος –αυτό που λέμε VTL- δηλαδή θα έχουν ισχύ μόνο για την ελληνική επικράτεια. Στο πρώτο άρθρο του Κανονισμού στον οποίο αναφέρθηκα, αναφέρεται ρητά, ότι οι θεωρήσεις επί φύλλου χάρτου τίθενται επί ταξιδιωτικών εγγράφων μη αναγνωριζόμενων από το ενδιαφερόμενο κράτος-μέλος περιοχών ή κρατών. 
	Συνεπώς, η χορήγηση θεωρήσεων με τη διαδικασία αυτή δεν συνιστά αναγνώριση ταξιδιωτικού εγγράφου. Αντίθετα μάλιστα, η διαδικασία αυτή προβλέπεται βάσει κοινοτικής νομοθεσίας για την περίπτωση κατά την οποία ένα κράτος-μέλος επιθυμεί να χορηγήσει θεώρηση εισόδου σε ταξιδιωτικό έγγραφο, που δεν αναγνωρίζει. Επιπλέον, ο Κανονισμός δεν θίγει την αρμοδιότητα των κρατών-μελών, όπως λέει μέσα, ως προς την αναγνώριση των κρατών και των εδαφικών οντοτήτων.
	Τέλος, η χώρα μας θα εφαρμόσει και για τους κατόχους ταξιδιωτικών εγγράφων από το Κόσσοβο την απόφαση της 8ης Νοεμβρίου 2007 σχετικά με τη Σερβία, που προβλέπει μειωμένο τέλος για την διεκπεραίωση των αιτήσεων αυτών.
      Κανένα, λοιπόν, θέμα αναγνώρισης διαβατηρίων δεν υφίσταται και επομένως ούτε και αναγνώριση του Κοσσόβου και βέβαια κανένας σάλος δεν προκλήθηκε στη Σερβία, η οποία παρεμπιπτόντως ζητάει η τυχόν από πλευράς μας χορήγηση θεωρήσεων εισόδου σε κατόχους διαβατηρίων του Κοσσυφοπεδίου να πραγματοποιείται ακριβώς επί φύλλου χάρτου.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
     Κυρία συνάδελφε, έχετε το λόγο. 
     ΔΗΜΗΤΡΑ ΑΡΑΠΟΓΛΟΥ: Ευχαριστώ, κυρία Πρόεδρε. 
     Κύριε Υφυπουργέ, περίμενα την απάντησή σας και γι’ αυτό εδώ έχω το βίντεο της συνάντησης του επικεφαλής του Γραφείου Διασύνδεσης, του κ. Μοσχόπουλου, ο οποίος συνάντησε τον Πρωθυπουργό, κύριο Θάτσι, στην Πρίστινα και εκεί σ’ αυτό το βίντεο φαίνεται πολύ καθαρά ότι αναγνωρίζουμε τα διαβατήρια του Κοσσόβου. Αυτά τα κείμενα που έχω είναι από την επίσημη ιστοσελίδα του Κοσσόβου και είναι δημοσιεύματα στα οποία αναφέρεται ότι η Ελλάδα αναγνωρίζει τα διαβατήρια του Κοσσόβου. 
     Δεν ξέρω αν πρόκειται για αλήθεια ή ψέματα, αλλά η Ευρωπαϊκή Ένωση έδωσε εντολή να ισχύουν μόνο ταξιδιωτικά έγγραφα επί φύλλου χάρτου, όπως αναφέρατε. Θα ήθελα να μου πείτε ποια είναι η απόφαση της Ευρωπαϊκής Ένωσης. Θα ήθελα να την δω και η ίδια. Αυτό είναι πολύ σημαντικό για μένα. 
     Αυτήν τη στιγμή το Κόσσοβο αναγνώρισε τα Σκόπια με το όνομα Μακεδονία. Πώς γίνεται εμείς να στηρίζουμε το Κόσσοβο; Επειδή το λέει η Αμερική, επειδή ακολουθούμε τις εντολές της Αμερικής; Η Ρωσία από τη μεριά της δεν έχει αναγνωρίσει το Κόσσοβο ούτε η Ισπανία ούτε η Κύπρος ούτε η Σλοβακία ούτε η Ρουμανία. Αυτές οι χώρες που ανέφερα δεν αναγνωρίζουν το Κόσσοβο. Εμείς αναγνωρίζοντας τα διαβατήρια του Κοσσόβου, ουσιαστικά αναγνωρίζουμε το Κόσσοβο ως χώρα. Και φυσικά, υπάρχει μεγάλη αντίδραση από εμάς, από την Ελλάδα. 
     Θα ήθελα να ρωτήσω επίσης: η αναγνώριση των διαβατηρίων του Κοσσόβου μήπως θα δημιουργήσει προβλήματα στις συζητήσεις που υπάρχουν αυτή τη στιγμή σε σχέση με το κυπριακό θέμα; Για ποιο λόγο στηρίζουμε το Κόσσοβο όταν οι άλλες χώρες δεν το αναγνωρίζουν; Όταν η Ρωσία δεν το αναγνωρίζει. Τη στιγμή που το Κόσσοβο έχει αναγνωρίσει τα Σκόπια που για μας είναι πολύ σημαντικό ζήτημα αυτή τη στιγμή. Θα ήθελα εξηγήσεις πάνω σ’ αυτό το θέμα. 
     Και επίσης, αν ζητηθεί από την Ελλάδα να πάρει θέση σε μια ίδια περίπτωση σχετικά με την Νότια Οσετία και την Αμπχαζία, ποια θα είναι η θέση μας; Και ποια θα είναι η θέση της Κυβέρνησης; Και ποιους διπλωματικούς κινδύνους θα ενέχει η θέση αυτή; Χρειάζεται προσοχή. 
     Ουσιαστικά, είναι σαν να κάνουμε το πρώτο βήμα για την αναγνώριση του Κοσσόβου. Για ποιο λόγο εμείς να στηρίξουμε το Κόσσοβο; Να στηρίξουμε εμείς ως χώρα το Κόσσοβο; Αυτό δεν μπορώ να το καταλάβω. Έχω τα στοιχεία όπως σας είπα, έχω το βίντεο, την συζήτηση που έγινε και τα δημοσιεύματα του Τύπου, τα οποία αποδεικνύουν ότι η Ελλάδα αναγνωρίζει έμμεσα το Κόσσοβο, αναγνωρίζοντας τα διαβατήρια του Κοσσόβου. Με την ίδια λογική, θα έπρεπε να αναγνωρίζουμε το τουρκοκυπριακό ψευδοκράτος. 
     (Στο σημείο αυτό η Βουλευτής κ. Δήμητρα Αράπογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Αράπογλου.
     Κύριε Υπουργέ, έχετε το λόγο. 
    ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρία συνάδελφε, η Ελλάδα, με συνέπεια, ακολουθεί μια πολιτική αρχών και αξιών, που βασίζεται, τόσο στην συμμετοχή της σε διεθνείς οργανισμούς, όσο και στην αξιοποίηση των διμερών σχέσεων φιλίας με εταίρους συμμάχους και φίλους. 
    Κύρια όμως και πρωταρχικά, η εξωτερική μας πολιτική διαχρονικά βασίζεται σε θεμελιώδεις αρχές, όπως της εδαφικής ακεραιότητας και της ανεξαρτησίας των κρατών και βεβαίως, τον σεβασμό του Διεθνούς Δικαίου. Αρχές που με συνέπεια έχουμε εφαρμόσει σε σειρά ζητημάτων συμπεριλαμβανομένου και του Κοσσόβου, της Νότιας Οσετίας και της Αμπχαζίας. 
    Ο δρόμος αυτός της συνέπειας, ξέρετε, είναι ένας δύσκολος δρόμος. 
Και γίνεται ακόμα δυσκολότερος σε περιόδους όπως η τωρινή, όπου οι διεθνείς εντάσεις και οι ανταγωνισμοί εκδηλώνονται πιο έντονα. 
      Στο θέμα του Κοσσόβου θέση αρχής υπήρξε για την Ελλάδα πάντοτε η υποστήριξη συμπεφωνημένων λύσεων και όχι η δημιουργία τετελεσμένων.
      Η μονομερής ανακήρυξη της ανεξαρτησίας του Κοσσόβου είναι πλέον μία πραγματικότητα.
      Όσον αφορά στο ζήτημα της αναγνώρισης της νέας κατάστασης, όπως επανειλημμένα έχουμε δηλώσει, αυτό παραμένει κυρίαρχο δικαίωμα κάθε κράτους-μέλους της Ευρωπαϊκής Ένωσης, το οποίο μπορεί να το ασκήσει ανάλογα με τα εθνικά του συμφέροντα.
      Η Ελλάδα θα αποφασίσει, αφού εξετάσει σε βάθος όλες τις εξελίξεις, όλες τις διαστάσεις, όλες τις επιπτώσεις τους στην περιφερειακή ασφάλεια και βεβαίως, με αποκλειστικό γνώμονα την προώθηση του εθνικού συμφέροντος.
      Σας εξήγησα ότι δεν αναγνωρίζουμε διαβατήρια Κοσσόβου. Αναφέρθηκα στον Κανονισμό της Ευρωπαϊκής Ένωσης, τον ν.333/2002. Κάνουμε ακριβώς ό,τι κάνουν και σήμερα απέναντι στο Κόσσοβο και άλλες χώρες της Ευρωπαϊκής Ένωσης, που δεν έχουν αναγνωρίσει την ανεξαρτησία του.
      Σε αυτήν την εξαιρετικά κρίσιμη διεθνή και περιφερειακή συγκυρία η ελληνική Κυβέρνηση ακολουθεί μία υπεύθυνη στάση. Καλό θα ήταν πριν σπεύσετε να μας κατηγορήσετε για ασυνέπεια και αντιφάσεις, να ρίξετε μια ματιά στις δικές σας θέσεις, στις θέσεις του δικού σας κόμματος, όπως παραδείγματος χάριν στην ανακοίνωση Τύπου της 13ης Αυγούστου, όπου αναφέρεται ότι η λύση στο θέμα της νότιας Οσετίας είναι η ένταξή της στη Ρωσία.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Έχω την τιμή να ανακοινώσω στο Τμήμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού: «Ίδρυση νομικού προσώπου δημοσίου δικαίου με την επωνυμία «Μουσείο Ακρόπολης»».
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Πολιτισμού.
      Ψήφιση στο σύνολο του σχεδίου νόμου: «Καταπολέμηση της βίας με αφορμή αθλητικές εκδηλώσεις και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Εμπορικής Ναυτιλίας, Αιγαίου και Νησιωτικής Πολιτικής
      Συνέχιση της συζήτησης επί των άρθρων και του συνόλου του σχεδίου νόμου: «Δικαιώματα – Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις για θέματα μεταφορών».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατήθηκε και θα συζητηθεί κατά τον Κανονισμό.
      Επανερχόμαστε στο σχέδιο νόμου του Υπουργείου Πολιτισμού: Ψήφιση στο σύνολο του σχεδίου νόμου: «Καταπολέμηση της βίας με αφορμή αθλητικές εκδηλώσεις και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο έγινε δεκτό κατά πλειοψηφία και στο σύνολο.
      Συνεπώς το νομοσχέδιο του Υπουργείου Πολιτισμού: «Καταπολέμηση της βίας με αφορμή αθλητικές εκδηλώσεις και άλλες διατάξεις» έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου σελ. 31α)
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Το Τμήμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, εισερχόμαστε στη συζήτηση του νομοσχεδίου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Δικαιώματα – Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις».
      Το νομοσχέδιο ψηφίστηκε επί της αρχής στη συνεδρίασή μας της Πέμπτης 25 Σεπτεμβρίου.
      Στη σημερινή συνεδρίαση θα συζητήσουμε τα άρθρα του νομοσχεδίου, καθώς και τις τροπολογίες, ως μία ενότητα.
      ΘΕΟΔΩΡΟΣ ΔΡΙΤΣΑΣ: Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Δρίτσα, έχετε το λόγο.
      ΘΕΟΔΩΡΟΣ ΔΡΙΤΣΑΣ: Κυρία Πρόεδρε, οι τροπολογίες είναι αρκετές και σημαντικές. Θα πρότεινα να τις διαχωρίσουμε και να συζητηθούν χωριστά, αν είναι δυνατόν. 
      ΠΡΟΕΔΡΕΥΟΥΣΑ (Έλσα Παπαδημητρίου): Έχει ήδη αποφασίσει η Διάσκεψη των Προέδρων, στην οποία μετέχει και το κόμμα σας. Αυτό δεν αλλάζει.
      Έχουμε τις ανακοινώσεις των Γραμματειών των Προεδρείων των κομμάτων. Με επιστολές προς τον Πρόεδρο της Βουλής ορίζεται ως Κοινοβουλευτικός Εκπρόσωπος του ΠΑ.ΣΟ.Κ. ο κ. Χρίστος Βερελής, ως Κοινοβουλευτικός Εκπρόσωπος του ΣΥ.ΡΙΖ.Α. ο Βουλευτής κ. Θεόδωρος Δρίτσας. Αυτές τις ανακοινώσεις έχω προς το παρόν.
      Το λόγο έχει ο εισηγητής της Πλειοψηφίας κ. Αντώνιος Καρπούζας για οκτώ λεπτά.
      ΑΝΤΩΝΙΟΣ ΚΑΡΠΟΥΖΑΣ:  Ευχαριστώ, κυρία Πρόεδρε.
      Κυρίες και κύριοι συνάδελφοι, από τη συζήτηση του νομοσχεδίου «Δικαιώματα – Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις» τόσο στην αρμόδια επιτροπή όσο και στο Τμήμα, απεδείχθη η αναγκαιότητα της σύνταξης, αλλά και της ψήφισης αυτού του νομοσχεδίου, ένα νομοσχέδιο που καθιερώνει κανόνες στις θαλάσσιες μεταφορές, την καθιέρωση της Χάρτας των Δικαιωμάτων και των υποχρεώσεων των επιβατών, αλλά και τον κώδικα συμπεριφοράς των εταιρειών προς το επιβατικό κοινό, ο οποίος για πρώτη φορά μετά το 1958 γίνεται πραγματικότητα. Είναι ακόμη μία προσπάθεια για τον εκσυγχρονισμό της ελληνικής νομοθεσίας που επιχειρεί το Υπουργείο Εμπορικής Ναυτιλίας με μια σειρά νομοσχεδίων, δίνοντας λύση σε χρονίζοντα προβλήματα στον τομέα της ναυτιλίας. 
      Κατά τη συζήτηση τόσο στην επιτροπή όσο και στο Τμήμα επί της αρχής ακούστηκαν διάφορες απόψεις που πράγματι συνέβαλαν στην άσκηση του διαλόγου, αλλά και κάποιες που χαρακτηρίζονταν από δογματισμό, αλλά και από αντιπολιτευτική διάθεση. Πρέπει να επισημάνω και να αναφερθώ στις τοποθετήσεις των συναδέλφων εισηγητών, οι οποίες πραγματικά χαρακτηρίζονταν από υπευθυνότητα, αλλά και από κατάθεση προτάσεων. 
      Θα ήθελα, κυρία Πρόεδρε, να πω στη συζήτηση επί των άρθρων ότι με το άρθρο 1 προσδιορίζεται το πεδίο εφαρμογής του νόμου και προβλέπεται ότι οι διατάξεις του νόμου αυτού καταλαμβάνουν τα πλοία που εκτελούν επιβατικές θαλάσσιες ενδομεταφορές μεταξύ των λιμένων της ηπειρωτικής χώρας, των νησιών και μεταξύ των λιμένων των νησιών. 
      Με τα άρθρα 2 και 3 παρατίθενται αντίστοιχα οι απαραίτητοι ορισμοί εννοιών για την εφαρμογή του νόμου και καθορίζεται το εννοιολογικό περιεχόμενο της σύμβασης θαλάσσιας μεταφοράς.
      Με το άρθρο 4 κατοχυρώνεται το δικαίωμα του επιβάτη να λάβει την παροχή της κατηγορίας της θέσης και σε περίπτωση καμπίνας, τον τύπο της καμπίνας που συμφωνήθηκε για το συγκεκριμένο πλοίο και το συγκεκριμένο ταξίδι. Προβλέπονται δε τα δικαιώματα του επιβάτη για την περίπτωση που δεν του παρασχεθούν οι υπηρεσίες αυτές, επίσης, από τη σύμβαση μεταφοράς να επιστρέψει το εισιτήριό του πριν την εκτέλεση του ταξιδιού. Ειδικότερα, προσδιορίζονται τα ποσοστά του δικαιούμενου ναύλου επιστροφής ανάλογα με τη χρονική στιγμή άσκησης του παραπάνω δικαιώματος.
      Με το άρθρο 5 ρυθμίζονται θέματα μεταφοράς αποσκευών του επιβάτη, ευθύνης και φύλαξης αυτών, αλλά και ανωτάτων ορίων βάρους αυτών χωρίς την καταβολή ιδιαίτερου ναύλου.
      Με το άρθρο 6 προβλέπεται η υποχρέωση συνδρομής στους επιβάτες στις περιπτώσεις καθυστέρησης απόπλου του πλοίου, αλλά και η υποχρέωση καταβολής αποζημιώσεων σε αυτούς ανάλογα με τη χρονική διάρκεια της καθυστέρησης.
      Με το άρθρο 7 προβλέπεται η υποχρέωση συνδρομής στους επιβάτες στις περιπτώσεις καθυστέρησης ή διακοπής του ταξιδιού, αλλά η υποχρέωση καταβολής αποζημιώσεων σε αυτούς ανάλογα με τη χρονική διάρκεια της καθυστέρησης.
      Με το άρθρο 8 προβλέπεται το δικαίωμα του επιβάτη που διαθέτει εισιτήριο ανταπόκρισης να προωθηθεί στον τελικό προορισμό του με μέριμνα και δαπάνες του μεταφορέα, στην περίπτωση απώλειας ταξιδίου ανταπόκρισης λόγω καθυστέρησης του πλοίου ή ματαίωσης του ταξιδίου.
       Με το άρθρο 9 αντιμετωπίζεται η περίπτωση της απαγόρευσης του απόπλου του πλοίου λόγω δυσμενών καιρικών συνθηκών και προσδιορίζονται τα δικαιώματα του επιβάτη στην περίπτωση αυτή.
      Με το άρθρο 10 καθορίζεται το ύψος των αποζημιώσεων που καταβάλλονται στους επιβάτες στις περιπτώσεις ακύρωσης του ταξιδίου, είτε για λόγους υπαιτιότητας του μεταφορέα είτε λόγω βλάβης ή ζημιάς του πλοίου.
      Με την παράγραφο 2 του άρθρου 10 εισάγεται δικονομικού δικαίου διάταξη σύμφωνα με την οποία τα κατά τόπους αρμόδια δικαστήρια για την επιδίκαση των διαφορών που αναφύονται από τις προβλέψεις της παραγράφου 1 είναι είτε τα δικαστήρια της έδρας του μεταφορέα είτε αυτό του τόπου διαμονής του επιβάτη.
      Με το άρθρο 11 προβλέπεται το ύψος των αποζημιώσεων στην περίπτωση υποχρέωσης του μεταφορέα να αρνηθεί την επιβίβαση επιβατών που κατέχουν έγκυρο εισιτήριο, καθώς και η υποχρέωση συνδρομής στον επιβάτη στις περιπτώσεις αυτές μέχρι την προώθηση στον προορισμό του.
      Με το άρθρο 12 ρυθμίζονται τα διαδικαστικά θέματα που αφορούν στις καταγγελίες, αλλά και τα παράπονα των επιβατών. Παρέχεται δε νομοθετική εξουσιοδότηση στον Υπουργό Εμπορικής Ναυτιλίας, Αιγαίου και Νησιωτικής Πολιτικής να εκδώσει απόφαση, δημοσιευόμενη στην Εφημερίδα της Κυβερνήσεως, με την οποία θα καθορίζεται ο τύπος και το περιεχόμενο του εντύπου υποβολής παραπόνων. 
      Με το άρθρο 13 ρυθμίζεται ο τρόπος επιστροφής του εισιτηρίου, ποσοστού ή ολόκληρου του ναύλου ή η καταβολή χρηματικών αποζημιώσεων.
      Με το άρθρο 14 καθορίζονται οι υποχρεώσεις των επιβατών, οι οποίες σχετίζονται κυρίως με την ευταξία, αλλά και την ασφάλεια του πλοίου.
      Με το άρθρο 15 καθορίζονται οι υποχρεώσεις του μεταφορέα, που σχετίζονται κυρίως με το δικαίωμα ενημέρωσης του επιβάτη, σε περίπτωση διαταραχής του ταξιδίου, πληροφόρησής του για τα δικαιώματά του, καθώς και την παροχή υπηρεσιών θαλάσσιας μεταφοράς χωρίς διακρίσεις στους επιβάτες.
      Εδώ θα ήθελα να αναφερθώ και στην κοινοτική οδηγία, η οποία εφαρμόστηκε και σ’ εμάς με την πρωτοβουλία του κλάδου ελέγχου εμπορικών πλοίων, όπου, μεταξύ των άλλων, ρυθμίζονται και θέματα για τα άτομα με ειδικές ανάγκες, κάτι στο οποίο αναφέρθηκα και στη συζήτηση επί της αρχής, αλλά και κατά τη διάρκεια της συζήτησης στην επιτροπή.
      Με το άρθρο 16 προβλέπονται γενικές διατάξεις που αφορούν τα δικαιώματα του επιβάτη για περαιτέρω αποζημίωση, η κατανομή του βάρους απόδειξης σε περίπτωση καταβολής αποζημίωσης λόγω υπαιτιότητος του μεταφορέα, την απαγόρευση μεταβίβασης του εισιτηρίου και άλλα.
      Με το άρθρο 17 θεσπίζεται η δυνατότητα φιλικής διευθέτησης διαφορών μέσω του Συνηγόρου του Καταναλωτή. 
      Με το άρθρο 18 θεσπίζονται οι διοικητικές κυρώσεις κατά των παραβατών των υποχρεώσεων του νόμου.
      Με την παράγραφο 1 του άρθρου 19 ρυθμίζεται το ζήτημα της διαδικασίας προμηθειών και επισκευών που αφορούν την τεχνική υποστήριξη των πλωτών μέσων της πλοηγικής υπηρεσίας, μίας υπηρεσίας κεφαλαιώδους σημασίας για την εμπορική ναυτιλία και τη λειτουργία των ελληνικών λιμένων. Εδώ, σε αυτό το σημείο έχει γίνει ιδιαίτερος λόγος και αναφορά, πλην όμως όλοι καταλαβαίνουν την αναγκαιότητα της ψήφισης αυτού του άρθρου του νομοσχεδίου, διότι πραγματικά επιλύνονται πάρα πολλά προβλήματα που μέχρι τώρα είχαν προκύψει.
      Με την παράγραφο 2 του άρθρου 19 παρέχεται η δυνατότητα στον Υπουργό Εμπορικής Ναυτιλίας, Αιγαίου και Νησιωτικής Πολιτικής, μετά από πρόταση του συμβουλίου πλοηγικής υπηρεσίας, κάλυψης εκτάκτων υπηρεσιακών αναγκών. Και αυτό είναι ένα σημαντικό κομμάτι του νομοσχεδίου.
      Με το άρθρο 20 ρυθμίζονται θέματα τακτοποίησης οφειλών του νομικού προσώπου δημοσίου δικαίου με την επωνυμία Ειδικός Λογαριασμός Οικογενειακών Επιδομάτων Ναυτικών (Ε.Λ.Ο.Ε.Ν.) προς το νομικό πρόσωπο ιδιωτικού δικαίου με την επωνυμία Εστία Ναυτικών. 
      Τέλος, με το άρθρο 21 αντικαθίσταται το άρθρο 43 του Κώδικα Προσωπικού Λιμενικού Σώματος, κάτι για το οποίο έγινε ιδιαίτερος λόγος από την Αξιωματική Αντιπολίτευση, πλην όμως στο συγκεκριμένο άρθρο του νομοσχεδίου αναφέρεται ο λόγος για τον οποίο συμπεριλαμβάνεται αυτό το άρθρο, το οποίο, κυρίες και κύριοι συνάδελφοι, πρέπει να αποδεχθούμε.
      Τελειώνοντας θα πρέπει να αναφερθώ στις τροποποιούμενες διατάξεις του ν.3079/2002. Είναι κάτι το οποίο αναφέρεται σε παλαιότερη ρύθμιση και απλώς επαναλαμβάνεται. Συγκεκριμένα στο άρθρο 25 του ν.2935 αναφέρεται ότι με απόφαση του Υπουργού Εμπορικής Ναυτιλίας καθορίζονται οι αρμοδιότητες και τα καθήκοντα των υποναυάρχων και υπαρχηγών Λιμενικού Σώματος, κάτι το οποίο γίνεται με αυτό το νομοσχέδιο.
      Κυρίες και κύριοι συνάδελφοι, τελειώνοντας θα ήθελα να σας καλέσω να ψηφίσετε αυτό το νομοσχέδιο, γιατί είναι ένα νομοσχέδιο, το οποίο πραγματικά από τη συζήτηση έχει προκύψει ότι επιλύει πάρα πολλά προβλήματα στον τομέα της Εμπορικής Ναυτιλίας, καθιερώνοντας κανόνες, κυρίως στη διακίνηση των επιβατών, αλλά και υποχρεώσεων, εκ μέρους των ιδιοκτητών, αλλά και των επιβατών, κατά τη διάρκεια του ταξιδιού.
      Σας ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε  συνάδελφε.
      Το λόγο έχει ο Βουλευτής του ΠΑ.ΣΟ.Κ. κ. Ηλίας Λαμπίρης.
      ΗΛΙΑΣ ΛΑΜΠΙΡΗΣ: Ευχαριστώ, κυρία Πρόεδρε.
      Κύριε  Υπουργέ, κυρίες και κύριοι συνάδελφοι, μια σύγχρονη ευρωπαϊκή χώρα με την πληθώρα νησιών, όπως η Ελλάδα, οφείλει να οργανώνει τις θαλάσσιες μεταφορές, με βάση τις πραγματικές ανάγκες επικοινωνίας των νησιών. Μια σύγχρονη ευρωπαϊκή χώρα θα έπρεπε να εξασφαλίζει αυτό που περιλαμβάνει το ΠΑ.ΣΟ.Κ. στο πρόγραμμά του, κάθε μέρα πλοίο σε όλα τα νησιά.
      Το νομοσχέδιο του Υπουργείου Ναυτιλίας συζητείται σε μια χρονική στιγμή που δυστυχώς ορισμένοι νησιωτικοί προορισμοί της χώρας έχουν στερηθεί ακτοπλοϊκής συγκοινωνίας. Πώς να μιλήσουμε, λοιπόν, για δικαιώματα επιβατών, όταν για κάποιους πολίτες αυτής της χώρας καταργείτε το βασικό δικαίωμα να μπορούν να ταξιδέψουν με πλοία από τον τόπο κατοικίας τους προς άλλους προορισμούς; 
      Ως κορυφαίο παράδειγμα, θα μου επιτρέψετε να επαναλάβω το οξύ πρόβλημα που αντιμετωπίζει ο Νομός Ρεθύμνου. Φιλοξενεί πάνω από πέντε χιλιάδες φοιτητές, στρατό, σχολή αστυνομίας. Αυτός ο νομός μετά την 7η Σεπτεμβρίου του 2008 και μετά από εκατό χρόνια –το ρώτησα αυτές τις μέρες- μένει χωρίς πλοίο. Φανταστείτε ότι όταν το Ρέθυμνο δεν ήταν αρκετά ανεπτυγμένο, είχε καθημερινά πλοίο, ενώ σήμερα, αν και η ναυαρχίδα του τουρισμού, το Ρέθυμνο, παραμένει χωρίς ακτοπλοϊκή σύνδεση με τον Πειραιά.
      Στη συνέχεια θα αναφερθώ σε εκείνη την κατηγορία επιβατών που το νομοσχέδιο στο άρθρο 4 αναφέρει, ως άτομα μειωμένης κινητικότητας. Αυτά, κυρίες και κύριοι συνάδελφοι, είναι άτομα αναπηρίας. Το άρθρο 4, λοιπόν, προκειμένου να ισχύει για τα άτομα αυτά, η έκπτωση επί των ναύλων ορίζει ποσοστό αναπηρίας 80% και άνω, αντί 67% που δίνουν οι υγειονομικές επιτροπές. Γνωρίζετε, όμως, ότι μία ατελής παραπληγία, ένας ακρωτηριασμός μηριαίου, το σύνδρομο Ντάουν, μία παραμορφωτική αρθρίτιδα είναι κάτω του 80% και μόλις λίγο πάνω από 67%; Στο ίδιο άρθρο προτείνουμε να ισχύσει η μείωση 50%, επί του ναύλου των αυτοκινήτων, των ατόμων με νεφρική ανεπάρκεια τελικού σταδίου, 80% και άνω, με την επίδειξη του δελτίου ασθενούς που εκδίδεται από το Υπουργείο Υγείας και Κοινωνικής Αλληλεγγύης.
      Στο άρθρο 11 να εισαχθεί διάταξη που να απαγορεύει την άρνηση επιβίβασης, λόγω υπεραρίθμου, σε άτομα με αναπηρία.
      Στο άρθρο 15, θα μπορούσε να προβλεφθεί παρακράτηση πέντε εισιτηρίων, ανά δρομολόγιο, προκειμένου αν υπάρξει άτομο με αναπηρία που προσέρχεται την τελευταία στιγμή, να καλύπτεται.
    Επίσης στο ίδιο άρθρο 15 προτείνεται να θεσπισθεί η εκπαίδευση του προσωπικού που εργάζεται στα πλοία, στα λιμάνια και στα εκδοτήρια εισιτηρίων που να έχει ανάλογη συμπεριφορά. 
    Στο άρθρο 16 να προστεθεί μια νέα παράγραφος η οποία θα προβλέπει την προσβασιμότητα, φυσική και ηλεκτρονική.
    Γενικότερα τώρα επί των άρθρων που αφορούν το σύνολο των επιβατών. Το άρθρο 5 δίνει τη δυνατότητα στις ακτοπλοϊκές εταιρείες να επιβάλουν πρόσθετο εισιτήριο για χειραποσκευές βάρους μεγαλύτερο των πενήντα κιλών, κατά την κρίση μάλιστα των μεταφορέων. Οι νησιώτες, όμως, ως γνωστόν μεταφέρουν πολλές χειραποσκευές που ξεπερνούν τα πενήντα κιλά. Άλλωστε, όταν έχουν αυτοκίνητο το βάρος είναι απεριόριστο. Επομένως, κύριοι συνάδελφοι, ποιοι θίγονται; Όσοι δεν έχουν όχημα. Δηλαδή οι οικονομικά ανίσχυροι, οι φοιτητές και άλλες κατηγορίες. Στο ίδιο άρθρο θα πρέπει να προσδιορισθεί η ευθύνη της ακτοπλοϊκής εταιρείας για τη φθορά ή απώλεια των αποσκευών εντός αλλά και εκτός ειδικών χώρων φύλαξης των πλοίων. 
    Άρθρα 6 και 7. Οι αποζημιώσεις που προβλέπονται σε περιπτώσεις καθυστέρησης είτε του απόπλου είτε του ταξιδιού λόγω ζημίας ή βλάβης του πλοίου είναι απαράδεκτα χαμηλές. Οι αποζημιώσεις δεν μπορεί να υπολογίζονται επί του καθαρού ναύλου. Δηλαδή οι κρατήσεις υπέρ τρίτων που βαρύνουν τον επιβάτη και που σε πολλές περιπτώσεις ξεπερνούν το 30% της τιμής του εισιτηρίου, σε ορισμένες περιπτώσεις χάνονται. Με τι αποδεικτικό θα επιστρέφονται τα χρήματα; Κανείς δεν γνωρίζει. 
    Κρίνονται εξωπραγματικοί οι εύλογοι χρόνοι καθυστερήσεων και προώθησης των επιβατών στους προορισμούς τους. Κατά την κρίση μας είναι άδικες και ανεφάρμοστες οι προϋποθέσεις για την εξασφάλιση καταλύματος σε πλοίο ή ξενοδοχείο για τους επιβάτες που υποχρεούνται να διανυκτερεύσουν, άγνωστο για πόσο χρόνο, χωρίς τη θέλησή τους στα λιμάνια.
    Τέλος, δεν κατανοούμε γιατί τόσα πολλά επαφίενται στο συμβιβασμό μεταξύ μεταφορέα και επιβάτη. Θεωρούμε εκ του πονηρού αυτήν την ασάφεια. Ο μεταφορέας τις συναλλαγές αυτές τις κάνει καθημερινά σε πάρα πολλούς επιβάτες και γνωρίζει πώς να τις κάνει και πως να τις διαπραγματευθεί. Ο επιβάτης, όμως, προστατεύεται; 
    Άρθρο 10. Η ανάγκη αποζημίωσης του επιβάτη είναι προφανώς πολύ μεγαλύτερη του διπλάσιου της αξίας του εισιτηρίου έτσι ώστε να λειτουργεί αποτρεπτικά για το μεταφορέα. Πρέπει μάλιστα να πολλαπλασιάζεται σε περιπτώσεις άρνησης καταβολής και να προβλέπεται η διεκδίκησή της μέσω δικαστηρίων.
    Άρθρο 11. Στην περίπτωση διπλής κράτησης, μιας ούτως ή άλλως παράνομης πρακτικής στην έκδοση των εισιτηρίων, ο μεταφορέας εκτιμά ποιους θα κατεβάσει σύμφωνα με το νομοσχέδιο. Πρώτα ζητάει εθελοντές και αν δεν βρει εθελοντές, τους υποχρεώνει κατά τη δική του επιλογή αποζημιώνοντάς τους να κατέβουν από το πλοίο. Και εμείς ρωτάμε. Γιατί υπάρχει διπλή κράτηση; Υπάρχουν πλέον ηλεκτρονικά συστήματα παντού. Γιατί να εκδίδονται υπεράριθμα εισιτήρια; 
    Στο άρθρο 13 δεν προβλέπεται καμμιά κύρωση του μεταφορέα σε περίπτωση που αυτός παραβιάζει τη σύμβαση θαλάσσιας μεταφοράς. Γιατί αποκλείστηκε, κύριε Υπουργέ, αυτή η διάταξη για την αποζημίωση; Αντίθετα, ο επιβάτης υποχρεώνεται στην παράλογη προθεσμία επτά ημερών εντός των οποίων δικαιούται να ζητήσει την αποζημίωση. 
      Δηλαδή αν βρίσκεται σε διακοπές, πρέπει να σταματήσει τις διακοπές του και να ζητήσει την αποζημίωση. 
      Στο άρθρο 17 προβλέπεται ότι ο αδικούμενος πολίτης έχει δικαίωμα να προσφύγει στο Συνήγορο του Πολίτη. Μα, κύριε Υπουργέ, δίνετε στον πολίτη ένα δικαίωμα που του ανήκει ούτως ή άλλως; 
      Στο άρθρο 19 αναφέρεται ότι δύναται ο Υπουργός πρώτον, να αναθέτει κατά περίπτωση προμήθειες και επισκευές που αφορούν την τεχνική υποστήριξη των πλωτών μέσων και δεύτερον, να εξουσιοδοτεί τους λιμενάρχες για να αναθέτουν καθήκοντα για υποβοήθηση πλοήγησης πλοίων και σε άτομα που κατέχουν τα προβλεπόμενα τυπικά προσόντα. 
      Στο άρθρο 21 η δυνατότητα του Υπουργού να αναθέτει κατά περίπτωση αρμοδιότητες και καθήκοντα στην ιεραρχία θεωρούμε ότι καταργεί στην πράξη τον οργανισμό του Υπουργείου.
      Ολοκληρώνοντας την εισήγησή μου, κυρίες και κύριοι συνάδελφοι, θέλω να πω ότι το σχέδιο νόμου που συζητούμε είναι σε πολλά σημαία σκοπίμως, όπως νομίζουμε, ασαφές και περίπλοκο σε βάρος του επιβάτη και υπέρ του μεταφορέα. Μας προβληματίζει και ο χρόνος τον οποίο επιλέξατε τη στιγμή που στην Ευρωπαϊκή Ένωση συζητούνται αυτόν τον καιρό τα δικαιώματα των επιβατών. 
      Καταλήγοντας θα επαναλάβω ότι είναι οξύμωρο στην Ελλάδα του 2008 να ψηφίζουμε τα δικαιώματα και τις υποχρεώσεις επιβατών στην ακτοπλοΐα, όταν η ίδια η πολιτεία δεν εκπληρώνει τη δική της βασική υποχρέωση να εξασφαλίσει σε όλα τα νησιά, κυρίως τα μικρά και απομονωμένα, τακτική ακτοπλοϊκή σύνδεση. 
      Κύριε Υπουργέ, το παρόν νομοσχέδιο δεν εξασφαλίζει τις προϋποθέσεις που αναφέραμε. Λυπάμαι, αλλά δεν μπορούμε να το ψηφίσουμε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (΄Ελσα Παπαδημητρίου): Ο κ. Σκοπελίτης, έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Μπαίνω κατευθείαν στα άρθρα, κυρία Πρόεδρε. 
      Με το άρθρο 2 όπως τονίσαμε στην επί της αρχής συζήτηση, όπως γίνεται ο προσδιορισμός των προϋποθέσεων για να χαρακτηριστεί ένα άτομο ως άτομο με μειωμένη κινητικότητα, θα έχει ως αποτέλεσμα πολλά άτομα να αποκλειστούν. Το προηγούμενο νομοσχέδιο ήταν πιο χαλαρό σε αυτήν την κατεύθυνση. 
      Τονίσαμε επίσης, όσον αφορά την παράγραφο 7 του ίδιου άρθρου ότι, όπως γίνεται ο προσδιορισμός του ναύλου για την επιστροφή ή την αποζημίωση του επιβάτη από μέρους του εφοπλιστή, αυτός θα παίρνει μέρος του ποσού που κατέβαλε και όχι όλο, αφού θα κρατούνται οι κρατήσεις που γίνονται υπέρ τρίτων και ο Φ.Π.Α. για πρώτη φορά, κάτι που δεν προβλεπόταν σε προηγούμενο νομοσχέδιο. 
      Όσον αφορά στις αποζημιώσεις-εκπτώσεις, εκείνο που θέλω να τονίσω εγώ είναι ότι πρώτον, η έκπτωση του 50% για τα άτομα μειωμένης κινητικότητας αφορά έκπτωση όχι επί της συνολικής αξίας, αφού θα κρατείται πάλι ο Φ.Π.Α. και οι κρατήσεις υπέρ τρίτων και ότι δεύτερον, η έκπτωση αυτή χορηγείται μόνο σε άτομα που έχουν αναπηρία πάνω από 80%. Επιμένετε, κύριε Υπουργέ, να μην κάνετε δεκτό το αίτημα και το δικό μας και των άλλων και κυρίως των ατόμων αυτών να κατέβει το ποσοστό αυτό στο 67%. 
      Στο άρθρο 5 βασική αντίρρησή μας είναι το χαράτσι που επιβάλλετε στις αποσκευές πάνω από πενήντα κιλά. Βάζετε τεράστια εμπόδια στις λαϊκές μάζες να μετακινηθούν και να μεταφέρουν ορισμένα εμπορεύματα ή οτιδήποτε άλλο μαζί τους. 
      Επίσης τονίσαμε ότι η αποζημίωση για καταστροφή κ.λπ., δίνεται μονάχα στις αποσκευές που έχουν παραχωρηθεί με απόδειξη. 
    Και είπαμε στην πρωτολογία μας, τι θα γίνει όταν με υπαιτιότητα του εφοπλιστή, του πλοιάρχου, έχουμε προβλήματα καταστροφής της αποσκευής; Δεν πρέπει να απoζημιώνονται; Επίσης, τονίσαμε ότι οι αποζημιώσεις που δίνει ο εφοπλιστής που αναφέρονται στα άρθρα 7 και 8, είναι ασήμαντες. Και όπως γίνεται η διατύπωση αυτών των υποχρεώσεων, ανοίγονται πολλά παραθυράκια για να ξεφύγει ο εφοπλιστής και να μην καταβάλει αποζημιώσεις στους επιβάτες στην περίπτωση που από δική του υπαιτιότητα είτε χάθηκε το δρομολόγιο, είτε καθυστέρησε, ή είτε διακόπηκε. 
    Στο άρθρο 10, θέλω να επισημάνω, ότι αν ακυρωθεί ένα ταξίδι με υπαιτιότητα του εφοπλιστή ο επιβάτης δικαιούται πλήρη αποζημίωση για κάθε ζημιά που αποδεδειγμένα υπέστη λόγω αυτής της ακύρωσης. Το δικαίωμα αυτό χάνεται, αν ο επιβάτης ειδοποιηθεί για την ακύρωση του εισιτηρίου του μια εβδομάδα πριν. Και ερωτώ: Σε τουριστική περίοδο τι θα προλάβει να κάνει ο επιβάτης; Να βρει καινούργιο πλοίο να ταξιδέψει; Τι θα γίνει με τα δωμάτια που είχε κλείσει στην περιοχή που θα πήγαινε; Ποιος θα τα πληρώσει αυτά;
    Ομοίως, το δικαίωμα του επιβάτη για πλήρη αποζημίωση λόγω ακύρωσης χάνεται εάν ενημερωθεί για την ακύρωση δώδεκα ώρες πριν την ώρα απόπλου και προωθηθεί στον προορισμό του με άλλο μέσο εντός δώδεκα ωρών από τον προγραμματισμένο απόπλου του ακυρωθέντος ταξιδίου. Τι θα γίνει αν μεταφερθεί στον προορισμό του με συμβατικό πλοίο ενώ αυτός είχε κλείσει με ταχύπλοο; Θα πάρει τη διαφορά; Δεν το λέτε εδώ μέσα. 
    Στο άρθρο 11, εκείνο που θα μείνει, είναι η μεγάλη ταλαιπωρία στον επιβάτη, όταν κάποιοι ασυνείδητοι κλείνουν υπεράριθμα εισιτήρια και μένουν ατιμώρητοι γι’ αυτήν τη δουλειά. Μπορεί κάποιος να χάσει το ταξίδι του με όλες τις συνέπειες που μπορεί να έχει όταν βρισκόμαστε σε τουριστική περίοδο.
    Στο άρθρο 13, δεν υπάρχει καμμία κύρωση εις βάρος του εφοπλιστή, εάν αυτός παραβιάσει την υποχρέωσή του να αποζημιώσει τον επιβάτη μέσα στην προβλεπόμενη προθεσμία.  Η ρύθμιση που υπήρχε στον προηγούμενο νόμο να καταβάλει το εικοσαπλάσιο της αξίας του εισιτηρίου που πλήρωσε καταργείται από αυτό το νομοσχέδιο. 
    Καταλαβαίνουμε τι μπορεί να συμβεί αν αρνηθεί ο ακτοπλόος να κάνει κράτηση για θέση σε άτομο που θα θεωρηθεί επικίνδυνο για την ασφάλεια και την ησυχία των επιβατών. Ποιος θα το καθορίσει αυτό; Ο υπάλληλος; Τα εισιτήρια κλείνονται και από απόσταση. Μήπως αυτός είναι ένας τρόπος για να αποκλειστούν ανεπιθύμητοι από τους εφοπλιστές να ταξιδέψουν με τα πλοία τους, δηλαδή συνδικαλιστές κ.λπ.; Τον χαρακτηρίζουν επικίνδυνο για την ησυχία και δεν τον αφήνουν να μπει μέσα. 
    Στο άρθρο 19, δεν συμφωνούμε με την εξαίρεση διαδικασίας προμήθειας υλικού για δημόσιες υπηρεσίες που αφορούν τεχνική υποστήριξη πλωτών μέσων της πλοηγικής υπηρεσίας του Υπουργείου Εμπορικής Ναυτιλίας. Θα μπορούσε να υπάρχει προγραμματισμός και να ακολουθείται η νόμιμη διαδικασία. Δεν συμφωνούμε επίσης με την πρόσληψη εκτάκτων υπαλλήλων σε πλοηγικούς σταθμούς. ‘Όπως ομολογείται και στην εισηγητική έκθεση, πρόκειται για πάγιες περιοδικές ανάγκες. Θα μπορούσαν να προβλεφθούν και να καλυφθούν με τη νόμιμη διαδικασία. 
    Στο άρθρο 20 δεν έχουμε κάποια αντίρρηση. 
    Στο άρθρο 21 δεν θεωρούμε ορθό να επιτρέπουμε στον Υπουργό Εμπορικής Ναυτιλίας να καθορίζει με απόφασή του τις αρμοδιότητες και τα καθήκοντα των υπαρχηγών, διοικητών, περιφερειακών διοικήσεων του Λιμενικού Σώματος, κατά παρέκκλιση των οργανισμών που διέπουν το Σώμα. 
    Εμείς από το σύνολο των άρθρων δίνουμε θετική ψήφο μόνο στο άρθρο 20 και καταψηφίζουμε τα υπόλοιπα. 
     Θα ήθελα σύντομα να πω δυο κουβέντες για τις τροπολογίες. Δεν έχουμε καμμιά αντίρρηση με τις υπ’ αριθμόν 288, 289 και 291 τροπολογίες. Ψηφίζουμε την τροπολογία, που ήταν άλλωστε από τα αιτήματα του Σωματείου της Ζώνης. Εκείνο όμως που θα ήθελα να τονίσω είναι ότι χρειάζονται επιπλέον μέτρα, πρώτα για την ανακούφιση των μελών των οικογενειών των νεκρών, αλλά κυρίως μέτρα πρόσληψης για να μην έχουμε άλλες τέτοιες καταστάσεις και στο μέλλον. 
     Έτσι, είναι άμεση ανάγκη πρώτα πραγμάτωσης αυτού του μέτρου και δεύτερον πρέπει να υπάρξει μηνιαίο βοήθημα για τα ανήλικα παιδιά των νεκρών μέχρι να ενηλικιωθούν και αναφέρομαι στους νεκρούς του πρόσφατου δυστυχήματος στη Ζώνη, που αναφέρεται η τροπολογία. Να υπάρξει αντίστοιχη μέριμνα για κάθε παρόμοιο περιστατικό και κυρίως να παρθούν μέτρα πρόσληψης.
     Ακόμη ζητούμε να ικανοποιηθούν και όλα τα αιτήματα του Σωματείου της Ζώνης, τα οποία καταθέτω για τα Πρακτικά της Βουλής. 
     (Στο σημείο αυτό ο Βουλευτής κ. Σταύρος Σκοπελίτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Όσον αφορά τέλος και την υπ’ αριθμόν 290 τροπολογία, είναι ξεκάθαρη η στάση του Κ.Κ.Ε. πάνω στο θέμα. Ήταν παρόμοια η τοποθέτησή του σε όλες τις περιπτώσεις που είχαμε συζητήσει εδώ στη Βουλή. Θεωρεί ότι η δημιουργία ενός τέτοιου ταμείου κινείται στη λογική του νόμου Ρέππα για τη δημιουργία επαγγελματικών ταμείων. 
     Είναι υποχρέωση του κράτους να παρέχει πλήρη ιατροφαρμακευτική, νοσοκομειακή και εξωνοσοκομειακή περίθαλψη σ’ όλους τους υπαλλήλους και τις οικογένειές τους, όπως πρέπει να είναι υποχρέωση του κράτους η πρόνοια για όλους όσους έχουν υποστεί ατύχημα ή για τις οικογένειές τους, αν αυτοί έχουν πεθάνει. 
      Δεν θεωρούμε ορθό να επωμίζονται μέρος των όποιων επιπλέον παροχών οι εργαζόμενοι. Οι εργαζόμενοι πρέπει να διεκδικήσουν μισθούς που να ανταποκρίνονται στις σύγχρονες ανάγκες και αυτήν τη διεκδίκησή τους στηρίζει με όλες τις δυνάμεις το Κομμουνιστικό Κόμμα Ελλάδας. 
     Ευχαριστώ, κυρία Πρόεδρε. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
     Το λόγο έχει ο κ. Θεόδωρος Δρίτσας.
     ΘΕΟΔΩΡΟΣ ΔΡΙΤΣΑΣ: Ευχαριστώ, κυρία Πρόεδρε. 
     Κυρίες και κύριοι συνάδελφοι, τονίσαμε και στη συζήτηση επί της αρχής ότι θεωρούμε πως όταν ένα νομοσχέδιο έρχεται να ρυθμίσει δικαιώματα και υποχρεώσεις επιβατών και μεταφορέων, χωρίς να θίγει το πλαίσιο του κερδοσκοπικού μοντέλου που είναι εγκαθιδρυμένο και χωρίς να αναζητά πραγματική κατοχύρωση του δημόσιου χαρακτήρα των ακτοπλοϊκών συγκοινωνιών, δεν μπορεί να είναι συμβατό με την έννοια των δικαιωμάτων. Είναι συμβατό με τα δικαιώματα των καταναλωτών ίσως, με την έννοια κάποιων ρυθμίσεων ιδιωτικού δικαίου, αλλά δεν μπορεί να είναι ρύθμιση δημοσίου δικαίου.
     Όταν αυτό συνοδεύεται και από την απουσία νησιωτικής πολιτικής, με την ιδιαιτερότητα κάθε νησιού και κάθε νησιωτικού συμπλέγματος, με τη μεγάλη καθυστέρηση σε αντιμετώπιση ζητημάτων ως προς τις τιμές ή ως προς τα θέματα του μεταφορικού ισοδυνάμου ή με απαξίωση και «κλείσιμο του ματιού» στα ζητήματα των καρτέλ της ακτοπλοϊας, όπως απεδείχθη από πρόσφατη απάντηση σε σχετική ερώτησή μου, όπου το Υπουργείο, ενώ είχε δυνατότητα -και με την ίδια την προσφυγή στην Επιτροπή Ανταγωνισμού και με τη διαδικασία που πρόκειται να γίνει μέσα στον Οκτώβριο- να διακόψει σειρά συμβάσεων, δικαίωμα που του έδινε ο νόμος, αρκέστηκε σε απαντήσεις που μόνο ως υπεκφυγή μπορούν να εκληφθούν. Μ’ αυτά τα δεδομένα δεν μπορούμε να μιλήσουμε για ζητήματα επιβατών. Και δεν είναι τυχαίο που παρά την ευρεία συζήτηση που έγινε και με αρμόδιους φορείς στη διάρκεια της συζήτησης στην επιτροπή δεν ελήφθησαν υπ’ όψιν καθόλου οι προτάσεις που κατετέθησαν. Και ήσαν πολλές και συγκεκριμένες. 
      Γενικώς μπορούμε να πούμε ότι τα άρθρα αυτού του νομοσχεδίου καθιερώνουν ρυθμίσεις περίπλοκες, ασαφείς, ενίοτε αντιφατικές, μη ανταποκρινόμενες συχνά σε πραγματική περιγραφή δεδομένων όπως, για παράδειγμα, όταν καθιερώνεται δικαίωμα να μένουν σε ξενοδοχεία οι επιβάτες όταν το πλοίο δεν μπορεί να αποπλεύσει ή όταν καθυστερεί ή για οποιονδήποτε άλλο λόγο. Όλοι καταλαβαίνουμε ότι στα περισσότερα νησιά αυτό είναι απολύτως αδύνατο και άρα δεν κατοχυρώνει κανένα δικαίωμα. 
      Γενικώς ρυθμίζονται δικαιώματα καταναλωτών. Όμως και αυτά «δύνανται» να ασκηθούν. Δεν καθιερώνονται με έναν δεσμευτικό τρόπο, γιατί δεν υπεισέρχεται η ευθύνη του κράτους, η ευθύνη των δημοσίων φορέων, των οργανισμών λιμένων και για να αναλάβουν τις δικές τους ευθύνες αλλά και για να επιβάλουν μ’ έναν συγκεκριμένο τρόπο την αναγνώριση αυτών των δικαιωμάτων και την κατοχύρωση των δικαιωμάτων των πολιτών. Αυτό είναι κάτι που το ζήτησε και ο Συνήγορος του Καταναλωτή. Αφέθηκε για κάποιο άλλο νομοσχέδιο ή, εν πάση περιπτώσει, έμεινε σε μια άλλου τύπου ρύθμιση και όχι σ’ αυτή που και ο Συνήγορος του Καταναλωτή ζήτησε.
      Και μετά απ’ αυτές τις γενικές παρατηρήσεις πολύ γρήγορα να προχωρήσω στο άρθρο 1 που καθιερώνει αυτήν την έννοια του «ναύλου» χωρίς τις κρατήσεις και τις επιβαρύνσεις. Άρα το επιστρεφόμενο ποσό στις περιπτώσεις που αποζημιώνεται ο επιβάτης είναι ο ναύλος. Το είπαμε και το ξαναείπαμε. Πέρα απ’ όλα τα άλλα προβλήματα ενέχει και ένα ζήτημα αντιφατικής ρύθμισης ως προς την απόδοση του Φ.Π.Α., χρεωστικού και πιστωτικού. Δεν έχουμε πάρει απαντήσεις ως προς αυτά και φοβούμαστε ότι δεν υπάρχουν απαντήσεις γιατί η ρύθμιση αυτή είναι εξαιρετικά επισφαλής και για την υλοποίησή της. 
      Αλλά και το ίδιο το άρθρο 4 θέτει διάφορα ζητήματα για την επιστροφή του ναύλου, όπως το 50% συν τις κρατήσεις υπέρ τρίτων, εφόσον ο επιβάτης επιστρέψει αυτούσιο το σώμα του εισιτηρίου έως και δώδεκα ώρες πριν την προγραμματισμένη ώρα απόπλου του πλοίου. Δώδεκα ώρες είναι πολλές. Ο πλοιοκτήτης, ο μεταφορέας στις περισσότερες των περιπτώσεων δεν ζημιώνεται κι όμως εισπράττει το 50% της τιμής του ναύλου. Ή στην άλλη περίπτωση, στην παράγραφο β΄ περίπτωση γγ΄ που μιλά για επιστροφή του ναύλου, εφόσον ο επιβάτης επιστρέψει το εισιτήριο δεκατέσσερις μέρες πριν από την προγραμματισμένη ημερομηνία απόπλου του πλοίου, ενώ επίσης αυτό το χρονικό διάστημα είναι υπερβολικά μεγάλο. Θα μπορούσε να είναι πολύ μικρότερο. 
      Υπάρχει μια καλή ρύθμιση για την επιστροφή του ναύλου για λόγους ανωτέρας βίας. Ελπίζουμε να θεωρηθεί ως ερμηνευτική δήλωση, κύριε Υφυπουργέ, αυτή που κάνατε στην επιτροπή, ότι η έννοια της ανωτέρας βίας έχει ευρεία εφαρμογή και αφορά και τα συγγενικά πρόσωπα και διάφορες εν ευρεία εννοία εφαρμογές αυτής της διατάξεως, επιστροφής ολόκληρου του ναύλου σ’ αυτές τις περιπτώσεις. 
      Από εκεί και πέρα όμως το άρθρο 4 στην παράγραφο 3 καθορίζει αυτή την έκπτωση για άτομα με ποσοστό αναπηρίας άνω του 80%, κάτι για το οποίο όλες οι πτέρυγες της Βουλής έχουν καταθέσει τη διαφωνία τους. Πρέπει επιτέλους να γίνει η ρύθμιση «άνω του 67%». Δεν είναι ρύθμιση αυτή για τα άτομα με αναπηρία. Το έχουν ζητήσει και οι ενώσεις των αναπήρων και, εν πάση περιπτώσει, πρέπει να επεκταθούν οι ρυθμίσεις για την κάλυψη των αναπήρων –συμφωνώ και με όσα κατέθεσαν προηγουμένως και άλλοι συνάδελφοι- σε μια σειρά κατοχυρώσεις της ειδικής βοήθειας που πρέπει να έχουν κατά τη διάρκεια του ταξιδιού. 
      Θα προχωρήσω όμως, παρακάτω γιατί δεν έχω πολύ χρόνο. 
      Με την ίδια λογική κινούνται και όλα τα άρθρα μέχρι το άρθρο 13, για τις αποζημιώσεις, για τις ακυρώσεις του ταξιδιού, για την άρνηση επιβίβασης και για όλα αυτά. 
      Στο άρθρο 14 προβλέπονται οι υποχρεώσεις των επιβατών, ενώ στο άρθρο 18 προβλέπονται οι διοικητικές κυρώσεις, όπως το διόρθωσε –βελτίωση, το είπε- ο κύριος Υπουργός στην προηγούμενη συνεδρίαση. Προβλέπονται, λοιπόν, οι διοικητικές κυρώσεις όχι για το άρθρο 15, όπως ήταν αρχικά, αλλά για το άρθρο 14, δηλαδή για τους επιβάτες, ειδικά από τη παράγραφο 3 ως τη παράγραφο 8. Πρόκειται για σοβαρότατες ποινές και χρηματικά πρόστιμα για έναν επιβάτη που έχει τοποθετήσει τις αποσκευές του ή διάφορα αντικείμενα πάνω στα καθίσματα, που είναι εντελώς δυσανάλογα και αναντίστοιχα με τις υποτιθέμενες παραβάσεις των κανονισμών στις οποίες θα υποπίπτει, σε κάθε περίπτωση, ο κάθε επιβάτης. Αυτό, κύριε Υπουργέ, πρέπει να ανατραπεί πλήρως. Δεν είναι δικαιώματα αυτά. Αυτά είναι χαράτσια φοβερά και τρομερά. Με τη διόρθωση που κάνατε, τουλάχιστον αυτό σημαίνει. Είπατε ότι ισχύει για το άρθρο 14 και όχι για το άρθρο 15, όπως ήταν πριν η ρύθμιση του άρθρου 18. 
      Από εκεί και πέρα, στις γενικές διατάξεις θα θίξουμε και εμείς τη ρύθμιση του άρθρου 16 παράγραφος 4 όπου ο μεταφορέας έχει δικαίωμα να αρνηθεί την έκδοση εισιτηρίου για πρόσωπα που είναι «αποδεδειγμένα» επικίνδυνα. Είναι εντελώς ανασφαλής αυτή η διατύπωση για μια σειρά από δικαιώματα επιβατών. 
      Προχωρώ γρήγορα στη «φιλική διευθέτηση διαφορών» μεταφοράς επιβάτη στο άρθρο 17, που και η Νομική Υπηρεσία της Βουλής δεν το θεωρεί σκόπιμο και δεν χρειάζεται να απευθύνονται στο Συνήγορο του Καταναλωτή. Μπορεί να το κάνει ο οποιοσδήποτε πολίτης και δεν χρειάζεται φιλική διευθέτηση για όλα αυτά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, αν έχετε την καλοσύνη, δώστε μου δύο λεπτά γιατί πολύ γρήγορα θέλω να αναφερθώ στο άρθρο 19. Πρόκειται για τις προμήθειες, οι οποίες «μυρίζουν» απευθείας αναθέσεις. Η διαφοροποίηση από τις 15.000 ευρώ στις 45.000 ευρώ για δεκατέσσερις πλοηγικούς σταθμούς που υπάρχουν στη χώρα μας αναβιβάζει το ποσό στο σύνολο των 630.000 ευρώ –δεν έχω χρόνο να αναφερθώ περισσότερο, αλλά έχει πολύ ουσία αυτή η διάταξη- και απελευθερώνει μια σειρά απευθείας αναθέσεις. Το ίδιο και η παράγραφος 2 για τις προσλήψεις με την οποία δεν συμφωνούμε.
      Στο άρθρο 20, με το οποίο συμφωνούμε και εμείς, θέλω να κάνω απλώς μία ερώτηση. Το νομικό πρόσωπο ιδιωτικού δικαίου η Ε.Λ.Ο.Ε.Ν. μπορεί να μεταβιβάσει στο νομικό πρόσωπο δημοσίου δικαίου την Εστία Ναυτικών χωρίς άλλη διαδικασία και μόνο με τη ρύθμιση αυτού του νόμου;
      Τελειώνω με το άρθρο 21 στο οποίο επανέρχομαι. Ο αγαπητός συνάδελφος, εισηγητής της Πλειοψηφίας, κ. Καρπούζας φρόντισε να μου δώσει κάποια στοιχεία στην επιτροπή. Όμως το κοίταξα καλύτερα και είδα ότι η ρύθμιση αυτή ετεροχρονίζει τη νομιμοποίηση της υπουργικής απόφασης 1141/1/02/2008 για τους διοικητές των περιφερειακών διοικήσεων του Λιμενικού Σώματος. Πέρα από το ότι έχουμε σχολιάσει για τα ζητήματα της διόγκωσης …
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
      ΘΕΟΔΩΡΟΣ ΔΡΙΤΣΑΣ: Τελειώνω, κυρία Πρόεδρε.
      Η υπουργική απόφαση αυτή τελικώς εκδόθηκε χωρίς νομιμοποιημένη εξουσιοδότηση ως προς τους διοικητές των περιφερειακών διοικήσεων. Το άρθρο αυτό έρχεται ετεροχρονισμένα να νομιμοποιήσει αυτή τη παράλειψη.
      Τελειώνω με τις τροπολογίες, τις οποίες έχουμε καταθέσει και ζητώ την υπερψήφισή τους: Την τροπολογία με γενικό αριθμό 289 και περιμένω από τον κύριο Υπουργό να πει αν τη δέχεται ή όχι. Την τροπολογία με γενικό αριθμό 290 για το ΝΑΤ. Δεν συμφωνώ με το συνάδελφο που σχολίασε την επιφύλαξή του, αλλά δεν έχω χρόνο να αναφερθώ εκτενέστερα. Και την υπουργική τροπολογία με γενικό αριθμό 291 για τη «Ζώνη». Συμφωνούμε με τις παρατηρήσεις που ήδη αναφέρθηκαν και από τον κ. Σκοπελίτη, αλλά δεν φτάνουν αυτές. Τα Σωματεία της ζώνης έχουν θέσει πολύ σαφώς πολύ συγκεκριμένη σειρά αιτημάτων: Να μην έχουμε ελεγκτή ο οποίος είναι χημικός οινολόγος και να ελέγχει –υποτίθεται- την ασφάλεια των εγκαταστάσεων, γιατί περί αυτού πρόκειται, με την ιδιωτική λειτουργία του συστήματος των ελεγκτών. Αυτά έχουν καταγραφεί και καταγγελθεί επισήμως στο Υπουργείο. 
      Χρειάζεται μια σειρά τροπολογιών που να καθιερώνει και να κατοχυρώνει τα αιτήματα των Σωματείων της Ναυπηγοεπισκευαστικής Ζώνης, για να μην ξαναθρηνήσουμε πια ποτέ τέτοια θύματα τέτοιων τραγικών γεγονότων, τα οποία δεν πέφτουν από τον ουρανό, αλλά έρχονται από ελλιπείς ελέγχους και από ελλιπή μέτρα της πολιτείας σ΄ αυτόν τον επικίνδυνο και βαρύ κλάδο εργασίας.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Και εγώ ευχαριστώ.
      Ο κ. Βαΐτσης Αποστολάτος έχει το λόγο.
      ΒΑΪΤΣΗΣ ΑΠΟΣΤΟΛΑΤΟΣ: Κυρία Πρόεδρε, κύριε Υπουργέ, κύριοι συνάδελφοι, θέλω αναφορικά με το σχέδιο νόμου να θυμίσω, γιατί είναι χρήσιμο, ότι έχω καταθέσει μεγάλο αριθμό ερωτήσεων σχετικά με τις ακτοπλοϊκές συνδέσεις των νησιών μας με τον Πειραιά και ειδικότερα, σχετικά με την καταλληλότητα των πλοίων και την ορθή λειτουργικότητα των λιμανιών, για τα οποία μίλησα και επί της αρχής.
      Στην πιο πρόσφατη ερώτησή μου σχετικά με την ανεπαρκή ακτοπλοϊκή σύνδεση μεταξύ των νησιών των Κυκλάδων, η απάντηση που είχα λάβει από το αρμόδιο Υπουργείο ανέφερε πρωταρχικά και μεταξύ άλλων ότι με βάση το νομοσχέδιο 2932/2001, οι πλοιοκτήτες δρομολογούν τα πλοία τους σε γραμμές της επιλογής τους, σύμφωνα με την ελεύθερη επιχειρηματική τους πρωτοβουλία, ενώ το κράτος ελέγχει ότι πληρούνται προβλεπόμενες προϋποθέσεις δρομολόγησης και παρεμβαίνει τόσο για λόγους δημοσίου συμφέροντος όσο και καλύτερης εξυπηρέτησης. Τελεία.
      Δεν καταλαβαίνω, λοιπόν, πώς ακριβώς είναι αυτή η παρέμβαση υπέρ των Ελλήνων επιβατών, εν προκειμένω με το νομοσχέδιο τούτο, όταν η ενδοεπικοινωνία των είκοσι τεσσάρων νησιών των Κυκλάδων, που είναι η καρδιά του θέματος, καθίσταται μηδενική όχι μόνο τους τουριστικούς μήνες, αλλά και όλο τον υπόλοιπο χρόνο. Διότι και μέσα στο χειμώνα, συχνά με πολύ δύσκολες καιρικές συνθήκες, οι κάτοικοι των νήσων τούτων είναι αναγκασμένοι να μετακινούνται στα γύρω νησιά για λόγους επαγγελματικούς, για θέματα περίθαλψης, λόγω ανεπάρκειας, άλλωστε, άλλων υπηρεσιών.
      Και αποφασίζω -θα μου επιτρέψετε- να ξεκινήσω με αυτή τη σημείωση τη σημερινή μου τοποθέτηση επί των άρθρων, αλλά και επί του νομοσχεδίου, για να επισημάνω ότι το παρόν σχέδιο νόμου όφειλε να λύνει άλλα πρωταρχικά θέματα   -επιμένω σε αυτό- δηλαδή, να εξασφαλίσει τις υπηρεσίες, για να μπορούμε μετά να μιλάμε για τα δικαιώματα και τις υποχρεώσεις των Ελλήνων επιβατών. Διότι, χωρίς την επάρκεια και την άρτια παροχή αυτών των υπηρεσιών, τα όποια δικαιώματα είναι κενά σημασίας, γιατί κανείς μας δεν μπορεί να επωφεληθεί από αυτά.
      Την Πέμπτη, στη συζήτησή μας, αναφέρθηκα στο μείζον θέμα της ανεπαρκούς ακτοπλοϊκής σύνδεσης με τα Κύθηρα και το λιμάνι του Πειραιά και τις ανεπάρκειες της τοπικής γραμμής Κυθήρων-Νεάπολης. Άκουσα τις διαβεβαιώσεις σας, αλλά τελικά, τι ακριβώς γίνεται με τα Αντικύθηρα; Επιμένω, γιατί δέχθηκα δύο-τρία τηλέφωνα. Εγώ θα σας πω ότι θυμάμαι ότι στις αρχές του μήνα ματαιώνονταν συστηματικά τα δρομολόγια από και προς το νησί, με αποτέλεσμα την αντίδραση κατοίκων, επισκεπτών και εργαζομένων στο νησί.
      Δεν θα επεκταθώ. Αυτό που θέλω, όμως, να πω είναι ακριβώς ότι υπάρχει μεγάλο πρόβλημα στις συνδέσεις με τα δρομολόγια, με τα πλοία, με τα λιμάνια. Πρέπει άμεσα να λυθούν πρώτα όλα τούτα, με γνώμονα το καλό του Έλληνα επιβάτη, το πιο δίκαιο και εξυπηρετικό για αυτόν και μετά να κάνουμε λόγο για περαιτέρω δικαιώματα. Διότι τώρα δεν υπάρχουν αυτά τα βασικά και αυτονόητα.
      Για να λυθούν όλα αυτά θέλουμε πρωτοβουλίες ρηξικέλευθες, πολύ τολμηρές, όμοιες με την πρόταση που έκανε και ο Πρόεδρός μας στην προηγούμενη συζήτηση του παρόντος νομοσχεδίου και βάση της οποίας πρέπει το κράτος να αναλάβει το μεταφορικό έργο στις άγονες γραμμές, χωρίς εισιτήριο, χωρίς αντίτιμο, δηλαδή χωρίς κόστος για τον νησιώτη. 
      Με τη δρομολόγηση επτά πλοίων, από το ίδιο το Υπουργείο, χωρίς την παρέμβαση τρίτων, χωρίς διαγωνισμούς, δίχως εταιρείες και όλα τα συναφή πιστεύουμε πως μπορεί εύκολα γρήγορα και απλά να λυθεί μια και καλή το πρόβλημα της σύνδεσης των νησιών της άγονης γραμμής, πλοία που θα μπορούν να μεταφέρουν και στρατεύματα, αν χρειαστεί, στα νησιά αυτά. Και μόνο με την υιοθέτηση μιας τέτοιες πρότασης θα μπορούσε να αλλάξει επιτέλους το τοπίο στην Ικαρία, στη Σκύρο, στη Σάμο, την Πάτμο, την Κύθνο, την Ανάφη, την Αστυπάλαια, τους Οθωνούς και τη Γαύδο και οι άνθρωποι των νησιών αυτών να νιώσουν στο πετσί τους, να αισθανθούν πραγματική μέριμνα και πρόνοια εκ μέρους της πολιτείας που εδώ και τόσα χρόνια αποτελούν έρμαια διαγωνισμών και χαμηλών κρατικών επιδοτήσεων. 
      Σε ό,τι αφορά τα άρθρα, για να κλείσω ευθέως, σχετικά με το άρθρο 2, για τα ναύλα και τις αποζημιώσεις, είναι εύλογο ότι η αποζημίωση ενός επιβάτη που χάνει το ταξίδι και μάλιστα δίχως δική του υπαιτιότητα, πρέπει να είναι επί του συνολικού ποσού που πλήρωσε αυτός και όχι μόνο επί του καθαρού ποσού. 
      Σχετικά με το άρθρο 4, θα αναφερθώ στο ενδεικτικό παράδειγμα που είχε αναφέρει και συνάδελφός μου στην αντίστοιχη επιτροπή,  ότι δηλαδή αν κάποιος θέλει να ταξιδέψει στη δεύτερη θέση και δεν υπάρχει διαθεσιμότητα, μπορεί να πάει στην τρίτη θέση και να έχει το 100% του εισιτηρίου. Αν τυχόν πάει στην πρώτη δεν θα πληρώσει καμμία επιβάρυνση, εκτός και αν το ζητήσει. Εδώ ακριβώς δημιουργείται το εξής πρόβλημα. Θα έπρεπε ο πλοιοκτήτης πρώτα να εξαντλούσε τη δυνατότητα της πρώτης θέσης και μόνο εάν δεν υπήρχε πρώτη θέση να πήγαινε στην τρίτη, με την επιβάρυνση η οποία υπάρχει. Δηλαδή, να υπήρχε μία προτεραιότητα να εξαντλείται η πιθανότητα να πάει στην ανώτερη θέση και αν δεν   υπάρχει χώρος εκεί, τότε να πηγαίνει σε κατώτερη θέση και να υπάρχει εναλλακτική αυτού του ποσού. 
      Για την παράγραφο 3, του άρθρου αυτού, θεωρούμε ότι είναι απαράδεκτο να αναφέρεται ως ποσοστό αναπηρίας μόνο το 80%. Αυτό το ποσοστό αναφέρεται σε ανθρώπους με πολύ βαριά αναπηρία. Οι υπόλοιποι, όμως, άνθρωποι με ειδικές ανάγκες, τι φαντάζεστε ότι πρέπει να κάνουν; Γιατί οι πιο πολλοί ανάπηροι έχουν αναπηρία έως 67%, ως γνωστόν. Αντιλαμβανόμαστε, βεβαίως, την ένσταση των εκπροσώπων των ακτοπλόων, αλλά όταν μιλάμε για κοινωνικό κράτος και για δημόσιες υπηρεσίες μετακίνησης, δηλαδή για δημόσια αγαθά, δεν νομίζω ότι χωράνε τέτοιες ενστάσεις. Χωράνε μόνο τέτοιου είδους παραχωρήσεις.
       Είναι επιτακτικό λοιπόν, είναι αναγκαίο και είναι και απαραίτητο να δείτε αυτό το θέμα, γιατί αφορά στο πιο ευαίσθητο κομμάτι της κοινωνίας μας, των συνανθρώπων μας. Και βεβαίως, πέρα από τη συγκεκριμένη παράγραφο του άρθρου 4, επαναλαμβάνω εμφατικά, ότι όποια έκπτωση και εάν κάνετε και για όσο μεγάλο ή μικρό ποσοστό αναπηρίας μιλάμε, το πρωταρχικό θέμα που θα έπρεπε να λυθεί είναι η προσβασιμότητα των πλοίων και των λιμανιών από αυτούς τους ανθρώπους, και το εάν υπάρχουν οι κατάλληλες υλικοτεχνικές υποδομές, ώστε να μπορούν να ταξιδέψουν χωρίς απαραίτητη συνοδεία και να αξιοποιήσουν τα δικαιώματα που τους δίνετε. Αυτό είναι το βασικό πρόβλημα και εδώ πρέπει να βρεθεί καίρια λύση. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τελειώνω με τις ανάλογες ευνοϊκές ρυθμίσεις που θα πρέπει να υπάρχουν και για τους πολύτεκνους. Διάβασα και εγώ όπως και εσείς τα υπομνήματα που έχει στείλει η Ανώτατη Συνομοσπονδία Πολυτέκνων Ελλάδας. Θεωρώ απολύτως δίκαιο το αίτημά τους, δεδομένων μάλιστα της οικονομικής κρίσης που διανύουμε, των περιόδων φτώχειας, της ανέχειας που βιώνουμε και της παγκόσμιας κρίσης που ζούμε. 
      (Χειροκροτήματα από την πτέρυγα του ΛΑ.Ο.Σ.)
      Σχετικά με το άρθρο 8 και την απώλεια της ανταπόκρισης, θα πρέπει να εξεταστεί η περίπτωση και η ανταπόκριση, η συνέχιση του ταξιδιού, να γίνεται με αεροπλάνο, τρένο και όχι μόνο ακτοπλοϊκά. Δεν θα σας πω για τα παραδείγματα στην Ευρώπη, γιατί δεν έχω χρόνο. 
    Στο άρθρο 9, έχω ξαναπεί και επαναλαμβάνω ότι υπάρχει μια τάση να ευθύνονται για όλα οι ακτοπλοϊκές εταιρείες και η απλή κερδοφορία τους. Εύλογα, όμως, τίθεται το ερώτημα. Η ταλαιπωρία των επιβατών στα λιμάνια είναι ευθύνη της ακτοπλοϊκής εταιρείας ή της έλλειψης υποδομών και της δύσκολης πρόσβασης των πλοίων; Στο ίδιο σκεπτικό, όταν υπάρχει πρόβλημα λόγω καιρικών συνθηκών, ανωτέρα βία, δεν είναι δυνατόν να απαιτήσουμε από την εταιρεία να αναλάβει όλο το κόστος με την υπαναχώρηση.
    Στο άρθρο 14 στην παράγραφο 10 που αναφέρει: «με αποκλειστικό σκοπό την ενημέρωσή του», θα έπρεπε ίσως για να είναι υπερπλήρες να υπάρχει μια αναφορά ότι αυτά τα στοιχεία δεν μπορούν να χρησιμοποιηθούν με άλλο τρόπο. 
    Στο άρθρο 15 παραλείπονται και δεν αναφέρονται στα άτομα με ειδικές ανάγκες, μαζί με τους τυφλούς, τους παραπληγικούς, τους κινητικά αναπήρους, οι άνθρωποι που δεν έχουν ακοή και είναι απαραίτητη η ύπαρξη ειδικότερων διατάξεων και για τους κωφούς, όπως για παράδειγμα, η ύπαρξη ειδικά εκπαιδευμένων και επισήμων διερμηνέων για τις αναγγελίες που γίνονται στη νοηματική γλώσσα.
    Το άρθρο 16 αναφέρεται στην υγεία και στην ασφάλεια. Εμείς μιλάμε για έναν περαιτέρω τρόπο της ενίσχυσης του ελεγκτικού μηχανισμού της μετανάστευσης, που θα είναι να ζητάμε από τους αλλοδαπούς που μένουν στην Ελλάδα να παρουσιάζουν και κάρτα νόμιμης διαμονής. Θα λυθούν πολλά και ως προς τη λαθρομετανάστευση και ως προς τη μετακίνηση.
    Στο άρθρο 19 που αποκλείει τον προγραμματισμό δαπανών για τις προμήθειες, αν υπήρχε εξασφάλιση μιας καλής μηχανογράφησης και ομοιογένεια σε ό,τι αφορά τους τύπους σκαφών, τότε δεν θα υπήρχε και πρόβλημα με τον προγραμματισμό προμηθειών.
    Τελειώνω με το άρθρο 21, όπου τίθεται ερώτημα γιατί κρίνεται αναγκαίος ο καθορισμός αρμοδιοτήτων των Υπαρχηγών του Λιμενικού Σώματος απευθείας από τον εκάστοτε Υπουργό, εφόσον οι αρμοδιότητες αυτές ήδη προβλέπονται από τον υπάρχοντα κανονισμό οργάνωσης και λειτουργίας του Υπουργείου σας. 
    Θα σας θυμίσω –γιατί με πήρε και ο Πρόεδρος- ότι η Πανελλήνια Ομοσπονδία Υπαλλήλων του Υ.Ε.Ν.Α.Ν., παρά το γεγονός ότι υπάρχει δέσμευση από το Μάιο του 2007 από την Κυβέρνηση, είναι ξεκρέμαστη, δεν έχουν Ταμείο Αλληλοβοήθειας και είναι ένα θέμα που πρέπει να το δείτε άμεσα και να κοιτάξετε να διευθετηθεί. 
    Σας ευχαριστώ πολύ.
    (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Αποστολάτο.
    Το λόγο έχει εκ του καταλόγου η κ. Φιλίνη.
    ΑΝΝΑ ΦΙΛΙΝΗ: Κυρίες και κύριοι συνάδελφοι, ο κ. Δρίτσας τοποθετήθηκε και ανέφερε ήδη τις δικές μας απόψεις πάνω σ’ αυτό το νομοσχέδιο και σχετικά με τα ιδιαίτερα άρθρα του. Βέβαια το πρόβλημα είναι τεράστιο. Δεν αρκούν λίγα λεπτά για να μιλήσει κάποιος σε βάθος και αναλυτικά για όλα αυτά τα θέματα. Ήδη συζητώντας επί της αρχής αυτού του νομοσχεδίου κάναμε τις βασικές μας παρατηρήσεις.
    Ήθελα να τονίσω ξανά ορισμένα ζητήματα μιας και συζητούμε επί των άρθρων. Ιδιαίτερα το δεύτερο μέρος αυτού του νομοσχεδίου, στα άρθρα 4, 6, 7, 8, 9, 10 αναφέρεται σε ζητήματα επιστροφών, αποζημιώσεων, σε περιπτώσεις καθυστερήσεων, διακοπής ταξιδιού, απώλειας ανταπόκρισης, απαγόρευσης απόπλου, ακύρωσης ταξιδιού. Ήδη οι τίτλοι όλων αυτών των άρθρων βγάζουν στην επιφάνεια πόσο οξυμένο είναι το πρόβλημα των νησιωτών μας, ιδιαίτερα σχετικά με την επικοινωνία τους με το κέντρο και με την επικοινωνία των νησιωτών μεταξύ τους.
      Αυτή είναι η ουσία όλων αυτών των άρθρων. Αυτό είναι το υπόβαθρο, δηλαδή το πώς θα εξασφαλιστεί η ανάπτυξη των νησιών μας και η αντιμετώπιση των μειονεκτημάτων που δημιουργεί η νησιωτικότητα. Η επίλυση όλων αυτών των ζητημάτων θα έπρεπε να είναι προϋπόθεση για τη σωστή κιόλας αντιμετώπιση του θέματος των δικαιωμάτων των επιβατών.
      Επαναλαμβάνουμε ότι για να έχουμε μία σωστή και γενική αντιμετώπιση αυτού του θέματος, θα έπρεπε να έχει προηγηθεί η συζήτηση των αποτελεσμάτων των πολύ πρόσφατων διεθνών, αλλά και τοπικών εθνικών συνεδρίων, σχετικά με το ζήτημα των μικρών και απομακρυσμένων μας νησιών, καθώς και του θέματος της νησιωτικότητας.
      Ήθελα να αναφέρω συγκεκριμένα ότι πολύ πρόσφατα, στις 26 και 27 Σεπτεμβρίου του 2008, έγινε το συνέδριο του Ελληνικού Δικτύου Μικρών Νησιών. Το πρώτο ζήτημα που θέτει αυτό το συνέδριο στις αποφάσεις του είναι ένα θέμα που πιστεύουμε ότι θα έπρεπε να θέτει αυτό το νομοσχέδιο στο κέντρο της φιλοσοφίας του. Είναι αυτό το ζήτημα που θέσαμε του μεταφορικού ισοδύναμου, δηλαδή να πληρώνει ο επιβάτης του πλοίου το ίδιο αντίτιμο εισιτηρίου μ’ αυτό που πληρώνει ο επιβάτης του σιδηροδρόμου και όχι να φθάνει η τιμή αυτού του εισιτηρίου για το πλοίο και μέχρι δώδεκα φορές πάνω από το αντίστοιχο εισιτήριο για τις χερσαίες μεταφορές. Θεωρούμε ότι η δίκαιη τιμή του εισιτηρίου είναι ζήτημα δικαιώματος των ίδιων των επιβατών. 
      Και ήθελα, μάλιστα, εδώ να καταθέσω το δελτίο Τύπου αυτού του συνεδρίου του Ελληνικού Δικτύου Μικρών Νησιών, σχετικά με το ζήτημα του μεταφορικού ισοδύναμου.
      (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά το προαναφερθέν δελτίο Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, ήθελα να αναφέρω ότι πάλι πριν από λίγο καιρό, από τις 9 μέχρι τις 11 Σεπτεμβρίου του 2008, στη Φινλανδία, έγινε ένα Πανευρωπαϊκό Συνέδριο της Ομοσπονδίας Μικρών Νησιών της Ευρώπης –ήταν εκεί εκπρόσωποι και από τη χώρα μας, αλλά και από τη Φινλανδία, τη Σουηδία, τη Δανία, την Ιρλανδία, τη Σκωτία, την Εσθονία, την Ιταλία, τη Γαλλία- όπου και πάλι μπήκε πρώτο αυτό το ζήτημα του μεταφορικού ισοδύναμου στο εισιτήριο. 
      Καταθέτω ξανά το έγγραφο με τα αποτελέσματα αυτού του συνεδρίου.
      (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Νομίζω ότι η χώρα μας, η πολιτεία, πριν διαμορφώσει τέτοιου είδους σοβαρά νομοσχέδια όπως είναι αυτό για την αντιμετώπιση της νησιωτικότητας τελικά, της εξασφάλισης της δίκαιης και σωστής και μόνιμης επικοινωνίας των νησιωτών μας, οφείλει προηγουμένως να λάβει υπ' όψιν της όλες αυτές τις επεξεργασίες.
      Ήδη, στη Διακήρυξη του Αιγαίου η οποία αποφασίστηκε στην Κω τον περασμένο Ιούνιο, κεντρικό ζήτημα και από τη δική μας πλευρά και από τον εκπρόσωπο της Ελλάδας στην Επιτροπή των Περιφερειών, της Ευρωπαϊκής Ένωσης ήταν το ζήτημα της εδαφικής συνοχής στο πλαίσιο της Ευρωπαϊκής Ένωσης.
      Κυρίες και κύριοι συνάδελφοι, ήθελα να αναφέρω ότι εμείς, ο Συνασπισμός Ριζοσπαστικής Αριστεράς, ήδη χθες διοργανώσαμε μία ειδική συζήτηση με αφορμή αυτό το νομοσχέδιο, στην οποία συμμετείχαν εκπρόσωποι από την Τοπική Ένωση Δήμων και Κοινοτήτων Κυκλάδων, από τα Δωδεκάνησα, ακόμα και ειδικοί επιστήμονες. 
      Η διαπίστωση που ήδη έχει γίνει από τη μεριά μας είναι ότι η ακτοπλοΐα, με την απελευθέρωσή της ήδη από το 2001, βρίσκεται σε μία κατάσταση επιδείνωσης, χειροτέρευσης σε σχέση με πριν. Αυτή η διαπίστωση ήταν κοινή από όλους τους παρευρισκόμενους.
      Θεωρούμε ότι για να μπορέσει ουσιαστικά να λυθεί το ζήτημα των δικαιωμάτων των νησιωτών μας και των δικαιωμάτων των επιβατών προκειμένου να υπάρξει τελικά και μια αειφόρος ανάπτυξη των νησιών μας, θα έπρεπε να διαμορφωθεί ένας δημόσιος κοινωνικός φορέας παροχής ακτοπλοϊκών υπηρεσιών που δεν θα αποκλείει και τη δράση ιδιωτικών εταιρειών. 
      Όμως, αυτός ο φορέας θα πρέπει με τη συνεργασία και της Τοπικής Αυτοδιοίκησης και των κοινωνικών φορέων να αναλάβει τη ναυπήγηση, την αγορά πλοίων και να διαχειρίζεται και με leasing ενδεχομένως πλοία, ώστε να εξασφαλιστεί με τον καλύτερο τρόπο η επικοινωνία των νησιών μας. 
      Κλείνοντας και επειδή δεν έχω και πολύ χρόνο, ήθελα να πω ότι δεν είναι ουτοπική μία τέτοια πρόταση από τη μεριά μας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Στα πλαίσια του Ε.Σ.Π.Α., του Εθνικού Στρατηγικού Πλαισίου Αναφοράς για το 2007-2013, προβλέπονται πολλά κονδύλια τα οποία και μέσα από τα περιφερειακά επιχειρησιακά προγράμματα ανάπτυξης (Π.Ε.Π.), αλλά και από τα τομεακά επιχειρησιακά προγράμματα θα μπορούσαν και θα έπρεπε να απορροφηθούν, προκειμένου να υπάρξει ένας μόνιμος και σταθερός τρόπος αντιμετώπισης των επικοινωνιών των νησιών μας. 
      Κλείνω, λέγοντας ότι ήδη η Κυβέρνηση είχε αναφερθεί σε τέτοια Περιφερειακά Επιχειρησιακά Προγράμματα με μεγάλα κονδύλια. Για παράδειγμα, για την Περιφέρεια Κρήτης 566.000.000 ευρώ, για το Νότιο Αιγαίο 350.000.000 έως 400. 000.000 ευρώ, για το βόρειο Αιγαίο μέχρι 490.000.000 ευρώ, για τα Ιόνια νησιά μέχρι ένα δισεκατομμύριο. 
      Έχει εξασφαλίσει η Κυβέρνηση αυτά τα προγράμματα, προκειμένου να απορροφηθούν αυτά τα κεφάλαια τα οποία έχουν ανάγκη τα νησιά μας για την επιβίωση τους; Νομίζω ότι δεν έχει εξασφαλιστεί κάτι τέτοιο και είναι ένα πρώτιστο μέλημα για όλους εμάς –αλλά βεβαίως πρώτα και κύρια για την Κυβέρνηση- προκειμένου να σταθεί δυνατό και να απορροφηθούν αυτά τα κονδύλια και να εξασφαλιστούν όλοι οι όροι επιβίωσης των νησιών μας. 
      Ευχαριστώ. 
    (Χειροκροτήματα από την πτέρυγα του ΣΥ.ΡΙΖ.Α.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε την κ. Φιλίνη. 
      Το λόγο έχει ο κ. Διαμαντίδης. 
      ΙΩΑΝΝΗΣ ΔΙΑΜΑΝΤΙΔΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, όπως γνωρίζουμε όλοι, η ελληνική ακτοπλοΐα είναι ίσως ο σημαντικότερος μεταφορικός κλάδος για τη χώρα μας, σε σχέση με τον οικονομικό, κοινωνικό και εθνικό ρόλο που καλείται να εξυπηρετήσει. 
      Να θυμίσω, κυρία Πρόεδρε ότι μιλάμε για εκατόν είκοσι τέσσερα κατοικημένα νησιά επί του συνόλου των τριάμισι χιλιάδων περίπου που βρίσκονται στο Αρχιπέλαγος, στα οποία διαμένει το 14% του ελληνικού πληθυσμού, δηλαδή 1,6 εκατομμύρια πολίτες με συνεισφορά πάνω από 11% του Α.Ε.Π., όπου βρίσκονται οι περισσότερες από τις μισές ξενοδοχειακές μονάδες της χώρας μας. Μιλάμε, λοιπόν, για μία διακίνηση πάνω από δεκαπέντε εκατομμύρια επιβατών και τουριστών ετησίως, καθώς και για μεταφορά σαράντα εκατομμυρίων τόνων τροφοδοσίας.
      Παρά ταύτα, όμως, κύριοι συνάδελφοι, η κατάσταση όπως διαμορφώθηκε στον τομέα αυτό της ναυτιλίας και των μεταφορών κατά την τελευταία τετραετία που έχει την ευθύνη της διοίκησης του Υπουργείου Εμπορικής Ναυτιλίας, Αιγαίου Νησιωτικής Πολιτικής η Νέα Δημοκρατία, είναι σαφές ότι δεν εξυπηρετεί τους κατοίκους, τους επαγγελματίες των περισσοτέρων νησιών, δεν εξυπηρετεί τους επισκέπτες, δεν εξυπηρετεί τις εμπορευματικές μεταφορές, δεν εξυπηρετεί την οικονομική και κοινωνική ανάπτυξη του νησιωτικού χώρου δημιουργώντας μεγάλες ανισότητες μεταξύ του συνόλου του ελληνικού πληθυσμού και βεβαίως, δεν εξυπηρετεί και τον τουρισμό μας. Γι’ αυτό πρέπει να επαναπροσδιοριστεί και να επανεξεταστεί σήμερα, άμεσα. 
	Δεν παραγνωρίζω, βέβαια, το γεγονός ότι ίσως η παρούσα κατάσταση να εξυπηρετεί συγκεκριμένα πρόσωπα και πλοιοκτήτες με γερασμένα σκαριά. Πιστεύω, όμως, ότι όλοι θα πρέπει να συμφωνήσουμε ότι δεν είναι πλέον δυνατόν να αντιμετωπίζονται οι νησιώτες ως πολίτες δεύτερης κατηγορίας. 
      Είναι πρωταρχική ευθύνη της Κυβέρνησης και συνταγματική επιταγή και υποχρέωση η προσέγγιση του ζητήματος με ειλικρίνεια και ρεαλισμό και η δαπάνη των αναγκαίων χρημάτων για την αποτελεσματική επίλυση αυτού του γρίφου, της δύσκολης εξίσωσης, όπως πολύ σωστά την αποκαλούν και στην Ένωση Ελλήνων Ακτοπλόων, αφού δεν είναι επιτρεπτό, κυρία Πρόεδρε, να συνεχιστεί πλέον το υφιστάμενο καθεστώς με συμφωνίες «κάτω από το τραπέζι», όπως έχει καταγγελθεί, και για πρόσωπα που ήδη βρίσκονται στο στόχαστρο της δικαιοσύνης. Το ΠΑ.ΣΟ.Κ. έχει  κάνει συγκεκριμένη πρόταση με έξι βασικά μέτρα για την άμεση αντιμετώπιση του ζητήματος αυτού. 
	Κυρία Πρόεδρε, στα άρθρα αναφέρθηκε ο εισηγητής μας αναλυτικά, με πολύ μεγάλη λεπτομέρεια. Θέλω, λοιπόν, να πω ότι δεν υπάρχουν ουσιώδεις βελτιώσεις σε σχέση με το υφιστάμενο καθεστώς. Οι περισσότερες από τις διατάξεις αυτές που φέρνετε, κύριε Υπουργέ, ισχύουν. Όμως, φέρατε και μια διάταξη για τα πενήντα κιλά, για το βάρος δηλαδή της βαλίτσας. Πρακτικά αυτό πώς θα γίνει; Θα μείνει ανενεργή αυτή η διάταξη. 
	Θέλω, κυρία Πρόεδρε, να σταθώ περισσότερο στις τροπολογίες που κατατέθηκαν. Η μία τροπολογία του Υπουργού αφορά στη Ναυπηγοεπισκευαστική Ζώνη του Περάματος. Πολλές φορές μέσα στην Αίθουσα αυτή και μάλιστα πριν από ενάμιση-δύο χρόνια περίπου, όταν είχε φέρει νομοσχέδιο η Κυβέρνηση και είχα την τύχη και την τιμή να είμαι εισηγητής του ΠΑ.ΣΟ.Κ., είχα την ευκαιρία να πω ότι αυτό το νομοσχέδιο δεν θα δώσει λύση στη ζώνη του Περάματος. 
	Είδαμε, λοιπόν, τα τραγικά αποτελέσματα. Υπάρχει ασυδοσία. Δεν υπάρχει εκεί κανένας έλεγχος. Αποκορύφωμα όλων αυτών ήταν το τραγικό δυστύχημα που έγινε πριν από λίγους μήνες, με οκτώ νεκρούς. Από τότε είχατε πει –ο τέως Υπουργός κ. Βουλγαράκης- ότι άμεσα θα προσληφθεί ένα μέλος από κάθε οικογένεια θύματος. Αργήσατε. Έπρεπε ήδη να έχετε κάνει αυτό το πράγμα. Παρ’ όλα αυτά -έστω και με αυτήν την καθυστέρηση- εμείς θα συμφωνήσουμε με αυτήν την τροπολογία, γιατί πραγματικά είναι μια δίκαιη τροπολογία που –έστω και καθυστερημένα- θα ανακουφίσει κάποιους ανθρώπους, κάποιες οικογένειες που έχασαν προσφιλή τους άτομα σ΄ έναν βαρύτατο κλάδο, σ΄ έναν κλάδο όπου οι εργαζόμενοι  κάθε μέρα δουλεύουν για το μεροκάματο του «τρόμου» και όπου στο παρελθόν έχουν γίνει πολλά δυστυχήματα. 
	Η δεύτερη τροπολογία, κύριε Υπουργέ, αναφέρεται στο Λιμενικό Σώμα, στους αρχικελευστές κ.ο.κ.. Την καταθέτει ο συνάδελφος του ΣΥ.ΡΙΖ.Α. κ. Δρίτσας. Στο παρελθόν, σε προηγούμενα νομοσχέδια, την είχαμε καταθέσει και εμείς. Θεωρούμε ότι είναι σωστή αυτή η τροπολογία και θα πρέπει να την κάνετε δεκτή. 
	Το Λιμενικό Σώμα και στο παρελθόν και σήμερα και διαχρονικά έχει προσφέρει πάρα πολλά στον τόπο μας. Έχει την ευθύνη –το ξέρετε και εσείς πολύ καλά- ενός τεράστιου νησιωτικού χώρου, με χιλιάδες χιλιόμετρα ακτογραμμής, πολλές φορές σε αντίξοες συνθήκες. Νομίζω ότι αυτοί οι άνθρωποι που εργάζονται εκεί έχουν το δικαίωμα να ζητήσουν από εμάς ό,τι το καλύτερο. 
	Και για εμάς, κύριε Υπουργέ –θέλω να το τονίσω αυτό- είναι πολύ σημαντικό το γεγονός ότι το Υπουργείο Εμπορικής Ναυτιλίας, Αιγαίου και Νησιωτικής Πολιτικής, είναι ένα Υπουργείο πρώτης γραμμής. Και θα διατηρηθεί στην πρώτη γραμμή το Υπουργείο Εμπορικής Ναυτιλίας, Αιγαίου και Νησιωτικής Πολιτικής, γιατί είναι ένα Υπουργείο που στο παρελθόν, διαχρονικά, αλλά και σήμερα έχει προσφέρει και είναι ανάγκη για τον τόπο μας. 
	Η τελευταία τροπολογία, στην οποία θα ήθελα να αναφερθώ, είναι τροπολογία που αφορά στο Ταμείο Αλληλοβοηθείας Υπαλλήλων του Υπουργείου Εμπορικής Ναυτιλίας, Αιγαίου και Νησιωτικής Πολιτικής. Γνωρίζω πολύ καλά ότι εσείς θέλετε –και το έχετε δηλώσει και στους εκπροσώπους των εργαζομένων- να δώσετε λύση στο θέμα αυτό. Όμως, δυστυχώς οι πιο πάνω από εσάς –ο τέως Υπουργός κ. Βουλγαράκης και, πριν από τον κ. Βουλγαράκη, ο πρώην Υπουργός κ. Κεφαλογιάννης- τους κορόιδευαν. Το έχουμε ζήσει τρία χρόνια αυτό το πράγμα! Τι έλεγαν; «Στο επόμενο νομοσχέδιο θα φέρουμε τροπολογία και θα κάνουμε δεκτό το αίτημά σας». 
      Ο κ. Κεφαλογιάννης μετέθεσε το πρόβλημα στον κ. Βουλγαράκη, ο κ. Βουλγαράκης έφυγε από το Υπουργείο κακήν, κακώς και μεταθέτει το πρόβλημα στον κ. Παπαληγούρα. Τι μας είπε προχθές ο κ. Παπαληγούρας; Θα το δούμε όταν και εφόσον τα οικονομικά της χώρας μας είναι σε τέτοια κατάσταση που θα το επιτρέπουν. Αλλά εδώ η οικονομία με την πολιτική που ασκείτε βουλιάζει καθημερινά. Το βλέπει όλος ο κόσμος. Όλος ο κόσμος βοά, όλος ο κόσμος βρίσκεται σε δεινή οικονομική θέση.
       Εάν περιμένουμε, λοιπόν, να κάνετε αυτό το πράγμα πράξη, θα πρέπει να περάσουν πολλά χρόνια, πράγμα το οποίο δεν μπορεί να συμβεί διότι  είστε μια Κυβέρνηση η οποία φεύγει. Και δεύτερον θα έλεγα, δεν μπορεί να βγάζει κονδύλια το Υπουργείο Οικονομίας και Οικονομικών για αγροφύλακες ή για ανθρώπους οι οποίοι στο κάτω, κάτω δεν προσφέρουν αυτά που πρέπει να προσφέρουν και να μην βοηθάει τους εργαζόμενους στο Υπουργείο Εμπορικής Ναυτιλίας, Αιγαίου και Νησιωτικής Πολιτικής και να τους εμπαίζει. 
      Θα πρέπει, λοιπόν, ξεκάθαρα να το δηλώσετε και να πείτε δεν την κάνουμε δεκτή διότι παίρνουν πολλά χρήματα, διότι δεν προσφέρουν έργο,  κ.λπ.. Από τη στιγμή, όμως, που και εσείς –και το ξέρω πολύ καλά- θεωρείτε ότι αυτοί οι άνθρωποι επιτελούν ένα σημαντικό έργο, νομίζω ότι είναι δίκαιο αυτή η τροπολογία να γίνει δεκτή. Και επιτέλους, δεν μπορεί ο κ. Αλογοσκούφης ως Υπουργός Οικονομίας και Οικονομικών να μας εμπαίζει. Να πει ξεκάθαρα, δεν την κάνω δεκτή. 
      Στην επιτροπή δηλώσατε ότι θα έρθει στο Τμήμα τροπολογία από τον κ. Αλογοσκούφη υπογεγραμμένη και εδώ δεν βλέπουμε τίποτα. Ακούμε τον Υπουργό να λέει ότι θα περιμένουμε καλύτερες οικονομικές μέρες και αυτή η ιστορία θα διαιωνίζεται. Εσείς αναγκαστήκατε να δηλώσετε ότι στο επόμενο νομοσχέδιο θα φέρετε αυτή την τροπολογία. Ας τελειώσει αυτό το πανηγύρι και αυτός ο εμπαιγμός απέναντι στους εργαζόμενους! 
      Μ’ αυτά τα λίγα λόγια, κυρία Πρόεδρε, εγώ θα επαναλάβω αυτό που είχα πει την περασμένη εβδομάδα στη συζήτηση επί της αρχής, εμείς καταψηφίζουμε το νομοσχέδιο αυτό διότι θεωρούμε ότι αυτό το νομοσχέδιο δεν δίνει λύσεις. Και επιτέλους, θα πρέπει να ξεκαθαρίσουμε και κάτι άλλο. Θα πρέπει να σταματήσει αυτή η «ναυμαχία» στο Αιγαίο που ξεκίνησε επί των ημερών Παυλίδη και Κεφαλογιάννη με θύματα τους νησιώτες και τον τουρισμό μας.
      Αφήστε, λοιπόν τη Χάρτα των Επιβατών, κύριε Υπουργέ και πιάστε τους χάρτες του Αιγαίου για να δώσετε σοβαρές λύσεις στα προβλήματα των πολιτών!
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Διαμαντίδη.
      Η κ. Αράπογλου έχει το λόγο.
      ΔΗΜΗΤΡΑ ΑΡΑΠΟΓΛΟΥ: Κυρία Πρόεδρε, ευχαριστώ πολύ.
      Κύριε Υφυπουργέ, θα αναφερθώ σε μερικά θέματα όχι, όμως σε λεπτομέρειες επειδή ήδη καλύφθηκα από το συνάδελφό μου τον κ. Αποστολάτο. 
      Στο άρθρο 4, παράγραφος 3 αναφέρεται ότι  άτομα με αναπηρία,  σε ποσοστό 80%  δικαιούται  έκπτωσης στα εισιτήρια. Έχω μία απορία, όσα άτομα έχουν αναπηρία  σε ποσοστό 67% δεν δικαιούται έκπτωσης; ΄Εχω αυτή την απορία. Τα άτομα αυτά πληρώνουν ολόκληρο το εισιτήριο; Δηλαδή, ψάχνετε να βρείτε μία αφορμή για να μην γίνει αυτή η έκπτωση στα άτομα που έχουν αναπηρία όχι σε ποσοστό 67% αλλά σε ανώτερο ποσοστό; Νομίζω ότι από αυτό κερδίζουν οι εταιρείες, γιατί είναι  ελάχιστος ο αριθμός των αναπήρων με ποσοστό αναπηρίας 80%. Πρέπει, λοιπόν, η έκπτωση εισιτηρίου να ισχύσει για όλα τα άτομα που έχουν αναπηρία σε ποσοστό 67%.  Εφόσον έχουν αναπηρία, να δικαιούται αυτής της έκπτωσης. Οι περισσότεροι ανάπηροι έχουν αναπηρία σε ποσοστό 67% και όχι άνω του 80%. 
      Όσον αφορά το άρθρο 12, το οποίο αναφέρεται σε παράπονα και καταγγελίες επιβατών, νομίζω ότι μία σωστή πρόταση θα ήταν να υπάρχει μία οργανική θέση διερμηνέα ελληνικής νοηματικής γλώσσας ή να γίνει κάποια επιμόρφωση υπηρεσιών και υπαλλήλων στην ελληνική νοηματική γλώσσα.
      Για παράδειγμα ένας κωφός επιβάτης που θέλει να κάνει μια καταγγελία ή ένα παράπονο, πού θα απευθυνθεί και πώς θα συνεννοηθεί χωρίς διερμηνέα; Μην ξεχνάμε κι αυτά τα άτομα, τους κωφούς. Είναι άτομα που έχουν δικαιώματα. Πώς θα συνεννοηθούν; Πώς θα εκθέσουν τα παράπονα αυτά;
      Δεν πρέπει να ξεχνάμε ότι έχουν δικαίωμα και οι κωφοί να ρωτήσουν για μια αναγγελία, για μια έκτακτη ανακοίνωση. Πρέπει να έχουν ένα τρόπο επικοινωνίας.
      Όσον αφορά το άρθρο 15 παράγραφος 7 σχετικά με τις ανακοινώσεις στην ελληνική γλώσσα, στην ομιλούμενη γλώσσα, πρέπει να γίνεται και στην ελληνική και στην αγγλική γλώσσα, που συνήθως γίνεται και στις δύο. Υπάρχουν κάποιες οθόνες και πρέπει οι ανακοινώσεις, οι αναγγελίες να γίνονται και στην ελληνική νοηματική γλώσσα, γιατί οι κωφοί δεν έχουν ακουστική πρόσβαση. Επίσης, πολλοί κωφοί δεν ξέρουν να διαβάζουν ελληνικά, αν υπάρχουν υπότιτλοι. Οπότε θα μπορούσε στην οθόνη σε κάποιο σημείο να υπάρχει διερμηνέας. Αυτό να γίνει σε όλα τα πλοία απαραίτητα. Στην οθόνη σε κάποιο σημείο να υπάρχει ένας επίσημος διερμηνέας και να κάνει την αναγγελία.
      Στο ίδιο άρθρο, στο άρθρο 15 παράγραφος 11 αναφέρεται ότι σε ορισμένα σημεία του πλοίου να υπάρχουν πίνακες όπου μέσω της γραφής Braille να ανακοινώνονται τα δικαιώματα και οι υποχρεώσεις του επιβάτη. Αυτό είναι ένα μέτρο πολύ σωστό, που βοηθάει τα τυφλά άτομα. Ψάχνουν δηλαδή να βρουν την κατεύθυνση και υπάρχει αυτή η αναγγελία στη γραφή Braille και μπορούν εύκολα να κατευθυνθούν. Ψάχνω, λοιπόν, να βρω και εγώ κάτι αντίστοιχο στην ελληνική νοηματική γλώσσα για τους κωφούς, αλλά δεν υπάρχει. Έχουμε έλλειψη εδώ. Θα μπορούσε να προβλεφθεί, να συμπληρωθεί. Αυτό είναι μια έλλειψη για βαρήκοα και κωφά άτομα και άτομα σε μεγάλη ηλικία που έχουν μειωμένο ποσοστό ακοής. Δεν προβλέπονται δηλαδή πράγματα συγκεκριμένα για τους κωφούς, ώστε να έχουν πρόσβαση στα πλοία.
      Όσον αφορά τα νησιά, πρέπει να υπάρχουν ανακοινώσεις, αναγγελίες ώστε να είναι προσβάσιμες κι αυτές στα κωφά άτομα για τον οποιοδήποτε προορισμό. Πρέπει να υπάρχει δυνατότητα πρόσβασης και για τα κωφά άτομα.
      Αυτά ήθελα να πω. Όσον αφορά τα υπόλοιπα άρθρα, δεν θέλω να αναφερθώ περαιτέρω διότι με κάλυψε ο συνάδελφός μου κ. Αποστολάτος. 
      Είναι απαράδεκτο το ποσοστό 50% όσον αφορά την αποζημίωση του εισιτηρίου σε ένα άτομο με αναπηρία. Νομίζω ότι αυτό το ποσοστό δεν φθάνει.
      Σας ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε την κ. Αράπογλου.
       Το λόγο έχει ο κύριος Υπουργός.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κυρία Πρόεδρε, κυρίες και κύριοι συνάδελφοι, άκουσα με ιδιαίτερη προσοχή τις θέσεις των εισηγητών αλλά και των συναδέλφων για τη συζήτηση του νομοσχεδίου. 
      Θέλω κατ’ αρχάς να δηλώσω ότι είναι ιδιαίτερα σημαντικό να αναφέρω το πως ουσιαστικά ανετράπη αυτό που ακούστηκε στην αρχική συζήτηση περί της χρησιμότητας ή όχι του Υπουργείου Εμπορικής Ναυτιλίας, Αιγαίου και Νησιωτικής Πολιτικής από τον Κοινοβουλευτικό Εκπρόσωπο του ΠΑ.ΣΟ.Κ. το οποίο και απαντήθηκε εμμέσως, όχι από τον εισηγητή, αλλά από τον κ. Διαμαντίδη στην ομιλία του.
      Είναι σημαντικό βεβαίως, να είχαμε και μία επίσημη ανακοίνωση από το ΠΑ.ΣΟ.Κ., η οποία ζητήθηκε κι από μας, αλλά και από τα στελέχη του Λιμενικού Σώματος, για την ιδιαίτερα προσβλητική αυτή αναφορά και ουσιαστικά προγραμματική δήλωση, από τον επίσημο Κοινοβουλευτικό Εκπρόσωπο τους περί της χρησιμότητας ή όχι του Υπουργείου Εμπορικής Ναυτιλίας της χώρας, της οποίας η ναυτιλιακή δύναμη κατέχει την πρώτη θέση διεθνώς. Θεωρώ ότι κατά το τέλος του νομοσχεδίου θα υπάρξει αυτή η δήλωση γιατί αφορά άμεσα τους εργαζομένους στη ναυτιλία, τους εργαζομένους στα λιμάνια, τα στελέχη του Λιμενικού Σώματος, τους αξιωματικούς, υπαξιωματικούς, άνδρες και γυναίκες, αλλά και τους νησιώτες μας, που άκουσαν την ανακοίνωση περί της καταργήσεως των δύο Υπουργείων, του Υπουργείου Εμπορικής Ναυτιλίας και του πρώην Υπουργείου Αιγαίου.
Το Υπουργείο Αιγαίου δημιουργήθηκε από τον ιδρυτή του ΠΑ.ΣΟ.Κ. και εξυπηρετεί τα συμφέροντα των νησιωτών μας, τα συμφέροντα των μικρών, αλλά και των μεγάλων νησιών. 
     Σήμερα, ο εισηγητής του ΠΑ.ΣΟ.Κ. μας ανακοίνωσε το νέο πρόγραμμα του κόμματός του, και δήλωσε ότι κάθε ημέρα θα υπάρχει πλοίο σε όλα τα νησιά. Προσωπικά, θα χαρώ πάρα πολύ να μας το στείλετε να το δούμε, να δούμε μάλιστα πώς αυτό μπορεί να εφαρμοστεί πρακτικά με διαγωνισμούς και έτσι να έχουμε και την ευκαιρία να το συζητήσουμε. Πρόκειται για μία καταπληκτική προτάση που μπορούμε να διερευνήσουμε μάλιστα και το πώς θα τη συνδιάσουμε με τις υφιστάμενες δυνατότητες του προϋπολογισμού, που έχει το Υπουργείο, έναν προϋπολογισμό τον οποίο προσπαθήσαμε και αυξήσαμε κατά 80.000.000 ευρώ. Στο πλαίσιο αυτό την πρότασή σας θα την αποδεχτούμε με πολύ μεγάλη χαρά. 
     Θα σας περιμένω να συζητήσουμε για το Ρέθυμνο την Πέμπτη στις 2 του  μηνός με τους συναδέλφους Βουλευτές όλων των κομμάτων, αλλά και τους εκλεγμένους εκπροσώπους της Τοπικής Αυτοδιοίκησης. Η δική μας πρόταση θέλω να σας διαβεβαιώσω ότι πράγματι είναι όχι απλώς να διατηρηθούν οι συνδέσεις, αλλά να ενισχυθούν και με συνδέσεις τέτοιες που θα βοηθήσουν τη διακίνηση των επιβατών, αλλά και των τουριστών. Θα σας θυμίσω, όμως, ότι επί δικής σας εποχής καταργήθηκε η εταιρεία των Ρεθυμνιωτών συγχωνεύτηκε. Στη συνάντηση την οποία θα έχουμε θα είναι και ο ιδιοκτήτης της «ΑΝΕΚ» - ζητήθηκε και από εμάς, αλλά και από τον ίδιο να παρευρίσκεται. Πιστεύω ότι θα βρεθεί λύση και για το Ρέθυμνο, αρκεί βέβαια να στηριχθεί η συγκεκριμένη γραμμή και από τους επιβάτες. Διότι η αλήθεια είναι ότι όσο και αν επιδοτήσει ένα Υπουργείο μια γραμμή, όσο και αν στηρίξουμε τη γραμμή, αν οι ίδιοι οι κάτοικοι ενός νησιού ή ενός τόπου δεν ενισχύσουν το δικό τους καράβι, η γραμμή δύσκολα θα διατηρηθεί. 
     Δημιουργήθηκε βέβαια μια απορία: από τη μια μεριά ακούσαμε ότι αυτό το νομοσχέδιο έρχεται πολύ γρήγορα και ότι θα έπρεπε να περιμένουμε τις ρυθμίσεις της Ευρωπαϊκής Ένωσης προκειμένου να προχωρήσουμε στη σύνταξη της χάρτας των δικαιωμάτων των επιβατών. Από την ίδια πλευρά από την πλευρά της Αξιωματικής Αντιπολίτευσης ακούσαμε εν συνεχεία ότι αργήσαμε να φέρουμε τη χάρτα των επιβατών και των δικαιωμάτων των επιβατών. Θα πρέπει να καταλήξετε: αργήσαμε και θα πρέπει να καταθέσουμε αυτό το νομοσχέδιο ή από την άλλη πλευρά θα πρέπει να περιμένουμε πότε θα βγει η χάρτα από την Ευρωπαϊκή Ένωση η οποία θα σας θυμίσω ότι διαπραγματεύεται επί οκτώ ολόκληρα χρόνια και της οποίας στοιχεία και προτάσεις λάβαμε υπ’ όψιν μας για να ετοιμάσουμε αυτό το συγκεκριμένο σχέδιο νόμου; 
     Δυστυχώς, φαίνεται ότι στις απαντήσεις που δώσαμε στην κατ’ αρχήν συζήτηση δεν γίναμε πειστικοί και ζητώ συγγνώμη γι’ αυτό. Συζητήσαμε για το θέμα των χειραποσκευών, για το όριο των πενήντα κιλών. Δηλώνω ότι μέχρι σήμερα η  υφιστάμενη νομοθεσία είναι η υπουργική απόφαση Σουμάκη, Υπουργός της δικής σας κυβέρνησης που το όριο των αποσκευών και χειραποσκευών είναι τα σαράντα κιλά. Εάν θέλετε να καταργήσουμε τη διάταξη που ορίζει το όριο, των πενήντα κιλών και δίνει τη δυνατότητα στα αυτοκίνητα να μεταφέρονται όλες οι αποσκευές, στα αυτοκίνητα να μας το πείτε για να το καταργήσουμε. 
     Εμείς δίνουμε παραπάνω δυνατότητες στους νησιώτες, αν και δεν πιστεύω σ’ αυτό το οποίο ειπώθηκε από τη μεριά του Κ.Κ.Ε. ότι είναι πολλοί εκείνοι που έχουν πάνω από πενήντα κιλά χειραποσκευές. 
     (Στο σημείο αυτό, την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Θα σας πω, κύριε Σκοπελίτη, ότι το μετρήσαμε και μας απασχόλησε ιδιαίτερα το θέμα αυτό. Παρ’ ότι δεν έχουμε σκοπό να βάλουμε ζυγαριές στα βαπόρια, μόνο έντεκα επιβάτες στις 14 Αυγούστου που είχαμε γύρω στους εξακόσιους εξήντα χιλιάδες επιβάτες, είχαν χειραποσκευές άνω των πενήντα κιλών. Μιλάμε για ένα πάρα πολύ μικρό ποσοστό, αλλά σας διαβεβαιώ ότι θα υπάρχει και ανοχή. Δεν μπορούμε όμως να μη διασφαλίσουμε τον επιβάτη με ένα όριο τέτοιο το οποίο μπαίνει προκειμένου να μπει ένα σύστημα όπου θα μπορεί ο επιβάτης να έχει μια απόδειξη στο χέρι του. Αυτή είναι και η λογική αυτού του νομοσχεδίου. Να μπορέσουμε δηλαδή να διασφαλίσουμε τα δικαιώματα των επιβατών που μέχρι σήμερα δεν είχαν διασφαλιστεί. 
     Όσον αφορά τις αποζημιώσεις, οι αποζημιώσεις μετρούνται σε ναύλο και δεν περιλαμβάνεται το Φ.Π.Α. στο ναύλο, διότι όπως είδατε σε ορισμένες εκ των διατάξεων ομιλούμε για διπλάσιο ή τριπλάσιο του ναύλου, ποσό της αποζημιώσεως. 
      Δεν μπορούμε λοιπόν στο διπλάσιο, τριπλάσιο της αποζημιώσεως να συμπεριλάβουμε το Φ.Π.Α., που είναι μία κράτηση υπέρ του δημοσίου. Γι’ αυτό το λόγο διευκρινίζεται το θέμα του ναύλου. Σε καμμία περίπτωση, όσον αφορά το άρθρο 10, δεν μιλάμε για διπλοκράτηση. Η διπλοκράτηση δεν επιτρέπεται, όπως δεν επιτρέπεται η πώληση εισιτηρίων πέραν του αριθμού που προβλέπεται από το πρωτόκολλο του πλοίου. Είναι ξεκάθαρο αυτό. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, θα χρησιμοποιήσω και τη δευτερολογία μου. 
      ΠΡΟΕΔΡΕΥΩΝ (Φίλιππος Πετσάλνικος):  Δεν έχει ολοκληρωθεί ο χρόνος σας. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Το ξέρω, κύριε Πρόεδρε, απλώς θα χρησιμοποιήσω και τη δευτερολογία μου, για να απαντήσω σε όλους τους συναδέλφους. 
      ΠΡΟΕΔΡΕΥΩΝ (Φίλιππος Πετσάλνικος):  Θα έχετε μία ανοχή.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Ευχαριστώ.
      Δεν υπάρχει νομοσχέδιο μέχρι σήμερα που προβλέπει για τα άτομα με ειδικές ανάγκες δικαιώματα στην ακτοπλοΐα. Είναι το πρώτο σχέδιο νόμου. Συζητήσαμε πολύ -και άκουσα πολύ προσεκτικά όλους τους εισηγητές και της πλειοψηφίας και των κομμάτων- για το ποσοστό του 80%. Δεν είναι, όμως, στις δυνατότητες του Υπουργείου Ναυτιλίας να υποχρεώσει τον πλοιοκτήτη αυτό το ποσοστό να γίνει στο 67% και να αποδέχεται άτομα με ειδικές ανάγκες. Όμως, στο πλαίσιο της κυβερνητικής πολιτικής για τα άτομα με ειδικές ανάγκες, ήδη το Υπουργείο Υγείας και Κοινωνικής Αλληλεγγύης εξετάζει μέτρα ενίσχυσης της μετακίνησης των ατόμων αυτών και με τα πλοία, αλλά και με τα αεροπλάνα. Θεωρήσαμε ότι θα έπρεπε εμείς, πριν προχωρήσει αυτή η ρύθμιση, να προβλέψουμε το ποσοστό αυτό του 80% και να υποχρεώσουμε τους πλοιοκτήτες τα άτομα αυτά να μετακινούνται με την έκπτωση που προβλέπουμε. 
      Αναφέρθηκε ο κ. Δρίτσας για τα συγγενικά πρόσωπα σε περίπτωση ανωτέρας βίας. Βεβαίως –και το δηλώνω ρητά στη Βουλή- συμπεριλαμβάνεται το θέμα των συγγενικών προσώπων σε περιπτώσεις ατυχήματος, θανάτου, ανάγκης μεταφοράς -είναι ξεκάθαρο ότι είναι και δική μας βούληση να εξασφαλίσουμε όλες αυτές τις περιπτώσεις τις οποίες αντιμετωπίζουμε αρκετά συχνά στα νησιά. 
      Όσον αφορά το άρθρο 14, από τις παραγράφους 3 έως και 8 που αναφέρονται σε υποχρεώσεις επιβατών, περιορίζουμε την επιβολή προστίμου και διευκρινίζουμε ότι το πρόστιμο ισχύει για τους μεταφορείς, για το άρθρο 15. Δεν ισχύει βεβαίως για τους επιβάτες, παρά στις περιπτώσεις των παραγράφων 3-8 και δυνητικά. Δυνητικά αν αποδειχθεί, δυνητικά αν το Λιμεναρχείο έχει μία σοβαρή καταγγελία και κρίνει ότι πράγματι υπάρχει μια σοβαρή παραβίαση. Περιορίζουμε, λοιπόν το θέμα…
      ΘΕΟΔΩΡΟΣ ΔΡΙΤΣΑΣ: Δυσανάλογα πρόστιμα.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Τα πρόστιμα αφορούν τον πλοιοκτήτη.  Οι υποχρεώσεις του επιβάτη καθορίζονται στο άρθρο 14 στις παραγράφους 3-8 μόνο, για να μην υπάρχουν τέτοιου είδους παρεξηγήσεις, και δυνητικά.  
      Όσον αφορά το θέμα των πλωτών, αυξάνεται από 15.000 σε 45.000 το όριο αυτό που θα μπορέσουν να χρησιμοποιήσουν οι συγκεκριμένοι σταθμοί. Γιατί; Διότι υπάρχουν πάρα πολλά σκάφη που βρίσκονται εκτός λειτουργίας, λόγω του ότι για 16.000, 17.000, 20.000 ευρώ ανταλλακτικά, τα οποία είναι αρκετά συνήθη στα σκάφη αυτά, χρειάζονται να γίνουν διαγωνισμοί που περνούν πέραν του τριμήνου διαδικασίες, εξαμήνου πολλές φορές, με αποτέλεσμα να μην έχουμε αυτή τη στιγμή σε λειτουργία κάποια από τα σκάφη που χρειαζόμαστε. Όλα αυτά βέβαια προβλέπουν τις διαδικασίες –δεν μπορεί ο καθένας να αποφασίζει μόνος του και να κάνει απευθείας ανάθεση- που προβλέπονται από το δημόσιο λογιστικό.
      Κύριε Αποστολάτο,  άκουσα με πολύ μεγάλη προσοχή τις προτάσεις σας για τις Κυκλάδες και για τις ενδοκυκλαδικές συνδέσεις. Γι’ αυτόν ακριβώς το λόγο προχωρήσαμε στο διαγωνισμό της 20ης Οκτωβρίου, σε θέσπιση δύο γραμμών που υπήρχαν μέχρι σήμερα, με πλοία μέχρι και πέμπτης κατηγορίας, αλλά και προσθέσαμε μία γραμμή η οποία αναφέρεται σε διαγωνισμό που μπορεί να συμμετάσχει μόνο πλοίο νέας τεχνολογίας, ένα γρήγορο πλοίο, ένα σύγχρονο πλοίο, γιατί πράγματι ένα από τα προβλήματα που αντιμετωπίσαμε ήταν το θέμα της ενδοκυκλαδικής συνδέσεως, λόγω του ότι το «ΠΑΝΑΓΙΑ ΤΗΝΟΥ» είχε τη λήξη των πιστοποιητικών, με αποτέλεσμα να δημιουργηθεί ένα πρόβλημα. Το πρόβλημα αυτό το διαπιστώσαμε και από τις θέσεις της Τοπικής Αυτοδιοίκησης και ιδίως από το Νομάρχη κ. Μπάιλα και γι’ αυτό το λόγο λύνεται αυτό το θέμα, όπως και το θέμα των Κυθήρων με τη Νεάπολη. Κάναμε δεκτή την ελεύθερη δρομολόγηση της Νεάπολη-Κυθήρων με το νέο πλοίο. Θα θυμάστε τι είχε γίνει σ’ αυτήν την Αίθουσα, που είπαμε ότι αν προχωρήσουμε στην επιδότηση, ενώ δεν υπήρχε ελεύθερη δρομολόγηση, το αποτέλεσμα θα ήταν να κινδυνεύουμε για τη σύνδεση των Αντικυθήρων. Το πρόβλημα έρχεται τώρα. Θα λυθεί το πρόβλημα αυτό, διότι περιμένουμε, αφού βγει  η απόφαση για τα ασφαλιστικά μέτρα, να προκηρύξουμε τη διασύνδεση που υπήρχε από τον Πειραιά και με τα Κύθηρα και με τα Αντικύθηρα.
	Για τους πολυτέκνους είναι δεδομένο –και το δηλώνω ξεκάθαρα- ότι ισχύει η διάταξη του νόμου για τις εκπτώσεις των πολυτέκνων. Δεν μπορούμε αυτό να το επικυρώσουμε όπως ζητήσατε με κάποια ειδική διάταξη αυτού του νόμου. Είναι νόμος ο οποίος ισχύει και βεβαίως υπάρχουν και οι κυρώσεις σε περίπτωση που κάποιος δεν εφαρμόζει το νόμο περί της εκπτώσεως των πολυτέκνων. Οι πολύτεκνοι προστατεύονται από το Σύνταγμα και από τους νόμους και ο νόμος αυτός ισχύει και βεβαίως και οι ποινές ισχύουν.
	Θέλω να αναφερθώ πολύ σύντομα σ’ αυτά που είπε η κ. Φιλίνη γιατί τα θεωρώ κορυφαία. Είναι το πιο σημαντικό θέμα το οποίο πρέπει να αντιμετωπίσουμε από κοινού, κυρίες και κύριοι συνάδελφοι, ως πολιτικές δυνάμεις που εκπροσωπούμεθα και στο Ευρωπαϊκό Κοινοβούλιο. Το θέμα του μεταφορικού ισοδύναμου είναι ένα θέμα που ξεκίνησε από άρχοντες της Τοπικής Αυτοδιοίκησης. 
      Οφείλω να κάνω εδώ αναφορά στο δήμαρχο της Τήλου και στο δήμαρχο των Λειψών που ξεκίνησαν αυτήν την προσπάθεια, την οποία στηρίζουμε μέσω του δικτύου μικρών νησιών, τον Απρίλιο, μαζί με το Δίκτυο Μικρών Νησιών μετέβην στις Βρυξέλλες για να στηρίξουμε το θέμα του ισοδυνάμου, να εξηγήσουμε την ιδιαιτερότητα που έχουν τα νησιά μας, τα δικαιώματα που έχει ο νησιώτης πολίτης και πρέπει να είναι ακριβώς τα ίδια με του Ευρωπαίου πολίτη που ζει στην Αθήνα, στο Άμστερνταμ, στις Βρυξέλλες, στο Παρίσι. Μαζί με τους δημάρχους, μαζί με τις μη κυβερνητικές οργανώσεις, μαζί με το Δίκτυο Μικρών Νησιών -με το οποίο έχω υπογράψει και μνημόνιο συνεργασίας- θα συνεχίσουμε να διεκδικούμε το μεταφορικό ισοδύναμο, το οποίο συζητήθηκε σε συγκεκριμένη σύσκεψη, στο συνέδριο στην Κω, για την «εδαφική συνοχή και νησιωτικότητα» με τους επιτρόπους και με το γενικό διευθυντή περιφερειακής πολιτικής της Ευρωπαϊκής Επιτροπής. Θα ζητήσω τη στήριξη και από τους Ευρωβουλευτές όλων των κομμάτων στο Ευρωπαϊκό Κοινοβούλιο διότι αυτή είναι πραγματικά η λύση για τα νησιά. Συμφωνώ απόλυτα μ’ αυτά που είπε η κ. Φιλίνη.
	Κλείνω με δύο αναφορές στον κ. Διαμαντίδη που έκανε μία εμπεριστατωμένη παρέμβαση. Είναι πολύ ενημερωμένος πάνω στα θέματα της ακτοπλοΐας. Αναφέρθηκε σε συμφωνίες «κάτω από το τραπέζι». Δηλώνω ρητά και κατηγορηματικά ότι δεν υπάρχει καμμία συμφωνία «κάτω από το τραπέζι». Δηλώνω επίσης ότι η στρατιωτική ηγεσία του Λιμενικού Σώματος έχει την απόλυτη στήριξη της πολιτικής ηγεσίας. Εμείς είμαστε οι πολιτικοί υπεύθυνοι και προσωπικά αναλαμβάνω κι εγώ την πολιτική ευθύνη για τη στρατιωτική ηγεσία. Όποιος επιτίθεται κατά της στρατιωτικής ηγεσίας του Λιμενικού Σώματος θα έπρεπε να επιτίθεται στην πολιτική ηγεσία που έχει και την πολιτική ευθύνη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλέσω να ολοκληρώσετε, κύριε Υπουργέ.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κλείνω αμέσως, κύριε Πρόεδρε.
	Χαίρομαι για τη δήλωση για το Λιμενικό Σώμα. Πιστεύουμε στο ρόλο του Λιμενικού και βεβαίως δεν συμφωνώ μ’ αυτά που είπε ο Κοινοβουλευτικός Εκπρόσωπος του ΠΑ.ΣΟ.Κ. στην επί της αρχής συζήτηση για το ρόλο του Λιμενικού Σώματος. Πιστεύουμε ότι ο ρόλος του Λιμενικού Σώματος είναι σημαντικός και άρα αναγκαία η αύξηση των ανώτατων αξιωματικών. Το έργο του Λιμενικού Σώματος έχει αυξηθεί δραματικά τα τελευταία χρόνια με την παράνομη λαθρομετανάστευση και τις επιχειρήσεις έρευνας και διάσωσης στο Αιγαίο. Ο Πρωθυπουργός, ο Υπουργός κ. Παπαληγούρας, εγώ και το σύνολο της Κυβερνήσεως ενισχύουμε το Λιμενικό Σώμα σε μία δύσκολη εποχή για αυτό με χίλιους λιμενοφύλακες, με υπαξιωματικούς και αξιωματικούς. Η ηθική και θεσμική υποστήριξή μας προς το Σώμα είναι δεδομένη όπως δεδομένο είναι και το κοινωνικό του έργο.
	Όσον αφορά στο θέμα των τροπολογιών, κύριε Πρόεδρε, η τροπολογία για τη ζώνη του Περάματος έγινε αποδεκτή απ’ όλους. Είναι μία τροπολογία την οποία καταθέσαμε με την αλλαγή που υπήρχε και περιλαμβάνει και τα αδέλφια των συγγενών των θυμάτων.
	Για την τροπολογία που αναφέρεται στο προσωπικό του Υπουργείου Εμπορικής Ναυτιλίας και Νησιωτικής Πολιτικής για το Ταμείο Αλληλοβοηθείας και ο πρώην Υπουργός κ. Βουλγαράκης και ο σημερινός Υπουργός κ. Παπαληγούρας και οι υπηρεσιακοί παράγοντες στηρίξαμε και στηρίζουμε αυτήν την τροπολογία που είναι ένα αναφαίρετο δικαίωμα των εργαζομένων για τη δημιουργία του Ταμείου Αλληλοβοηθείας. Η συγκεκριμένη τροπολογία σε αυτήν τη χρονική περίοδο από το Υπουργείο Οικονομίας και Οικονομικών δεν υπεγράφη λόγω της οικονομικής κατάστασης που σήμερα υπάρχει και λόγω του ότι επιφέρει κατά τους υπηρεσιακούς παράγοντες μία επιβάρυνση στον προϋπολογισμό κατά 1.750.000 περίπου για κάθε χρόνο.
    Είχαμε πει και στην κατ’ αρχήν συζήτηση ότι αν έχουμε ένα έγγραφο που λέει ότι δεν υπάρχει επιβάρυνση στον προϋπολογισμό τότε θα μπορούσε…
     ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα σας παρακαλέσω να ολοκληρώσετε. Πείτε τα υπόλοιπα στην δευτερολογία. Έχουμε φθάσει στο δέκατο έβδομο λεπτό. 
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Επιφυλασσόμεθα όμως γι’ αυτή την τροπολογία όπως και για τις υπόλοιπες τροπολογίες που αφορούν στο προσωπικό του Λιμενικού Σώματος και τις οποίες θα συμπεριλάβουμε στο νομοσχέδιο του προσωπικού του Λιμενικού Σώματος. 
    Τέλος, καταθέτω στη Βουλή τα πρακτικά της συνεδρίασης για το προηγούμενο νομοσχέδιο, αυτό που είχε συζητηθεί επί υπουργίας κ. Κεφαλογιάννη, όπου για το περίφημο επταήμερο των αποζημιώσεων η πρόταση να μην γίνει δεκατέσσερις ή είκοσι μέρες -και το εικοσαπλάσιο- είναι πρόταση του εισηγητού της Αξιωματικής Αντιπολίτευσης κ. Κουτσούκου. Ο κ. Κεφαλογιάννης το είχε προτείνει. Και εμείς δεν θα είχαμε καμμιά αντίρρηση. Η πρόταση του εισηγητή της Αξιωματικής Αντιπολίτευσης είναι να μην το κάνουμε δεκατέσσερις μέρες ή είκοσι μέρες, αλλά να παραμείνει επτά. Καταθέτω τα πρακτικά στη Βουλή.
    Ευχαριστώ, κύριοι συνάδελφοι.
    (Στο σημείο αυτό ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής, κ. Παναγιώτης Καμμένος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρίστος Βερελής.
    ΧΡΙΣΤΟΣ ΒΕΡΕΛΗΣ: Ευχαριστώ, κύριε Πρόεδρε.
    Άκουσα με προσοχή τον κ. Υφυπουργό και ήθελα να κάνω μερικές παρατηρήσεις. 
    Είναι ένα σχέδιο νόμου που δεν θα αλλάξει βεβαίως την πορεία του έθνους αλλά είναι ένα νομοσχέδιο το οποίο είναι απολύτως χρήσιμο. Είναι χρήσιμο διότι με αυτό γίνεται μια προσπάθεια να αλλάξουν οι συνθήκες προστασίας των επιβατών. 
    Όμως, κύριε Υπουργέ -επειδή σας άκουσα να μιλάτε για γενικά θέματα- θα περίμενα ειδικά από εσάς  -γιατί δεν είχατε την πολιτική ευθύνη επιμερισμένη στο πρόσωπό σας τα τελευταία αυτά χρόνια, διότι γνωρίζουμε ότι οι υφυπουργοί ακολουθούν πάντα μια συγκεκριμένη πορεία και αναλαμβάνουν ένα τμήμα του συνολικού έργου- να είστε λίγο πιο αυτοκριτικός σε ό,τι αφορά στα πεπραγμένα αυτής της Κυβέρνησης, ιδιαίτερα στα θέματα νησιωτικής πολιτικής και ακόμη πιο σημαντικό στα θέματα της σύνδεσης των νησιών. Δεν κατάλαβα γιατί έπρεπε να είστε ειρωνικός απέναντι στην πρόταση που κάνει το ΠΑ.ΣΟ.Κ. και στον στόχο που βάζει, να υπάρχει σύνδεση όσο γίνεται πιο πυκνή με τα νησιά. Είναι η κατάσταση σήμερα καλύτερη απ’ αυτή που υπήρχε πριν από μερικά χρόνια…
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Αρκετά. 
    ΧΡΙΣΤΟΣ ΒΕΡΕΛΗΣ: ....ή έχει χειροτερέψει;
    Εγώ πιστεύω, ακούγοντας, βλέποντας και παρακολουθώντας τις διαμαρτυρίες των νησιωτών ότι η κατάσταση έχει χειροτερέψει. Έχει χειροτερέψει γιατί; Διότι στην πυραμίδα αξιών αυτής της Κυβέρνησης υπάρχει μια αναστροφή. Στην κορυφή της πυραμίδας είναι οι ανάγκες των πλοιοκτητών. Είναι η λογική των πλοιοκτητών ότι δεν μπορούμε με αυτές τις συνθήκες. Δεν μπορούμε με αυτές τις συνθήκες βεβαίως, παίρνει πάρα πολύ νερό. Διότι αν δεν μπορούν με αυτές τις συνθήκες με ποιες συνθήκες μπορούν. 
    Θυμάμαι πριν δυο -δυόμισι χρόνια, κάνατε μια αλλαγή –επαναλαμβάνω, όχι εσείς προσωπικά- στο Υπουργείο Εμπορικής Ναυτιλίας στις συνθέσεις των πληρωμάτων. Κάτω από την επικεφαλίδα «έτσι θα αποκτήσουμε περισσότερες ελληνικές σημαίες στον στόλο». Το αποτέλεσμα ποιο ήταν; Χάθηκε περίπου το 15% των θέσεων εργασίας σε ελληνικό προσωπικό, σε ναυτεργάτες έλληνες. Και ποιο ήταν το αποτέλεσμα σε ό,τι αφορά στα πλοία που έχουν ενταχθεί; Πιστεύω μηδαμινό. 
    Αυτό το οποίο πρέπει επίσης να σας πω σε ό,τι αφορά στο ισοδύναμο του μεταφορικού έργου η Κυβέρνηση δεν είδα να έρχεται να βοηθήσει τον δήμαρχο της Τήλου -για τον οποίο πρέπει να πω πάλι εσείς προσωπικά δείξατε ένα ενδιαφέρον και ο ίδιος ο άνθρωπος το αναγνωρίζει. 
    Ποια είναι η κυβερνητική πολιτική; Είναι η πολιτική του Υφυπουργού ή η πολιτική της Κυβέρνησης και του Πρωθυπουργού; Είναι μια Κυβέρνηση η οποία μάλιστα σύμφωνα με τις συγκυρίες πρέπει να πω ότι έχει ένα Πρωθυπουργό ο οποίος είναι μακριά. Άλλα κάνει η Κυβέρνηση, άλλα θεωρεί ο Πρωθυπουργός. Και αυτό βεβαίως έφτασε η στιγμή που αποκαλύπτεται με έναν τρόπο για την παράταξή σας δραματικό. Με έναν τρόπο δραματικό όπου οποιαδήποτε πρωτοβουλία του Πρωθυπουργού σας εξατμίζεται μέσα σε ώρες. 
    Έχουμε φτάσει σήμερα να έχουμε μια Κυβέρνηση η οποία στηρίζεται στον έναν, ενδεχομένως. Και βεβαίως οι δυνατότητες που έχει επιδείξει για να αντιδράσει ο Πρωθυπουργός είναι μηδαμινές. Ήταν οι δυνατότητες που είχε ο ίδιος ο άνθρωπος όλα αυτά τα χρόνια. Απλώς υπήρχε επικοινωνιακή πολιτική η οποία τον κάλυπτε. Σήμερα ηεπικοινωνία, ευτυχώς για την πολιτική σκηνή της χώρας, δεν είναι σε πρώτη γραμμή. 
      Η επικοινωνία έχει υποχωρήσει και είναι τα πολιτικά θέματα τα οποία έχουν αυτή τη στιγμή τον πρώτο λόγο. Κι εκεί φαίνεται η αδυναμία και η ένδεια της Κυβέρνησής σας. Τα ίδια τα στελέχη της Κυβέρνησής σας διαμαρτύρονται. Οι ίδιοι οι Βουλευτές σας διαμαρτύρονται για το τι γίνεται αυτή τη στιγμή. Και διαμαρτύρονται κυρίως γιατί αυτή τη στιγμή βρίσκεται ο «Υπουργός Προπαγάνδας», ο «Υπουργός Πληροφοριών», όπως αλλιώς λεγόταν παλαιότερα, σήμερα ο Υπουργός Επικοινωνίας, ο κ. Ρουσόπουλος, να καλύπτεται από τον Πρωθυπουργό. Δηλαδή, ο κύριος Πρωθυπουργός έχει γίνει εκπρόσωπος του κ. Ρουσόπουλου, αντί να ισχύει το ανάποδο.
      Κι εδώ πρέπει να τεθεί το ερώτημα: Πόσο κοστίζει αυτός ο Υπουργός;  Πόσους Βουλευτές κοστίζει; Πόσους Υπουργούς κοστίζει αυτός ο Υπουργός;
      Δυστυχώς, όλα αυτά για εσάς δεν έχουν απάντηση. 
      Για το λόγο αυτό, πιστεύω ότι είστε μία απερχόμενη Κυβέρνηση. Το τονίζουν όλες οι παρατάξεις μέσα στη Βουλή. 
      Αυτό το οποίο μπορείτε να κάνετε, είναι με σεμνότητα και ταπεινότητα –όση έχει απομείνει στα αποθέματά σας- να κάνετε κι έναν απολογισμό του έργου.
      Δύο μόνο λόγια για τα θέματα των ατόμων με αναπηρία.
      Άκουσα με πολλή προσοχή τη Βουλευτή του ΛΑ.Ο.Σ., η οποία είπε μερικά πράγματα. Κατάλαβα ότι συμφωνείτε. Επικαλεστήκατε –αν κατάλαβα καλά- νομοτεχνικές δυσκολίες να περάσει αυτό το πράγμα. Κάντε, λοιπόν, ως Κυβέρνηση μία ρητή δέσμευση, προκειμένου να μην κοροϊδευόμαστε μεταξύ μας. Διότι το 80%, το οποίο λέτε, δεν υπάρχει ή αποτελεί ένα ελαχιστότατο ποσοστό των ατόμων με αναπηρία. Αφορά τους τετραπληγικούς -ο εισηγητής μας τα ξέρει πολύ καλύτερα ως ειδικός επιστήμονας- αφορά όλους αυτούς οι οποίοι έχουν πολύ – πολύ βαριές και μοναδικές, αν το θέλετε, περιπτώσεις αναπηρίας. 
      Αυτό το οποίο μπορείτε να κάνετε σήμερα –έχετε την ευκαιρία- είναι να πείτε πως είναι δέσμευση, να το φέρετε τις επόμενες ημέρες και να το εντάξετε κάπου, προκειμένου να έχουμε εμπράκτως μέσα σε αυτή τη Βουλή απόδειξη της ευαισθησίας μας γενικότερα.
      Τέλος, να πω σε ό,τι αφορά στα θέματα της προστασίας των επιβατών το εξής: Το θέμα είναι πολύπλοκο. Κάθε φορά που υπάρχει μία αμφιβολία, μία γκρίζα ζώνη, βλέπω μέσα στο νομοσχέδιο ότι αυτή θα λειτουργεί υπέρ του πλοιοκτήτη. Έπρεπε τα πράγματα να είναι πιο απλά, πιο σαφή και να υπάρχει μία αμεσότητα, προκειμένου να μπορεί να βρίσκει ο καθένας το δίκιο του.
      Επειδή επανειλημμένα έκανα αναφορά σε εσάς, θέλω να πω ότι δεν νομίζω πως σας αδικεί, κύριε Υπουργέ, αλλά σας τιμά, διότι έχετε δείξει πραγματικά μία προσπάθεια. Δεν μπορώ, όμως, να κάνω το ίδιο για την Κυβέρνησή σας. Η Κυβέρνησή σας είναι μία κυβέρνηση η οποία βαρύνεται πια και αποτελεί και βαρίδι για την ίδια τη χώρα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Φίλιππος Πετσάλνικος): Κύριε Παναγιωτόπουλε, έχει ζητήσει το λόγο ο κ. Ροντούλης. Θέλετε  να προηγηθείτε;
      ΠΑΝΟΣ ΠΑΝΑΓΙΩΤΟΠΟΥΛΟΣ: Θα μιλήσω μετά τον κ. Ροντούλη.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Υφυπουργέ, παρακολουθώντας τη διαδικασία και τις προηγούμενες ημέρες, είπατε ότι πρόκειται για ένα σημαντικό νομοσχέδιο. Δεν είναι πανάκεια και το καταλαβαίνουμε όλοι αυτό. Πρόκειται, όμως, περί ενός σημαντικού νομοσχεδίου. Σας  παρακαλώ πάρα πολύ να μου απαντήσετε στο εξής:
      Σε ένα τέτοιο σημαντικό, κατά την άποψή σας, νομοσχέδιο, ο κ. Παπαληγούρας, ο Υπουργός, γιατί είναι απών; Δεν θεωρώ ότι αυτό έχει σχέση, βέβαια, με τη χθεσινή μέτρηση της «GPO». Εσείς, όμως, τώρα δίνετε την εικόνα οιονεί Υπουργού. Και θα πρέπει να σας πω ότι στη συνείδηση του κόσμου εσείς είστε ο Υπουργός.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ο κύριος Υπουργός είναι σε διαπραγματεύσεις αυτήν τη στιγμή για τα λιμάνια. Αυτή είναι η αλήθεια.
      ΧΡΙΣΤΟΣ ΒΕΡΕΛΗΣ: Άλλος ανασχηματισμός!
      ΑΣΤΕΡΙΟΣ ΡΟΝΤΟΥΛΗΣ: Ωραία. Ας το δεχθούμε. Δεν υπάρχει πρόβλημα, κύριε Υφυπουργέ. Απλώς σε ένα τόσο σημαντικό νομοσχέδιο θα μπορούσε να αφιερώσει λίγο από τον πολύτιμο χρόνο του και ο κ. Παπαληγούρας.
      Έρχομαι στα του νομοσχεδίου.
      Κοιτάξτε να δείτε, εμείς να δεχθούμε ότι το νομοσχέδιο κινείται σε θετική κατεύθυνση. Να σας απευθύνω μία πρόκληση: Θα σας θέσω τέσσερα, πέντε ζητήματα, τα οποία αν τα δεχθείτε -εγώ θα σας δώσω και από το χρόνο μου, να πείτε ένα «ναι» ή ένα «όχι» δηλαδή- θα ψηφίσουμε όλο το νομοσχέδιο. Θα μιλήσουμε, όμως, για πράγματα που αφορούν τον κόσμο, την κοινωνία. Δεν θα μιλάμε στον αέρα.
      Πρώτον, στη μεταφορική διαδικασία, των θαλάσσιων μεταφορών, εμπλέκονται τρεις παράγοντες:
      Παράγων πρώτος: ο επιβάτης, παράγων δεύτερος: ο μεταφορέας, η επιχείρηση, η εταιρεία, παράγων τρίτος: τα λιμάνια. Πείτε μου πού υπάρχει ένα άρθρο στο παρόν νομοσχέδιο για τις προϋποθέσεις που θα πρέπει να πληρούν τουλάχιστον οι Οργανισμοί Λιμένος. Πού είναι οι προβλέψεις για την προσβασιμότητα στα λιμάνια; 
      Εδώ τώρα υπεισέρχεται και ο παράγων «κινητικά ανάπηροι». Πού είναι οι προϋποθέσεις διασύνδεσης των λιμανιών με άλλες μορφές συγκοινωνίας, όπως για παράδειγμα με την αστική συγκοινωνία; Πού είναι η προϋπόθεση για να υπάρχουν χώροι αποθήκευσης, χώροι εστίασης, αίθουσες κλιματιζόμενες; Κάτι παθαίνει ο επιβάτης. Πού είναι όλα αυτά; Γιατί λείπει το κομμάτι που λέγεται «λιμάνι», τη στιγμή που υποχρεωτικά θα πρέπει να παραμείνει ο πολίτης στο λιμάνι, πριν πάρει το καράβι; 
      Άρα, λοιπόν, θα προσθέσετε τέτοια διάταξη;  
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Να σας απαντήσω; 
      ΑΣΤΕΡΙΟΣ ΡΟΝΤΟΥΛΗΣ: Περιμένω. Ναι ή όχι; Είπα ότι θα ψηφίσουμε ολόκληρο το νομοσχέδιο, αρκεί …
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Εντός των επομένων ημερών έρχεται ειδικός νόμος που αφορά τα λιμάνια και την προσβασιμότητα των ατόμων με ειδικές ανάγκες στα λιμάνια. 
      ΑΣΤΕΡΙΟΣ ΡΟΝΤΟΥΛΗΣ: Εντάξει.
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, θα θέτετε μία-μία τις ερωτήσεις και θα περιμένετε μία-μία τις απαντήσεις; 
      ΑΣΤΕΡΙΟΣ ΡΟΝΤΟΥΛΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Θέστε τις ερωτήσεις και στο τέλος θα σας απαντήσει ο Υπουργός.
      ΑΣΤΕΡΙΟΣ ΡΟΝΤΟΥΛΗΣ: Εμείς στο Λαϊκό Ορθόδοξο Συναγερμό είμαστε πρακτικοί άνθρωποι. Θέλουμε να συνεισφέρουμε θετικά, όταν υπάρχουν θετικά νομοσχέδια. 
      ΠΡΟΕΔΡΕΥΩΝ (Φίλιππος Πετσάλνικος): Ναι, κύριε Ροντούλη, αλλά επειδή είστε πρακτικός άνθρωπος, θα πρέπει να τηρείτε τον Κανονισμό.
      ΑΣΤΕΡΙΟΣ ΡΟΝΤΟΥΛΗΣ: Άρα, λοιπόν, θέλω, για να αποκτήσει και μια ζωντάνια η Αίθουσα αυτή, να λέει ο κύριος Υπουργός ναι ή όχι. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, με ακούτε; Επειδή είστε πρακτικός άνθρωπος, θα πρέπει να τηρήσουμε τον Κανονισμό.
      ΑΣΤΕΡΙΟΣ ΡΟΝΤΟΥΛΗΣ: Εντάξει, κύριε Πρόεδρε, θα προχωρήσω.
      ΠΡΟΕΔΡΕΥΩΝ (Φίλιππος Πετσάλνικος): Θέστε σας παρακαλώ τα ερωτήματα για να απαντήσει συνολικά ο κύριος Υφυπουργός. 
      ΑΣΤΕΡΙΟΣ ΡΟΝΤΟΥΛΗΣ: Εντάξει, αγαπητέ κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Δεν μπορεί να τίθεται ερώτημα-απάντηση, ερώτημα-απάντηση εκτός Κανονισμού.
      ΑΣΤΕΡΙΟΣ ΡΟΝΤΟΥΛΗΣ: Εντάξει, κύριε Πρόεδρε, ό,τι θέλετε. 
      Δεύτερο θέμα, κύριε Υφυπουργέ. Αναφέρθηκε μετ’ επιτάσεως το θέμα των πολυτέκνων. Θα σας θυμίσω τη συνταγματική επιταγή, το άρθρο 21 του Συντάγματος, που λέει ότι είναι υποχρέωση του κράτους να φροντίζει την πολύτεκνη οικογένεια. Θα σας θυμίσω το ν. 1910/1944, άρθρο 10 παράγραφος 4. Θα σας θυμίσω νομολογία του Συμβουλίου της Επικρατείας, που λέει ότι η εξυπηρέτηση του ατομικού συμφέροντος του πολυτέκνου εξισώνεται με την εξυπηρέτηση του δημοσίου συμφέροντος, λόγω του μεγάλου δημογραφικού ζητήματος της χώρας.
      Αφού, λοιπόν, σας έχω εκθέσει όλα αυτά, θα σας ζητήσω αυτό που σας είπα και πριν, την επικαιροποίηση της διάταξης που αφορά τη μείωση του ναύλου για τους πολυτέκνους. Με τον όρο, όμως, «επικαιροποίηση» δεν εννοούμε μόνο αυτό εμείς του Λαϊκού Ορθόδοξου Συναγερμού. Εννοούμε τη συμπερίληψη των τρίτεκνων οικογενειών, διότι, αγαπητέ κύριε Υφυπουργέ, δικιά σας δέσμευση, δέσμευση του ιδίου του αξιότιμου Πρωθυπουργού της χώρας κ. Καραμανλή ήταν η εξομοίωση τριτέκνων και πολυτέκνων. Στα πάνελ των τηλεοράσεων κ.λπ., όπου βγαίνουν στελέχη της παρατάξεώς σας, τονίζουν ότι είναι πολύτεκνοι οι τρίτεκνοι. Άρα, λοιπόν, η επικαιροποίηση σημαίνει και τη συμπερίληψη των τριτέκνων.
      Αλλά εμείς λέμε και κάτι ακόμα. Θα πρέπει να συμπεριληφθούν και οι μονογονεϊκές οικογένειες με δύο τέκνα. Άρα, λοιπόν, η επικαιροποίηση που λέμε εμείς, αυτό σημαίνει. 
      Βεβαίως, αυτό μπορεί να γίνει για τους πολύτεκνους με μια απλή φράση. Θα σας την πω εγώ να την ακούσουν και οι σύμβουλοί σας. Άρθρο 18, Διοικητικές Κυρώσεις. «Στους παραβάτες των υποχρεώσεων του παρόντος νόμου και του ν. 1910/1944». Βάλτε το, μια φρασούλα είναι. Θα το βάλετε αυτό που σας λέω τώρα;
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Ισχύει στο νόμο περί εφαρμογής.
      ΑΣΤΕΡΙΟΣ ΡΟΝΤΟΥΛΗΣ: Θα βάλετε και το ν. 1910/1944; Αφήστε τι ισχύει. Θα το βάλετε; 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Να βάλουμε και άλλο νόμο και άλλες διατάξεις; 
      ΑΣΤΕΡΙΟΣ ΡΟΝΤΟΥΛΗΣ: Δεν θέλετε να σας ψηφίσουμε όλο το νομοσχέδιο. Δεν πειράζει. Συνεχίζω, λοιπόν. 
      Επίσης, χρωστάτε μια απάντηση στη Βουλευτή του Λαϊκού Ορθόδοξου Συναγερμού κ. Αράπογλου, που σας έθεσε ζήτημα περί κωφών. Απαντήσατε σε όλους τους άλλους και μόνο σ’ αυτό δεν απαντήσατε. Αυτό υποτιμά τους κωφούς και αυτό εμείς δεν το δεχόμαστε με τίποτα. Τώρα τι είναι εκεί, τι δεν είναι εκεί, εγώ περιμένω και θα το ακούσουμε. Άρα θα απαντήσετε στην αξιότιμη συνάδελφο.
      Βεβαίως, θεωρώ ότι αυτό το περιβόητο 80%, κύριε Καρπούζα, διότι ξέρω τις ευαισθησίες που έχετε προσωπικά, θα πρέπει να φτάσει στο 67% με αναλογική μείωση. Δηλαδή εάν ο έχων αναπηρία 80% -δεν ταξιδεύει, κύριε Καρπούζα, ο άνθρωπος αυτός με 80% αναπηρία, να μην κοροϊδεύουμε τον κόσμο- έχει μείωση 50%, μέχρι να φτάσουμε στο 67% να υπάρχει μία αναλογική μείωση των ναύλων. Αυτό γιατί δεν το δέχεστε;
      Βεβαίως, σας είπα και την προηγούμενη φορά ότι στους διαγωνισμούς που κάνατε για τις άγονες γραμμές, υπάρχουν φωτογραφικές διατάξεις. Μετά βδελυγμίας αποποιηθήκατε αυτό που είπα περί φωτογραφικών διατάξεων. Εγώ, λοιπόν, απευθύνθηκα –και θα το καταθέσω, για να το δείτε- στην Ένωση Ακτοπλοϊκών Επιχειρήσεων Ελλάδος και ζήτησα από τον κ. Βεντούρη να το τεκμηριώσει αυτό, τις φωτογραφικές διατάξεις. Μου έδωσε αυτό το οποίο καταθέτω για τα Πρακτικά, για να το δείτε και να καταλάβετε ότι υπάρχουν φωτογραφικές διατάξεις. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Τις οποίες υπέγραψε η Ένωση Ακτοπλόων στο Σ.Α.Σ..
      ΑΣΤΕΡΙΟΣ ΡΟΝΤΟΥΛΗΣ: Κοιτάξτε να δείτε, τι έκανε και τι δεν έκανε, δεν ξέρω. Εγώ το ζήτησα σήμερα από την Ένωση Ακτοπλοϊκών Επιχειρήσεων και μου έδωσαν αυτό, το οποίο και κατέθεσα για τα Πρακτικά της Βουλής, περί φωτογραφικών διατάξεων. Να απαντήσετε στον κ. Βεντούρη, όχι σε εμένα.
      Σας θέτω το εξής ερώτημα περί άγονων γραμμών. Δεν υπάρχει ένα συνολικό σχέδιο. Τα δρομολόγια χαράσσονται αποσπασματικά. Θα σας πω ένα παράδειγμα και θέλω την κρίση σας επί αυτού. Υπήρχε η γραμμή «Ψαρά–Λαύριο». Τα Ψαρά συνδέονταν με το Λαύριο και είχατε επιδότηση για αυτήν τη γραμμή. Στο γιατί υπήρχε αυτή η γραμμή λογική δεν υπήρχε. Έκοψαν αυτήν τη γραμμή. Στο γιατί έκοψαν αυτήν τη γραμμή και πάλι δεν υπήρχε λογική εξήγηση. Κόπηκε η επιδότηση στη γραμμή αυτή, τη στιγμή που υπάρχουν σε παρόμοιες γραμμές επιδοτήσεις. Μπορείτε όλα αυτά να τα βάλετε σε μία λογική σειρά και να μας πείτε πώς χαράσσονται τα δρομολόγια των άγονων γραμμών; Αφήστε αυτά περί φωτογραφικών διατάξεων και ας περάσουμε στο σχεδιασμό των άγονων γραμμών. Πώς γίνονται αυτά τα πράγματα; Κόβονται, έρχονται, επανέρχονται, αλλάζουν κατά το δοκούν. Προφανώς, εξυπηρετείτε πελατειακές σχέσεις.
      Ως προς τις τροπολογίες και για να μην καταχρώμαι και το χρόνο, κύριε Πρόεδρε, θα τοποθετηθεί ο Λαϊκός Ορθόδοξος Συναγερμός κατά τη δευτερολογία μου. 
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο το οποίο συζητούμε σήμερα είναι ένα πάρα πολύ σημαντικό νομοσχέδιο, ένα νομοσχέδιο το οποίο έρχεται να ρυθμίσει εκκρεμότητες πολλών δεκαετιών. Και έρχεται να τις ρυθμίσει με τον πλέον ενδεδειγμένο κατά περίπτωση τρόπο.
      Θέλω να ξεκαθαρίσω το εξής. Το πολιτικό σύστημα, όλοι μας, οι λειτουργοί του, οι ταγοί του έχουμε τεράστια ευθύνη απέναντι στον τόπο και μέχρι τώρα, μέχρι σήμερα, η Κυβέρνηση Καραμανλή προσπαθεί να το κάνει, ακόμη δεν είδαμε τη σωστή διάσταση, την αναπτυξιακή, την εθνική, την πολιτιστική του αρχιπελάγους που λέγεται Αιγαίο. 
      Η Ελλάδα είναι μία αρχιπελαγική χώρα. Έχει αυτήν την παγκόσμια ιδιαιτερότητα. Και αυτό είναι προτέρημα, δεν είναι μειονέκτημα. Ως Βουλευτής τότε της Αντιπολίτευσης έχω πρόσφατες στα αυτιά μου κουβέντες Υπουργών της Κυβέρνησης Σημίτη, των στελεχών του δήθεν εκσυγχρονισμού. «Τι να κάνουμε», λέει, «με το θέμα της ενέργειας; Έχουμε το πρόβλημα των νησιών, της κατάτμησης της ελληνικής επικράτειας». 
      Το Αιγαίο, κυρίες και κύριοι συνάδελφοι, το Ιόνιο, τα νησιωτικά συμπλέγματα της πατρίδας μας δεν είναι πρόβλημα για την Ελλάδα και το πολιτικό μας σύστημα, είναι προτέρημα. Είναι στρατηγικό και αναπτυξιακό πλεονέκτημα. Μόνο, λοιπόν, εάν γυρίσουμε ανάποδα ή αποκαταστήσουμε, θα έλεγα -γιατί μέχρι τώρα βλέπαμε ανάποδα αυτό το θέμα- το όλο ζήτημα στη σωστή του βάση, μπορούμε να αναπτύξουμε πολιτικές οι οποίες πραγματικά θα ανταποκρίνονται στα αιτήματα των νησιωτών μας και στις προοπτικές που έχουν τα νησιωτικά συμπλέγματα της χώρας. Η οποιαδήποτε άλλη χώρα, με ένα σοβαρό πολιτικό σύστημα, με σοβαρούς πολιτικούς ταγούς και λειτουργούς στην πολιτική ζωή και στις πολιτικές ηγεσίες, θα θεωρούσε προτέρημα, στρατηγικό πλεονέκτημα την ύπαρξη νησιωτικών συμπλεγμάτων αυτού του είδους, όπως έχει σήμερα η Ελλάδα.
      Άκουσα κριτική, τι κάνει η Νέα Δημοκρατία, τι δεν κάνει η Νέα Δημοκρατία. Μήπως θέλετε να σας θυμίσω τι έκαναν οι Κυβερνήσεις του κ. Σημίτη, όταν στο αρχιπέλαγος βασίλευε μία μόνο εταιρεία, με τη γνωστή εξέλιξη, γιατί δεν θέλω να αναφερθώ στα δραματικά γεγονότα της περιόδου εκείνης, αλλά θα επιμείνω να ανακαλέσετε στη μνήμη σας το τι συνέβαινε στο Αιγαίο, όταν επί εποχής των Κυβερνήσεων του κ. Σημίτη, είχε την απόλυτη κυριαρχία στις θαλάσσιες μεταφορές μία μόνο εταιρεία.
      Θυμηθείτε, λοιπόν, τι έγινε τότε, θυμηθείτε την εξέλιξη του όλου θέματος, θυμηθείτε τι λεγόταν στη ναυτιλιακή οικογένεια -να το πω πιο χοντρά- στη ναυτιλιακή πιάτσα. Εκεί, λοιπόν, που αποτύχατε, ήρθε η Νέα Δημοκρατία να χτίσει με μία πολιτική, η οποία δεν λέμε ότι είναι αλάθανστη, δεν λέμε ότι δεν έχει και αδυναμίες ή ελλείψεις, αλλά είναι μία πολιτική πρόταση, η οποία έχει λογική, η οποία ανταποκρίνεται στις ανάγκες των συμπολιτών μας στα νησιωτικά συμπλέγματα της χώρας μας και η οποία ανοίγει μια μεγάλη πόρτα προς το μέλλον. Αυτή είναι η αλήθεια.
      Σε ό,τι αφορά τα όσα είπε ο αξιότιμος συνάδελφος, ο κ. Βερελής, πριν από λίγο για την Κυβέρνηση και τον Πρωθυπουργό, είναι γεγονός ότι η παρούσα συγκυρία δεν είναι η ευτυχέστερη συγκυρία της πενταετίας, αγαπητέ συνάδελφε, κύριε  Βερελή, αλλά μη χαίρεστε, γιατί βλέπω αναπεπταμένες τις σημαίες του ΠΑ.ΣΟ.Κ. ξαφνικά. Μη χαίρεστε. Αυτά θα περάσουν και θα περάσουν γρήγορα. Θα περάσουν, γιατί και οι απαραίτητες πολιτικές πρωτοβουλίες θα δρομολογηθούν από τον Πρωθυπουργό και η Νέα Δημοκρατία θα αποδείξει για μία ακόμη φορά ότι ξέρει να υπερασπίζει τη συνοχή της, ότι ξέρει να τιμάει το λόγο που έχει δώσει στον ελληνικό λαό και ότι ξέρει να αξιοποιεί την εντολή εμπιστοσύνης για τη διακυβέρνηση του τόπου που πήρε από τον ελληνικό λαό πολύ πρόσφατα, πριν από δώδεκα μήνες. Ο ελληνικός λαός δεν θέλει, ούτε ανατροπές, ούτε εκλογές, δώδεκα μήνες μετά το στήσιμο της κάλπης της 16ης Σεπτεμβρίου του 2007. Ο ελληνικός λαός θέλει να κυβερνηθεί αποτελεσματικά, θέλει απαντήσεις στα καθημερινά του προβλήματα. Αυτό επιχειρεί να κάνει η Κυβέρνηση και το προσπαθεί σε μεγάλη κλίμακα με επιτυχία. 
      Τα όποια προβλήματα, εσωτερικά ή μη, θα ξεπεραστούν. Άλλωστε και στις καλύτερες οικογένειες εμφανίζονται τέτοιου είδους εσωτερικά προβλήματα. Σε καμία περίπτωση τα όποια εσωτερικά προβλήματα της Νέας Δημοκρατίας δεν θα μετατραπούν σε κρίση διακυβέρνησης του τόπου. Και με το σημερινό νομοσχέδιο αποδεικνύουμε ότι ο τόπος θα εξακολουθήσει να κυβερνάται από τη Νέα Δημοκρατία, με Πρωθυπουργό τον Κώστα Καραμανλή. Λύσεις, μέσα από μία λογική συγκροτημένη, δομημένες λύσεις, θα δίδονται και –λυπάμαι που το λέω, κύριε  Βερελή- θα αποδειχθεί ότι η υπερβολική αισιοδοξία σας και η «πρεμούρα» σας να προκαταλάβετε τα γεγονότα, θα πέσουν στο κενό.
      Ξαναγυρίζω στο νομοσχέδιο, για να κλείσω. Ακούω πάρα πολλή κριτική, έντονη κριτική, τι κάνει η Κυβέρνηση. Μπορείτε να θυμηθείτε να μου πείτε τι κάνατε για τα λιμάνια, σε μία χώρα αρχιπελαγική, σε μία χώρα νησιωτική, σε μία χώρα με χιλιάδες χιλιόμετρα ακτογραμμής, σε μία χώρα που αποτελεί την πύλη της Ευρωπαϊκής Ένωσης; Σε επίπεδο πολιτισμού, οικονομικής ανάπτυξης, ναυτιλίας, τι έκανε το ΠΑ.ΣΟ.Κ. για τα λιμάνια τόσα χρόνια; Ποιες αναπτυξιακές βάσεις έβαλε για την ανάπτυξη των λιμένων της χώρας; Πότε αποφάσισε το ΠΑ.ΣΟ.Κ. να κάνει γραμματεία λιμένων; Στο τέλος. Κάτι προσπάθησε εκεί να κάνει ο κ. Παπουτσής και πρέπει να πω ότι έκανε κάποιες προσπάθειες, αλλά δεν τον άφησε ο κ. Σημίτης. Ξηλώθηκε και αυτός όπως-όπως, γιατί δεν ήταν συμπαθών προς την τότε ηγεσία των εκσυγχρονιστών.
      Με αυτά τα ελάχιστα πεπραγμένα, λοιπόν, με αυτές τις πελώριες μαύρες τρύπες στην πολιτική σας, στα πεδία τα τόσο κρίσιμα για το παρόν και το μέλλον της πατρίδας που αφορούν τον αρχιπελαγικό χώρο, εκεί που λάμψατε διά της ανεπάρκειας, διά των λαθών σας ή της απουσίας σας, ερχόσαστε σήμερα, κυρίες και κύριοι συνάδελφοι του ΠΑ.ΣΟ.Κ., να παραστήσετε τους τιμητές; 
    Η Κυβέρνηση, λοιπόν, δίνει απαντήσεις, η Κυβέρνηση έχει πολιτική, με ποιότητα, με μετριοπάθεια διορθώνει την πολιτική της εκεί που χρειάζεται και όπου έχει προβλήματα. Και σας είπα. Στέκεται σταθερά προσηλωμένη στα προβλήματα του ελληνικού λαού και στο διαρκές αίτημά του τα προβλήματα αυτά να αντιμετωπισθούν και να λυθούν.
    Τα υπόλοιπα είναι θέματα που αφορούν το πολιτικό μαγειρείο, δεν απασχολούν την Κυβέρνηση, θα ξεπεραστούν γρήγορα και όπως σας είπα, θα δείτε ότι αυτή η Κυβέρνηση ήρθε για  να μείνει μέσα στα όρια της εντολής που έχει από τον ελληνικό λαό  να κυβερνήσει και να λύσει υπαρκτά προβλήματα του Έλληνα και της Ελληνίδας.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Πρόεδρος του Λαϊκού Ορθόδοξου Συναγερμού κ. Καρατζαφέρης.
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, ο Κοινοβουλευτικός Εκπρόσωπος της Νέας Δημοκρατίας έρχεται και τρίβεται στη γκλίτσα του τσοπάνου γιατί βεβαίως αυτά τα οποία μας είπε περί νωπής εντολής και πλειοψηφίας, νομίζω ότι τώρα πλέον ηχούν αστεία. 
    Δεν υπάρχει, κύριε Κοινοβουλευτικέ Εκπρόσωπε της Νέας Δημοκρατίας, ούτε ένας Βουλευτής σας εντός της Αιθούσης ή εκτός της Αιθούσης που δεν μιλάει πλέον για εκλογές. Όλα τα δελτία ειδήσεων μιλάνε για εκλογές. Δεν το έχετε καταλάβει; Δεν το έχετε αντιληφθεί; Τόσο κλεισμένοι είσαστε μέσα στο γυάλινο πύργο της βασιλοπούλας; Δεν βλέπετε την πραγματικότητα; 
    Κατ’ αρχήν είναι ζήτημα εάν έχετε τη δεδηλωμένη. Και περιμένουμε μεθαύριο που θα ανοίξει η Βουλή εάν θα πάρετε την πρωτοβουλία εσείς να διαπιστώσετε αν έχετε τη δεδηλωμένη. 
    Δεν προχωράει ο τόπος. Και κατορθώσατε μέσα σε ένα χρόνο εκείνο το ποσοστό που είχα πει στον Πρωθυπουργό ότι με 41,8% ούτε κοινοτάρχης δεν θα εκλέγετο, να είσαστε η χλεύη των ηττημένων. Ξεχάστηκαν τα σκάνδαλα του ΠΑ.ΣΟ.Κ., ξεχάστηκαν τα σκάνδαλα του Στέγκου, διότι τα δικά σας σκάνδαλα ήταν ηχηρότερα και χειρότερα. 
    Δεν μπορεί να αντιληφθεί ο Έλλην πολίτης, δεν μπορεί να αντιληφθεί και να δεχθεί γιατί αυτή η υπερπροστασία αυτού του οποίου η ελληνική συνείδηση, η βάση της Νέας Δημοκρατίας του δίνει αρνητικές 42% προτιμήσεις. Διώχνετε δηλαδή εκείνον που υποδεικνύει το έγκλημα και κρατάτε στους κόλπους σας τον εγκληματία. Αυτή είναι μια προσβλητική λογική, γι’ αυτό που λέγεται κεντροδεξιά. 
    Και επειδή, όπως σας έχω πει, δεν είστε μόνοι σας πλέον σ’ αυτόν το χώρο, ενδιαφερόμεθα για κάθε κίνηση που έρχεται και συκοφαντεί αυτόν τον χώρο του οποίου είμαστε και εμείς συμμέτοχοι.
    Κατορθώσατε, κύριε Παναγιωτόπουλε, με τα δικά σας τερτίπια να έρχεται σήμερα ο Εκπρόσωπος του ΠΑ.ΣΟ.Κ. και να σας μιλά για λοιδορία ή με λοιδορία. Εσείς το κατορθώσατε αυτό. Γιατί εσείς βεβαίως είσαστε μια εύθραυστη πλειοψηφία, μια εύθραυστη κοινοβουλευτική ομάδα και εγκαλείστε από μια ραγισμένη κοινοβουλευτική ομάδα. Κατορθώσατε το ακατόρθωτο! Και έχουν περάσει μόλις δώδεκα μήνες. Θα καλύψετε ακόμη τριάντα έξι μήνες διώχνοντας τον Κουκοδήμο, παίρνοντας τον Κουκοδήμο, διώχνοντας το Δαϊλάκη, παρακαλώντας και εκλιπαρώντας τον κ. Τατούλη; 
    Τώρα, πριν δυο λεπτά το «μεγάλο κανάλι» μιλούσε για συγκυβέρνηση Καραμανλή-Τατούλη! Αυτή είναι η εικόνα σήμερα. Πώς θα προχωρήσουν, λοιπόν, τα κυρίαρχα αυτά θέματα που σήμερα απασχολούν τη χώρα; 
    Έρχεται μια διεθνής κρίση. Τι θα κάνετε γι’ αυτή την κρίση; Τι γνωρίζει ο ελληνικός λαός; Πόσο θωρακισμένος είναι ο ελληνικός λαός; Τι ξέρει για τα πραγματικά αποτελέσματα των τραπεζών; Ποιος θα τον ενημερώσει; Ο Πρωθυπουργός ο οποίος πνίγεται αυτή τη στιγμή από την Κοινοβουλευτική του Ομάδα; Με ποιο ηθικό ανάστημα θα βγείτε στον ελληνικό λαό και θα του πείτε την πραγματικότητα, τα πραγματικά περιστατικά; 
    Τα Σκόπια αυθαδιάζουν, οι Αμερικανοί εκβιάζουν. Θέλουν λύση τις προσεχείς τριάντα ημέρες όσο θα είναι ο ανεκδιήγητος κ. Μπους στα πράγματα. Και εδώ έχουμε μια Κυβέρνηση η οποία τρικλίζει γιατί δεν έχετε τη δύναμη να μπορέσετε να επιβάλλετε τη λογική επεξεργασία κάποιων πραγμάτων. 
     Η αλαζονεία σας, σας έχει τυφλώσει και δεν μπορείτε να διαπιστώσετε ότι έχετε περιθώριο διακυβερνήσεως της χώρας παρά αυτοξευτελιζόσαστε, αυτοακυρωνόσαστε και αυτοευτελίζετε εαυτόν και πολιτικό σύστημα. Η Ελλάδα χρειάζεται Κυβέρνηση και βεβαίως η Κυβέρνηση δεν μπορεί να είναι το μείγμα ΠΑ.ΣΟ.Κ. ΣΥ.ΡΙΖ.Α., το οποίο έρχεται, γιατί θα είναι πολύ χειρότερα τα πράγματα. Έχετε λοιπόν υποχρέωση μιας πολιτικής ανάτασης. Έχετε υποχρέωση να αφαιρέσετε εμπάθεια και να δείξετε περισσότερη κατανόηση εις τα πραγματικά περιστατικά που σας ακολουθούν. Εγκαταλείψτε λοιπόν αυτή τη στείρα πολιτική που έρχεται και δικαιώνει τους αντάρτες του κόμματός σας και δείτε την ωμή πραγματικότητα ότι η χώρα έχει ανάγκες, έχει προβλήματα με τα οποία εσείς δεν μπορείτε να επιβιώσετε, δυστυχώς για τη Νέα Δημοκρατία. Κύριοι φαλιρίσατε. Κύριοι, επί το λαϊκότερον μπατιρίσατε δυστυχώς. 
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Φίλιππος Πετσάλνικος): Ο κ. Παναγιωτόπουλος έχει το λόγο. 
     ΠΑΝΟΣ ΠΑΝΑΓΙΩΤΟΠΟΥΛΟΣ: Δεν θα σταθώ στις υπερβολές του κ. Καρατζαφέρη. Ίσα - ίσα θα πω ότι εγώ δεν θεωρώ υποκριτικό το ενδιαφέρον του για την παράταξη. Προέρχεται από την παράταξη της Νέας Δημοκρατίας και είναι φυσικό και να ενδιαφέρεται και να αγωνιά. Αυτό όμως που δεν έχει το δικαίωμα είναι να αμφισβητεί την ευαισθησία και την δημιουργική αγωνία και ανησυχία για το καλό του τόπου, του συνόλου της κοινοβουλευτικής ομάδας της Νέας Δημοκρατίας και βεβαίως της ηγεσίας του κόμματος.
     Μείνετε ήσυχος κύριε Καρατζαφέρη. Η Νέα Δημοκρατία θα ξαναβρεί πολύ γρήγορα ως Κυβέρνηση τον σωστό βηματισμό της και αυτές οι υπερβολές θα αποδειχθούν το λιγότερο ανεδαφικές. Βεβαίως στο σπιτικό μας έχει εισβάλει αιφνιδιαστικά η διεθνής οικονομική κρίση. Βλέπουμε τι γίνεται στις Η.Π.Α., βλέπουμε τι γίνεται σε άλλες ευρωπαϊκές χώρες όπως το Βέλγιο, στην Ολλανδία, στο Λουξεμβούργο και σε άλλες ευρωπαϊκές χώρες. Επειδή η Κυβέρνηση είναι υπεύθυνη, δεν θα παρασυρθεί ούτε σε λαϊκισμούς, ούτε σε υπερβολές. Η Κυβέρνηση θεωρεί ότι έχει πρόσφατη εντολή από τον ελληνικό λαό. Δώδεκα μήνες πριν πήρε την εντολή να κυβερνήσει για μια ολόκληρη τετραετία. Όποιοι και να θέλουν -και δεν αναφέρομαι σε σας- δεν πρόκειται ούτε να συρρικνώσουν, ούτε να πριονίσουν, ούτε να διαλύσουν τη Νέα Δημοκρατία. Η Νέα Δημοκρατία είναι η παράταξη που συγκεντρώνει την εμπιστοσύνη της ευρείας πλειοψηφίας του ελληνικού λαού. Ο ελληνικός λαός εμπιστεύεται τον Καραμανλή και την παρούσα Κυβέρνηση για να βγάλουν τον τόπο από το μάτι του κυκλώνα, από το μέσο της καταιγίδας της διεθνούς οικονομικής κρίσης που έχει εισβάλει ήδη στο σπίτι μας. Αυτή είναι η αλήθεια. Τώρα όλα τα υπόλοιπα συγχέουν την παραπολιτική με την πολιτική. Βεβαίως τα κόμματα έχουν προβλήματα. Βεβαίως υπάρχουν και δύσκολες στιγμές και δυσμενείς συγκυρίες. Αλλά ο καλός ο καπετάνιος –και ο Καραμανλής είναι καλός καπετάνιος και θα το αποδείξει για μια ακόμη φορά- ξέρει να περάσει το βαπόρι από το μάτι του κυκλώνα και να το δέσει σε υπήνεμο λιμάνι. Περιμένετε και θα δείτε. 
     Και να σας πω και κάτι άλλο. Εγώ δέχομαι ότι το ενδιαφέρον σας δεν είναι υποκριτικό είναι αληθινό. Ελάτε λοιπόν εδώ στο Κοινοβούλιο να στηρίξουμε μαζί νομοθετήματα και νομοθετικές πρωτοβουλίες της Κυβέρνησης οι οποίες έχουν στόχο να λύσουν υπαρκτά προβλήματα. Το νομοσχέδιο που συζητούμε και το οποίο καλούμεθα να ψηφίσουμε, πρέπει να έχει και τις ψήφους τη δική σας και των Βουλευτών του Λαϊκού Ορθόδοξου Συναγερμού  και όχι μόνο διότι είναι εθνικής σημασίας κάτι που ρυθμίζει το καθεστώς των μεταφορών σε μια αρχιπελαγική χώρα στο Αιγαίο και όχι μόνο στο Αιγαίο. 
     Παρακολούθησα τις ομιλίες των Βουλευτών όχι μόνο των δικών σας, αλλά και των Βουλευτών των υπολοίπων πτερύγων της Βουλής. Είδα ως κοινό παρανομαστή αυτή την αγωνία τη δημιουργική ανησυχία, το ενδιαφέρον για το εθνικό διακύβευμα που λέγεται νησιωτικά συμπλέγματα στην Ελλάδα, στον τόπο μας. 
      Ελάτε λοιπόν, να ψηφίσουμε αυτό το νομοθέτημα. Στη μεγάλη πλειοψηφία τους οι διατάξεις έρχονται να απαντήσουν σε υπαρκτά αιτήματα των κατοίκων των ελληνικών νησιών και της ελληνικής περιφέρειας. Μη φύγουμε από αυτήν την Αίθουσα χωρίς να τους έχουμε δώσει αυτήν την ικανοποίηση. Αυτό περιμένουν. Και αυτοί ψηφίζουν όλους μας, και Νέα Δημοκρατία και ΛΑ.Ο.Σ. και Αριστερά και ΠΑ.ΣΟ.Κ. Όποιος έχει ειλικρινές ενδιαφέρον για να απαντήσουμε στα προβλήματα του κόσμου, ας το δείξει εδώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει για μία σύντομη παρέμβαση-απάντηση ο Πρόεδρος του ΛΑ.Ο.Σ. κ. Καρατζαφέρης. 
      Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Κοινοβουλευτικέ Εκπρόσωπε, σας ακούσαμε με ιδιαίτερη προσοχή εμείς του Λαϊκού Ορθόδοξου Συναγερμού. Δυστυχώς, όμως, δεν είστε εσείς ο Αρχηγός της παράταξης ή ο Πρωθυπουργός. Το δικό σας ευήκοον ους δεν φτάνει. 
      Εδώ που είμαστε, είμαστε για να υπηρετήσουμε τη δημοκρατία, να υπηρετήσουμε τα συμφέροντα του ελληνικού λαού. Εμείς είμαστε έτοιμοι να αναλάβουμε ευθύνες, αρκεί να καταλάβετε ότι με τον τρόπο με τον οποίο αρμενίζει το καράβι σας πηγαίνει στα βράχια. Αυτό να καταλάβετε. Αλλάξτε ρότα. Ελάτε πιο κοντά στο λαό. Αποφασίστε να κυβερνήσετε με πιο εθνοκεντρική πολιτική και τότε εμείς έχουμε ευήκοον ους με λόγια, με έργα, με πράξεις, με δράσεις, με εκλογικό αποτέλεσμα. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρίστος Βερελής, για μία σύντομη παρέμβαση. Θα σας παρακαλούσα κύριοι συνάδελφοι, μετά την ολοκλήρωση αυτού του γύρου των παρεμβάσεων, να προχωρήσουμε στην ολοκλήρωση της συζήτησης του νομοσχεδίου.
      Ορίστε, κύριε Βερελή, έχετε το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, παρακολούθησα με πολύ ενδιαφέρον το εναγώνιο φλερτ του Κοινοβουλευτικού Εκπροσώπου της Νέας Δημοκρατίας προς τον Πρόεδρο του ΛΑ.Ο.Σ.. Δεν φτάνει όμως αυτό για να καλύψει τα προβλήματα της Νέας Δημοκρατίας, διότι, όπως σωστά είπε ο κ. Καρατζαφέρης, αλλού είναι το πρόβλημα. Το πρόβλημα είναι στον καπετάνιο.
      Εγώ έχω να παρατηρήσω το εξής: Άκουσα με προσοχή τον κ. Παναγιωτόπουλο, του οποίου εκτιμώ πολύ και την πολιτική κριτική. Επανειλημμένως προσφεύγει η Νέα Δημοκρατία στο τελευταίο και μοναδικό οχυρό της, στη θεωρία συνομωσίας, πράγμα το οποίο υπαινίχθη ο κύριος Πρωθυπουργός. Και μου κάνει κατάπληξη, γιατί για πρώτη φορά εν ενεργεία Πρωθυπουργός μετά από πολλές δεκαετίες καταδεικνύει ξένο παράγοντα για τα δικά του θέματα, τα δικά του λάθη.
      Ήλθε κάποιος ξένος παράγων, κύριε Παναγιωτόπουλε, να υποδείξει να υπογράψετε μεταβιβάσεις ακινήτων προς τη Μονή Βατοπαιδίου; Ήλθε κάποιος ξένος παράγων και σας είπε ότι πρέπει ο Πρωθυπουργός με κόστος τεράστιο να διατηρεί αυτούς που όλη η ελληνική πολιτική σκηνή, οι Βουλευτές σας και κυρίως οι Έλληνες πολίτες θεωρούν ότι θα πρέπει να απομακρυνθούν από την Κυβέρνησή του; Ήλθε κάποιος ξένος παράγων ο οποίος είπε στον κ. Δαϊλάκη, είπε στον κ. Γιαννόπουλο, είπε στον οποιοδήποτε άλλο Βουλευτή σας ότι μπορούν να αγανακτήσουν με αυτά που συμβαίνουν μέσα στην παράταξη; 
      Ας σοβαρευτούμε, γιατί το μόνο το οποίο βλέπω είναι την αγωνία του Πρωθυπουργού να προσπαθεί να δημιουργήσει κλίμα, προκειμένου με κάποιες αξιοπρεπείς συνθήκες να πάει σε εκλογές. Δεν βλέπω τίποτα άλλο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, μπορώ να έχω το λόγο για ένα λεπτό;
      ΠΡΟΕΔΡΕΥΩΝ (Φίλιππος Πετσάλνικος): Κύριε Παναγιωτόπουλε, μόνο για ένα λεπτό, γιατί οι συνάδελφοι των άλλων κομμάτων μου υπενθυμίζουν ότι θα πρέπει να επανέλθουμε και να ολοκληρώσουμε τη συζήτηση επί του νομοσχεδίου. Να ολοκληρώσετε σε ένα λεπτό σας παρακαλώ.
      Ορίστε, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Δεν νομίζω ότι χρειάζεται, γιατί το γνωρίζει ο κ. Βερελής, ότι και εγώ προσωπικά τον εκτιμώ και τον παρακολουθώ σε όλη τη δραστηριότητά του εντός και εκτός Κοινοβουλίου.
      Αυτό που θέλω όμως να τονίσω και να ξεκαθαρίσω μια και καλή είναι το εξής: Αγαπητοί φίλοι του ΠΑ.ΣΟ.Κ., μην αναξέετε πληγές, γιατί τα πράγματα που θα φανούν σας αφορούν. Η υπόθεση του Βατοπαιδίου, που πραγματικά αναδύει μία βαριά δυσοσμία, ξεκίνησε και δημιουργήθηκε επί των ημερών σας. Αυτή είναι η αλήθεια. Αφήστε λοιπόν να προχωρήσει την έρευνά της η δικαιοσύνη και να μπουν τα πράγματα στη θέση τους. Μην προεξοφλείτε κανένα αποτέλεσμα και κυρίως μην προσπαθείτε να δημιουργήσετε εντυπώσεις.
      Η θέση της Κυβέρνησης είναι καθαρή και την είπε ο Καραμανλής και προχθές ενώπιον της Κεντρικής Επιτροπής και την επανέλαβε μια για πάντα. Το θέμα του Βατοπαιδίου να ξεκαθαριστεί, η δικαιοσύνη να κάνει τη δουλειά της και όπου υπάρχουν ευθύνες, σε οποιαδήποτε πρόσωπα και με οποιαδήποτε ιδιότητα, αυτά τα πρόσωπα να έλθουν ενώπιον της δικαιοσύνης. Τελεία και παύλα.
      Η αγωνία σας για τις εκλογές δεν καταλαβαίνω σε τι σας εξυπηρετεί. Και ξέρετε γιατί δεν καταλαβαίνω σε τι σας εξυπηρετεί; Δεν ξέρω εάν θα χρειαστεί να μπούμε σε αυτήν την τελική ευθεία. Εγώ δεν πιστεύω ότι θα γίνει. Η Νέα Δημοκρατία έχει πρόσφατη εντολή να κυβερνήσει για τέσσερα ολόκληρα χρόνια, για δεύτερη τετραετία.
    Προχωρούμε λοιπόν στο έργο μας. Οι Υπουργοί είναι παρόντες. Η Κυβέρνηση νομοθετεί και ζητά την ψήφο του Σώματος, για να λύσουμε προβλήματα του ελληνικού λαού. Αλλά εάν, αφού έχετε την «πρεμούρα» χρειαστεί να μπούμε σ’ αυτήν την τελική ευθεία προς την κάλπη, να είστε βέβαιοι πως θα το μετανοιώσετε, διότι όποτε στηθεί η κάλπη και κληθεί ο ελληνικός λαός, όχι δημοσκοπικά, αλλά πραγματικά να αποφασίσει για το ποιος είναι σε θέση να τον κυβερνήσει, για το ποια παράταξη και ποιος αρχηγός είναι σε θέση να βγάλει τη χώρα από την δύσκολη διεθνή κρίση που έχει εισβάλει και στο σπιτικό μας, να είστε βέβαιοι ότι θα είστε δεύτεροι καταϊδρωμένοι και χαμένοι. 
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Εισερχόμεθα στις δευτερολογίες.
      Ο εισηγητής του ΠΑ.ΣΟ.Κ., κ. Λαμπίρης έχει το λόγο. 
      ΗΛΙΑΣ ΛΑΜΠΙΡΗΣ: Μακάρι το καράβι στο οποίο αναφερθήκατε, κύριε Κοινοβουλευτικέ Εκπρόσωπε της Νέας Δημοκρατίας να δέσει στο Ρέθυμνο, γιατί το Ρέθυμνο έχει λιμάνι, αλλά καράβι δεν έχει και για δικαιώματα των πολιτών δεν μπορούμε να ομιλούμε.
      Ο κύριος Υπουργός, ενοχλήθηκε αν το ΠΑ.ΣΟ.Κ. υποστηρίζει ότι τα νησιά πρέπει να έχουν καράβια. Γιατί ενοχληθήκατε και μάλιστα το σχολιάσατε ειρωνικά; Δηλαδή, εσείς διαφωνείτε ότι πρέπει ιδιαίτερα όταν δεν έχουν άλλες πύλες εισόδου να έχουν ακτοπλοϊκή συγκοινωνία; Απορώ για το σχόλιό σας. 
      Να πείτε ότι δεν είναι δυνατόν άμεσα, να το δεχτούμε. Αλλά το ότι δεν πρέπει να έχουν συγκοινωνία, νομίζω ότι αυτό δεν είναι ούτε στις προθέσεις. Στη φιλελεύθερη οικονομία, απ’ ότι γνωρίζουμε –δεν είμαι οικονομολόγος- πρέπει να ισχύει ο ανταγωνισμός. Ποιος ανταγωνισμός ισχύει στην ακτοπλοΐα; Ισχύει μόνον στην περιοχή της Αδριατικής. Υπάρχει ανταγωνισμός στα νησιά μας, κύριε Υπουργέ; Θα ήθελα να μας το διευκρινίσετε, ποιος είναι ο ανταγωνισμός.
      ‘Οσον αφορά τα άτομα με αναπηρία, όπου έχουμε τις βασικές μας αντιρρήσεις, αναφέρεσθε με επιμονή στο 80%. ‘Εχετε κάνει κάποια μελέτη, κύριε Υπουργέ, ποιες είναι οι παθήσεις που έχουν πάνω από 80% αναπηρία; Σας πληροφορώ ότι είναι ελάχιστες. Μια τετραπληγία έχει πάνω από 80%. Πότε όμως ταξιδεύει ένα τετραπληγικός; Θα ταξιδέψει μια φορά στα δύο, τρία, πέντε χρόνια, πολλές φορές και σπανιότερα. Ενώ αντίθετα, πάρα πολλές παθήσεις κυμαίνονται μεταξύ 67% και 80%. Αυτό είναι και αίτημα του αναπηρικού κινήματος και θα έπρεπε να το δείτε με μεγαλύτερη συμπάθεια.
      ‘Οσον αφορά στην Ευρωπαϊκή Ένωση, εάν έχετε δεδομένα ότι οι ρυθμίσεις της Ευρωπαϊκής Ένωσης θα καθυστερήσουν πάρα πολύ, θα πρέπει να μας το πείτε, γιατί από την πληροφόρηση που έχω βρίσκονται στην τελική τους φάση. Αν έχετε εσείς κάτι το διαφορετικό, θα πρέπει να μας ενημερώσετε. Εμείς δεν είπαμε ότι δεν βιαζόμαστε να φέρετε το νομοσχέδιο. ‘Όμως, εάν πρόκειται πράγματι οι ρυθμίσεις της Ευρωπαϊκής Ένωσης να έρθουν σύντομα, γιατί δεν θα πρέπει να τις λάβουμε υπόψη μας και να τρέχουμε εκ των υστέρων είτε να αλλάζουμε τη νομοθεσία μας, είτε να πληρώνουμε πρόστιμα; 
      ‘Οσον αφορά την προκήρυξη των διαγωνισμών, μήπως θα πρέπει η προκήρυξη γραμμών που είναι ιδιαίτερα προνομιακές, να γίνονται παράλληλα με προκηρύξεις άγονων γραμμών; Υπάρχουν αρκετές τέτοιες. Σ’ αυτά θα θέλαμε απαντήσεις. Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Κυρία και κύριοι συνάδελφοι, έχω την τιμή να ανακοινώσω στο Τμήμα ότι πενήντα οκτώ Βουλευτές του Πανελλήνιου Σοσιαλιστικού Κινήματος κατέθεσαν πρόταση νόμου: «Ρύθμιση των θεμάτων που αφορούν την κυριότητα της λίμνης Βιστωνίδας και των παραλίμνιων εκτάσεων, την ανταλλαγή ακινήτων μεταξύ του Ελληνικού Δημοσίου και της Ιεράς Μονής Βατοπαιδίου του Αγίου Όρους και συναφείς διατάξεις». 
      Παραπέμπεται στην αρμόδια Διαρκή Επιτροπή. 
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Σταύρος Σκοπελίτης. 
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. Θα είμαι πάρα πολύ σύντομος. 
      Θέλω να επαναλάβω τους τρεις λόγους για τους οποίους εμείς καταψηφίζουμε το νομοσχέδιο, μια και ο Κοινοβουλευτικός Εκπρόσωπος της Νέας Δημοκρατίας έκανε μια έκκληση –ας το πω έτσι- να το ψηφίσουμε. 
      Ο πρώτος λόγος για τον οποίο εμείς καταψηφίζουμε το νομοσχέδιο είναι γιατί αυτό το νομοσχέδιο δεν απαντά στα πραγματικά προβλήματα που αντιμετωπίζουν σήμερα οι νησιώτες μας και όσοι κάνουν χρήση των ακτοπλοϊκών συγκοινωνιών.
       Άλλα είναι τα προβλήματα. Δεν θα κάτσω να τα αναλύσω εδώ, τα αναφέραμε στη συζήτηση επί της αρχής του νομοσχεδίου. Κάποια από αυτά έχουν σχέση με την τακτικότητα των δρομολογίων, με την ασφάλεια της ανθρώπινης ζωής στη θάλασσα και βέβαια με τα φθηνά εισιτήρια και ναύλα. Τίποτα δεν γίνεται πάνω σ’ αυτό το θέμα. Και όχι μονάχα δεν γίνεται, αλλά επιβάλλεται και το «χαράτσι» στα κιλά –πάνω από πενήντα κιλά- και εξακολουθεί να διατηρείται ο επίναυλος που τον πληρώνουν οι επιβάτες. 
      Ο δεύτερος λόγος που καταψηφίζουμε το νομοσχέδιο είναι γιατί και αυτό το νομοσχέδιο κάνει πίσω σε σχέση με το προηγούμενο. Δεν ξέρω που οφείλεται, κύριε Υπουργέ –στην πρόταση του κ. Κουτσούκου;- στο να έχουμε αυτή την υποχώρηση του άρθρου 13, 14, σε σχέση με το εικοσαπλάσιο της αποζημίωσης. Πάντως κάνει βήματα προς τα πίσω και όχι μονάχα σ’ αυτό το άρθρο, όχι μόνο στη συγκεκριμένη περίπτωση αλλά και αλλού. Αναφερθήκαμε σε τέτοιες περιπτώσεις. 
      Τρίτος και σημαντικότερος λόγος που μας οδηγεί να καταψηφίσουμε το νομοσχέδιο είναι ότι υπάρχουν πάρα πολλά «παράθυρα», που μπορεί να τα αξιοποιήσει ο εφοπλιστής-ακτοπλόος και να αποφύγει έστω και αυτές τις μεσοβέζικες κυρώσεις που επιβάλλονται. Κυρίως υπάρχει η ασυδοσία των ακτοπλόων, ασυδοσία που τη ζούμε και αυτές τις μέρες, ασυδοσία που καταγράφεται με το να αποσύρουν τα πλοία τους από γραμμές, να αφήνουν νησιά χωρίς ακτοπλοϊκές συγκοινωνίες, να πετούν εργαζόμενους στην ανεργία κ.λπ.. 
      Βέβαια, επαναλαμβάνω δεν είχαμε καμία αυταπάτη ότι θα μπορούσε η Κυβέρνηση στα πλαίσια της πολιτικής που ακολουθεί να φέρει νομοσχέδια ή προτάσεις που να κινούνται σε μιαν άλλη κατεύθυνση, μια κατεύθυνση που χρειάζεται ο νησιώτης, που χρειάζονται τα νησιά μας για να αναπτυχθούν και να μπορέσουν να επιβιώσουν οι κάτοικοί τους σ’ αυτά. 
      Αυτό μπορεί να γίνει μόνο στα πλαίσια μιας άλλης πολιτικής, της οποίας το αγαθό που παράγουν οι ακτοπλοϊκές συγκοινωνίες δεν θα είναι εμπόρευμα στη διάθεση των ακτοπλόων να κερδίζουν, να ξεζουμίζουν κυριολεκτικά το νησιώτη. Γι’ αυτήν την πολιτική παλεύει το Κομμουνιστικό Κόμμα Ελλάδας. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε, κύριε Σκοπελίτη. 
      Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Θεόδωρος Δρίτσας.
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε. 
      Η Κυβέρνηση αυτή ζει με μύθους και καλλιεργεί μύθους. Αυτά είναι πολύ επικίνδυνα πράγματα. Ήδη ο κ. Παναγιωτόπουλος είπε –αυτό να το δεχθώ, το καταλαβαίνουν οι παραλήπτες αυτού του ισχυρισμού, οι νησιώτες- ότι πρέπει να ψηφίσουν όλες οι πτέρυγες της Βουλής αυτό το νομοσχέδιο γιατί ανταποκρίνεται στις επιδιώξεις, τα οράματα, τις ανάγκες και τα όνειρα των νησιωτών. Κανείς νησιώτης δεν το είπε αυτό. 
      Επανέλαβε επίσης αυτό που λέει κάθε μέρα τον τελευταίο καιρό η Κυβέρνηση, ότι προσπαθεί με ψυχραιμία να μην αφήσει τη χώρα να εισέλθει στο «μάτι του κυκλώνα» στη διεθνή οικονομική κρίση, που μόνο διεθνής οικονομική κρίση είναι. 
      Κύριε Πρόεδρε, αν δεν καταλάβουμε ότι η χρηματοπιστωτική κρίση που αυτή τη στιγμή έχει ξεσπάσει μ’ αυτόν τον σκληρό τρόπο στην Αμερική ήδη επεκτείνεται στην Ευρώπη και ήδη –το κυριότερο- απειλεί σιγά σιγά την πραγματική οικονομία, αν δεν καταλάβουμε ότι αυτή είναι κρίση των νεοφιλελεύθερων πολιτικών του σύγχρονου καπιταλισμού και μιλήσουμε γενικώς για μια κρίση που έρχεται από τον ουρανό δεν υπάρχει κανένας τρόπος για να την αντιμετωπίσει κανείς. Και τα θύματα αυτής της κρίσης δεν θα είναι αυτοί που μέχρι τώρα ήταν θύτες αλλά θα είναι αυτοί που και μέχρι τώρα ήταν θύματα και με πολύ πιο οδυνηρές συνέπειες εις βάρος τους, δηλαδή οι πολίτες, οι άνθρωποι οι εργαζόμενοι, οι οποίοι και στην Ελλάδα ήδη αγωνιούν. Και παρά τις πιέσεις, παρά τα αιτήματα και του Προέδρου του ΣΥ.ΡΙΖ.Α. κυρίου Αλαβάνου αλλά και πολλών άλλων να δώσει η Κυβέρνηση πληροφορίες, στοιχεία, δεδομένα και εν πάση περιπτώσει να μας πει τι πρόκειται να κάνει, η Κυβέρνηση απαθώς επικαλείται, όπως έγινε και δια του Κοινοβουλευτικού Εκπροσώπου της λίγο πριν, τη διεθνή οικονομική κρίση και την ψυχραιμία και τη στιβαρότητα της Κυβέρνησης. Ωραία. Το ξέρουμε το δόγμα του ψυχολογικού παράγοντα που επηρεάζει τις αγορές κι ότι αυτό είναι το κρίσιμο ζήτημα. Είναι κάτι που το ακούμε κάθε μέρα από τα «παπαγαλάκια» των χρηματιστηρίων. Όμως μ’ αυτό, με τον ψυχολογικό παράγοντα, θα κάνει πολιτική η Ελληνική Κυβέρνηση όταν εδώ χρειάζονται σοβαρότατες παρεμβάσεις για να αποτραπούν οι συνέπειες αυτής της κρίσης στην Ελλάδα; Απ’ αυτήν την άποψη δεν μπορεί να στηρίζεται άλλο και να διατηρείται και να συνεχίζει να κυβερνά αυτή η Κυβέρνηση μειοψηφίας. Είναι επικίνδυνη! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό ακόμη παρακαλώ, κύριε Πρόεδρε. 
      Είπατε, κύριε Υφυπουργέ, ότι ο κύριος Υπουργός λείπει γιατί διαπραγματεύεται για το Λιμάνι. Τι ακριβώς διαπραγματεύεται; Αυτό ζήτησε να μάθει προ ημερών και πάλι επισήμως ο Πρόεδρος του ΣΥ.ΡΙΖ.Α. κύριος Αλαβάνος. Δεν θα το μάθει η ελληνική κοινωνία, δεν θα το μάθουν οι εργαζόμενοι στα λιμάνια; Διαπραγματεύεται μήπως, όπως στο Αεροδρόμιο, να μην υπάρχουν άλλα λιμάνια σε απόσταση 100 χιλιομέτρων από το Λιμάνι του Πειραιά και να είναι μονοπώλιο η COSCO; Διαπραγματεύεται για τους εργαζόμενους; Απ’ αυτήν την άποψη πρέπει να υπάρχουν εξηγήσεις και δεν μπορεί η Κυβέρνηση να υπεκφεύγει έτσι. 
      Θέλω να πω και για τους λιμενικούς το εξής: Γιατί να μην δεχθείτε, κύριε Υπουργέ, τώρα τις τροπολογίες για το Λιμενικό και τις παραπέμπετε σ’ ένα μεταγενέστερο νομοσχέδιο; Γιατί δεν προχωράτε τον Οργανισμό του Υπουργείου και γιατί δεν προχωράτε και τον εκδημοκρατισμό του Λιμενικού Σώματος στις προσλήψεις με διαφάνεια και μέσω των Πανελλαδικών Εξετάσεων και όλων αυτών των διαδικασιών; Είναι δυνατόν να διατηρούνται ακόμη αυτά τα συστήματα;
      Και για το Ταμείο Αλληλοβοήθειας σας ρώτησα και προχθές. Υπάρχει φημολογία και έχει καταγγελθεί ότι οι κρατήσεις υπέρ Ν.Α.Τ. δεν αποδίδονται στο Ν.Α.Τ. και ότι υπάρχει ένα σύστημα συνεχούς αντικατάστασης μεταχρονολογημένων επιταγών, όπου αν ζητήσει κάποιος από το Ν.Α.Τ. να μάθει αν είναι ξοφλημένοι οι λογαριασμοί, το Ν.Α.Τ. θα πει ότι είναι μηδενικοί. Κι όμως δεν είναι. Γιατί είναι επιταγές-«φαντάσματα». Εγώ δεν μπορώ να το βεβαιώσω αυτό, δεν το καταγγέλλω από προσωπική γνώση, αλλά είναι φημολογία έντονη στον Πειραιά. Υπάρχει τέτοιο σύστημα και άρα δεν μπορεί να ευρεθεί αν υπάρχουν εκατομμύρια εκατομμυρίων που δεν καταβάλλονται; Το 1.700.000 ευρώ για το Ταμείο Αλληλοβοηθείας μας μάρανε; Σ’ όλα αυτά πρέπει να είναι  πολύ συγκεκριμένες οι απαντήσεις. 
      Για τις διατάξεις που αφορούν τα δικαιώματα των επιβατών δεν θα πω περισσότερα. Τα είπαμε. Όμως, εν πάση περιπτώσει, οι χειραποσκευές άνω των πενήντα κιλών κοστολογούνται, κύριε Υπουργέ. Αυτό είναι το νέο που φέρνει αυτό το νομοσχέδιο. Κοστολογούνται. Δεν μπορεί να το αρνείστε. Υπάρχει η ρύθμιση της παραγράφου 14 του άρθρου 15 που το λέει σαφέστατα σε συνδυασμό με το άρθρο 5. Πώς θα γίνει; 
      Και από εκεί και πέρα, για τους αναπήρους, είπαμε ότι χρειάζεται γενικότερη μέριμνα σ’ όλα τα επίπεδα.
      Θέλω να τελειώσω, επισημαίνοντας την παράγραφο 2 του άρθρου 16, τις γενικές διατάξεις, όπου έχει μια περίεργη διατύπωση, η οποία ενδεχομένως αναιρεί όλες τις διατάξεις που κατοχυρώνουν τα δικαιώματα των επιβατών.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Φίλιππος Πετσάλνικος): Κύριε Δρίτσα, πέστε το περίεργον της διατύπωσης και σας παρακαλώ, ολοκληρώστε. Σας έδωσα και παράταση χρόνου.
      ΘΕΟΔΩΡΟΣ ΔΡΙΤΣΑΣ: Τελειώνω μ' αυτό, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, ολοκληρώστε.
      ΘΕΟΔΩΡΟΣ ΔΡΙΤΣΑΣ: Σας ευχαριστώ για την ανοχή σας, αλλά πρέπει να το αναφέρω. Λέει ότι «όπου στον παρόντα νόμο προβλέπεται καταβολή χρηματικής αποζημίωσης λόγω υπαιτιότητας του μεταφορέα, αυτός οφείλει να αποδείξει ότι δεν ενήργησε ή δεν παρέλειψε να ενεργήσει υπαιτίως». Δηλαδή, εάν αποδείξει ότι δεν ενήργησε υπαιτίως, η υπαιτιότητα δεν ισχύει; Αυτό είναι θρυαλλίδα, δημιουργεί μια πολλαπλή ερμηνεία, που μπορεί να ακυρώσει όλες τις προβλέψεις στα υπόλοιπα άρθρα για τις αποζημιώσεις των επιβατών.
      Θα ήθελα να πω και πολλά άλλα.
      Σταματώ εδώ, κύριε Πρόεδρε.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΛΑ.Ο.Σ., ο κ. Αστέριος Ροντούλης.
      Φαντάζομαι ότι τέσσερα λεπτά είναι αρκετά, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Είναι αρκετά, κύριε Πρόεδρε. Ευχαριστώ πάρα πολύ.
      Κύριε Υφυπουργέ, ακούστε κάτι.
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Να σας απαντήσω, όμως, πρώτα, για να μπορείτε να απαντήσετε;
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, κλείστε, σας παρακαλώ. Στο τέλος θα απαντήσετε σχετικά με το τι κάνετε δεκτό και τι δεν κάνετε δεκτό.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε Πρόεδρε, νομίζω ότι είναι σημαντικό για τον κ. Ροντούλη, γιατί θα ακούσει συγκεκριμένα πράγματα πάνω σ’ αυτά που ζήτησε.
      ΠΡΟΕΔΡΕΥΩΝ (Φίλιππος Πετσάλνικος): Δηλαδή, μετά την απάντησή σας πιστεύετε ότι θα αλλάξει άρδην θέση πάνω στο νομοσχέδιο;
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε Πρόεδρε, πιστεύω ότι θα αλλάξει θέση και θα ψηφίσει το νομοσχέδιο.
      ΠΡΟΕΔΡΕΥΩΝ (Φίλιππος Πετσάλνικος): Για το νομοσχέδιο ο κ. Ροντούλης;
      ΑΣΤΕΡΙΟΣ ΡΟΝΤΟΥΛΗΣ: Θέσαμε προϋποθέσεις, κύριε Υφυπουργέ. Αν γίνει δεκτό, θα το ψηφίσουμε καθ’ ολοκληρίαν.
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, θέλετε, λοιπόν, να προηγηθεί μια πολύ σύντομη παρέμβαση, δίλεπτη, του κυρίου Υπουργού;
      ΑΣΤΕΡΙΟΣ ΡΟΝΤΟΥΛΗΣ: Εντάξει, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Έχετε δύο λεπτά.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε Πρόεδρε, για εμένα, ας κλείσει ο κ. Ροντούλης, αλλά θα του απαντήσω σ’ όλα αυτά τα οποία ζήτησε, όπως και στους άλλους συναδέλφους.
      Όσον αφορά την υπαιτιότητα, για να αρχίσω από το θέμα που έθεσε ο κ. Δρίτσας, σ’ άλλες παραγράφους προβλέπεται υπαιτιότητα και σ’ άλλες δεν προβλέπεται υπαιτιότητα. Γι’ αυτό γίνεται και η συγκεκριμένη διευκρίνιση.
      ΠΡΟΕΔΡΕΥΩΝ (Φίλιππος Πετσάλνικος): Μα μου ζητήσατε το λόγο για να πείτε κάτι το οποίο πρέπει να λάβει υπ’όψιν του ο κ. Ροντούλης. Αυτά θα τα λέγατε εις το κλείσιμο των παρεμβάσεών σας.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ο κ. Ροντούλης θα απαντήσει στο τέλος.
      Κύριε Πρόεδρε, δεν πρόκειται…
      ΠΡΟΕΔΡΕΥΩΝ (Φίλιππος Πετσάλνικος): Εγώ περιμένω να πείσετε τον κ. Ροντούλη και το κόμμα του, αλλά…
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Μα δεν απάντησα σ’ αυτά τα οποία έθεσε μετά την ομιλία του και νομίζω ότι θα δεχθεί να του απαντήσω.
      Είναι ξεκάθαρο, κύριε Πρόεδρε, και στο ναό της δημοκρατίας νομίζω ότι διάλογος πρέπει να γίνεται.
      ΠΡΟΕΔΡΕΥΩΝ (Φίλιππος Πετσάλνικος): Μα γι’ αυτό σας δίνω και εγώ τη δυνατότητα αυτού του διαλόγου. Όμως, για άλλο λόγο μου ζητήσατε το λόγο.
      ΑΣΤΕΡΙΟΣ ΡΟΝΤΟΥΛΗΣ: Εντάξει, κύριε Πρόεδρε, μπορεί να πειστούμε.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Θα είναι ξεκάθαρο, κύριε Πρόεδρε και θα το δείτε.
      Για την υπαιτιότητα, λοιπόν, υπάρχουν οι διατάξεις που διευκρινίζουν πού υπάρχει υπαιτιότητα ή όχι, άρα γι’ αυτό υπάρχει αυτή η συγκεκριμένη διάταξις και βεβαίως, δεν αναφέρεται σ' αυτό που είπατε προηγουμένως.
      Όσον αφορά τα θέματα που έθεσε ο εισηγητής της Αξιωματικής Αντιπολίτευσης, σας είπα «το ένα πλοίο σε κάθε νησί», διότι η μόνιμη επωδός των Υπουργών της ιδικής σας κυβερνήσεως ήταν: «Φέρτε μας πλοία» -έτσι δεν μας έλεγαν στους Βουλευτές;- «για να σας βάλουμε δρομολόγια», με αποτέλεσμα, ιδίως τα μικρά νησιά, να μην έχουν παρά μόνο ένα δρομολόγιο από τον Πειραιά και το πολύ δύο δρομολόγια με το διοικητικό κέντρο.
      Τι συμβαίνει σήμερα; Δεν υπάρχει νησί που να μην έχει δύο δρομολόγια με τον Πειραιά και τουλάχιστον τέσσερα δρομολόγια με το διοικητικό κέντρο. Η σύνδεση της Δωδεκανήσου ιδιαίτερα, των Κυκλάδων και του βορείου Αιγαίου φέτος υπήρξε η καλύτερη των τελευταίων ετών.
      Δεν είμαστε ικανοποιημένοι, κύριε εισηγητά της Αξιωματικής Αντιπολιτεύσεως. Θα προσπαθήσουμε να κάνουμε το καλύτερο. Θα δώσουμε όλες μας τις δυνάμεις και ζητούμε και τη δική σας συνεργασία Όμως το να χρησιμοποιούμε τη Βουλή των Ελλήνων, για να υποσχόμαστε λαγούς με πετραχήλια στους νησιώτες, ότι στον Αϊ-Στράτη θα έχει κάθε μέρα δρομολόγιο με τον Πειραιά ή με τη Θεσσαλονίκη, να λέμε ότι θα συνδέσουμε όλα τα νησιά με καθημερινή σύνδεση, αυτό εφικτό δεν είναι. Θα το θέλαμε. Όμως, τουλάχιστον δεν δικαιούται για να ομιλεί το ΠΑ.ΣΟ.Κ. στην κατάσταση που παρέδωσε την ακτοπλοΐα.
      Όσον αφορά το θέμα των πληροφοριών που έχετε προσωπικά εσείς από την Ευρωπαϊκή Ένωση, χαίρομαι ιδιαίτερα για τις πληροφορίες που έχετε. Οκτώ χρόνια πληροφορείστε για την Χάρτα της Ευρωπαϊκής Ένωσης και επί οκτώ χρόνια λέτε σ’ αυτήν την Αίθουσα ότι είναι έτοιμη.
      ΗΛΙΑΣ ΛΑΜΠΙΡΗΣ: Καλά, υπερβολές λέτε τώρα!
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Δεν έχετε αξιοπιστία, κύριοι του ΠΑ.ΣΟ.Κ., κύριοι της Αξιωματικής Αντιπολιτεύσεως, όταν επί οκτώ χρόνια τέτοια Χάρτα δεν προχωράει στην Ευρωπαϊκή Ένωση εμείς δεν είμαστε διατεθειμένοι να αφήσουμε τον ελληνικό λαό, τους νησιώτες και τους επιβάτες να περιμένουν άλλα οκτώ ή δέκα χρόνια.
      Εάν δε, έλθει η Χάρτα που θα είναι απόφαση και οδηγία της Ευρωπαϊκής Ένωσης, σας θυμίζω το άρθρο 28 του Συντάγματος, που λέει ότι η διεθνής συμφωνία υπερισχύει του εσωτερικού δικαίου.
    Άρα, ούτε θα τρέχουμε για να αλλάξουμε το νόμο, ούτε θα τρέχουμε για να πληρώνουμε τα σπασμένα. Θα ενσωματώσουμε την οδηγία στο εσωτερικό δίκαιο, όπως προβλέπει το Σύνταγμα και τελείωσε η ιστορία.
    Κλείνω μ’ αυτά τα οποία έθεσε ως προϋποθέσεις ο Λαϊκός Ορθόδοξος Συναγερμός. Για τους οργανισμούς λιμένος έρχεται αυτοσχέδιο νομοσχέδιο, το οποίο προβλέπει όλα αυτά που πρέπει να γίνουν στα λιμάνια. Κάναμε, όμως, κάποια καλά βήματα. Φέτος στον Πειραιά υπήρχαν, όπως ξέρετε και κλιματιζόμενες αίθουσες και τάξη υπήρχε στον Πειραιά και το φαινόμενο που βλέπαμε με τα ταξί δεν υπάρχει πια. Και σ’ άλλα λιμάνια έγιναν βήματα. Προχωράμε σε θέσπιση συγκεκριμένων κανόνων με νόμο για τους οργανισμούς λιμένος.
    Όσον αφορά τους πολυτέκνους είναι συγκεκριμένη διάταξη και αναφέρεται συγκεκριμένα και στο Σύνταγμα. Δεν μπορεί κάποιος να διαπραγματεύεται τα δικαιώματα των πολυτέκνων μέσα από νομοσχέδια. Εγώ συμφωνώ μαζί σας ότι πολλές φορές δεν εφαρμόζεται -και εγώ πολύτεκνος είμαι και το ξέρετε- και βεβαίως να αγωνιστούμε μαζί για να διαφυλάξουμε αυτά τα δικαιώματα.
    Κλείνω με τα θέματα που θέσατε για την αναπηρία και ιδίως θα ήθελα να αναφερθώ στην ομιλία της κ. Αράπογλου. Το κράταγα για το τέλος. Μου προξένησε ιδιαίτερο ενδιαφέρον η πρωτολογία της κ. Αράπογλου στη συζήτηση επί της αρχής, που είπε ότι σε πλοίο της ακτοπλοΐας, υπήρχε βίντεο στη νοηματική γλώσσα, το οποίο ήταν σε μια δυσνόητη γλώσσα που δεν ήταν πράγματι η νοηματική. 
    Ζήτησα από την Επιθεώρηση Εμπορικών Πλοίων, από τον Κλάδο Ελέγχου Εμπορικών Πλοίων, να ελέγξει το σύνολο των πλοίων και μάλιστα ζήτησα να δω τι έχει γίνει όσον αφορά στην οδηγία 24/2003 που ήταν η απαίτηση της Εθνικής Συνομοσπονδίας Ατόμων με Αναπηρία, σε σχέση με το Εθνικό Σχέδιο Δράσεως, που αφορά στα πλοία και ιδιαίτερα τα πλοία άνω των τετρακοσίων ατόμων από Α΄ μέχρι Δ΄ κατηγορίας.
    ΠΡΟΕΔΡΕΥΩΝ (Φίλιππος Πετσάλνικος):  Απαντήστε, όμως, τι ακριβώς διαπιστώσατε γιατί έχει περάσει ο χρόνος. 
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Σας απαντώ, λοιπόν, ότι σήμερα λήγει η διαπραγμάτευση, στις 30 Σεπτεμβρίου. Η απάντηση λέει: «Τα υπάρχοντα ταχύπλοα δρομολογιακά σκάφη με μεταφορική ικανότητα κάτω των χιλίων επιβατών, έχουν καταληκτική ημερομηνία συμμόρφωσης την 30/09/08.» Στις 30 Σεπτεμβρίου, λοιπόν, δηλαδή σήμερα που λήγει η συγκεκριμένη οδηγία, θα γίνει ανάρτηση στο διαδίκτυο, στο site του Υπουργείου, που θα δείχνει τα πλοία τα οποία συμμορφώθηκαν, που είναι σχεδόν όλα τα πλοία, εκτός τεσσάρων εξαιρέσεων, που, πράγματι, δεν έχουν συμμορφωθεί μέχρι σήμερα.
    Όσον αφορά τα θέματα των κωφών έχουμε τη διάταξη της οδηγίας που προβλέπει την προβολή από τις τηλεοράσεις του τρόπου χρήσης των σωστικών μέσων στη νοηματική γλώσσα, τις πρόσθετες αναγγελίες, όπως τυχόν καθυστερήσεις, που εκτός από τα ηχητικά πρέπει να γίνονται και οπτικά μέσω της τηλεοράσεως ή με σύστημα κυλιόμενων φωτεινών επιγραφών τύπου matrix, στα υπόχρεα πλοία να υπάρχει κανονισμός ενδιαίτησης και να υπάρχουν κοινόχρηστες τουαλέτες για τα Α.Μ.ΕΑ.. Είναι είκοσι πέντε αυτές οι διατάξεις συμπεριλαμβανομένης και της υποχρέωσης διάθεσης προσωπικού: Συγκεκριμένα «στον πίνακα διαίρεσης των καθηκόντων του πληρώματος, ορίζονται από τον πλοίαρχο του πλοίου δύο μέλη, τα οποία παρέχουν κάθε αναγκαία βοήθεια για την ασφαλή εξυπηρέτηση των Α.ΜΕ.Α.».
    ΠΡΟΕΔΡΕΥΩΝ (Φίλιππος Πετσάλνικος):  Μην αναφέρετε τέτοιες λεπτομέρειες τώρα, κύριε Καμμένε. Ολοκληρώστε σας παρακαλώ. 
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Το καταθέτω αυτό στη Βουλή…
    ΠΡΟΕΔΡΕΥΩΝ (Φίλιππος Πετσάλνικος):  Ωραία. Καταθέστε το στα Πρακτικά.
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): … και ας προχωρήσουμε όλοι μαζί σε έλεγχο για το πόσο εφαρμόζεται αυτή η κοινοτική οδηγία, που αποτελεί και νόμο του κράτους.
    Μαζί θα προχωρήσουμε να δούμε, ποιοι είναι αυτοί που εφαρμόζουν την κοινοτική οδηγία και ποιοι δεν την εφαρμόζουν. Αυτά ήθελα να πω όσον αφορά τους όρους που βάζετε, κύριε Ροντούλη.
    (Στο σημείο αυτό ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής κ. Παναγιώτης Καμμένος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Φίλιππος Πετσάλνικος):  Και θα κλείσουμε, κυρίες και κύριοι συνάδελφοι, με τη δευτερολογία του κ. Ροντούλη.
    Κύριε Ροντούλη, θα προχωρήσετε μαζί; Δεν θα προχωρήσετε; 
    Ορίστε, έχετε το λόγο.
    ΑΣΤΕΡΙΟΣ ΡΟΝΤΟΥΛΗΣ: Κύριε Υφυπουργέ, περί τριτέκνων μονογονεϊκών οικογενειών τσιμουδιά. 
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Τώρα το θέσατε αυτό. 
    ΑΣΤΕΡΙΟΣ ΡΟΝΤΟΥΛΗΣ: Δεύτερον. Σας είπα να προσθέσετε μια φράση. Εκεί που αναφέρονται οι κυρώσεις στο άρθρο 18, προσθέστε «και του ν. 1910 του 44» και εμείς θα τηρήσουμε την υπόσχεση που δώσαμε.
    Θέλω, όμως, να ακούσετε αυτό που θα σας πω τώρα με μεγάλη προσοχή, γιατί εκεί θα φανεί η γενναιότητα του Καμμένου. Επί προσωπικού τώρα.
    Λέει ο κ. Δαϊλάκης στο MEGA σήμερα: «Δεν θέλω να είμαι Βουλευτής με νοηματική». Τον ρωτάνε οι δημοσιογράφοι: «Τι εννοείτε;». Και απαντά: «Δεν θέλω να είμαι άλαλος». 
    Τώρα θέλω από τον κ. Καμμένο, στο πρόσωπο της κ. Αράπογλου, που αυτήν τη στιγμήν προσωποποιούνται όλοι αυτοί οι άνθρωποι, που αποκαλεί άλαλους ο κ. Δαϊλάκης –και το ζητώ από τον Καμμένο, γιατί δεν ξέρω αν θα ξαναδώ στην Αίθουσα αυτή τον κ. Δαϊλάκη, με βάση τις δηλώσεις του- τη συγγνώμη της Κυβέρνησης.
      Κύριε  Υφυπουργέ, έχετε προσβάλει εκατοντάδες κόσμου! Και η  νοηματική είναι γλώσσα με φωνή!
      Άρα, λοιπόν, θα πείτε συγγνώμη; 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας και Νησιωτικής Πολιτικής): Ο κ. Δαϊλάκης, δεν ανήκει πλέον στην Κοινοβουλευτική Ομάδα της Νέας Δημοκρατίας.
      ΑΣΤΕΡΙΟΣ ΡΟΝΤΟΥΛΗΣ: Αφήστε τον κ. Δαϊλάκη! Ο κ. Καμμένος εκ μέρους της Κυβερνήσεως θα πει συγγνώμη; Αφήστε τα πολιτικάντικα! Θα πείτε συγγνώμη; 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας και Νησιωτικής Πολιτικής): Όλοι οφείλουμε…
      ΑΣΤΕΡΙΟΣ ΡΟΝΤΟΥΛΗΣ: Εκ μέρους της Κυβέρνησης θα πείτε συγγνώμη;
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας και Νησιωτικής Πολιτικής): Σας παρακαλώ, καθίστε κάτω. 
      ΑΣΤΕΡΙΟΣ ΡΟΝΤΟΥΛΗΣ: Έχετε προσβάλει εκατοντάδες κόσμου! Θα πείτε συγγνώμη; 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας και Νησιωτικής Πολιτικής): Καθίστε κάτω να σας απαντήσω.
      ΑΣΤΕΡΙΟΣ ΡΟΝΤΟΥΛΗΣ:  Όχι, δεν κάθομαι! Θα πείτε συγγνώμη;
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ και κύριε Ροντούλη, μισό λεπτό.
      ΑΣΤΕΡΙΟΣ ΡΟΝΤΟΥΛΗΣ: Εδώ χρειάζεται μόνο μία κουβέντα! Μην ταλαιπωρήστε! Πείτε το!
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, σας παρακαλώ!
      ΑΣΤΕΡΙΟΣ ΡΟΝΤΟΥΛΗΣ:  Είναι προς τιμή σας, κύριε Υφυπουργέ! 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας και Νησιωτικής Πολιτικής): Τα συγγνώμη έχετε μάθει να τα λέτε για εκείνους…
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, έτσι δεν πρόκειται να γίνει συζήτηση. 
      Δεν θα ακούγονται και δεν θα γράφονται στα Πρακτικά αυτά που εκφωνούνται. 
      ΑΣΤΕΡΙΟΣ ΡΟΝΤΟΥΛΗΣ: ….
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, σας παρακαλώ.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας και Νησιωτικής Πολιτικής):….
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, σας παρακαλώ πολύ.
      Κύριε Ροντούλη, σας παρακαλώ να διατυπώσετε τα ερωτήματά σας και ο κύριος Υφυπουργός, έχει ένα δίλεπτο στο τέλος να σας απαντήσει. Δεν είναι δυνατόν έτσι να διεξαχθεί η συζήτηση. Σας παρακαλώ πολύ. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας και Νησιωτικής Πολιτικής): Κύριε Πρόεδρε, θα μπορούσα να απαντήσω τώρα;
      ΠΡΟΕΔΡΕΥΩΝ (Φίλιππος Πετσάλνικος): Όχι, έχει το λόγο ο κ. Ροντούλης για να ολοκληρώσει τα ερωτήματά του.
      Ορίστε, κύριε Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Έρχομαι τώρα στις τροπολογίες. 
      Όσον αφορά την τροπολογία για την προαγωγή των αρχικελευστών που προέρχονται από τη Σχολή Λιμενοφυλάκων και δεν έχουν απολυτήριο λυκείου, θέλω να πω ότι είναι άνθρωποι που έχουν τα ίδια δικαιώματα και τις ίδιες υποχρεώσεις, πέρασαν από την ίδια σχολή και έχουν τις ίδιες οργανικές θέσεις με τους συναδέλφους τους. Επιτέλους, λύστε το πρόβλημα αυτό! Είναι μία αδικία, που γίνεται σε εκατόν εξήντα άτομα του Λιμενικού.
      Για να είμαι σύντομος, κύριε Πρόεδρε –γιατί σας υποσχέθηκα ότι θα είμαι σύντομος- έρχομαι στην τροπολογία που αφορά το Πέραμα και το εργατικό ατύχημα. Κοιτάξτε να δείτε. Κάθε δεκατέσσερα λεπτά στην Ελλάδα τώρα που μιλάμε, γίνεται ένα εργατικό ατύχημα. Απ’ αυτά τα ατυχήματα, μέσα σε τρεις μέρες πεθαίνει ένα άτομο. Αυτά δείχνουν οι στατιστικές. Και, βεβαίως, δεν θα αναφερθώ στο τι συμβαίνει με τους αλλοδαπούς, διότι εκεί η κατάσταση είναι παντελώς ανεξέλεγκτη, επειδή υπάρχει το φαινόμενο της παράνομης μετανάστευσης, που συνεπάγεται διάφορα αρνητικά γι’ αυτούς τους ανθρώπους.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Θα πω μόνο τούτο, κύριε Υφυπουργέ. Πλην των εργατικών ατυχημάτων, υπάρχει και το θέμα των επαγγελματικών ασθενειών. Εξακόσιες δέκα τρεις χιλιάδες άτομα στην Ελλάδα θέτουν αυτό το ζήτημα. Ξέρετε δε το μεγαλύτερο ποσοστό τους τι άνθρωποι είναι; Είναι γεωργοί, κτηνοτρόφοι, άνθρωποι, που ασχολούνται με τη δασοκομία και αλιείς. Αυτό τι σημαίνει; Το λέω για να καταλάβετε πόσο μεγάλη σημασία έχει να εντάξετε τον αγροτικό κόσμο στα βαρέα και ανθυγιεινά, διότι αυτοί οι άνθρωποι πλήττονται από δερματοπάθειες, από καρκίνους, από πνευμονοπάθειες και από οποιεσδήποτε άλλες τέτοιες επαγγελματικές ασθένειες.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Δεν υπάρχει τέτοια τροπολογία.
      ΑΣΤΕΡΙΟΣ ΡΟΝΤΟΥΛΗΣ: Σ’ αυτό το σημείο δε, πρέπει να σας πω και τη μεγάλη ευθύνη της ελληνικής πολιτείας. Δεν ευθύνεσθε εσείς σαν Κυβέρνηση. Πού είναι ο φορέας ασφάλισης επαγγελματικών κινδύνων; Τα συνδικάτα το θέτουν μετ’ επιτάσεως. Η ελληνική πολιτεία κωφεύει. Δεν αναφέρομαι μόνο στην Κυβέρνηση της Νέας Δημοκρατίας. Και η προγενέστερη κυβέρνηση το ίδιο έκανε.
      Άρα, λοιπόν, εκτός από τα εργατικά ατυχήματα, υπάρχουν και επαγγελματικές ασθένειες, για τις οποίες πρέπει να υπάρξει μεγάλη μέριμνα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, λέγοντας ότι αυτήν την τροπολογία θα την υπερψηφίσουμε και απονέμουμε και εύσημα στην Κυβέρνηση γι’ αυτήν.
      Ευχαριστώ, κύριε Πρόεδρε.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, θα έχετε ένα δίλεπτο για να κλείσετε και να ολοκληρώσουμε εδώ τη συζήτηση. Μισό λεπτό όμως.
      Κύριε Ροντούλη, εκτιμώ ότι κανείς συνάδελφος Βουλευτής, ούτε σ’ αυτήν την Αίθουσα ούτε εκτός αυτής της Αίθουσας, ποτέ δεν θα διανοείτο ούτε να ειρωνευτεί ούτε να απαξιώσει τους συμπολίτες μας, που τυχαίνει να έχουν κάποιου είδους αναπηρίες και αυτό αφορά τόσο την Κυβέρνηση –όπως είμαι σίγουρος- και τον παριστάμενο Υπουργό και όλους τους συναδέλφους, αλλά ακόμα και το συνάδελφο κ. Δαϊλάκη. 
      Θεωρώ, λοιπόν και εκτιμώ ότι πράγματι, σε καμμία περίπτωση όσα ειπώθηκαν, δεν είχαν στόχο τη μείωση των συμπολιτών μας.
      Άλλωστε, εδώ έχουμε αποδείξει και στην Αίθουσα του Κοινοβουλίου ότι θα πρέπει να τίθενται στη διάθεση των συναδέλφων μας εντός της Αιθούσης, αλλά και των συμπολιτών που είναι έξω από την Αίθουσα, όλα τα απαραίτητα μέσα για να μπορούν να παρακολουθούν τις συζητήσεις. 
      ΑΣΤΕΡΙΟΣ ΡΟΝΤΟΥΛΗΣ: Το αποτέλεσμα όμως ήταν προσβλητικό! 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, έχετε ένα δίλεπτο για να ολοκληρώσετε. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Είναι δεδομένο ότι είναι ιδιαίτερα προσβλητικές οι οποιεσδήποτε αναφορές στα άτομα με ειδικές ανάγκες. Αυτή η ευαισθησία είναι δεδομένη και υπάρχει σ’ όλη τη Βουλή των Ελλήνων, σ’ όλα τα κόμματα. Και «συγγνώμη» χρειάζονται τα άτομα με ειδικές ανάγκες όταν τα χρησιμοποιούμε για να κάνουμε μια «πολιτική της φωνής» και όταν τα χρησιμοποιούμε, προκειμένου να επιδιώξουμε πολιτικούς στόχους. Αυτά για να είμαστε ξεκάθαροι. 
      Τώρα, κυρίες και κύριοι συνάδελφοι, θέλω να δηλώσω ότι αυτό το σχέδιο νόμου το οποίο καλούμαστε να ψηφίσουμε, είναι ένα σχέδιο νόμου, το οποίο εξυπηρετεί τους επιβάτες, εξυπηρετεί τους επιβάτες των μέσων μαζικής μεταφοράς στο Αιγαίο και θεωρώ ότι αποτελεί ένα πρώτο βήμα, να ψηφίσουμε όλοι αυτήν τη χάρτα και να τη βελτιώσουμε αν χρειαστεί στο μέλλον, διδασκόμενοι από την πρακτική μέσα στους επόμενους μήνες, μέσα στα επόμενα χρόνια. 
      Η Κυβέρνηση, θα φέρει και άλλες νομοθετικές πρωτοβουλίες για να διασφαλίσει και το θέμα των λιμένων και το θέμα του προσωπικού του Λιμενικού Σώματος και του Υπουργείου Εμπορικής Ναυτιλίας, όπου επίσης χρειάζονται αλλαγές. Ήδη προχωρούμε στη σύνταξη των σχεδίων νόμων. Υπάρχουν πάρα πολλές διατάξεις που θα έρθουν, προκειμένου να βελτιώσουν τις συνθήκες εργασίας και των υπαλλήλων, αλλά και των στελεχών του Λιμενικού Σώματος. Και εκεί, σ’ αυτά τα σχέδια νόμου –ιδίως για το προσωπικό του Λιμενικού Σώματος και για το οργανόγραμμα του καινούργιου Υπουργείου- θα υπάρχει η δυνατότητα να μπουν οι διατάξεις που θα βελτιώσουν αυτήν την κατάσταση και τα θέματα, τα οποία αναφέρατε. 
      Τώρα, όσον αφορά στην Κυβέρνηση, είναι ξεκάθαρο ότι αυτή η Κυβέρνηση υπηρετεί συγκεκριμένες αρχές και αξίες. Αυτή εδώ η Κυβέρνηση δεν εκβιάζεται, όπως δεν εκβιάζεται και ο Πρωθυπουργός. Αυτή η Κυβέρνηση, έχει μπροστά της εθνικές επιλογές. Διαχειρίζεται αυτήν τη στιγμή το θέμα της ονομασίας των Σκοπίων, της πρώην Γιουγκοσλαβικής Δημοκρατίας της Μακεδονίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Η πίεση είναι μεγάλη και γι’ αυτό και για τα εθνικά θέματα. Η πίεση είναι μεγάλη και για τις επιλογές και τις μεταρρυθμίσεις, αλλά και για τις στρατηγικές επιλογές αυτής της Κυβέρνησης. 
      Θα πρέπει να είναι ξεκάθαρο σ’ όλους ότι δεν θα κάνουμε πίσω. Αυτή είναι η λαϊκή εντολή και αυτή τη λαϊκή εντολή θα υπηρετήσουμε! 
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Κυρία και κύριοι συνάδελφοι, κηρύσσεται περαιωμένη η συζήτηση επί των άρθρων και των τροπολογιών του νομοσχεδίου και θα γίνει η ψήφισή τους χωριστά.
      Ερωτάται το Τμήμα: Γίνεται δεκτό το άρθρο 1 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 2 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 3 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 4 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 6 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 7 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 8 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 9 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 10 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 10 έγινε δεκτό ως έχει κατά πλειοψηφία.
    	ΠΡΟΕΔΡΕΥΩΝ (Φίλιππος Πετσάλνικος): Ερωτάται το Τμήμα: Γίνεται δεκτό το άρθρο 11 ως έχει; 
    	ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
	ΗΛΙΑΣ ΛΑΜΠΙΡΗΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    	ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 11 έγινε δεκτό ως έχει κατά πλειοψηφία. 
    	Ερωτάται το Τμήμα: Γίνεται δεκτό το άρθρο 12 ως έχει; 
    	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΗΛΙΑΣ ΛΑΜΠΙΡΗΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    	ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 12 έγινε δεκτό ως έχει κατά πλειοψηφία. 
    	Ερωτάται το Τμήμα: Γίνεται δεκτό το άρθρο 13 ως έχει; 
    	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΗΛΙΑΣ ΛΑΜΠΙΡΗΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    	ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 13 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 14 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΗΛΙΑΣ ΛΑΜΠΙΡΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 14 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 15 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΗΛΙΑΣ ΛΑΜΠΙΡΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 15 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 16 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΗΛΙΑΣ ΛΑΜΠΙΡΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 16 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 17 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΗΛΙΑΣ ΛΑΜΠΙΡΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 17 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;  
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΗΛΙΑΣ ΛΑΜΠΙΡΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Ερωτάται το Τμήμα: Γίνεται δεκτό το άρθρο 19 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΗΛΙΑΣ ΛΑΜΠΙΡΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 19 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 20 ως έχει; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 20 έγινε δεκτό ως έχει ομόφωνα. 
    Ερωτάται το Τμήμα: Γίνεται δεκτό το άρθρο 21 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΗΛΙΑΣ ΛΑΜΠΙΡΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 21 έγινε δεκτό ως έχει κατά πλειοψηφία. 
    Γίνεται δεκτή η τροπολογία με γενικό αριθμό 291 και ειδικό αριθμό 13, όπως τροποποιήθηκε από τον κύριο Υπουργό, η οποία εντάσσεται στο νομοσχέδιο ως ίδιον άρθρο; 
    ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς η τροπολογία με γενικό αριθμό 291 και ειδικό αριθμό 13, όπως τροποποιήθηκε από τον κύριο Υπουργό, η οποία εντάσσεται στο νομοσχέδιο ως ίδιον άρθρο, έγινε δεκτή ομόφωνα. 
    Εισερχόμαστε στην ψήφιση του ακροτελεύτιου άρθρου. 
    Ερωτάται το Τμήμα: Γίνεται δεκτό το ακροτελεύτιο άρθρο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΗΛΙΑΣ ΛΑΜΠΙΡΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το ακροτελεύτιο άρθρο έγινε δεκτό κατά πλειοψηφία. 
    Συνεπώς το νομοσχέδιο του  Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Δικαιώματα – Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις» έγινε δεκτό επί της αρχής και επί των άρθρων. 
    Η ψήφισή του στο σύνολο αναβάλλεται για άλλη συνεδρίαση. 
    Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 11 Σεπτεμβρίου 2008, της Δευτέρας 15 Σεπτεμβρίου 2008, της Τετάρτης 17 Σεπτεμβρίου 2008 και της Πέμπτης 18 Σεπτεμβρίου 2008 και παρακαλώ το Τμήμα για την επικύρωσή τους. 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Φίλιππος Πετσάλνικος): Συνεπώς τα Πρακτικά των Συνεδριάσεων της Πέμπτης 11 Σεπτεμβρίου 2008, της Δευτέρας 15 Σεπτεμβρίου 2008, της Τετάρτης 17 Σεπτεμβρίου 2008 και της Πέμπτης 18 Σεπτεμβρίου 2008 επικυρώθηκαν. 
    Ερωτάται το Τμήμα: Δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    Με τη συναίνεση του Τμήματος και ώρα 21.30΄, λύεται η συνεδρίαση για αύριο ημέρα Τετάρτη 1 Οκτωβρίου 2008 και ώρα 10.00΄, με αντικείμενο εργασιών του Τμήματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Ρυθμίσεις για θέματα μεταφορών», σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                                                                               ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 30-9-2008

Τελευταία Αποθήκευση:	6/10/2008 11:42:00 πμ	Από:	A.marini
Εκτυπώθηκε:	3/10/2008 12:40:00 μμ

