(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΟΗ’

Δευτέρα 4 Φεβρουαρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γ. Παπανδρέου και οι εκατόν ένας Βουλευτές του Κόμματός του κατέθεσαν πρόταση για σύσταση Εξεταστικής Επιτροπής, σύμφωνα με άρθρο 144 του Κανονισμού της Βουλής, σχετικά με το θέμα των υποκλοπών των τηλεφωνικών συνδιαλέξεων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 5 Φεβρουαρίου 2008, σελ.
4. Συζήτηση επικαίρων ερωτήσεων:
α) Προς τον Υπουργό Ανάπτυξης:
i. σχετικά με τον εξορθολογισμό της ενεργειακής κατανάλωσης στα κτίρια κ.λπ., σελ.
ii. σχετικά με την κατασκευή εργοστασίου παραγωγής ηλεκτρικής ενέργειας με τη χρήση λιθάνθρακα στη Μαγνησία κ.λπ., σελ.
iii. σχετικά με δημοσιεύματα του Τύπου αναφερόμενα στην επιλογή του Συνηγόρου του Καταναλωτή κ.λπ., σελ.
β) Προς τον Υπουργό Πολιτισμού σχετικά με την καθυστέρηση στην αποκατάσταση του πρασίνου στην περιοχή της Αρχαίας Ολυμπίας κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την έλλειψη προσωπικού στο Νοσοκομείο Αγρινίου, σελ.
δ) Προς τον Υπουργό Εσωτερικών, σχετικά με την αστυνομική επιχείρηση στον καταυλισμό Αφγανών προσφύγων που έγινε στην Πάτρα, σελ.
ε) Προς την Υπουργό Απασχόλησης και Κοινωνικής Προστασίας, σχετικά με την καθυστέρηση παράδοσης των εργατικών κατοικιών στη Ζάκυνθο κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με την πρωτοβάθμια φροντίδα υγείας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εσωτερικών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας για Συνεργασία σε Εσωτερικά Θέματα μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας και της Διοικητικής Συμφωνίας για τη Συνεργασία στον Τομέα της Δημόσιας Διοίκησης και της Μεταρρύθμισης του Κράτους μεταξύ του Υπουργού Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργού Δημόσιας Διοίκησης και Μεταρρύθμισης του Κράτους της Γαλλικής Δημοκρατίας», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΠΟΣΤΟΛΑΤΟΣ Β., σελ.
ΒΑΡΒΑΡΙΓΟΣ Δ., σελ.
ΒΛΑΧΟΣ Γ., σελ.
ΚΑΛΑΝΤΖΑΚΟΥ Σ., σελ.
ΚΑΛΑΦΑΤΗΣ Σ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΤΑΛΗΣ Κ., σελ.
ΛΙΑΠΗΣ Μ., σελ.
ΜΩΡΑΙΤΗΣ Ν., σελ.
ΠΑΠΑΓΕΩΡΓΙΟΥ Γ. (Ν. ‘Αρτης), σελ.
ΠΙΠΙΛΗ Φ., σελ.
ΠΛΕΥΡΗΣ Α., σελ.
ΤΣΟΥΚΑΛΗΣ Ν., σελ.
ΧΗΝΟΦΩΤΗΣ Π., σελ.

Β. Επί της επερώτησης:
ΑΒΡΑΜΟΠΟΥΛΟΣ Δ., σελ.
ΑΠΟΣΤΟΛΑΤΟΣ Β., σελ.
ΓΡΗΓΟΡΑΚΟΣ Λ., σελ.
ΚΑΡΑΝΙΚΑΣ Η., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΠΑΠΑΝΑΓΙΩΤΟΠΟΥΛΟΣ Π., σελ.
ΠΑΠΟΥΤΣΗΣ Χ., σελ.
ΣΚΟΥΛΑΚΗΣ Ε., σελ.
ΣΚΟΥΛΑΣ Ι., σελ.
ΣΟΥΡΛΑΣ Γ., σελ.
ΧΑΡΑΛΑΜΠΟΥΣ Χ., σελ.

      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΟΗ΄
      Δευτέρα, 4 Φεβρουαρίου 2008
      Αθήνα, σήμερα στις 4 Φεβρουαρίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.  
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Φωτεινή Πιπιλή, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Ελληνική Οδοντιατρική Ομοσπονδία ζητεί να παραμείνει αυτόνομο το ασφαλιστικό  της ταμείο Τ.Σ.Α.Υ..
      2) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ  κατέθεσε αναφορά με την οποία  η Ελληνική Οδοντιατρική Ομοσπονδία ζητεί να παραμείνει αυτόνομο το ασφαλιστικό της ταμείο Τ.Σ.Α.Υ..
      3) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ελληνική Οδοντιατρική Ομοσπονδία ζητεί να παραμείνει αυτόνομο το ασφαλιστικό της ταμείο Τ.Σ.Α.Υ..
      4) Ο Βουλευτής Αχαΐας κ. ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ κατέθεσε αναφορά με την οποία  η Πανελλήνια ΄Ενωση Αναπληρωτών Εκπαιδευτικών ζητεί τη νομοθετική ρύθμιση της μονιμοποίησης των αναπληρωτών και ωρομισθίων εκπαιδευτικών της δημόσιας εκπαίδευσης.
      5) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Ιατρικός Σύλλογος Πύργου - Ολυμπίας ζητεί να ενταχθούν οι υγειονομικοί ιδιώτες επαγγελματίες στις ευεργετικές διατάξεις για ρύθμιση ληξιπρόθεσμων χρεών και χορήγηση δανείων κεφαλαίων κίνησης.
      6) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Δήμος Φιγαλείας Ηλείας ζητεί την κατασκευή κόμβου σύνδεσης με την επαρχιακή οδό Θολού - Νέας Φιγαλείας - Επικουρίου Απόλλωνος στην Ιόνια Οδό.
      7) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  ο κ Παναγιώτης Τσάνης, δημοτικός σύμβουλος Αγίου Αθανασίου Θεσσαλονίκης, ζητεί να μην κατασκευασθεί αερογέφυρα στο Δημοτικό Διαμέρισμα Γέφυρας του Δήμου Αγίου Αθανασίου Θεσσαλονίκης.
      8) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  ο κ. Οδυσσέας Τσολογιάννης ζητεί να υλοποιηθούν δεδικασμένες αποφάσεις για την εργασιακή του αποκατάσταση.
      9) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  κάτοικοι Φίλυρου Θεσσαλονίκης ζητούν την ανανέωση της σύμβασης του παθολόγου γιατρού κ. Χρήστου Κατσούλη.
      10) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  το Εργατοϋπαλληλικό Κέντρο Ναυπακτίας και Δωρίδας ζητεί την επαναλειτουργία του γραφείου της Κοινωνικής Επιθεώρησης στη Ναύπακτο.
      11) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Φυτειών Αιτωλοακαρνανίας διαμαρτύρεται για την εξαίρεση του Νομού Αιτωλοακαρνανίας από τη μελέτη αποκατάστασης και ανάπτυξης του αγροτικού τομέα των δασών και της προστασίας του περιβάλλοντος στις πυρόπληκτες περιοχές.
      12) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  οι εργαζόμενοι στη σήραγγα Ακτίου - Πρέβεζας, ως εισπράκτορες - υπάλληλοι διοδίων, με συμβάσεις εργασίας αορίστου χρόνου ζητούν την επίλυση εργασιακών προβλημάτων τους.
      13) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  η ΄Ενωση Ελλήνων Χημικών  δηλώνει την αντίθεσή της στην αναγνώριση ως τίτλων ανώτατης εκπαίδευσης, των πτυχίων που χορηγούν τα κέντρα ελευθέρων σπουδών που συνεργάζονται με Ευρωπαϊκά Α.Ε.Ι..
	14) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Νομάρχης Αιτωλοακαρνανίας ζητεί την επέκταση του καθεστώτος Π.Ο.Π.  «Ελιά Καλαμών» στο Νομό Αιτωλοακαρνανίας.
      15) Ο Βουλευτής Βοιωτίας κ. ΕΥΑΓΓΕΛΟΣ  ΜΠΑΣΙΑΚΟΣ  κατέθεσε δημοσίευμα εφημερίδας στο οποίο ζητείται ο επανασχεδιασμός του εθνικού χωροταξικού σχεδίου για το Νομό Βοιωτίας.
      16) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  Εκπρόσωποι του οικισμού Κερασιάς ΄Εδεσσας Πέλλας ζητούν την άμεση λειτουργία του αρδευτικού φράγματος στην τοποθεσία «ΣΕΡΚΟΒΙ» της περιοχής τους.
      17) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία  ο Δήμος Μούδρου Λέσβου ζητεί την απλοποίηση της νομοθεσίας που διέπει τα προγράμματα Ν.Ε.Ε. του Ο.Α.Ε.Δ..
      18) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  το Επιμελητήριο Ηρακλείου ζητεί να μην υπάρξει διάσπαση στο συγκοινωνιακό τομέα της Κρήτης.
      19) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  εκπρόσωποι των χωριών πέριξ της λίμνης Βεγορίτιδας ζητούν τη λήψη μέτρων για τον καθαρισμό και την κατασκευή βελτιωτικών έργων στη λίμνη Βεγορίτιδα.
      20) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο  αναφέρεται στην ανάγκη τοποθέτησης φωτεινού σηματοδότη στον κόμβο  των Δεμενίκων του Δήμου Μεσσάτιδος.
      21) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  οι Σύλλογοι Γονέων και Κηδεμόνων  και υπό ίδρυση Σύλλογοι  Ειδικών Δημοτικών Σχολείων Πατρών διαμαρτύρονται για τις ελλείψεις εκπαιδευτικού προσωπικού και υλικοτεχνικής υποδομής από τα πιο πάνω  σχολεία.
      22) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Πολιτιστικός Σύλλογος  Παραλίας  Κάτω Αλισσού  διαμαρτύρεται για τη μόλυνση της περιοχής του από τα λύματα που φθάνουν στη θάλασσα  από διάφορες πηγές,  λόγω πλημμελούς επεξεργασίας τους.
      23) Ο Βουλευτής Νομού Αττικής  κ. ΑΘΑΝΑΣΙΟΣ  ΜΠΟΥΡΑΣ  κατέθεσε αναφορά με την οποία  ο κ. Χάρης Κωστόπουλος, η κ. Ελένη Μαραγκού, φοιτητές, εργαζόμενοι και κάτοικοι των περιοχών  Αχαρνών, Αγίου Στεφάνου κ.λπ. διαμαρτύρονται για τις πολύωρες καθυστερήσεις, την κατάργηση βασικών δρομολογίων  της αμαξοστοιχίας Αθήνας-Οινόης κ.λπ.. 
      24) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε δημοσίευμα εφημερίδας το οποίο αναφέρεται  σε εκτροχιασμό στο οδικό δίκτυο  Πελοποννήσου.
      25) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  το Συντονιστικό ΄Οργανο Εκπαιδευτικών Μουσικής ζητεί τη λήψη μέτρων για την αναβάθμιση της μουσικής παιδείας στην εκπαίδευση.
      26) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  η Επιτροπή Πρωτοβουλίας των συμβασιούχων αορίστου χρόνου ζητεί τη μονιμοποίηση των συμβασιούχων υπαλλήλων αορίστου χρόνου που μετατάχθηκαν από ΝΠΙΔ-ΔΕΚΟ στο Δημόσιο Τομέα.
      27) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  ο Σύλλογος Τεχνικών Υπαλλήλων του Υπουργείου Οικονομικών ζητεί την απομάκρυνση των καμερών παρακολούθησης από το κτήριο της οδού Κολωνού 2 και Πειραιώς.
      28) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  η ΄Ενωση Τεχνικών Υπαλλήλων Ιδιωτικής Τηλεόρασης Αττικής καταγγέλλει απολύσεις τεχνικών της τηλεόρασης του ΣΚΑΙ Τ.V..
      29) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  κάτοικοι του οικισμού Κάλχα του Δήμου Κομοτηνής ζητούν την άμεση αποζημίωσή τους για την καταστροφή της παραγωγής τους από τη χαλαζόπτωση και τις πλημμύρες του Αυγούστου 2005.
      30) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  κάτοικοι του οικισμού Τυχερού του Δήμου Κομοτηνής ζητούν την άμεση αποζημίωση των καλλιεργειών τους, που καταστράφηκαν από την κακοκαιρία του Αυγούστου 2005.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1.Στην με αριθμό 3158/11.12.07 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 21/167/Α.Σ.3689/δις/4.1.08 έγγραφο από την Υπουργό Εξωτερικών η ακόλουθη απάντηση:
      «Απαντώντας στην υπ' αρίθμ. 3158 ερώτηση και στο πλαίσιο πάντα των αρμοδιοτήτων του Υπουργείου Εξωτερικών σας γνωρίζουμε τα ακόλουθα:
      Η ιδιότητα της Ελλάδας ως χώρας προορισμού και διέλευσης σημαντικού αριθμού λαθρομεταναστών επηρεάζει σε σημαντικό βαθμό και τις τοπικές αρχές και κοινωνίες - μεταξύ αυτών και την πόλη της Πάτρας - αφού είναι αυτές που πρέπει να διαχειρισθούν σε μεγάλο βαθμό τα προβλήματα από την παράνομη μετανάστευση ως προς την υποδοχή, τη διαχείριση των αφίξεων των παράνομων μεταναστών αλλά και τη λήψη μέτρων για την ασφάλεια των πολιτών.
      Το Υπουργείο Εξωτερικών συνεργάζεται με τα συναρμόδια Υπουργεία για την λήψη των απαραίτητων μέτρων για την καταπολέμηση της λαθρομετανάστευσης σε εθνικό επίπεδο. Ενδεικτικά αναφέρω τη συντονιστική δι-υπουργική συνάντηση, που έλαβε χώρα στις 9 Οκτωβρίου τ.ε. με πρωτοβουλία του Υπουργείου Εξωτερικών, στην οποία τονίσθηκε η ανάγκη να υπάρχει, σε εθνικό επίπεδο, ο μεγαλύτερος δυνατός συντονισμός των συναρμόδιων Υπουργείων και φορέων καθώς και να ενισχυθεί περαιτέρω η συνεργασία με και η στήριξη από την Ε.Ε.
      Πέραν αυτού, η Ελλάδα συμμετέχει, σε ευρωπαϊκό επίπεδο, σε όλες τις προσπάθειες καταπολέμησης του φαινομένου, ιδίως μέσω της καθιέρωσης ολοκληρωμένου συστήματος αποτελεσματικού ελέγχου και διαχείρισης των εξωτερικών συνόρων της Ε.Ε. Στο πλαίσιο αυτό αποδίδει βαρύνουσα σημασία στην εντατικοποίηση της επιχειρησιακής συνεργασίας σε όλη τη Μεσόγειο, και συμμετέχει ενεργά στη διαμόρφωση και την υλοποίηση των αποφάσεων, αλλά και στην ανάληψη πρωτοβουλιών. Μεταξύ αυτών αναφέρω ως σημαντικότερες:
      * τη συμβολή στη δημιουργία ενός αποτελεσματικού συστήματος ελέγχου και επιτήρησης των θαλασσίων συνόρων της Ε.Ε. Σήμερα, έπειτα από εντατικές διαπραγματεύσεις, συστάθηκε και λειτουργεί από τον περασμένο Μάιο ένα Ευρωπαϊκό παράκτιο δίκτυο περιπολιών στη Μεσόγειο θάλασσα.
      * τη συμμετοχή στον Ευρωπαϊκό Οργανισμό για τη Διαχείριση και την Επιχειρησιακή Συνεργασία στα εξωτερικά σύνορα των κρατών - μελών, γνωστό ως FRONTEX, στα πλαίσια του οποίου δημιουργούνται Συνοριακές Ομάδες Ταχείας Επέμβασης
      * τη συμμετοχή στη σύσταση ενός Ευρωπαϊκού Συστήματος Επιτήρησης των εξωτερικών συνόρων (EUROSUR)
      * την ανάδειξη των δυνατοτήτων του Ελληνικού Κέντρου Θαλασσίων Συνόρων στον Πειραιά, στο ανωτέρω πλαίσιο.
      Η χώρα μας δίνει ιδιαίτερο βάρος και σκοπεύει να προσπαθήσει να αξιοποιήσει στο έπακρο τους πόρους, που προβλέπονται από το νεοσυσταθέν Ταμείο Εξωτερικών Συνόρων της Ευρωπαϊκής Ένωσης.
      Επιπλέον, η Ελλάδα συμβάλλει με κάθε τρόπο στην προώθηση μιας αποτελεσματικής ευρωπαϊκής πολιτικής επιστροφών και επανεισδοχής, η οποία θα περιλαμβάνει κοινούς κανόνες για την επιστροφή παρανόμως διαμενόντων υπηκόων τρίτων χωρών στη χώρα καταγωγής τους και θα προωθεί την επίτευξη συμφωνιών επανεισδοχής με τρίτες χώρες, βασικούς τόπους καταγωγής ή διέλευσης μεταναστών.
      Παράλληλα, καταβάλλει κάθε προσπάθεια για την ουσιαστική εφαρμογή διμερών συμφωνιών επανεισδοχής, ειδικότερα δε του ελληνοτουρκικού πρωτοκόλλου επανεισδοχής του 2002, δεδομένου ότι η Τουρκία, με διάφορες προφάσεις, δεν ανταποκρίνεται ουσιαστικά στις υποχρεώσεις που έχει αναλάβει στο πλαίσιο αυτό.
      Το Υπουργείο Εξωτερικών, αντιλαμβανόμενο πλήρως τον αντίκτυπο της λαθρομετανάστευσης στις τοπικές κοινωνίες, συμβάλλει με κάθε δυνατό τρόπο στην αντιμετώπιση του φαινομένου και παρέχει κάθε αναγκαία συνδρομή στα καθ' ύλη αρμόδια Υπουργεία για τη λήψη των απαιτούμενων μέτρων, πάντοτε υπό καθεστώς πλήρους διασφάλισης των Δικαιωμάτων του Ανθρώπου.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      2. Στην με αριθμό 3146/11.12.07 ερώτηση των Βουλευτών κύριων Σταύρου Σκοπελίτη, Ελπίδας Παντελάκη και Λιάνας Κανέλλη δόθηκε με το υπ’ αριθμ. 1000746/8255/Α0010/4.1.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω σχετικής Ερώτησης που κατατέθηκε στη Βουλή των Ελλήνων από τους κ.κ. βουλευτές Σταύρο Σκοπελίτη, Ελπίδα Παντελάκη, Λιάνα Κανέλλη, αναφορικά με το ιδιοκτησιακό καθεστώς της νήσου Καστελλόριζου και όπως μας ανέφερε η περιφερειακή μας Υπηρεσία (Κτηματική Υπηρεσία Ρόδου), σας γνωρίζουμε τα εξής:
      Τα νησιά της Δωδεκανήσου μεταξύ των οποίων και η Μεγίστη (Καστελλόριζο) ανήκουν στο Ελληνικό Δημόσιο περιελθόντα σ' αυτό με τη Συνθήκη Ειρήνης της 10.2.1947 μεταξύ των συμμάχων. Η συνθήκη αυτή κυρώθηκε με το ν.δ. 423/1947 και ισχύει από 28.10.1947. Η Μεγίστη καταχωρήθηκε στα βιβλία δημ. κτημάτων με ΑΒΚ 5242.
      Με την παρ. 1 αρθ. 5 του Ν. 719/77 «εις εκάστην οικογένειαν, μονίμως κατοικούσαν κατά την δημοσίευσιν του παρόντος εις τας νησίδας Αγαθονήσιον, Αρκιούς, Μαράνθη και Σαρίαν του Νομού Δωδ/νήσου και στερουμένην στέγης παραχωρείται δωρεάν κατά κυριότητα ανάλογος προς τα ανάγκας αυτής έκτασης κτημάτων του Δημοσίου μέχρις εμβαδού 1000 τ.μ., κειμένη εντός των νησίδων τούτων, δι' ανέγερσιν οικοδομής προς στέγασίν της. Δια την εφαρμογήν του παρόντος εδαφίου, ο αρχηγός της οικογενείας δέον να έχη την Ελλ. Ιθαγένειαν ...».
      Με την παρ. 3 του ιδίου νόμου «η κατά τ' ανωτέρω παραχώρησις, ενεργείται δι' αποφάσεως του Νομάρχου Δωδ/νήσου, αποτελούσης. τίτλον δεκτικόν μεταγραφής, εκδιδομένης μετά γνώμην της επιτροπής δημοσίων κτημάτων, κατόπιν αιτήσεως παντός ενδιαφερομένου υποβαλομένης εις τον Οικ. Έφορον Δημ. Κτημάτων Ρόδου εντός διετίας από της ισχύος του παρόντος νόμου».
      Στη συνέχεια η παρ. 3 του παραπάνω νόμου αντικαταστάθηκε με την παρ. 5 του αρθ. 35 του Ν. 1473/84 ως εξής:
      «Σε κάθε νέα οικογένεια που στερείται στέγη και ο ένας τουλάχιστον από τους συζύγους έχει την ελλ. ιθαγένεια, παραχωρείται έκταση του Δημοσίου, με την προϋπόθεση ότι έχει εγκατασταθεί ή θα εγκατασταθεί μόνιμα στις νησίδες της παρ. 1 του παρόντος άρθρου και στη νησίδα Καστελόριζο».
      Με την παρ. 1 του άρθρου 17 του Ν. 2443/96 «Ακίνητα του Δημοσίου, που κατέχονται αυθαίρετα προ του έτους 1980 στις νησίδες Αγαθονήσι, Αρκιοί, Μαράνθη, Μεγίστη, Ψέριμο & Σαρία του Νομού Δωδ/νήσου, παραχωρούνται δωρεάν και κατά κυριότητα στους αυθ. κατόχους τους κατά τη δημοσίευση του παρόντος ...», ενώ με την παρ. 2 «Σε κάθε οικογένεια, που κατοικεί μόνιμα στις παραπάνω νησίδες και ο ένας τουλάχιστον από τους συζύγους έχει την ελληνική ιθαγένεια, καθώς και σε κάθε οικογένεια της παρ. 3 του άρθρο 5 του Ν. 719/77 (ΦΕΚ 301Α') όπως αυτή αντικαταστάθηκε με την παρ. 5 του αρθ. 35 του Ν. 1473/84 (ΦΕΚ 127Α'), εφόσον στερείται ακινήτου στις παραπάνω νησίδες ικανού να καλύψει τις στεγαστικές ή επαγγελματικές ή γεωργικές και κτηνοτροφικές ανάγκες της, παραχωρείται δωρεάν και κατά κυριότητα έκταση σύμφωνα με τα οριζόμενα στην παρ. 1 του παρόντος άρθρου».
      Aπό όλα τα προαναφερόμενα προκύπτει σαφώς ότι η κυριότητα του Δημοσίου στη νήσο Καστελλόριζο είναι αδιαμφισβήτητη. Με το ανωτέρω όμως νομοθετικό πλαίσιο δίνεται η δυνατότητα για δωρεάν παραχωρήσεις τόσο σε μόνιμους κατοίκους όσο και σε μη μόνιμους και υπό τις προϋποθέσεις που οι σχετικοί νόμοι προβλέπουν.
      Περαιτέρω, σε περιπτώσεις αυθ. ενεργειών σε βάρος των ακινήτων του Δημοσίου, η Διοίκηση, ως οφείλει, μέσω των αρμοδίων Υπηρεσιών (Κτηματικών Υπηρεσιών) λαμβάνει τα απαραίτητα μέτρα που προβλέπονται από την κείμενη νομοθεσία, προς διασφάλιση των συμφερόντων του Δημοσίου.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
	3. Στις με αριθμό 2630/29-11-07 και 3392/17-12-07 ερωτήσεις των Βουλευτών κυρίων Ιωάννου Σκουλά και Εμμανουήλ Στρατάκη δόθηκε με το υπ’ αριθμ. Β3015/20-12-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση των ερωτήσεων με αριθμό 2630/29-11-2007 και 3392/17-12-2007 που κατατέθηκαν στη Βουλή από τους Βουλευτές κ.κ. Γιάννη Σκουλά και Μανόλη Στρατάκη, αντίστοιχα, θέτουμε υπόψη σας τα εξής:
      1. Η απόφαση του Ευρωπαϊκού Συμβουλίου του Δεκεμβρίου 2003, που προέβλεπε την ίδρυση του ENISA, όριζε ότι η περίοδος λειτουργίας του θα έληγε το 2009. Μετά από διαπραγματεύσεις μεταξύ Ελληνικής Κυβέρνησης και Ευρωπαϊκής Επιτροπής, πριν από δύο μήνες, έγινε κατορθωτό η κ. Reding να ανακοινώσει παράταση της λειτουργίας του ENISA μέχρι το 2011.
      2. Η Επιτροπή συνδέει αυτήν την παράταση με τη δημιουργία μιας νέας ευρωπαϊκής Αρχής για τις τηλεπικοινωνίες. Συγκεκριμένα, στο πακέτο προτάσεων σχετικά με τη μεταρρύθμιση του κανονιστικού πλαισίου της ΕΕ για τις τηλεπικοινωνίες που ενέκρινε η Ευρωπαϊκή Επιτροπή στις 13.11.2007 περιλαμβάνεται και η πρόταση για τη δημιουργία νέας Ευρωπαϊκής Αρχής για την Αγορά Ηλεκτρονικών Επικοινωνιών (European Electronic Communications Market Authority). Η Ευρωπαϊκή Επιτροπή θεωρεί ότι η εν λόγω Αρχή, εφόσον συσταθεί, θα συνδυάζει τις λειτουργίες των σημερινών φορέων, δηλαδή της Ομάδας των Ευρωπαϊκών Ρυθμιστικών Αρχών (ERG) και του Ευρωπαϊκού Οργανισμού για την Ασφάλεια Δικτύων και Πληροφοριών (ENISA).
      3. Η στήριξη της αποστολής και του έργου του ENISA είναι πρωταρχικό μέλημα του ΥΠ.Μ.Ε. Αυτό έγινε σαφές, τόσο κατά τη διάρκεια συνάντησης του Υπουργού Μ.Ε. με την αρμόδια Επίτροπο, κ. Viviane Reding, στη Αθήνα (στις 2.11 .2007) και με σχετική επιστολή του προς την ίδια (στις 7.12.2007), όσο και κατά το πρόσφατο Συμβούλιο Υπουργών Τηλεπικοινωνιών (στις 29.11.2007). Στις προαναφερθείσες περιπτώσεις παρουσιάστηκαν οι απόψεις της ελληνικής πλευράς, οι οποίες έχουν ως εξής:
         - Αρκετές από τις προτάσεις της Επιτροπής για την αναθεώρηση του κανονιστικού πλαισίου της ΕΕ για τις ηλεκτρονικές επικοινωνίες είναι προς τη σωστή κατεύθυνση. Ωστόσο, η υλοποίηση των προτάσεων αυτών δεν σημαίνει αναγκαστικά την ίδρυση ενός νέου οργανισμού.
      - Δεδομένης της ύπαρξης δύο φορέων, του ENISA και του ERG, είναι αμφισβητήσιμη η χρησιμότητα της δημιουργίας νέου Οργανισμού-Αρχής, που έρχεται να καταργήσει τον ENISA, για τον οποίο τόσο η ΕΕ όσο και η Ελλάδα έχουν εργαστεί και επενδύσει, μέσα από σειρά χορηγήσεων,  διευκολύνσεων και θεσμικών μέτρων.
      - Η ασφάλεια δικτύων και πληροφοριών είναι δεδηλωμένη προτεραιότητα της ΕΕ. Ο ENISA δημιουργήθηκε με στόχο να επιτευχθεί μεγαλύτερος βαθμός ασφάλειας για τους ευρωπαίους πολίτες, σε μια εποχή που υπάρχει έντονο πρόβλημα με το ηλεκτρονικό έγκλημα.
      - Σε περίπτωση δημιουργίας νέου Οργανισμού, αυτός, σύμφωνα και με την πρόταση της Ευρωπαϊκής Επιτροπής, θα πρέπει να προκύψει από μια φυσική διαδικασία διαδοχής του ENISA, εφόσον ο ENISA αποτελεί τον πυρήνα, την κύρια συνιστώσα, του νέου αυτού Οργανισμού.
      4. Η Ελληνική Κυβέρνηση, τόσο προφορικά, όσο και γραπτά με την επιστολή της στην Ευρωπαϊκή Επιτροπή, έχει καταστήσει σαφές ότι, καίτοι επιφυλάσσεται για τη σκοπιμότητα ίδρυσης της Αρχής που προτείνει η Επιτροπή, θεωρεί ότι, εφόσον αυτή τελικά συσταθεί, η έδρα αυτομάτως πρέπει να μας ανήκει καθώς ο ENISA θα αποτελεί τον πυρήνα της νέας Αρχής.
      5. Επαναλαμβάνουμε, ότι οι αποφάσεις για την έδρα τέτοιου είδους Αρχών λαμβάνονται ομόφωνα στο Ευρωπαϊκό Συμβούλιο, με ό,τι αυτό συνεπάγεται. Η ελληνική θέση, πάντως, για την έδρα είναι δεδομένη.
      6. Τέλος, πληροφορούμε ότι καμία χώρα δεν έχει εκδηλώσει μέχρι σήμερα επισήμως το ενδιαφέρον της για τη φιλοξενία του υπόψη Οργανισμού. Απεναντίας, από τα δεκαεννέα (19) Κράτη-Μέλη που πήραν το λόγο κατά το Συμβούλιο Υπουργών στις 29 Νοεμβρίου 2007, τα δεκατρία (13) εξέφρασαν επιφυλάξεις-αντιθέσεις για τη σκοπιμότητα δημιουργίας νέου Οργανισμού. Μεταξύ αυτών συμπεριλαμβάνονται η Γερμανία, το Ηνωμένο Βασίλειο και η Γαλλία.
Ο Υπουργός
ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      4. Στην με αριθμό 2416/26-11-07 ερώτηση των Βουλευτών κυρίων Ιωάννη  Δραγασάκη και Μιχάλη Παπαγιαννάκη δόθηκε με το υπ’ αριθμ. Φ900α/5645/9376/21-12-07 έγγραφο από τον Υφυπουργό Εθνικής Άμυνας η ακόλουθη απάντηση:
         «Σε απάντηση της υπ' αριθμ. 2416/26-11-07 ερώτησης, που κατέθεσαν οι Βουλευτές κ.κ. Γιάννης Δραγασάκης και Μιχάλης Παπαγιαννάκης, με θέμα «Επίσπευση των ενεργειών για την εξουδετέρωση των ναρκών και ολοκληρωμένη παροχή βοήθειας των θυμάτων», σας γνωρίζουμε τα ακόλουθα :
Σύμφωνα με το ΝΔ 2646/1953, συστάθηκε στο Υπουργείο Εθνικής Άμυνας υπηρεσία με τίτλο «Υπηρεσία Εκκαθαρίσεως Ναρκοπεδίων Ξηράς» (ΥΠ.Ε.Ν), που αργότερα μετονομάσθηκε σε «Διοίκηση Εκκαθαρίσεως Ναρκοπεδίων Ξηράς» (ΔΕΝΞ), η οποία ορίσθηκε ως ο υπεύθυνος φορέας της Πολιτείας για την εκκαθάριση των εντός της Επικράτειας υφισταμένων ανεκκαθάριστων Ν/Π ξηράς, με κυριότερες αρμοδιότητες τη μελέτη, διεύθυνση και επίβλεψη των εργασιών επισήμανσης, περίφραξης και εκκαθάρισης των υπόψη χώρων σε όλη την Επικράτεια, καθώς και την περισυλλογή και καταστροφή του υλικού, που προέρχεται από σχετικές εργασίες. Το ανωτέρω ΝΔ αντικαταστάθηκε με το ΝΔ 1033/1971, με το οποίο ρυθμίσθηκαν κρίσιμα θέματα του προσωπικού και η ΔΕΝΞ μετονομάσθηκε σε «Τάγμα Εκκαθαρίσεως Ναρκοπεδίων Ξηράς» (ΤΕΝΞ), με τις ίδιες κύριες αρμοδιότητες.
Από το έτος 1953 μέχρι και σήμερα, η υπόψη Υπηρεσία, συνεπικουρούμενη στο έργο της από τις κατά τόπους Στρατιωτικές Υπηρεσίες, κατέγραψε όλα τα υφιστάμενα παλαιά Ν/Π και τους χαρακτηρισθέντες ως υπόπτους χώρους (Υ/Χ) σε όλη την Ελλάδα και ξεκίνησε το έργο της υλοποιώντας ετήσιους προγραμματισμούς εργασιών έρευνας -εκκαθάρισης και στη συνέχεια αποχαρακτηρίζοντας και αποδίδοντας με ασφάλεια σε ελεύθερη χρήση και κυκλοφορία τις αντίστοιχες εκτάσεις.
      Το τρέχον έτος δραστηριοποιούνται σε όλη την Επικράτεια 20 Ομάδες Ναρκαλιείας του ΤΕΝΞ (ΟΝ/ΤΕΝΞ), από τις οποίες 5 βρίσκονται στην περιοχή του Έβρου στο πλαίσιο υλοποίησης της Σύμβασης της «ΟΤΤΑΒΑ».
         Αναφορικά με το προς καταστροφή απόθεμα των Κ/Π ναρκών, αυτό ανέρχεται σε 1.568.159 νάρκες διαφόρων τύπων, με συνολικό βάρος 7.810.322 κιλά. Το έργο της μαζικής καταστροφής τους ανατέθηκε στην εταιρεία «Ελληνικά Αμυντικά Συστήματα Α.Β.Ε.Ε.» με εφαρμογή των διατάξεων του Π.Δ 60/2007 και τις τεχνικές απαιτήσεις της Στρατιωτικής Υπηρεσίας, με υποχρέωση για ολοκλήρωση της καταστροφής των υπόψη ναρκών μέχρι την 01 Μαρ 2008, σύμφωνα με τη Σύμβαση της «ΟΤΤΑΒΑ».
          Η Σύμβαση για την απαγόρευση της χρήσης, αποθήκευσης, παραγωγής, μεταφοράς και καταστροφής των ναρκών κατά προσωπικού (Κ/Π) υπογράφηκε στο Όσλο στις 18/9/97 και η Χώρα μας υπέγραψε τη Σύμβαση το Δεκέμβριο του 1997, κυρώθηκε με το Ν.2999/02 και τέθηκε σε ισχύ την 1/3/04.
Η Ελλάδα, από την υπογραφή της Σύμβασης αλλά και πριν ακόμη αυτή τεθεί σε ισχύ, δεν κατασκεύασε, δε διακίνησε και δεν προμηθεύτηκε ουδεμία νάρκη Κ/Π, ούτε δημιούργησε νέο ναρκοπέδιο. Αντίθετα, κατόπιν επαφών με τις αρμόδιες υπηρεσίες της Βουλγαρίας, αποναρκοθέτησε πλήρως την ελληνοβουλγαρική μεθόριο, διαδικασία η οποία ξεκίνησε το έτος 1997 και ολοκληρώθηκε το 2001, αποχαρακτηρίζοντας όλα τα Ν/Π της περιοχής και καταστρέφοντας περί τις 28.000 νάρκες (Κ/Π και Α/Τ), που άρθηκαν από αυτά.
Με την έναρξη ισχύος της Σύμβασης της «ΟΤΤΑΒΑ» καθορίσθηκε το 2011 ως επιδιωκόμενο έτος ολοκλήρωσης των εργασιών άρσης των υπολοίπων στρωμένων Ν/Π, τα οποία ευρίσκονται στην περιοχή του Έβρου, με συμβατικό όριο ολοκλήρωσης το έτος 2014. Προς τούτο, εκπονήθηκε 8ετές πρόγραμμα άρσης των στρωμένων Κ/Π ναρκών από τα υφιστάμενα Ν/Π. Λόγω του επιτευχθέντος ταχύτερου ρυθμού εργασιών των 5 ομάδων Ναρκαλιείας, του ΤΕΝΞ που εργάζονται για το σκοπό αυτό, τροποποιήθηκε ο υφιστάμενος προγραμματισμός, προκειμένου να επιταχυνθούν οι εργασίες και να ολοκληρωθούν αυτές στο τέλος του 2010, δηλαδή κατά ένα έτος νωρίτερα του αρχικά τεθέντος στόχου και κατά 4 έτη νωρίτερα της συμβατικής υποχρέωσης. Μέχρι τέλος Νοεμβρίου 2007 το ποσοστό προόδου άρσης έχει ανέλθει στο 70% του όλου έργου.
Αναφορικά με το θέμα των ατυχημάτων σε περιοχές ναρκοπεδίων, από τις πρώτες στιγμές του εντοπισμού των θυμάτων οι Ένοπλες Δυνάμεις ανταποκρίνονται άμεσα και καίρια απεγκλωβίζοντας τα άτομα από τα ναρκοπέδια και παρέχοντας σε αυτούς τις πρώτες βοήθειες, εν συνεχεία δε και με στρατιωτικά ασθενοφόρα διακομίζονται σε νοσοκομεία για την παροχή πλήρους ιατρικής και φαρμακευτικής περιθάλψεως.
      Προκειμένου όμως να αντιμετωπιστεί το μείζον πρόβλημα της απώλειας ανθρώπινων ψυχών, λόγω λαθραίας εισόδου ατόμων στη Χώρα μας μέσω των Ν/Π του Έβρου, το ΓΕΣ προγραμμάτισε, όπως προαναφέρθηκε και εκτελεί με ταχείς ρυθμούς, στο πλαίσιο υλοποίησης της Σύμβασης της «ΟΤΤΑΒΑ», την αφαίρεση των Κ/Π ναρκών των υφιστάμενων Ν/Π της περιοχής, με στόχο την ολοκλήρωση του υπόψη έργου κατά 4 έτη νωρίτερα της συμβατικής υποχρέωσης.
         Επιπρόσθετα μερίμνησε ώστε όλα τα παραπάνω Ν/Π να είναι πλήρως και επαρκώς περιφραγμένα και σημασμένα και να υπερκαλύπτουν τις προδιαγραφές και τις απαιτήσεις που τίθενται στον τομέα αυτό, με τοποθέτηση διπλών περιφράξεων που συμπληρώνονται με ακιδωτό συρματόπλεγμα τύπου κονσερτίνας αλλά και ευδιάκριτων φωσφοριζουσών πινακίδων με την ένδειξη «ΝΑΡΚΕΣ» σε διάφορες γλώσσες.
         Τα υπόψη μέτρα είχαν ως αποτέλεσμα τη σταδιακή μείωση των ατυχημάτων και τον μηδενισμό τους το τελευταίο 12μηνο. Συγκεκριμένα από το 2000 έως το 2006, οι νεκροί ανήλθαν σε 30 άτομα και οι τραυματίες σε 28. Από τον Οκτώβριο 2006 μέχρι σήμερα, δεν έχει συμβεί κανένα ατύχημα σε ναρκοπέδια της περιοχής του Έβρου, παρά τη μεγάλη αύξηση του αριθμού των ατόμων που προσπάθησαν να εισέλθουν στην Ελλάδα από το σημείο αυτό.
         Εν κατακλείδι θα ήθελα να επισημάνω με τον πλέον κατηγορηματικό τρόπο ότι απαρέγκλιτος στόχος της Κυβερνήσεως και ειδικότερα του Υπουργείου Εθνικής Άμυνας είναι η εκπλήρωση στο ακέραιο των νόμιμων δεσμεύσεών μας που απορρέουν από τις διεθνείς συμβάσεις, πλην όμως κύριος στόχος στον τομέα των ναρκών είναι η προστασία της ανθρώπινης ζωής, που είναι η υπέρτατη αξία όλων.
         Ο Υφυπουργός
         ΙΩΑΝΝΗΣ Ι. ΠΛΑΚΙΩΤΑΚΗΣ»
     5. Στην με αριθμό 4002/8-1-08 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 3130/ΙΗ/23-1-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4002/8-1-2008, την οποία κατέθεσε ο Βουλευτής κ. Γιάννης Γ. Σκουλάς, και αφορά το Πρόγραμμα της Πρόσθετης Διδακτικής Στήριξης, σας γνωρίζουμε τα ακόλουθα:
     1. Το ΥΠΕΠΘ, στο πλαίσιο της παροχής δωρεάν δημόσιας παιδείας εφαρμόζει και υλοποιεί τα προγράμματα Ενισχυτικής Διδασκαλίας για τους μαθητές Γυμνασίου και Πρόσθετης Διδακτικής Στήριξης για τους μαθητές Λυκείου. Ειδικότερα, στο πρόγραμμα Ενισχυτικής Διδασκαλίας συμμετέχουν μαθητές όλων των τάξεων του Γυμνασίου, που υστερούν στα βασικά γνωστικά αντικείμενα, με συνέπεια να μην μπορούν να παρακολουθούν και να συμμετέχουν αποδοτικά στη διαδικασία της μάθησης, ή μαθητές που θέλουν να βελτιώσουν την απόδοσή τους στα μαθήματα αυτά. Σκοπός του προγράμματος είναι η επανένταξη των μαθητών στη μαθησιακή διαδικασία, η μείωση της μαθητικής διαρροής και η βελτίωση της απόδοσής τους. Η Πρόσθετη Διδακτική .Στήριξη (Π.Δ.Σ.) αφορά στην παροχή διδακτικής και παιδαγωγικής στήριξης στους μαθητές των Λυκείων και Επαγγελματικών Εκπαιδευτηρίων (Ε.Ε.). Το πρόγραμμα στοχεύει στην καταπολέμηση της μαθητικής διαρροής, τη μείωση των κοινωνικών ανισοτήτων, αλλά και τον εξοπλισμό των μαθητών με δεξιότητες και γνώσεις για ένταξη στην αγορά εργασίας και την καταπολέμηση της ανεργίας.
     Τα προγράμματα Πρόσθετης Διδακτικής Στήριξης και Ενισχυτικής Διδασκαλίας υλοποιούνται κανονικά κατά το σχολικό έτος 2007-08, όπως προβλέπεται από την υπ' αριθμ. 65386/Γ7/20-6-2007 Εγκύκλιο του ΥΠΕΠΘ, με θέμα «Προετοιμασία Προγραμμάτων Πρόσθετης Διδακτικής Στήριξης και Ενισχυτικής Διδασκαλίας 2007-2008» .
     Οι παράμετροι οργάνωσης και λειτουργίας του προγράμματος Πρόσθετης Διδακτικής Στήριξης καθορίζονται στην υπ' αριθμ. 120315/Γ7/25-10-2007 Υπουργική Απόφαση, με θέμα «Οργάνωση Προγραμμάτων Π.Δ.Σ. σχ. έτους 2007-08», σύμφωνα με την οποία το πρόγραμμα Π.Δ.Σ. σχολικού έτους 2007-08 «αρχίζει στις 29 Οκτωβρίου 2007».
     Το πρόγραμμα της Ενισχυτικής Διδασκαλίας υλοποιείται και λειτουργεί σύμφωνα με τις παραμέτρους που καθορίζονται από την υπ' αριθ.96734/Γ7/11-09-2003 (ΦΕΚ 1301 τ.Β., 12-09-2003), Υπουργική Απόφαση με θέμα «Ενισχυτική Διδασκαλία μαθητών Γυμνασίων».
     2. Όσον αφορά στα οικονομικά δεδομένα του προγράμματος της Πρόσθετης Διδακτικής Στήριξης, έχουν ήδη γίνει όλες οι απαιτούμενες ενέργειες από τις αρμόδιες υπηρεσίες του ΥΠΕΠΘ, προκειμένου να ενισχυθεί οικονομικά το πρόγραμμα, ούτως ώστε να επιτελέσει σωστά τον κοινωνικό και παιδαγωγικό του ρόλο.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ
     6. Στην με αριθμό 3488/19-12-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 146980π.ε./ΙΗ/16-1-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3488/19-12-07, την οποία κατέθεσε ο Βουλευτής κ. Αθανάσιος Λεβέντης σχετικά με τη σχολική στέγη στην Ανατολική Αττική, σας γνωρίζουμε τα ακόλουθα:
     Γενικότερα, το τρέχον πρόγραμμα του ΟΣΚ στην Ανατολική Αττική περιλαμβάνει:
     α) Για την εξάλειψη της διπλοβάρδιας:
     - την κατασκευή 2 σχολικών μονάδων.
     β) Για την αντικατάσταση των μισθωμένων διδακτηρίων:
     - την κατασκευή 3 σχολικών μονάδων,
     - τη μελέτη 2 σχολικών μονάδων,
     - τη διαδικασία απόκτησης 9 σχολικών χώρων,
     - λοιπές κατηγορίες 10 σχολικές μονάδες.
     γ) Για την αναβάθμιση διδακτηρίων (Νέα Διδακτήρια ή Προσθήκες)
     - Την κατασκευή 26 σχολικών μονάδων,
     - τη μελέτη 28 σχολικών μονάδων,
     - τη διαδικασία απόκτησης 26 σχολικών χώρων,.
     - λοιπές κατηγορίες 18 σχολικές μονάδες.
     Ειδικότερα, για συγκεκριμένες σχολικές μονάδες της Ανατολικής Αττικής επισημαίνονται τα ακόλουθα:
     - Για το 4ο Νηπιαγωγείο Ραφήνας ο ΟΣΚ έχει ζητήσει με έγγραφό του - 18/7/2007 - από το Δήμο την υπόδειξη κατάλληλων χώρων προκειμένου να συγκροτηθεί η επιτροπή καταλληλότητας και αναγκαιότητας για επιλογή χώρου,
     - Για το 1ο Δημοτικό Σχολείο Γέρακα προβλέπεται η σύνταξη μελέτης για την προσθήκη Αίθουσας Πολλαπλών Χρήσεων. Απαιτείται η συμπλήρωση του σχετικού φακέλου,
     - Για το 3ο Νηπιαγωγείο & 3ο Δημοτικό Σχολείο Γέρακα εκπονείται μελέτη κατασκευής 2/Θ Ν/Γ & 12/Θ Δημοτικού Σχολείου από τη Διεύθυνση Μελετών Συμβατικών Έργων του ΟΣΚ,
     - Για το Νηπιαγωγείο Τύμβου Μαραθώνα προτείνεται να στεγαστεί στο χώρο ιδιοκτησίας ΟΣΚ επί των οδών Σλήμαν και Γαλήνης, έναντι του Δημοτικού Σχολείου Τύμβου. Έχει ζητηθεί η απαιτούμενη έγκριση Τοπικού Ρυμοτομικού.
     Τα υπόλοιπα ζητήματα που τίθενται με την ερώτηση, δεν είχαν τεθεί υπόψιν του ΟΣΚ από τους φορείς της τοπικής αυτοδιοίκησης ή άλλους φορείς, θα εξεταστούν σύντομα από τον Οργανισμό και σε συνεργασία με τους τελευταίους και με βάση τις χρηματοοικονομικές δυνατότητες του ΟΣΚ θα επιδιωχθούν οι βέλτιστες λύσεις.
    Ο Υπουργός
    ΕΥΡΙΠΙΔΗΣ ΣΤΥΛΙΑΝΙΔΗΣ»
      7. Στην με αριθμό 3183/12-12-07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 510/9-1-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Κουτσούκος, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων, έχοντας υπόψη την Κοινοτική και Εθνική Νομοθεσία, διενεργεί ελέγχους καταλληλότητας των νωπών οπωροκηπευτικών, συμπεριλαμβανομένης και της πατάτας, σε όλη την εμπορική αλυσίδα. Οι έλεγχοι αφορούν την τυποποίηση, τον έλεγχο της ποιότητας και τη σήμανση των συσκευασιών των νωπών οπωροκηπευτικών.
      Οι έλεγχοι διενεργούνται στο πλαίσιο της Κοινής Υπουργικής Απόφασης (ΚΥΑ) 257543/31-7-2003 (ΦΕΚ. Β΄/1122) από τις αρμόδιες Διευθύνσεις Γεωργίας - Αγροτικής Ανάπτυξης των Νομαρχιακών Αυτοδιοικήσεων, υπό την εποπτεία των αρμόδιων Περιφερειακών Κέντρων Προστασίας Φυτών και Ποιοτικού Ελέγχου και στην περίπτωση που παρατηρούνται παραβάσεις της Εθνικής και Κοινοτικής Νομοθεσίας επιβάλλονται οι προβλεπόμενες κυρώσεις από τις πρωτοβάθμιες επιτροπές επιβολής κυρώσεων που συγκροτούνται σε κάθε Νομαρχιακή Αυτοδιοίκηση.
      Οι Νομαρχιακές Αυτοδιοικήσεις διενεργούν τους ανωτέρω ελέγχους, σύμφωνα με τις οδηγίες της Διεύθυνσης Μεταποίησης Τυποποίησης και Ποιοτικού Ελέγχου του Υπουργείου Αγροτικής Ανάπτυξης και Τροφίμων.
      Σε ότι αφορά τον έλεγχο των εισαγωγών φορτίων πατάτας από Τρίτες Χώρες και των διακινούμενων φορτίων πατάτας από χώρες της Ευρωπαϊκής Ένωσης, έχουν δοθεί εντολές για ελέγχους καταλληλότητας σε όλη την εμπορική αλυσίδα, με ιδιαίτερη έμφαση στη σήμανση, σε όλες τις Δ/νσεις Γεωργίας- Αγροτικής Ανάπτυξης των Νομαρχιακών Αυτοδιοικήσεων.
      Επί πλέον το Υπουργείο Αγροτικής Ανάπτυξης και Τροφίμων σε συνεργασία με το Υπουργείο Ανάπτυξης και με την Ειδική Υπηρεσία Ελέγχων του Υπουργείου Οικονομίας & Οικονομικών, έχει ήδη ξεκινήσει διασταυρωτικούς ελέγχους σε όλη την εμπορική αλυσίδα διακίνησης της πατάτας, είτε αυτή παράγεται στη χώρα είτε εισάγεται από τρίτες χώρες είτε διακινείται από χώρες της Ευρωπαϊκής Ένωσης. Πιο συγκεκριμένα, κατά το δεύτερο δεκαπενθήμερο του Νοεμβρίου διενεργήθηκαν διασταυρωτικοί έλεγχοι για τη διακίνηση ποσοτήτων πατάτας που φαίνεται ότι παρήχθησαν στην περιοχή ευθύνης των Νομών Αρκαδίας και Κορινθίας .
      Οι έλεγχοι διεξήχθησαν από κλιμάκια αποτελούμενα από έμπειρους ελεγκτές των κεντρικών υπηρεσιών των Υπουργείων Αγροτικής Ανάπτυξης και Τροφίμων και Ανάπτυξης καθώς και στελέχη της Ειδικής Υπηρεσίας Ελέγχων (πρώην ΣΔΟΕ). Οι έλεγχοι πρόκειται να συνεχισθούν και σε άλλους παραγωγικούς νομούς συμπεριλαμβανομένης και της Ηλείας, με στόχο τη διασφάλιση της ποιότητας, καταλληλότητας και αναγραφή της χώρας προέλευσης των προϊόντων τα οποία διοχετεύονται στην αγορά.
      Επίσης, σχεδιάζεται η πραγματοποίηση συσκέψεων με τοπικούς φορείς και υπηρεσιακούς παράγοντες, για την ενημέρωσή τους σε ότι αφορά τους ελέγχους ποιότητας και καταλληλότητας της πατάτας στις περιοχές .
      Ο Υπουργός
      Α. ΚΟΝΤΟΣ»
      8. Στην με αριθμό 3638/20-12-07 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ/249/11-1-08 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3638/20.12.07 ερώτησης του Βουλευτή κ. Μιλτιάδη Βέρρα, σας γνωρίζουμε τα εξής:
      Όπως επισημάνθηκε στις 29.11.2007, κατά την διάρκεια συζήτησης Επίκαιρης Ερώτησης, τα οικονομικά θέματα είναι ένα από τα σημαντικότερα ζητήματα που αντιμετωπίζει το Υπουργείο Πολιτισμού, διότι τα δημόσια οικονομικά είναι δεδομένα και η χάραξη της πολιτικής απαιτεί ένα μακροπρόθεσμο σχεδιασμό και μια ορθολογική αντίληψη δαπανών, για να πετυχαίνουμε το καλύτερο δυνατό αποτέλεσμα με την πιο λελογισμένη δαπάνη.
      Σε πρώτο επίπεδο οι προσπάθειές μας εστιάζονται στο νοικοκύρεμα αυτής της κατάστασης και στην αποκατάσταση της αξιοπιστίας του Δημοσίου.
      Για το λόγο αυτό, το Υπουργείο Πολιτισμού έχει συστήσει Επιτροπή η οποία εξετάζει το σύνολο των Προγραμματικών Συμβάσεων που έχουν υπογραφεί τα τελευταία χρόνια με την Τοπική Αυτοδιοίκηση, τους όρους χρηματοδότησης, τη συνέπεια των Δήμων, τα ανταποδοτικά οφέλη για το ΥΠ.ΠΟ. Η Επιτροπή θα αξιολογήσει τους όρους και τη λειτουργία του προγράμματος για να διατυπώσει μια νέα, πλήρη, αξιόπιστη και αποτελεσματική πρόταση.
      Ο Υπουργός
      ΜΙΧΑΛΗΣ ΛΙΑΠΗΣ»
      9. Στην με αριθμό 1539/5-11-07 ερώτηση της Βουλευτού κ. Άννας Διαμαντοπούλου δόθηκε με το υπ’ αριθμ. ΑΠΦ21/127/Α.Σ.3203/δις/30-11-07 έγγραφο από την Υπουργό Εξωτερικών η ακόλουθη απάντηση:
      «Η επανέναρξη των διαπραγματεύσεων για την επίτευξη συνολικής λύσης του κυπριακού προβλήματος με βάση τις αποφάσεις του Συμβουλίου Ασφαλείας του Ο.Η.Ε. και τις αρχές και αξίες της Ευρωπαϊκής Ένωσης, αποτελεί πάγια και σταθερή θέση της ελληνικής κυβέρνησης.
      Στο πλαίσιο αυτό υποστηρίζουμε ενεργά την άμεση εφαρμογή της συμφωνίας της 8ης Ιουλίου 2006 μεταξύ των δύο ηγετών στη νήσο. Θεωρούμε ότι η συμφωνία αυτή αποτελεί τη διαδικασία μέσω της οποίας θα προετοιμασθεί σωστά το έδαφος για την επανάληψη των διαπραγματεύσεων με στόχο την επανένωση της Κύπρου.
      Υπό το πρίσμα αυτό, χαιρετίζουμε τις πρόσφατες προτάσεις του Προέδρου Παπαδόπουλου προς τον Γενικό Γραμματέα του Ο.H.E. για την απεμπλοκή του αδιεξόδου που έχει δημιουργηθεί ως συνέπεια της παρελκυστικής πολιτικής της τουρκικής πλευράς, η οποία επιδιώκει να επιβάλει ασφυκτικά χρονοδιαγράμματα και να επαναφέρει το, απορριφθέν από τους ελληνοκύπριους, σχέδιο Αννάν ως βάση των συνομιλιών.
      Ο Γενικός Γραμματέας των Η.Ε. έχει δηλώσει ότι θα μελετήσει την έναρξη νέας πρωτοβουλίας του μόνο αν πεισθεί ότι υπάρχει βούληση και από τις δύο κοινότητες στη νήσο για πραγματικές συνομιλίες. Για το λόγο αυτό, συμφωνούμε με την άποψη του Προέδρου της Κυπριακής Δημοκρατίας ότι θα μπορούσε να αξιοποιηθεί η παρούσα χρονική περίοδος για να προετοιμασθεί το έδαφος για μια νέα πρωτοβουλία του Γ.Γ. του Ο.Η.Ε.
      Ελπίζουμε, πάντως, ότι μετά τις προεδρικές εκλογές του Φεβρουαρίου 2008 στην Κύπρο, ανεξαρτήτως του αποτελέσματος, θα συνεχισθούν και θα ενταθούν οι προσπάθειες για την εφαρμογή της συμφωνίας της 8ης Ιουλίου και την επανέναρξη ουσιαστικών διαπραγματεύσεων.
      Η ελληνική κυβέρνηση παρακολουθεί με μεγάλη προσοχή και ευαισθησία τις προσπάθειες της Τουρκίας για τη διεθνή αναβάθμιση του ψευδοκράτους και για τη σύναψη σχέσεων διαφόρων κρατών με το παράνομο καθεστώς στα κατεχόμενα.
      Προβαίνουμε σε όλες τις αναγκαίες ενέργειες, σε συνεργασία και διαρκή συντονισμό με την κυβέρνηση της Κύπρου, για την αποτροπή τετελεσμένων προς την κατεύθυνση αυτή.
      Στο πλαίσιο αυτό, έθεσα στην πρόσφατη συνάντησή μου με τον ομόλογό μου της Βρετανικής Κυβέρνησης το θέμα της υπογραφής μνημονίου με την Τουρκία που περιέχει διατάξεις οι οποίες φαίνεται να προωθούν την ανάπτυξη σχέσεων με το ψευδοκράτος και την πολιτική αναβάθμισή του. Η δημόσια δήλωση του Βρετανού ΥΠΕΞ ήταν σαφής και συγκεκριμένα ότι δεν αλλάζει η πολιτική της Μ. Βρετανίας.
      Άμεση υπήρξε, επίσης, η αντίδρασή μας προς την κυβέρνηση της Συρίας για την επαναλειτουργία του πορθμείου μεταξύ της κατεχόμενης Αμμοχώστου και της Λαοδικείας.
      Προτρέπουμε σταθερά τις χώρες μέλη του Οργανισμού Ισλαμικής Διάσκεψης να αντιδρούν στις τουρκικές προσπάθειες για υιοθέτηση ψηφισμάτων υπέρ του ψευδοκράτους.
      Υπενθυμίζουμε την επιτυχή, από κοινού με την κυπριακή κυβέρνηση, προσπάθεια να μην υιοθετηθεί, υπό την παρούσα του μορφή, ο κανονισμός του λεγόμενου απευθείας εμπορίου Ε.Ε. και κατεχομένων, καθώς και να απορριφθεί το αίτημα της Τουρκίας να γίνουν αποδεκτά τα τουρκοκυπριακά «πανεπιστήμια» στη διαδικασία της Μπολώνια.
      Όσον αφορά τα θέματα της καταπάτησης των ελληνοκυπριακών περιουσιών και του παράνομου εποικισμού της Κύπρου, τα θέτουμε τακτικά στα αρμόδια διεθνή όργανα και στους ξένους συνομιλητές μας.
      Η Ελλάδα, όπως και η Κύπρος, δεν αντιτίθεται σε προτάσεις που έχουν στόχο τη βελτίωση του βιοτικού επιπέδου των Τουρκοκυπρίων, υπό τον όρο ότι οι προτάσεις αυτές παράλληλα προωθούν και την επανένωση της νήσου. Με αυτό το γνώμονα, υποστηρίζει τις προτάσεις που έχει κατά καιρούς υποβάλει η κυπριακή κυβέρνηση προς την κατεύθυνση αυτή. Η Ελλάδα αντιτίθεται όμως σε προτάσεις οι οποίες, με επιχείρημα την άρση της απομόνωσης των τουρκοκυπρίων, έχουν ως αποτέλεσμα τη διεθνή αναβάθμιση οργάνων του ψευδοκράτους. Άλλωστε, η απομόνωση είναι απότοκη της εφαρμογής των αποφάσεων του Σ.Α. του Ο.Η.Ε. που υιοθετήθηκαν μετά την εισβολή και κατοχή του βορείου μέρους της Κύπρου από τον τουρκικό στρατό.
      Η ελληνική κυβέρνηση, σε συνεργασία πάντα με την κυπριακή κυβέρνηση, θα συνεχίσει σταθερά να λαμβάνει όλα τα αναγκαία μέτρα, διμερώς αλλά και στο πλαίσιο διεθνών οργανισμών, ώστε να αντικρουσθούν οι προσπάθειες που καταβάλλει η Τουρκία για τη διεθνή αναβάθμιση του ψευδοκράτους που θα οδηγήσει στην οριστική διχοτόμηση της νήσου.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Πιπιλή.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 5 Φεβρουαρίου 2008.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5 του Κανονισμού της Βουλής)
      1. Η με αριθμό 690/15-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Αγροτικής Ανάπτυξης και Τροφίμων, σχετικά με την ικανοποίηση των αιτημάτων των κτηνοτρόφων του Νομού Ηρακλείου.
      2. Η με αριθμό 3600/20-12-2007 ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων στην αγροτική οδοποιία του Δήμου Αγιάσου Λέσβου.
      3. Η με αριθμό 1818/13-11-2007 ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την εύρυθμη λειτουργία του νοσοκομείου «Ο Άγιος Ανδρέας» στην Πάτρα.
      4. Η με αριθμό 867/18-10-2007 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Μεταφορών και Επικοινωνιών, σχετικά με τη σημερινή δραστηριότητα των «Μακεδονικών Αερογραμμών».
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5 του Κανονισμού της Βουλής)
      1. Η με αριθμό 2878/141 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Έκτορος Νασιώκα προς τον Υπουργό Οικονομίας και Οικονομικών, σχετικά με την ακρίβεια στην αγορά και τα μέτρα καταπολέμησής της.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
	Πρώτη είναι η με αριθμό 491/28-1-2008 επίκαιρη ερώτηση της Βουλευτού της Νέας Δημοκρατίας κ. Φωτεινής Πιπιλή προς τον Υπουργό Ανάπτυξης, σχετικά με τον εξορθολογισμό της ενεργειακής κατανάλωσης στα κτήρια κ.λπ..
	Η επίκαιρη ερώτηση της κυρίας συναδέλφου έχει ως εξής:
	«Το πρόβλημα της κλιματικής αλλαγής και η προστασία του περιβάλλοντος γενικότερα είναι ίσως το σημαντικότερο στοίχημα των καιρών μας.
	Η αθρόα συμμετοχή και το ενδιαφέρον που δείχνουν οι πολίτες στην ενημερωτική καμπάνια ραδιοτηλεοπτικού σταθμού για την εξοικονόμηση ηλεκτρικής ενέργειας σε συνεργασία με εταιρεία παραγωγής φιλικών προς το περιβάλλον λαμπτήρων εξέπληξε ακόμα και τους διοργανωτές, γεγονός που αποδεικνύει ότι τώρα πια και οι Έλληνες πολίτες συνειδητοποιούν το μερίδιο της ευθύνης τους στην καθημερινότητά τους σε ό,τι αφορά τις δραματικές κλιματικές αλλαγές.
	Η Κυβέρνηση, αναγνωρίζοντας το γεγονός ότι ο μεγαλύτερος καταναλωτής ενέργειας είναι τα κτήρια, τον Οκτώβριο του 2006 εξέδωσε απόφαση για την αντικατάσταση λαμπτήρων φωτισμού στα δημόσια κτήρια φιλικούς προς το περιβάλλον, ενώ κατά καιρούς έχει εκδώσει εγκυκλίους για την εφαρμογή μέτρων εξοικονόμησης ενέργειας.  
    Έχοντας υπόψιν το γεγονός ότι ο δημόσιος τομέας πρέπει να αποτελεί υπόδειγμα εξορθολογισμού της ενεργειακής κατανάλωσης, αλλά και επειδή οι πρωτοβουλίες και οι αποφάσεις της Κυβέρνησης πρέπει να αποδεικνύουν έμπρακτα το ενδιαφέρον της χώρας  μας να αντιμετωπίσει τις κλιματικές αλλαγές, ερωτάται ο Υπουργός:
1. Με ποιον τρόπο θα αποτιμηθούν τα αποτελέσματα της μέχρι τώρα πολιτικής εξοικονόμησης ενέργειας στα κτήρια του δημόσιου τομέα και πώς η κυβέρνηση θα προωθήσει πρακτικές εξοικονόμησης ενέργειας στα ιδιωτικά κτήρια;
2. Θα προχωρήσει σε δυναμικές ενέργειες ενημέρωσης των πολιτών και πρωτοποριακές πρακτικές όπως, την απόσυρση των ενεργειακά σπάταλων συσκευών και την επιδότηση φιλικών προς το περιβάλλον, ώστε να αυξηθεί η περιβαλλοντική συνείδηση των πολιτών;
     Στην επίκαιρη αυτή ερώτηση της κ. Πιπιλή θα απαντήσει ο Υφυπουργός Ανάπτυξης κ. Σταύρος Καλαφάτης, Βουλευτής Θεσσαλονίκης.
     Κύριε Υφυπουργέ, έχετε το λόγο.
     ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
     Κύριοι, συνάδελφοι, όπως όλοι μας γνωρίζουμε βρισκόμαστε σε ένα κρίσιμο σταυροδρόμι. Οι επιλογές που κάνουμε σήμερα επηρεάζουν τις ζωές των παιδιών μας αλλά και τις επόμενες γενιές. Οι επιπτώσεις των ανθρώπινων δραστηριοτήτων στο περιβάλλον και οι κλιματικές αλλαγές που αυτές επιφέρουν στον πλανήτη μας είναι πλέον ορατές και αισθητές. Προς την κατεύθυνση, λοιπόν, της πρόληψης και αντιμετώπισης των αλλαγών αυτών πρέπει όλοι να συμμετάσχουμε ενεργά. 
     Η ελληνική Κυβέρνηση και το Υπουργείο Ανάπτυξης λαμβάνοντας υπ΄ όψιν τις αποφάσεις, τόσο σε ευρωπαϊκό όσο και σε παγκόσμιο επίπεδο, δρουν με ιδιαίτερη ευαισθησία και με συγκροτημένο βηματισμό προς την κατεύθυνση αυτή. Έχοντας υπ΄ όψιν μας τις οδηγίες και τις δεσμεύσεις που προκύπτουν από το Πρωτόκολλο του Κιότο και τις σχετικές κοινοτικές οδηγίες προχωρήσαμε τον Οκτώβριο του 2006  σε έκδοση κοινής υπουργικής απόφασης σχετικά με την αντικατάσταση ενεργοβόρων λαμπτήρων στα κτήρια του δημοσίου και ευρύτερου δημοσίου τομέα. Σύμφωνα με την Κ.Υ.Α. αυτή σε όλα τα κτήρια του δημόσιου τομέα, των εποπτευόμενων φορέων και της Τοπικής Αυτοδιοίκησης θα πρέπει να αντικατασταθούν όλοι οι λαμπτήρες πυρακτώσεως ή φθορισμού ενεργειακής κλάσης κατώτερης της Β με λαμπτήρες φθορισμού Α ή Β κλάσης ίσης ή λιγότερης φωτεινότητας, με τις απαραίτητες ηλεκτρονικές διατάξεις ρύθμισης και βελτίωσης του συντελεστή ισχύος. 
     Το Υπουργείο Ανάπτυξης σε συνεργασία με το Υπουργείο Εσωτερικών έχει προβεί σε αποστολή κοινής επιστολής προς όλους τους δημόσιους φορείς, εποπτευόμενους φορείς και Ο.Τ.Α.. Οι φορείς καλούνται να προσκομίσουν απολογιστικά στοιχεία της δράσης αυτής και της εξοικονόμησης ενέργειας, που έχει επιτευχθεί, ώστε τα στοιχεία να αποτελέσουν βάση για περαιτέρω συνεργασία και συνυπολογισμό στους εθνικούς στόχους της χώρας. Τα στοιχεία θα δοθούν στη δημοσιότητα το ταχύτερο δυνατό από τη στιγμή που θα γίνει η στατιστική επεξεργασία. 
     Παράλληλα με τη συγκέντρωση αυτών των απαραίτητων στοιχείων το Υπουργείο Ανάπτυξης διερευνά τη δυνατότητα παροχής κινήτρων στους πολίτες να ακολουθήσουν αυτό το παράδειγμα. Να αντικαταστήσουν, δηλαδή, τους ενεργοβόρους λαμπτήρες πυρακτώσεως με ηλεκτρονικούς λαμπτήρες εξοικονόμησης ενέργειας. 
     Επιπλέον, σε ό,τι αφορά στην εξοικονόμηση ενέργειας στα ιδιωτικά κτήρια στο πλαίσιο της ενσωμάτωσης των κοινοτικών οδηγιών, που προανέφερα, το Υπουργείο Ανάπτυξης και οι εποπτευόμενοι φορείς του έχουν ήδη προχωρήσει στην προετοιμασία των κατάλληλων νομοθετικών ρυθμίσεων καθώς και όλων των αναγκαίων εφαρμοστικών διατάξεων για την πρακτική τους εφαρμογή. Ενδεικτικά αναφέρω τον κανονισμό ενεργειακής αποδοτικότητας κτηρίων. 
     Όσον αφορά, τέλος, τις δράσεις πληροφόρησης και δημοσιότητας, τόσο το Υπουργείο Ανάπτυξης σε κεντρικό επίπεδο όσο και αρκετοί από τους εποπτευόμενους φορείς του έχουν ήδη δρομολογήσει αρκετά και μεγάλα έργα πληροφόρησης του ευρύτερου κοινού και ειδικών ομάδων πολιτών, όπως Τοπικής Αυτοδιοίκησης, επενδυτών, επιχειρηματιών κ.λπ.. 
     Οι ενέργειες αυτές περιλαμβάνουν ενημέρωση μέσω όλων των διαθέσιμων Μέσων Μαζικής Ενημέρωσης καθώς και τη διενέργεια σχετικών ημερίδων και συνεδρίων. Η προσπάθεια αυτή, κυρίες και κύριοι συνάδελφοι, θα ενταθεί το αμέσως επόμενο διάστημα. 
     Ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
     Το λόγο τώρα έχει η ερωτώσα Βουλευτής κ. Φωτεινή Πιπιλή. 
     ΦΩΤΕΙΝΗ ΠΙΠΙΛΗ: Επειδή το Υπουργείο Ανάπτυξης γνωρίζω -από την δημοσιογραφική μου ιδιότητα- ότι έχει αναπτύξει τέτοιους είδους πρωτοβουλίες, εκείνο που θα παρακαλέσω είναι να τραβηχτεί πολύ γερά το αυτί και του δημοσίου τομέα και των οργανισμών του ευρύτερου δημόσιου τομέα! 
      Θα ξέρετε, κύριε Καλαφάτη, ότι γίνεται μια πολύ μεγάλη σπατάλη. Θα σας δώσω ένα παράδειγμα ότι κανένας δεν ελέγχει, άρα κανείς δεν τραβάει το αυτί των διευθυντών και των προϊσταμένων, όταν έχουμε είκοσι τέσσερις βαθμούς Κελσίου έξω με ηλιοφάνεια και καίνε ασύδοτα οι καυστήρες πετρελαίου ή τα κλιματιστικά, όταν υπάρχουν δημόσιοι υπάλληλοι του ευρύτερου τομέα, οι οποίοι με μεγάλη ευκολία εγκαταλείπουν το γραφείο ατιμωρητί και αφήνουν όλα τα φώτα και το κλιματιστικό ανοιχτά καθ’ όλη τη  διάρκεια της νύχτας.
      Κύριε Καλαφάτη, θα μου επιτρέψετε να σας πω και ως γυναίκα ότι πρέπει να δώσετε πάρα πολύ μεγάλη βαρύτητα στην απλή, καθημερινή και ανέξοδη ενημέρωση των πολιτών και ειδικότερα των γυναικών, γιατί θα πρέπει να ξέρετε ότι τα στατιστικά στοιχεία αποδεικνύουν ότι κακώς νομίζουν ότι οι βιομηχανίες είναι αυτές οι οποίες επιφέρουν τη μεγαλύτερη καταστροφή στο περιβάλλον λόγω της καύσης. Αντιθέτως, τα νοικοκυριά, η καθημερινή Ελληνίδα νοικοκυρά, η Κινέζα, η Ινδή ή η Γερμανίδα είναι αυτή που μπορεί να βοηθήσει πάρα πολύ και να συνεισφέρει στη μείωση των ρύπων, αποφεύγοντας ακόμα και να ανοιγοκλείνει συνέχεια το ψυγείο, κάτι που δεν το γνωρίζει η νοικοκυρά, ακόμη και να μην ανοιγοκλείνει το φούρνο, νομίζοντας ότι θα δραπετεύσει το κατσικάκι με τις πατάτες που έχει βάλει για να μαγειρέψει. Γελάτε μεν οι άντρες, αλλά έτσι είναι η αλήθεια. Έχουμε μια αγωνία ότι θα μας φύγει το κατσικάκι από το φούρνο και αυτό επιβαρύνει πολύ το περιβάλλον. 
      Περιμένω άμεσα μέτρα, ανέξοδα και πολύ εποικοδομητικά για το σύνολο των πολιτών, που είναι έτοιμοι να βοηθήσουν για την προστασία του περιβάλλοντος. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Χαμογελάσαμε, επιδοκιμάζοντας και όχι αποδοκιμάζοντας. 
      ΦΩΤΕΙΝΗ ΠΙΠΙΛΗ: Άρα μαγειρεύετε και εσείς. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υφυπουργέ, έχετε το λόγο για να δευτερολογήσετε.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε.
      Πράγματι, όπως πολύ σωστά επισημάνατε, κύρια συνάδελφε, το ζήτημα της διαμόρφωσης μιας νέας αντίληψης, μιας νέας φιλοσοφίας, μιας νέας κουλτούρας που θα πηγάζει από την ίδια τη συνειδητοποίηση του μέσου πολίτη σχετικά με το τι πρέπει, το τι οφείλει, το τι μπορεί να κάνει σε τελική ανάλυση για να μπορέσει να επιδράσει ευεργετικά στο θέμα της εξοικονόμησης ενέργειας, είναι πολύ σημαντικό. Σας διαβεβαιώ ότι αποτελεί κεντρικό πυρήνα της φιλοσοφίας της ηγεσίας αυτού του Υπουργείου, που ακολουθεί με σταθερό βηματισμό αυτό που ξεκίνησε το 2004 το Υπουργείο Ανάπτυξης το διάστημα εκείνο. Μάλιστα, θα εντατικοποιήσουμε την προσπάθειά μας αυτή για να εξοικειώσουμε ακόμη περισσότερο τον κάθε πολίτη και όπως πολύ σωστά επισημάνατε, ίσως τη μέση νοικοκυρά, σχετικά με τα οφέλη από την ενεργειακή εξοικονόμηση σε πολύ απλά καθημερινά ζητήματα.
      Απλώς θα ήθελα να υπογραμμίσω, πέρα από μια σειρά κανονιστικών αποφάσεων για την ενεργειακή κατανάλωση στο δημόσιο τομέα, την πολύ σημαντική πρωτοβουλία του Υπουργείου Ανάπτυξης για υπογραφή μνημονίου συνεργασίας με την Κ.Ε.Δ.Κ.Ε. το Νοέμβριο του 2007 για την εκπόνηση ειδικού προγράμματος, μέσα από το οποίο θα υλοποιηθούν έργα και δράσεις βελτίωσης της ενεργειακής αποδοτικότητας. Βασικός στόχος του προγράμματος είναι ο προσδιορισμός και  η εφαρμογή δράσεων και αποδεδειγμένων καλών πρακτικών για τη βελτίωση της ενεργειακής συμπεριφοράς των κτηρίων, τη μείωση του ηλεκτρικού φορτίου αιχμής, τη βελτίωση της ενεργειακής απόδοσης των μέσων μεταφοράς και την ανάπτυξη σχεδίων αστικής κινητικότητας. 
      Είναι ένα πρόγραμμα το οποίο είναι φιλόδοξο. Σκοπός του είναι η καλύτερη χρήση και διαχείριση της ενέργειας, καθώς και η υιοθέτηση νέων τεχνολογιών εξοικονόμησης της ενέργειας και η εφαρμογή τεχνολογιών ανανεώσιμων πηγών ενέργειας μικράς κλίμακος.
      Από τις παραπάνω δράσεις θα ωφεληθούν όλοι ανεξαιρέτως, το κράτος, οι πολίτες, η Τοπική Αυτοδιοίκηση, η χώρα γενικότερα. Αποτελεί χρέος όλων να στηρίξουν αυτές τις πρωτοβουλίες, που είναι απαραίτητες για να διασφαλίσουμε περιβαλλοντικά βιώσιμη ανάπτυξη και να βελτιώνουμε συνεχώς το επίπεδο ζωής όλων μας.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ. 
      Επόμενη είναι η δεύτερη με αριθμό 492/28-1-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Καρτάλη προς τον Υπουργό Ανάπτυξης, σχετικά με την κατασκευή εργοστασίου παραγωγής ηλεκτρικής ενέργειας με τη χρήση λιθάνθρακα στη Μαγνησία κ.λπ.. 
      Το κείμενο της συζητούμενης επίκαιρης ερώτησης έχει ως ακολούθως:
      «Κατά τη συζήτηση (10.1.2008) της επίκαιρης ερώτησης του υπογράφοντος στη Βουλή –με θέμα το ενδεχόμενο της κατασκευής εργοστασίου παραγωγής ηλεκτρικής ενέργειας με τη χρήση λιθάνθρακα στη Μαγνησία- είχατε αναφέρει ότι «η Δ.Ε.Η. δεν έχει εκφράσει την πρόθεσή της να δημιουργήσει θερμοηλεκτρική μονάδα στη Μαγνησία, ούτε βέβαια έχει υποβάλει κάποια σχετική αίτηση στη Ρυθμιστική Αρχή Ενέργειας». Συμπληρώνατε δε ότι «Σε κάθε όμως περίπτωση, επαναλαμβάνω, όπως έχω κάνει πολλές φορές απ’ αυτό το Βήμα, ότι τέτοια ζητήματα και τέτοιου είδους αποφάσεις αποτελούν πάντα για την Κυβέρνηση της Νέας Δημοκρατίας αντικείμενο διαλόγου, αντικείμενο συνεννόησης, αντικείμενο μέσα στο οποίο θα πρέπει να συμφωνήσουν οι τοπικές δυνάμεις της κοινωνίας, για να μπορέσουν να προχωρήσουν αντίστοιχα έργα». Επισημαίνεται μάλιστα ότι ο Υφυπουργός Ανάπτυξης κ. Θ. Νάκος σε σχετική του δήλωση σχολίασε την απάντηση του Υπουργείου Ανάπτυξης ως «καθησυχαστική» αναφορικά με τις ανησυχίες των φορέων και των πολιτών που είχαν εκδηλωθεί.
      Στο διάστημα από τη συζήτηση της επίκαιρης ερώτησης μέχρι σήμερα, πολιτικοί, αυτοδιοικητικοί και κοινωνικοί φορείς στη Μαγνησία ανακοίνωσαν την κάθετη διαφωνία τους ως προς την προοπτική κατασκευής του εργοστασίου στον Αλμυρό Μαγνησίας ή οπουδήποτε αλλού στη Μαγνησία. Επιπρόσθετα από δημοσιεύματα εφημερίδων (21.1.2008) προκύπτει ότι η Δ.Ε.Η. εξετάζει σοβαρά το θέμα της χωροθέτησης εργοστασίου παραγωγής ενέργειας στη Μαγνησία και ότι θα αξιολογήσει την εν λόγω προοπτική σε συνεδρίαση του Διοικητικού της Συμβουλίου στις 29 Ιανουαρίου 2008. Κατά συνέπεια ανακύπτει σοβαρό κενό στην ενημέρωση την οποία δώσατε στο ελληνικό Κοινοβούλιο, καθώς δεν είναι δυνατόν να αγνοείται από το Υπουργείο Ανάπτυξης ο προγραμματισμός ενός εποπτευόμενου φορέα του, ούτε και να παρουσιάζεται μία εικόνα που δεν ανταποκρίνεται στην πραγματικότητα.
      Ερωτάται ο κύριος Υπουργός:
      α) Γνωρίζει η Κυβέρνηση τον ενεργειακό σχεδιασμό της Δ.Ε.Η. σε ό,τι αφορά στην ακριβή χωροθέτηση των εργοστασίων παραγωγής ηλεκτρικής ενέργειας με πρώτη ύλη λιθάνθρακα;
      β) Αν ναι, γιατί αποκρύπτει την πρόθεση της Δ.Ε.Η. να κατασκευάσει εργοστάσιο παραγωγής ηλεκτρικής ενέργειας με τη χρήση λιθάνθρακα στη Μαγνησία;
      γ) Προτίθεται να λάβει υπ΄ όψιν της την καθολική αντίδραση των τοπικών φορέων στο ενδεχόμενο της κατασκευής ενός τέτοιου εργοστασίου στη Μαγνησία σύμφωνα με τη δέσμευση του Υφυπουργού κ. Σταύρου Καλαφάτη στη Βουλή;»
      Στην επίκαιρη αυτή ερώτηση του Βουλευτή κ. Καρτάλη θα απαντήσει ο Υφυπουργός Ανάπτυξης κ. Καλαφάτης.
      Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε.
      Κύριε συνάδελφε, πριν από είκοσι μέρες περίπου είχατε υποβάλει σχετική ερώτηση, την οποία και συζητήσαμε σε αυτήν την Αίθουσα, αφουγκραζόμενοι την ανησυχία και την αγωνία της τοπικής κοινωνίας της Μαγνησίας σχετικά με τη δημιουργία λιθανθρακικής μονάδας.
      Όπως έχω τονίσει πολλές φορές, αποτελεί χρέος της πολιτείας να ενημερώνει και να συζητάει με όλους τους τοπικούς φορείς, ιδιαίτερα σε ό,τι αφορά ζητήματα μεγάλων επενδύσεων. Είναι επίσης χρέος των Βουλευτών να μεταφέρουν τις ανησυχίες της τοπικής κοινωνίας για ζητήματα ανάλογα στους αρμόδιους Υπουργούς και μέσα τη διαδικασία του κοινοβουλευτικού ελέγχου.
      Από το σημείο αυτό όμως, κύριε συνάδελφε, μέχρι να ζητάτε και σχεδόν να εγκαλείτε την Κυβέρνηση γιατί δεν τοποθετείται πάνω σε ένα θέμα που πρόκειται να συζητηθεί στο διοικητικό συμβούλιο μιας εισηγμένης στο Χρηματιστήριο εταιρείας, εν προκειμένω στη Δ.Ε.Η., η απόσταση είναι τεράστια, πόσω μάλλον όταν της ζητάτε να τοποθετηθεί σε συζητήσεις που αφορούν ενδεχόμενες συνεργασίες, οι οποίες πιθανώς θα καταλήξουν σε συγκεκριμένες δράσεις.
      Κύριε συνάδελφε, η Κυβέρνηση τηρώντας σοβαρή και υπεύθυνη στάση, ως οφείλει, τοποθετείται και ενημερώνει την Εθνική Αντιπροσωπεία επί γεγονότων. Και τις τελευταίες δεκαεπτά ημέρες, κύριε συνάδελφε, δεν άλλαξε τίποτε από αυτά που ίσχυαν στην προηγούμενη τοποθέτησή μου στο ελληνικό Κοινοβούλιο. Με όσα προανέφερα είναι φανερό ότι δεν ανακύπτει κανένα κενό, πόσω μάλλον σοβαρό, όπως αναφέρετε στην ερώτησή σας, σχετικά με την ενημέρωση που έδωσα στο ελληνικό Κοινοβούλιο.
      Έχω ξαναπεί στην Αίθουσα αυτή ότι κανείς από μας δεν μπορεί να διεκδικεί το προνόμιο της αποκλειστικής ευαισθησίας σε ζητήματα περιβαλλοντικά, ούτε βεβαίως και να επενδύσει πολιτικά σε εύλογες, πολλές φορές, ανησυχίες συμπολιτών μας.
      Ωστόσο, έστω και αν έχω τοποθετηθεί πριν από μερικές ημέρες και επειδή προσωπικά σέβομαι απεριόριστα τη διαδικασία του κοινοβουλευτικού ελέγχου, θα απαντήσω για ακόμη μία φορά στα ίδια ερωτήματά σας.
      Ασφαλώς και η Κυβέρνηση γνωρίζει τον ενεργειακό σχεδιασμό της Δ.Ε.Η.. Αυτός αφορά στην αντικατάσταση πεπαλαιωμένων μονάδων με νέες, σύγχρονες, αποδοτικότερες και φιλικότερες προς το περιβάλλον μονάδες, αφορά στη διαφοροποίηση του ενεργειακού μείγματος της εταιρείας και κατ’ επέκταση της χώρας. 
      Ο στρατηγικός σχεδιασμός της εταιρείας αναφέρει την πρόθεση κατασκευής δύο εργοστασίων με καύσιμο λιθάνθρακα, αναφέρει επίσης την πρόθεση της εταιρείας να διερευνήσει πιθανές συνεργασίες με ξένους επενδυτές, όπως οφείλει να κάνει κάθε ανταγωνιστική εταιρεία ιδιαίτερα στο χώρο της ενέργειας. 
      Απαντώντας και στο δεύτερο ερώτημά σας, θέλω να πω ότι είναι φανερό ότι η Κυβέρνηση δεν αποκρύπτει την πρόθεση της Δ.Ε.Η. να κατασκευάσει εργοστάσιο, αφού δεν έχει καν αξιολογηθεί μία τέτοια πρόταση από την ίδια τη Δ.Ε.Η.. Κατά συνέπεια, δεν έχει διατυπωθεί σχετική θέση από την πλευρά της εταιρείας και ακόμα περισσότερο δεν έχει υποβληθεί κάποια σχετική αίτηση. 
      Απ’ όσο γνωρίζω, η εταιρεία στις εσωτερικές της διαδικασίες διερευνά τις παραμέτρους μιας πιθανής συνεργασίας με άλλους επενδυτές, γεγονός που θα  μπορούσε κανείς να το χαρακτηρίσει και φυσιολογικό και θεμιτό. Ωστόσο, επαναλαμβάνω ότι δεν υπάρχουν επίσημες τοποθετήσεις, με βάση τις οποίες θα μπορούσαμε σήμερα να συζητήσουμε επί της ουσίας. Εάν και εφόσον υπάρξει τέτοια τοποθέτηση και αφορά μία συγκεκριμένη τοποθεσία, τότε η Κυβέρνηση ασφαλώς και θα λάβει υπ’ όψιν τις απόψεις και τις ανησυχίες των τοπικών κοινωνιών και φορέων. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Το λόγο έχει ο ερωτών Βουλευτής κ. Κωνσταντίνος Καρτάλης. 
      ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, ειλικρινά βρίσκομαι σε δύσκολη θέση, γιατί δεν μου αρέσει να αντιδικώ με συναδέλφους μου Βουλευτές σε πράγματα που αποτυπώνουν το εάν κάποιος από εμάς ή κάποιος φορέας από όλους αυτούς, που συναρτούν το ελληνικό κράτος, λέει ή δεν λέει την αλήθεια. 
      Όντως, πριν από είκοσι πέντε ημέρες κάναμε συζήτηση εδώ, στο Κοινοβούλιο, για το θέμα του λιθάνθρακα στη Μαγνησία και ο κύριος Υφυπουργός ορθώς αναφέρει ότι είπε πως δεν υπήρχε θέμα ενημέρωσης από τη Δ.Ε.Η. ούτε κάποια αίτηση. Η συζήτηση έγινε γύρω στις 10 Ιανουαρίου. 
      Κύριε Υφυπουργέ, εγώ θα ήθελα να σας πω -και θα το καταθέσω στα Πρακτικά- ότι στις 9.1.2008 ο κ. Αθανασόπουλος, ο Διοικητής της Δ.Ε.Η., στέλνει επιστολή στον κ. Φώλια και την  κοινοποιεί και σε εσάς, όπου αναφέρει σε αυτήν την επιστολή τα εξής: «Επίσης, η Δ.Ε.Η. μελετά σε συνεργασία με τη γερμανική εταιρεία «RWE» την κατασκευή ενός σταθμού ηλεκτροπαραγωγής με καύσιμο λιθάνθρακα. Ως πιθανή θέση εγκατάστασης του σταθμού, μεταξύ των άλλων, εξετάζεται και η Βιομηχανική Περιοχή Αλμυρού Μαγνησίας». Καταθέτω την επιστολή για τα Πρακτικά.
      (Στο σημείο αυτό ο Βουλευτής κ. Κωνσταντίνος Καρτάλης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Υπουργέ, εγώ νομίζω ότι τα πράγματα είναι πολύ πιο απλά από γενικές αναφορές. Οφείλουμε να είμαστε συνεπείς και να λέμε με ειλικρίνεια στους πολίτες τι γίνεται. 
      Επειδή αναφερθήκατε προηγουμένως στο τι μεσολάβησε από τότε που συζητήσαμε ξανά για το θέμα, θέλω να σας πω ότι μεσολάβησαν πολλά συλλαλητήρια πολιτών στη Μαγνησία εναντίον του εργοστασίου. Άρα, λοιπόν, εάν θέλετε να είστε συνεπής σ’ αυτό που είπατε την προηγούμενη φορά, πρέπει να πάρετε θέση ως Κυβέρνηση και να λάβετε υπ’ όψιν σας τις αντιδράσεις των κατοίκων. 
      Επίσης, πρέπει να λάβετε σήμερα θέση, διότι σας καταθέτω ένα έγγραφο του κ. Αθανασόπουλου από 9 Ιανουαρίου, που λέει ότι προτίθεται η Δ.Ε.Η. να κάνει εργοστάσιο στον Αλμυρό Μαγνησίας ή να το εξετάσει, τουλάχιστον. Από εσάς έχει έρθει αυτή η αλληλογραφία, από το Υπουργείο Ανάπτυξης, από τον κοινοβουλευτικό έλεγχο. 
      Άρα, λοιπόν, τα πράγματα είναι πολύ πιο απλά. Σας καλώ και πάλι να μας πείτε εάν δεσμεύεστε ότι, όταν αντιδράσουν οι κάτοικοι και οι φορείς -που έχουν αντιδράσει ήδη παλλαϊκά και παμμαγνησιακά- θα δεσμευθείτε ότι δεν θα γίνει το εργοστάσιο στην περιοχή και σας καλώ, επίσης να μας πείτε εάν τελικά η Δ.Ε.Η. θέλει να κάνει, επιτέλους, αυτό το εργοστάσιο ή εάν τελικά διαβάζουμε κείμενα και δεν καταλαβαίνουμε τι διαβάζουμε. 
      Η κατάσταση είναι πολύ απλή και νομίζω ότι πρέπει να μας πείτε, επιτέλους, με σαφήνεια τη θέση της ελληνικής Κυβέρνησης για το θέμα. Εάν η ελληνική Κυβέρνηση είναι υπέρ του λιθάνθρακα, να μας το πείτε και εάν είναι υπέρ του λιθάνθρακα στον Αλμυρό, επίσης, να μας το πείτε και να μην μπαίνουμε σε έναν κλεφτοπόλεμο σε σχέση με το ποιος φορέας έχει ενημερώσει την ελληνική Κυβέρνηση και ποιος όχι. Η Δ.Ε.Η. είναι ανώνυμη εταιρεία του ελληνικού δημοσίου, δεν είναι μια ιδιωτική επιχείρηση, η οποία αποφασίζει μόνη της.
      Άρα, λοιπόν, εγώ θέλω να σας μεταφέρω –και με αυτό κλείνω- ότι ο κόσμος της περιοχής δεν επιθυμεί εργοστάσιο παραγωγής ηλεκτρικής ενέργειας από λιθάνθρακα. Με αυτές τις συνθήκες δεν πρόκειται να γίνει εργοστάσιο στην περιοχή με λιθάνθρακα.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Καρτάλη.
      Ο Υφυπουργός Ανάπτυξης κ. Καλαφάτης έχει δικαίωμα δευτερολογίας.
      Ορίστε, κύριε Καλαφάτη, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, δεν νομίζω ότι έχω να προσθέσω πολλά περισσότερα απ’ αυτά που είπα προηγουμένως, γιατί δεν ισχύει και τίποτα διαφορετικό. 
      Εφόσον υπάρξει συγκεκριμένη τοποθέτηση, επίσημη σε επίπεδο λήψης απόφασης της Δ.Ε.Η., τότε θα υπάρξει και τοποθέτηση από την πλευρά του Υπουργείου Ανάπτυξης. Αυτήν τη στιγμή μιλάτε, αναφέρεσθε σε διατύπωση σκέψεων, που ακόμα-ακόμα δεν έχουν λάβει τη μορφή αποφάσεων σε επίπεδο διοικητικών συμβουλίων της Δ.Ε.Η.. 
      Είπα, λοιπόν, προηγουμένως και εμμένω ότι σε κάθε περίπτωση τις οποιεσδήποτε αντιδράσεις της τοπικής κοινωνίας –και σωστά αναφέρατε ότι προέκυψαν οι αντιδράσεις αυτές- τις παρακολουθούμε. Να έχετε υπ΄ όψιν σας πως παρακολουθούμε το ό,τι συμβαίνει στην ελληνική επικράτεια και που αφορά βεβαίως τόσο σοβαρά ζητήματα. Αυτό δεν σημαίνει ότι αλλάζει δραματικά. Αλλάζουν δραματικά τα πραγματικά γεγονότα, τα πραγματικά περιστατικά, τα οποία σας ανέφερα προηγουμένως. Σε κάθε περίπτωση, όμως, θα ήθελα να σας αναφέρω ότι η ενεργειακή στρατηγική έχει να κάνει με την επάρκεια στα θέματα ενέργειας, με την αλλαγή του ενεργειακού μίγματος σε ένα βάθος χρόνου μέσα από μία εθνική στρατηγική που θα θέλει να εξομοιώσει τις εν λόγω ενεργοβόρες πηγές και τη μικρότερη δυνατή εξάρτηση από μία ή λίγες πηγές ενέργειας και μέσα σε αυτό το πλάνο θα κινηθεί η Κυβέρνηση τα επόμενα χρόνια.
      Τέλος, θα ήθελα να τονίσω ότι το Υπουργείο Ανάπτυξης πάντα θα είναι ανοιχτό σε συζητήσεις. Δεν φοβάται το διάλογο. Είναι πρόθυμο να μιλήσει και μέσα στο Κοινοβούλιο αλλά και εκτός Κοινοβουλίου και να αφουγκρασθεί σε όλες τις εκφάνσεις και τις διαστάσεις τα ζητήματα που προκύπτουν, πάντα όμως προς όφελος της βιώσιμης ανάπτυξης, προς όφελος της εθνικής οικονομίας, προς όφελος του περιβάλλοντος και των συμφερόντων της τοπικής κοινωνίας. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ.
      Θα συζητήσουμε τώρα την πέμπτη με αριθμό 518/29-1-2008 επίκαιρη ερώτηση του Βουλευτού του Λαϊκού Ορθόδοξου Συναγερμού κ. Βαϊτση Αποστολάτου προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με την καθυστέρηση στην αποκατάσταση του πρασίνου στην περιοχή της Αρχαίας Ολυμπίας κ.λπ..
      Το κείμενο της επίκαιρης ερώτησης έχει ως εξής:
      «Παρά τις εξαγγελίες, βάσει των οποίων οι φυτεύσεις της Αρχαίας Ολυμπίας θα ξεκινούσαν το φθινόπωρο και θα ολοκληρώνονταν τον Ιανουάριο, δεν έχει πραγματοποιηθεί ακόμη καμμία δραστηριότητα, ώστε να «πρασινίσει» η καμένη περιοχή και να είναι καθ’ όλα έτοιμη για την τελετή Αφής της Ολυμπιακής Φλόγας του Πεκίνου, με αποτέλεσμα η κατάσταση να είναι οριακή από άποψη χρόνου. 
      Συνεπώς ερωτώνται οι αρμόδιοι Υπουργοί:
      1. Γιατί σημειώνεται τέτοια ελληνική απραξία σχετικά με ένα τόσο σοβαρό θέμα που αφορά τόσο στη φύτευση της καμένης περιοχής του Αρχαιολογικού Χώρου, καθώς και την ορθή προετοιμασία της χώρας για την Αφή της Ολυμπιακής Φλόγας;
      2. Γιατί δεν έχουν ληφθεί ακόμα μέτρα με στόχο την έγκαιρη λύση του εν λόγω προβλήματος;»
      Στην επίκαιρη αυτή ερώτηση, της οποίας επαινώ τη συντομία –έτσι πρέπει να είναι οι επίκαιρες ερωτήσεις, όχι ολόκληρες σελίδες- θα απαντήσει ο Υπουργός Πολιτισμού κ. Μιχάλης Λιάπης.
      Ορίστε, κύριε Υπουργέ, έχετε το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Ευχαριστώ, κύριε Πρόεδρε.
      Κυρίες και κύριοι συνάδελφοι, η πορεία εργασιών αποκατάστασης του φυσικού περιβάλλοντος στην Αρχαία Ολυμπία, μετά από τις καταστροφικές πυρκαγιές του καλοκαιριού, είναι ένα θέμα το οποίο έχει ευαισθητοποιήσει όλους τους Έλληνες και γι’ αυτό θα πρέπει να είμαστε ιδιαίτερα ακριβείς σε ένα τόσο σημαντικό θέμα, το οποίο έχει και διεθνείς διαστάσεις.
      Επιτρέψτε μου να πω ότι όχι μόνο απραξία δεν υπήρξε, αλλά αντίθετα μία πραγματική υπερπροσπάθεια. Μία υπερπροσπάθεια η οποία μέχρι πρότινος ήταν στο κρίσιμο επίπεδο των υποδομών, της ολοκληρωμένης προετοιμασίας, του συντονισμού πολύπλοκων διαδικασιών. Ήδη έχουν γίνει μεγάλα αντιπλημμυρικά έργα. Επίσης έχουν γίνει σημαντικά αντιδιαβρωτικά έργα. Συνολικά κατασκευάστηκαν εκατόν δεκαπέντε χιλιόμετρα κορμοδεμάτων, τα οποία δοκιμάστηκαν με τις πρόσφατα έντονες βροχοπτώσεις και τις πλημμύρες του Νοεμβρίου και με ιδιαίτερη επιτυχία. 
      Αν πάτε σήμερα, αγαπητέ συνάδελφε, στην Ολυμπία, θα δείτε μία πραγματικά εντονότατη δραστηριότητα επτά ημέρες την εβδομάδα, μέχρι τη δύση του ηλίου. Υλοποιείται ένα τεράστιο έργο για την ενίσχυση της φυσικής αποκατάστασης και αναγέννησης του περιβάλλοντος και θέλω να το τονίσω αυτό. Δεν πάμε να ανατρέψουμε τις φυσικές ισορροπίες. Δεν πάμε να φτιάξουμε ένα σκηνικό, όπως σχολίασαν ορισμένοι. Θα ήταν ψέμα. Δεν πάμε να φτιάξουμε τους κρεμαστούς κήπους της Βαβυλώνας, ούτε να μεταφέρουμε ένα δάσος στην Ολυμπία. Αντίθετα, με βάση ενδελεχείς μελέτες από εξειδικευμένους επιστήμονες και από ειδικούς συμβούλους και αρχιτέκτονες ενισχύουμε τη φυσική αναγέννηση του περιβάλλοντος.
	Αξιοποιούμε με άλλα λόγια τις δυνατότητες της φυσικής αναγέννησης των δασών μας. Προστατεύουμε τα δέντρα αλλά και τα φυτά, για να βγουν αυτοφυώς. Παρεμβαίνουμε με νέες, κατάλληλες, για το περιβάλλον της Ολυμπίας, φυτεύσεις, με στόχο την ανάδειξη του ιστορικού τοπίου, σύμφωνα πάντα με τις υποδείξεις των ειδικών επιστημόνων και αρχαιολόγων, με έναν ήπιο, αλλά και αποτελεσματικό τρόπο, με σεβασμό –επαναλαμβάνω- στο περιβάλλον αλλά και στην ιστορία του τόπου μας και της πολιτιστικής μας κληρονομιά. 
	Ποια, είναι λοιπόν, σήμερα τα δεδομένα. Σύμφωνα με τα στοιχεία, τα οποία συγκεντρώθηκαν και συγκεντρώνονται συνεχώς, πρώτον, έχουν μεταφερθεί πια όλα τα δέντρα και τα φυτά στους χώρους φύτευσης, πάνω από τριάντα χιλιάδες ρίζες πυράντοχων φυτών -βελανιδιές, κυπαρίσσια, ελιές, πλατάνια κ.λπ.- φυτά δηλαδή που αντέχουν και χαρακτηρίζουν το παραδοσιακό φυσικό περιβάλλον της Αρχαίας Ολυμπίας. 
	Δεύτερον, έχει γίνει ήδη ο καθαρισμός του χώρου και η αποκομιδή όλων των καμένων κορμών από το χώρο και της Ακαδημίας και του Κρονίου Λόφου.
	Τρίτον, έχει ολοκληρωθεί το πρώτο στάδιο τοποθέτησης των γεωυφασμάτων, ειδικά στα δύσκολα σημεία, σε επικλινή σημεία κ.λπ. και ξεκινά η υδροσπορά, δηλαδή η σπορά με ένα ειδικό σύστημα ψεκασμού.
	Τέταρτον, προχωρούν κανονικά οι γενικές φυτεύσεις των μικρών φυτών. Έχουν ήδη φυτευτεί, κύριε συνάδελφε, περίπου δέκα χιλιάδες φυτά. Δηλαδή περίπου το 1/3 του συνόλου, στην Ολυμπιακή Ακαδημία στο Λόφο Ζούνη, στον Κρόνιο Λόφο. 
	Πέμπτον, έχουν ξεκινήσει οι ειδικές φυτεύσεις -περίπου χίλια μεγάλα δέντρα- στη διαδρομή της Φλόγας, στο Μνημείο Ντε Κουμπερντέν, στην Ολυμπιακή Ακαδημία. Έχουν ολοκληρωθεί οι εκριζώσεις, η εξομάλυνση του εδάφους στον αύλειο χώρο του Μουσείου και η διαμόρφωση των χώρων, όπου θα γίνουν οι φυτεύσεις.
	Συνολικά δηλαδή υπάρχει μια πολύ καλή εικόνα. Με προσεκτική, επιλεκτική παρέμβαση και περιβαλλοντική ευαισθησία γίνονται φυτευτικά έργα και στους χώρους που ανήκουν στο Υπουργείο Πολιτισμού αλλά και σε αυτούς που ανήκουν στην Ολυμπιακή Επιτροπή.
	Υπάρχουν, πρέπει να σας διαβεβαιώσω, ιδιαίτερα ταχείς ρυθμοί. Τηρείται το χρονοδιάγραμμα των συμβάσεων που έχουν υπογραφεί, σύμφωνα με το οποίο, το έργο αναμένεται να ολοκληρωθεί μέχρι τις αρχές Μαρτίου. Όλα, με άλλα λόγια, θα είναι έτοιμα και μάλιστα έγκαιρα. Η τελετή Αφής της Ολυμπιακής Φλόγας θα γίνει σε ένα περιβάλλον που θα αρμόζει, τόσο στο θεσμό όσο και στην ιστορία του τόπου.
	ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
	Το λόγο έχει ο ερωτών Βουλευτής κ. Αποστολάτος. 
	ΒΑΪΤΣΗΣ ΑΠΟΣΤΟΛΑΤΟΣ: Αξιότιμε κύριε Υπουργέ, χαίρομαι πάρα πολύ για όλα αυτά που μας είπατε. Εύχομαι όλα αυτά να αποδώσουν τα καλύτερα αποτελέσματα. Η ερώτηση έγινε, για να διαβεβαιωθώ από στόματός σας, για τη σοβαρότητα της αντιμετώπισης. Δεν είμαι γεωπόνος, γνωρίζω ωστόσο, ότι έχουμε καθυστερήσει, ότι η σπορά έπρεπε να είχε ξεκινήσει από το Νοέμβριο, ότι σίγουρα δεν  μπορούν να μπουν δέντρα αυτή την ώρα υψηλά ή υψηλόκορμα που να κάνουν την περιοχή να φαίνεται, ο παράδεισος του Κρονίου Λόφου και όχι το Κρόνιο, που είναι κρανίου τόπος τώρα.
	Εγώ ήθελα να σας παρακαλέσω μαζί με όλα αυτά, εκτός από την τήρηση των συμβάσεων με εταιρείες αγροτικές, γεωπονικές και ό,τι άλλο, να κάνουμε ό,τι μπορούμε, γιατί έχουμε λιγότερο από ενάμιση μήνα -στις 24 του Μάρτη είναι η τελετή της Αφής- και γιατί γνωρίζουμε όλοι ότι ζούμε σε έναν κόσμο εικόνας. Η Ολυμπία, το ολυμπιακό ιδεώδες, είναι και ιδεώδες ελληνικού κάλλους. Είμαστε όλοι συνυπεύθυνοι, οι όλοι συνέλληνες, για το τι μπορούμε να κάνουμε ανθρωπίνως δυνατό σε αυτήν τη μετατραγική κατάσταση από τις μεγαπυρκαγιές που μας βρήκαν το καλοκαίρι.
 Δε θέλω να μείνω στο ευχολόγιο, γιατί διατηρώ αντιπολιτευτικό λόγο, με σκοπό να έχουμε το καλύτερο δυνατό αποτέλεσμα για την πατρίδα μας, δεδομένου ότι είναι σημείο αναφοράς του γεγονότος αυτού που είναι υπόθεση ελληνική, οι Ολυμπιακοί Αγώνες, κάθε τέσσερα και που εδώ ακριβώς θέλω να πω ότι θα ευχόμουν να μην είναι φληνάφημα το γεγονός ότι πρέπει και σαν σκηνοθέτης κάποιος να λειτουργήσει στην εποχή της εικόνας, ο τόπος να φανεί με δέντρα, σκηνοθέτημα ελληνικό, Φελινικό, ό,τι θέλετε, αλλά να γίνει κάτι. 
      Για όλα τα άλλα που αφορούν δρόμους, γέφυρες, ρίζες, ελιές, πεύκα, κυπαρίσσια, χαίρομαι πολύ που μας διαβεβαιώνετε. Ο χρόνος όμως και πάλι είναι πολύ σύντομος, μας κυνηγάει και πιστεύω ότι θα αποδειχθεί ότι έχετε δίκιο. Να είστε καλά. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υπουργός Πολιτισμού, κ. Λιάπης.
      ΜΙΧΑΗΛ ΛΙΑΠΗΣ (Υπουργός Πολιτισμού): Κύριε Αποστολάτο, ευχαριστώ πάρα πολύ για την ερώτηση που μου υποβάλατε, διότι μου δίνετε την ευκαιρία να δώσω αυτές τις συγκεκριμένες απαντήσεις, γιατί όπως ξέρετε και εσείς καλά, η κριτική είναι εύκολη, δύσκολο όμως είναι στην εποχή μας να παράγεις έργο, να φέρνεις αποτελέσματα. Και όπως σας είπα και προηγουμένως, στην Αρχαία Ολυμπία γίνεται έργο, φέρνουμε αποτελέσματα και θα είμαστε έτοιμοι για την τελετή της αφής της φλόγας.
      Πρέπει να σας θυμίσω επίσης ότι αυτό είναι ένα σύνθετο έργο το οποίο απαιτούσε τον συντονισμό πολλών φορέων. Και θα πρέπει να επισημάνω ότι πρόκειται για ένα πρωτόγνωρο έργο, όχι μόνο για τα ελληνικά δεδομένα, αλλά και για τα διεθνή. Δεν μιλάμε απλώς για την αναδάσωση ενός λόφου. Εδώ έχουμε να κάνουμε με έναν αρχαιολογικό χώρο, ένα κομμάτι της παγκόσμιας πολιτιστικής κληρονομιάς και  μια περιοχή ιδιαίτερου φυσικού κάλους. ‘Όλα λοιπόν τα βήματα έπρεπε να είναι ιδιαίτερα προσεκτικά προκειμένου να εξασφαλιστεί ο σεβασμός του περιβάλλοντος, των μνημείων, αλλά και η χρηστή διαχείριση των χρημάτων. Γι’ αυτό το λόγο επελέγη, όπως το είπατε και εσείς, ένας ελληνικός φορέας, το Εθνικό Ινστιτούτο Αγροτικών Ερευνών που έχει την τεχνογνωσία.
      Θέλω, επίσης, να επισημάνω ότι στόχος μας δεν είναι να δημιουργήσουμε ένα μεγάλο δάσος τετρακοσίων πενήντα στρεμμάτων στην Ολυμπία. Και αυτό, ούτε θα μπορούσε να γίνει, ούτε το θέλουμε. Γι’ αυτό, κατόπιν μελέτης, επελέγησαν πολλά μικρά φυτά τα οποία έχουν μεγαλύτερη αντοχή και περισσότερες πιθανότητες να ενσωματωθούν στο φυσικό περιβάλλον. Μπορούν επίσης να αναπτυχθούν σε σημεία όπου υπάρχει μεγάλη κλίση του εδάφους. Όλα αυτά λοιπόν μελετήθηκαν και πάρθηκαν οι αντίστοιχες αποφάσεις.
      Εν κατακλείδι, παρά το ότι όλοι θα θέλαμε εν μια νυκτί να ήταν η Ολυμπία μας όπως ήταν πριν, αυτό που πρέπει να γίνει σαφές σε όλους είναι ότι δεν μπορεί να συμβεί κάτι τέτοιο. Δεν θα δούμε στις 24 Μαρτίου ένα νέο δάσος στην Αρχαία Ολυμπία, ούτε θα κάνουμε –κύριε Αποστολάτο- ένα καμουφλάζ στον αρχαιολογικό χώρο. Αυτό το οποίο μπορεί να γίνει –και θα γίνει- είναι με τις παρεμβάσεις μας να βοηθήσουμε τη φύση να αναγεννηθεί, να ξεπεράσει τα σημάδια που άφησε η πύρινη λαίλαπα έξι μήνες μόλις πριν και να εξασφαλίσουμε ότι σταδιακά το φυσικό περιβάλλον θα εξελιχθεί αλλά και θα βελτιωθεί σε σχέση με το παρελθόν, αφού η ανάπλαση θα είναι αποτέλεσμα μιας συστηματικής μελέτης και προσπάθειας των πλέον ειδικών Ελλήνων επιστημόνων Και επαναλαμβάνω με σεβασμό στην ήδη εμφανή αναγέννηση που επιτελείται από την ίδια τη φύση. Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Προχωρούμε με την τρίτη υπ’ αριθμόν 529/29.1.2008 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νίκου Μωραϊτη προς τον Υπουργό Υγείας και Κοινωνικής Αλληλεγγύης, σχετικά με την έλλειψη προσωπικού στο Νοσοκομείο Αγρινίου.
      Το κείμενο αυτής της επίκαιρης ερώτησης του κυρίου συναδέλφου έχει ως εξής:
      «Τεράστιες είναι οι ελλείψεις σε προσωπικό στο Νοσοκομείο του Αγρινίου, σύμφωνα με τις πραγματικές ανάγκες της περιοχής όπου εξυπηρετεί πάνω από εκατόν πενήντα χιλιάδες ανθρώπους. Η μονάδα εντατικής θεραπείας, έτοιμη εδώ και οκτώ χρόνια, δεν λειτουργεί, νευροχειρουργός δεν υπάρχει, μαγνητικός τομογράφος δεν υπάρχει. Η έλλειψη προσωπικού είναι μεγάλη και σε πολλές περιπτώσεις υπηρετεί προσωπικό λιγότερο και από αυτό που προβλέπεται από τον οργανισμό λειτουργίας του νοσοκομείου. Έτσι, η λειτουργία του νοσοκομείου στηρίζεται στον ηρωισμό και την αυταπάρνηση του προσωπικού.
      Κορυφή του παγόβουνου είναι η αδυναμία λειτουργίας της παθολογικής κλινικής του νοσοκομείου λόγω των ελλείψεων και το ουσιαστικό κλείσιμό της. Η μεταφορά προσωπικού από άλλες μονάδες υγείας απλώς μετατοπίζει το πρόβλημα. Η ταλαιπωρία που υφίστανται οι ασθενείς μαζί και με την οικονομική επιβάρυνσή τους, είναι ορισμένες από τις συνέπειες αυτής της πολιτικής. Η κατάσταση μάλιστα αναμένεται να επιδεινωθεί καθώς λόγω των ελλείψεων η λειτουργία και άλλων κλινικών του νοσοκομείου πιθανώς θα διακοπεί.
      Η κατάσταση αυτή είναι αποτέλεσμα μιας συνειδητής αντιλαϊκής πολιτικής που έχει ακολουθηθεί όλα τα τελευταία χρόνια από τις κυβερνήσεις της Νέας Δημοκρατίας και παλαιότερα του ΠΑ.ΣΟ.Κ. Είναι η πολιτική που απαξιώνει το δημόσιο σύστημα υγείας σπρώχνοντας ταυτόχρονα μεγάλα τμήματα του λαού προς τις ιδιωτικές εταιρείες παροχής υπηρεσιών υγείας. Αποτέλεσμα είναι η εμπορευματοποίηση της υγείας, μεγάλα κέρδη για το κεφάλαιο και καινούργια βάρη για το λαό. 
      Ερωτάται ο κύριος Υπουργός:
      Ποια μέτρα άμεσα θα λάβει για την εύρυθμη λειτουργία της παθολογικής κλινικής του Νοσοκομείου Αγρινίου;
      Σε ποιες ενέργειες θα προβεί ούτως ώστε το νοσοκομείο να μπορεί να καλύψει όλες τις πραγματικές ανάγκες της περιοχής στον τομέα υγείας;»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης, κ. Γιώργος Παπαγεωργίου.
      Ορίστε κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Να ευχαριστήσω και τον αγαπητό συνάδελφο, που με αφορμή ένα παροδικό πρόβλημα στη λειτουργία της παθολογικής κλινικής του Νοσοκομείου του Αγρινίου δίνεται η ευκαιρία να συζητήσουμε και τα άλλα θέματα που αφορούν το Νοσοκομείο του Αγρινίου, ένα νοσοκομείο που εδώ και αρκετά χρόνια παρέχει τις υπηρεσίες του και εξυπηρετεί πράγματι ένα πολύ μεγάλο πληθυσμό της ευρύτερης περιοχής και παρέχει υπηρεσίες υγείας -παρά τα όποια προβλήματα υπάρχουν, τα οποία  δεν αρνούμαστε- σε πάρα πολύ υψηλό επίπεδο. 
      Η ιστορία του Νοσοκομείου του Αγρινίου είναι γνωστή, όσον αφορά και το καινούριο νοσοκομείο το οποίο κατασκευάζεται και μάλιστα με ταχείς ρυθμούς, αλλά και το παλιό νοσοκομείο. 
      Το παλαιό νοσοκομείο είναι πλήρως ανεπτυγμένο αυτήν τη στιγμή. Το γνωρίζετε. Διαθέτει εκατόν εξήντα επτά κρεβάτια. Και από πλευράς προσωπικού, θα έλεγα ότι είναι αρκετά καλά στελεχωμένο. Από τις εκατόν εξήντα θέσεις περίπου του νοσηλευτικού προσωπικού, αυτήν τη στιγμή εργάζονται εκατόν τριάντα επτά και ήδη αυτές τις μέρες, την επόμενη εβδομάδα το αργότερο, οκτώ καινούργιες νοσηλεύτριες Τ.Ε. και δώδεκα Δ.Ε. προσλαμβάνονται για τη λειτουργία της μονάδας εντατικής θεραπείας -για την οποία θα μιλήσουμε στη συνέχεια- που για πάρα πολλά χρόνια παραμένει κλειστή. Έτσι το νοσηλευτικό προσωπικό είναι σε θέση να ανταποκριθεί στα καθήκοντά του, καταβάλλοντας σαφέστατα –και το δεχόμαστε- μία παραπάνω προσπάθεια. Πλην όμως είναι σε μία πάρα πολύ καλή κατάσταση.
      Όσον αφορά το ιατρικό προσωπικό, προβλέπεται από τον οργανισμό να έχει καλυμμένες ογδόντα τρεις οργανικές θέσεις και αυτή τη στιγμή είναι καλυμμένες οι εξήντα οργανικές θέσεις. Στην τελική φάση, στη διαδικασία ολοκλήρωσης των κρίσεων και του διορισμού είναι ακόμη άλλες έξι θέσεις -τρεις για τη μονάδα εντατικής θεραπείας και τρεις για διαφορετικές κλινικές- και επιπλέον, τη χρονιά που μας πέρασε, το τελευταίο διάστημα έχουν υπογραφεί οι προσλήψεις για την κάλυψη των αναγκών για άλλους οκτώ γιατρούς επικουρικούς σε διαφορετικές ειδικότητες, έτσι ώστε να καλύψουν τα όποια κενά υπάρχουν, είτε από τις συνταξιοδοτήσεις -πέντε τον αριθμό- οι οποίες επαναπροκηρύχθηκαν είτε ηυξημένες ανάγκες της περιοχής, έτσι ώστε να μπορεί να ανταποκριθεί καλύτερα στις υποχρεώσεις του.
      Το νέο νοσοκομείο ξέρετε ότι έχει πίσω του μία αμαρτωλή ιστορία που ξεκινά εδώ και μερικά χρόνια. Από το καλοκαίρι, όμως, του 2007 έχει υπογραφεί σύμβαση με τη νέα ανάδοχο εταιρεία.  Κατασκευάζεται με ταχύτατους ρυθμούς. Ήδη αυτή τη στιγμή που μιλάμε έχουν ξεπεράσει το 15% με 17% των εργασιών στα μπετά. Το επόμενο δεκαήμερο κατατίθεται και η τελική μορφή των ηλεκτρομηχανολογικών μελετών. Και εδώ να αναφέρω ότι μετά από συνεννόηση και αίτημα της διοίκησης, αλλά και των φορέων της περιοχής, στη μελέτη των στατικών που υπάρχει για έναν ακόμα όροφο στο καινούριο νοσοκομείο, προσθέτουμε και τη μελέτη των ηλεκτρομηχανολογικών και των αρχιτεκτονικών για την επόμενη μελέτη, έτσι ώστε να ενταχθεί και αυτό στην εργολαβία και να παραδοθεί ένα καινούριο νοσοκομείο άρτιο από κάθε πλευρά, που θα μπορεί να ανταποκριθεί στις απαιτήσεις της περιοχής. Ο προϋπολογισμός είναι 35.000.000 ευρώ για τις κτιριακές εγκαταστάσεις και 15.000.000 ευρώ για τον ιατροτεχνολογικό εξοπλισμό. 
      Νομίζω ότι κατά τον καλύτερο τρόπο αντιμετωπίζεται το όλο θέμα και η υπόθεση της λειτουργίας της παθολογικής κλινικής, για την οποία θα έχω το χρόνο με περισσότερες λεπτομέρειες να σας πω στη δευτερολογία μου, για να μην καταχρώμαι το χρόνο. Έτσι, τα πράγματα θα πάρουν το δρόμο  που πρέπει να πάρουν. Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης):   Ευχαριστώ και εγώ, κύριε Υφυπουργέ.
      Το λόγο έχει ο ερωτών Βουλευτής κ. Μωραΐτης.
      ΝΙΚΟΛΑΟΣ ΜΩΡΑΪΤΗΣ: Κύριε Πρόεδρε, η πολιτική που ακολουθείται χρόνια τώρα και στον τομέα της υγείας, υποβαθμίζει, απαξιώνει καθημερινά το δημόσιο σύστημα υγείας, οδηγώντας τα φτωχά λαϊκά στρώματα στον ιδιωτικό τομέα, εξανεμίζοντας το ήδη πενιχρό εισόδημα.
      Παρά τις διαβεβαιώσεις του κυρίου Υφυπουργού, το Νοσοκομείο Αγρινίου αποτελεί τρανταχτό παράδειγμα γι’ αυτήν την κατάσταση. Είναι ένα νοσοκομείο που έπρεπε να προσφέρει υπηρεσίες σε περίπου διακόσιες χιλιάδες πληθυσμό αλλά έχει αφεθεί στη μοίρα του. Πριν λίγες ημέρες έκλεισε η παθολογική κλινική. Το Υπουργείο Υγείας κάτω από την κατακραυγή του λαού της Αιτωλοακαρνανίας έφερε άρον, άρον δύο παθολόγους από δύο απομακρυσμένα κέντρα  υγείας αδιαφορώντας για το ότι εκεί οι ασθενείς έμειναν χωρίς γιατρούς.
      Πραγματικά το νοσοκομείο βρίσκεται σε οριακό σημείο. Δεν είναι μόνο η παθολογική κλινική. Και άλλες πτέρυγες υπολειτουργούν. Όπως αναφέρουμε στην επίκαιρη ερώτηση σοβαρές ειδικότητες γιατρών λείπουν. Και δεν είναι μόνο αυτό. Χάνονται ζωές εξαιτίας της μη λειτουργίας της μονάδας εντατικής θεραπείας που είναι έτοιμη εδώ και οκτώ χρόνια αλλά δεν λειτουργεί από την έλλειψη προσωπικού.
      Πριν λίγους μήνες ο κύριος Υπουργός μίλησε στο Αγρίνιο στο Ινστιτούτο «Κωνσταντίνος Καραμανλής». Δεν πήγε όμως, στο Νοσοκομείο Αγρινίου που απείχε μόλις λίγα μέτρα. Εάν αυτό δεν είναι εγκατάλειψη, απαξίωση, τότε δεν ξέρω τι είναι. Οι ανάγκες της περιοχής του Νομού της Αιτωλοακαρνανίας και της ευρύτερης περιοχής είναι για τετρακόσια πενήντα κρεβάτια αλλά λειτουργούν μόνο εκατόν είκοσι. Το Νοσοκομείο Αγρινίου είναι πάγιο αίτημα του λαού της Αιτωλοακαρνανίας εδώ και δεκαετίες. Υπήρξε δέσμευση επί υπουργίας κ. Αυγερινού. Στο χωριό μου λένε βγήκε η πούλια, βγήκε και ο Αυγερινός αλλά το Νοσοκομείο Αγρινίου δεν είδε άσπρη μέρα. Και δεν βρίσκεται στο σημείο που λέτε. Είναι στα θεμέλια. Τρεις εταιρείες έχουν κηρυχθεί έκπτωτες, είναι εταιρείες μαϊμού, εταιρείες που δεν είχαν εγγυητικές επιστολές. Τέσσερις Πρωθυπουργοί, κύριε Υφυπουργέ, έχουν δεσμευθεί στην κεντρική πλατεία του Αγρινίου ότι θα εγκαινιάσουν το Νοσοκομείο Αγρινίου. Όμως πέρασαν είκοσι έξι χρόνια και η κατάσταση είναι η ίδια ακριβώς. 
      Κύριε Πρόεδρε, όπως ανέφερα και πιο πάνω για εμάς σαν Κ.Κ.Ε. είναι συνειδητή αυτή η πολιτική απαξίωσης των παροχών υγείας του δημόσιου συστήματος υγείας στην πολιτική του λεγόμενου υγιούς ανταγωνισμού που έχει Θεό της το κέρδος και αυτός ο τομέας να γεμίζει τα ταμεία των ιδιωτικών κλινικών, να αυγαταίνει τα κέρδη του μεγάλου κεφαλαίου που θα ασχοληθεί με αυτόν τον τομέα. Γι’ αυτό και εμείς καλούμε τους εργαζόμενους, τους φτωχομεσαίους αγρότες να πάρουν την υπόθεση στα χέρια τους, να παλέψουν για ένα άλλο δημόσιο σύστημα υγείας το οποίο πραγματικά θα προσφέρει δωρεάν υπηρεσίες σε όλες τις βαθμίδες του, για ένα σύστημα υγείας που θα καλύπτει τις σύγχρονες ανάγκες του λαού της Αιτωλοακαρνανίας και της ευρύτερης περιοχής. Ένα τέτοιο σύστημα υγείας καλούμε να γίνει υπόθεση του λαϊκού κινήματος και στην Αιτωλοακαρνανία. 
      ΠΡΟΕΔΡΕΥΩΝ (Αναστάσιος Νεράντζης):  Ο κύριος Υφυπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Κύριε συνάδελφε, εγώ δεν θα κριτικάρω το κλείσιμο της τοποθέτησής σας. Θεωρώ, όμως, ότι έχω υποχρέωση να απαντήσω και να πω ότι η Κυβέρνηση έχει θέσει τον τομέα της υγείας, όπως και στην προηγούμενη θητεία της, σε πρώτη προτεραιότητα. Να σας αναφέρω κάτι που επανειλημμένα έχει ειπωθεί ότι μόνο την προηγούμενη χρονιά για υποδομές η ελληνική πολιτεία, η κυβέρνηση της Νέας Δημοκρατίας διέθεσε περισσότερα από 600.000.000 ευρώ, για εκσυγχρονισμό, για επέκταση, για νέες πτέρυγες νοσοκομείων. Μέσα σ’ αυτά είναι και το ξεκίνημα του νέου Νοσοκομείου Αγρινίου που γνωρίζετε πάρα πολύ καλά την ιστορία του.
      Την ανέφερα φευγαλέα για να μην χάσουμε το χρόνο μας. Θα την επαναλάβω γιατί εγώ επισκέφθηκα το Νοσοκομείο Αγρινίου και είδα τις καινούργιες εργασίες που γίνονται. Βρήκα να μην υπάρχει κανένα τμήμα του καινούργιου νοσοκομείου στη φάση που βρίσκεται στο ισόγειο, άλλα στον πρώτο και άλλα στον δεύτερο, στα μπετά. Πολύ σύντομα, μέχρι το καλοκαίρι, όλο αυτό το οικοδόμημα από πλευράς μπετόν και σκυροδέματος θα είναι έτοιμο για να αρχίσουν οι παραπέρα εργασίες. Αυτό δεν αμφισβητείται και έχω ιδίαν άποψη και αντίληψη περί αυτού γιατί το επισκέφθηκα.
       Επιπλέον δεν διαλύθηκε η παθολογική κλινική, κύριε συνάδελφε. 
Η παθολογική κλινική λειτουργούσε με τέσσερις γιατρούς, έναν αναπληρωτή διευθυντή, δυο επιμελητές, έναν Α΄ και δύο Β΄.
      Ο αναπληρωτής διευθυντής, συνάδελφος κι ένα άτομο με ποσοστό αναπηρίας 67%, για κάποιο λόγο, ζήτησε αναρρωτική άδεια και του εδόθη. 
      Ο επιμελητής Α΄: Προγραμματισμένη χειρουργική επέμβαση στο Νοσοκομείο του Αγρινίου, όπου σε δεκαπέντε - είκοσι ημέρες θα είναι έτοιμος να αναλάβει τα καθήκοντά του. 
      Και ένας τρίτος συνάδελφος –αυτά συνέβησαν πριν από δέκα ημέρες- για ένα έκτακτο, απλό ευτυχώς καρδιολογικό περιστατικό, πήρε δεκαπέντε μέρες αναρρωτική άδεια.
      Στο νοσοκομείο αυτό όμως υπηρετεί άλλος ένας γιατρός του Ε.Σ.Υ.,  υπηρετούν έξι ειδικευόμενοι γιατροί. Υπάρχει ο παθολόγος, ο διευθυντής της μονάδας τεχνητού νεφρού, ο οποίος καλύπτει αυτές τις ανάγκες κι έχουμε δικαίωμα, όταν υπάρχουν προβλήματα σοβαρά κι έκτακτα, να αποσπούμε για μικρό χρονικό διάστημα γιατρούς ειδικότητος ή παθολόγου ή γενικής ιατρικής από τα κέντρα υγείας, τα τρία που είναι στην αρμοδιότητα του Γενικού Νοσοκομείου Αγρινίου και έχουν υπερπλήρες προσωπικό. Είναι η περιοχή μου και την ξέρω και συνεργαζόμουν με το Νοσοκομείο του Αγρινίου και τα κέντρα υγείας και της Αμφιλοχίας και τα υπόλοιπα ιατρεία. Επομένως να μην λέμε υπερβολές οι οποίες δημιουργούν και σύγχυση στον κόσμο.
      Η δε μονάδα εντατικής θεραπείας αυτή την στιγμή έχει έναν γιατρό, για να αναλάβει υπηρεσία...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ κύριε Υπουργέ, τελειώνετε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Με συγχωρείτε, κύριε Πρόεδρε. Τελειώνω.
       Σε δέκα ημέρες αναλαμβάνουν άλλοι δύο μόνιμοι, ένας επιμελητής Α΄ και ο διευθυντής και, όπως σας είπα, οκτώ συν δώδεκα Δ.Ε.΄ νοσηλευτές και νοσηλεύτριες, μαζί με άλλες δέκα που γνωρίζετε ότι υπάρχουν εκπαιδευμένες στο νοσοκομείο, αλλά έλειπαν οι γιατροί, έτσι ώστε τα εξοπλισμένα από οκτώ χρόνια, πράγματι, κρεβάτια της εντατικής θεραπείας να λειτουργήσουν. 
      Όσον αφορά την πρόοδο των ιδιωτικών μονάδων στο Αγρίνιο, δεν νομίζω πως υπάρχει πρόοδος. Υπάρχει πτώση. Το γνωρίζω και το  γνωρίζετε κι εσείς. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Κοινοβουλευτικής 	Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και οι εκατόν ένας Βουλευτές του κόμματός του κατέθεσαν πρόταση για σύσταση εξεταστικής επιτροπής, σύμφωνα με το άρθρο 144 του Κανονισμού της Βουλής, σχετικά με το θέμα των υποκλοπών των τηλεφωνικών συνδιαλέξεων. 
      Η πρόταση αυτή θα καταχωρισθεί στα Πρακτικά της σημερινής συνεδρίασης, θα τυπωθεί, θα διανεμηθεί στους κυρίους Βουλευτές και θα συζητηθεί, με τη διαδικασία της γενικευμένης επερώτησης, όπως προβλέπει ο Κανονισμός. 
      (Η προαναφερθείσα πρόταση έχει ως εξής:
      (Να φωτογραφηθούν οι σελ. 46 έως 53)
      ΠΡΟΕΔΡΕΥΩΝ (Αναστάσιος Νεράντζης): Δεύτερον, έχω επίσης την τιμή να ανακοινώσω στο Σώμα ότι οι Υπουργοί Εσωτερικών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας για Συνεργασία σε Εσωτερικά Θέματα μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας και της Διοικητικής Συμφωνίας για τη Συνεργασία στον Τομέα της Δημόσιας Διοίκησης και της Μεταρρύθμισης του Κράτους μεταξύ του Υπουργού Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργού Δημόσιας Διοίκησης και Μεταρρύθμισης του Κράτους της Γαλλικής Δημοκρατίας»
      Παραπέμπεται στην αρμόδια Διαρκή Επιτροπή.
      Στη συνέχεια έχουμε δύο επίκαιρες ερωτήσεις, την τέταρτη επίκαιρη ερώτηση του πρώτου κύκλου με αριθμό 523/29-1-2008 του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη και την τρίτη επίκαιρη ερώτηση του δεύτερου κύκλου με αριθμό 530/29-1-2008 του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Εσωτερικών, οι οποίες αφορούν το αυτό αντικείμενο, δηλαδή την αστυνομική επιχείρηση στον καταυλισμό Αφγανών προσφύγων, που έγινε στην Πάτρα. Σύμφωνα με το άρθρο 131, παράγραφος 4, επίκαιρες ερωτήσεις που αναφέρονται στο ίδιο θέμα συζητούνται ταυτοχρόνως, χωρίς να επηρεάζονται τα δικαιώματα των ομιλητών ως προς τον χρόνο της ομιλίας τους. Θα αναγνώσω λοιπόν αλληλοδιαδόχως τα κείμενα των δυο επικαίρων ερωτήσεων, θα απαντήσει από κοινού ο Υφυπουργός κ. Χηνοφώτης και στις δυο αυτές επίκαιρες ερωτήσεις και στη συνέχεια, κατά τον Κανονισμό, ένας έκαστος εκ των ερωτώντων Βουλευτών θα αναπτύξει την άποψή του. 
      Αναλυτικότερα το περιεχόμενο της επίκαιρης ερώτησης του κ. Τσούκαλη έχει ως εξής:
      «Στις 23 Ιανουαρίου 2007 κορυφώθηκε η αστυνομική επιχείρηση με σκοπό τη βίαιη έξωση Αφγανών και άλλων προσφύγων από τον αυτοσχέδιο καταυλισμό της Πάτρας. Επισημαίνεται ότι μεταξύ αυτών υπήρχαν εκατοντάδες παιδιά. Συγκεκριμένα, όπως ανέφερε το Δίκτυο Κοινωνικής Υποστήριξης Προσφύγων και Μεταναστών, ύστερα από τρεις ημέρες συλλήψεων διακοσίων περίπου προσφύγων στο λιμάνι της Πάτρας, το πρωί της Τετάρτης 23 Ιανουαρίου 2008 ακολούθησε η εισβολή της αστυνομίας στον καταυλισμό, με σκοπό τη βίαιη έξωση των προσφύγων και την κατεδάφιση τμήματος των πρόχειρων παραπηγμάτων από τη Νομαρχιακή Αυτοδιοίκηση Αχαΐας, που χαρακτηρίστηκε από νομικούς και φορείς ως παράνομη.
      Σε επανειλημμένες ερωτήσεις στο πλαίσιο του κοινοβουλευτικού ελέγχου, με θέμα την άδικη και άνιση μεταχείριση των μεταναστών, οι απαντήσεις του Υπουργείου, όπως αποδεικνύεται εν προκειμένω, δυστυχώς, δεν έχουν καμμία σχέση με την πραγματική εικόνα και την εφαρμοζόμενη πρακτική από τους φορείς της πολιτείας. Με δεδομένο ότι  το επίσημο κράτος οφείλει να αποδεικνύει καθημερινά ότι σέβεται αδιακρίτως τα ανθρώπινα δικαιώματα του κάθε μετανάστη που βρίσκεται με οιονδήποτε τρόπο στη χώρα μας και με αφορμή καταγγελίες από διάφορους φορείς για την παράνομη κράτηση ανηλίκων ή την καταγραφή ασυνόδευτων ανηλίκων χωρίς την ενημέρωση του εισαγγελέα ανηλίκων, όπως απαιτεί ο νόμος, 
      Ερωτάται ο αρμόδιος Υπουργός:
      1. Ποιος έδωσε την εντολή και ποιος ευθύνεται για την αστυνομική επιχείρηση βίαιης έξωσης των Αφγανών μεταναστών από τον καταυλισμό Πάτρας;
      2. Βάσει ποιων διατάξεων και διαδικασιών έγινε η κατεδάφιση;
      3. Σε ποιες ενέργειες θα προβεί για την άμεση διαμόρφωση ανθρώπινων συνθηκών φιλοξενίας των προσφύγων στην Πάτρα;
      4. Με ποιο τρόπο η Κυβέρνηση θα εναρμονίσει την ακολουθούμενη πολιτική της με τις επιταγές της Ευρωπαϊκής Ένωσης και των διεθνών οργανισμών για τα ανθρώπινα δικαιώματα των μεταναστών στη χώρα μας και τα δικαιώματα του παιδιού; Σκοπεύει και αν ναι, πότε, να υπογράψει και επικυρώσει την Σύμβαση των Ηνωμένων Εθνών για τα δικαιώματα των μεταναστών και μελών των οικογενειών τους, του 1990;»
     Εξάλλου, η ομόστοχη επίκαιρη ερώτηση του Βουλευτού του Κομμουνιστικού Κόμματος  Ελλάδας κ. Νίκου Καραθανασόπουλου έχει ως εξής: 
     «Σε εξέλιξη βρίσκεται αστυνομική επιχείρηση ευρείας κλίμακας με στόχο τη βίαιη απομάκρυνση Αφγανών και Ιρανών προσφύγων από την Πάτρα. 
     Τα μέτρα αποτελούν στην ουσία πογκρόμ κατά νέων παιδιών καταδιωγμένων από την πατρίδα τους εξ αιτίας του ιμπεριαλιστικού πολέμου και της κατοχής των Αμερικανών, του ΝΑΤΟ και τη Ε.Ε. με τη συμμετοχή και Ελλήνων στρατιωτικών. Το έγκλημά τους είναι ότι κατάφεραν να ξεφύγουν από τη φρίκη του πολέμου και να φτάσουν ως εδώ, διασχίζοντας χιλιάδες χιλιόμετρα με σκοπό να μεταβούν σ’ άλλες χώρες της Ευρωπαϊκής Ένωσης. 
     Οι κυβερνήσεις της Νέας Δημοκρατίας και παλιότερα οι κυβερνήσεις του ΠΑ.ΣΟ.Κ., μαζί και οι τοπικές αρχές έχουν σοβαρότατες ευθύνες για την απάνθρωπη μεταχείριση σε βάρος των μεταναστών. Για την εγκατάλειψή του στο έλεος των δουλεμπόρων και στην αθλιότητα των πρόχειρων παραπηγμάτων, για την ενίσχυση ταυτόχρονα του κλίματος ξενοφοβίας και ρατσισμού. 
     Ο μαζικός διωγμός τους και η απαγόρευση εισόδου στο Νομό Αχαΐας και Θεσπρωτίας από την αστυνομία, είναι βαθιά αντιδημοκρατικό μέτρο που στρέφεται κατά των δικαιωμάτων των προσφύγων. Αποτελεί έκφραση της ενιαίας πολιτικής των κρατών-μελών που διαμορφώνουν την Ευρώπη «φρούριο» τόσο ενάντια στους ίδιους του λαούς των χωρών της όσο και για να αποτραπεί η είσοδος των ξεριζωμένων προσφύγων. 
     Δεν θα υπήρχε ανάγκη καταυλισμού ντροπής και εξαθλίωσης αν στους πρόσφυγες είχε αποδοθεί πολιτικό άσυλο και εφοδιάζονταν με έγγραφα, αν μπορούσαν να κινηθούν ελεύθερα στις χώρες προορισμού τους. 
     Ερωτάται ο κύριος Υπουργός:
     Τι προτίθεται να κάνει η Κυβέρνηση, ώστε να δοθεί άσυλο σε όσους το επιθυμούν, τα απαραίτητα έγγραφα και άδεια παραμονής σε όλους τους πρόσφυγες Αφγανούς, Ιρακινούς, Ιρανούς κ.α.; 
     Αν προτίθεται να δημιουργήσει σύγχρονο και ανθρώπινο χώρο υποδομής τους;».
     Και στις δύο αυτές επίκαιρες ερωτήσεις θα απαντήσει ενιαίως ο Υφυπουργός Εσωτερικών κ. Χηνοφώτης. 
     ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κυρίες και κύριοι, εν πρώτοις θέλω να ευχαριστήσω τους δύο συναδέλφους Βουλευτές για την ευκαιρία που μου δίνεται προκειμένου να φωτιστούν ορισμένες πτυχές οι οποίες προβάλλονται, αλλά στην ουσία δεν ισχύουν. Και δεν ισχύουν για τους εξής λόγους: 
     Από το 1997 και προϊόντος του χρόνου έχει δημιουργηθεί μια κατάσταση στην Πάτρα η οποία είναι επισφαλής για τους κατοίκους της Πάτρας και τους περιοίκους ως προς τη διαβίωση και την κατοικία τους και από την άλλη πλευρά είναι επώδυνη για τους παράνομους μετανάστες, οι οποίοι προσβλέπουν, λόγω του λιμένα της Πάτρας, σε ευκαιρία επιβίβασης σε πλοίο ώστε να ταξιδέψουν μέχρι την Ιταλία και στη συνέχεια να αποβιβαστούν εκεί προκειμένου να κατευθυνθούν σε άλλες χώρες ή να παραμείνουν στην Ιταλία. 
     Ο αριθμός και τα κρούσματα μικροεγκληματικότητας ή εγκληματικότητας σε σχέση με ό,τι σε αυτή την Αίθουσα είχα αναφέρει στις 26 Νοεμβρίου έχουν αυξηθεί. Αυτό σημαίνει ότι η αστυνομία ως οφείλει εκ των καθηκόντων της, εκ του ρόλου της, της αποστολής της και με βάση τους κείμενους νόμους θα πρέπει να επέμβει και εν πρώτοις να ελέγξει τα νομιμοποιητικά έγγραφα αυτών των παρανόμων μεταναστών. 
      Και αναφέρομαι σε παράνομους μετανάστες, διότι δεν είναι πρόσφυγες, δεν βρίσκονται υπό το καθεστώς του πρόσφυγα. Κατά τη διάρκεια του ελέγχου εντοπίστηκαν αρκετοί, οι οποίοι δεν είχαν αυτά τα νομιμοποιητικά έγγραφα. Μετεφέρθησαν στην Αθήνα, στο Κέντρο Αλλοδαπών.
      Παράλληλα, όσοι υπέβαλαν αίτηση ασύλου –και συγκεκριμένα αναφέρομαι σε ενενήντα οκτώ ενήλικες και είκοσι δύο ανηλίκους- μεταφέρθηκαν στην Πάτρα, προκειμένου να διαμείνουν εκεί και κατόπιν της αρωγής και της επίβλεψης του εισαγγελέα, με βάση την κείμενη νομοθεσία, τα ανήλικα έχουν τεθεί υπό την επίβλεψή του.
      Μια άλλη μέριμνα, η οποία ελήφθη κατά το συγκεκριμένο στάδιο, ήταν η αποφυγή διαχωρισμού των τέκνων από τους γονείς ή τους κηδεμόνες.
      Την προηγούμενη εβδομάδα κλιμάκιο του Υπουργείου Υγείας επεσκέφθη τον άτυπο καταυλισμό των παρανόμων μεταναστών στην Πάτρα. Παραπέμφθηκαν εκατόν πενήντα ένας αλλοδαποί στα νοσοκομεία της περιοχής για εξετάσεις και είκοσι ένας ανήλικοι –κάτω των δεκατεσσάρων ετών- μεταφέρθηκαν στο νοσοκομείο για να εμβολιαστούν. Σημειωτέον ότι από τις ιατρικές εξετάσεις δεν διαγνώστηκε κάποιο λοιμώδες νόσημα.
      Αναφορικά με την κατεδάφιση των προχείρων παραπηγμάτων, η περιοχή όπου ευρίσκονται αυτά τα παραπήγματα –και ίσως ο όρος «παράπηγμα» εξωραΐζει την κατάσταση εκεί- είναι ιδιόκτητη περιοχή. Οι ιδιοκτήτες υπέβαλαν αίτημα για αυτοψία στην Πολεοδομία της Νομαρχιακής Αυτοδιοίκησης Αχαΐας. Έγινε η αυτοψία και στη συνέχεια διετάχθη η κατεδάφιση μέρους εξ αυτών. 
      Επισημαίνω ότι από πλευράς Αστυνομίας, η μόνη συνδρομή που παρέχει είναι να παρίσταται προκειμένου να αποφευχθούν επεισόδια μεταξύ των εμπλεκομένων μερών.
      Όσον αφορά τη φιλοξενία των αλλοδαπών, υπενθυμίζω ότι στη χώρα μας λειτουργούν ήδη δεκαεννέα κέντρα φιλοξενίας αλλοδαπών και στη συνέχεια με κοινή υπουργική απόφαση προωθείται η δημιουργία ειδικών χώρων παραμονής των υπό απέλαση αλλοδαπών και ειδικότερα στην Αττική η δημιουργία τριών σύγχρονων ειδικών χώρων παραμονής αλλοδαπών με πρόβλεψη φιλοξενίας των ανηλίκων. 
      Με σχέδιο προεδρικού διατάγματος που προωθείται στα πλαίσια εφαρμογής της οδηγίας της Ε.Ε. 09/2003, προβλέπονται ειδικότερες ρυθμίσεις για τις ευάλωτες ομάδες και ιδίως για τις περιπτώσεις των ασυνόδευτων ανηλίκων.
      Επιπλέον, υπενθυμίζω –όπως έχει λεχθεί και άλλες φορές σ’ αυτήν την Αίθουσα- ότι η Ελλάδα προχωρά με μία Κοινή Υπουργική Απόφαση στην εφαρμογή ενός ολοκληρωμένου προγράμματος –το «ΕΣΤΙΑ»- για τη δράση και την ομαλή προσαρμογή και ένταξη των υπηκόων τρίτων χωρών που απολαμβάνουν του καθεστώτος του «πρόσφυγα», για την κοινωνική τους ένταξη.
      Όσον αφορά τις ενέργειές μας στα πλαίσια της Ευρωπαϊκής Ένωσης, ξέρετε τη συμμετοχή στα ταμεία εξωτερικών συνόρων και επιστροφών και προσφύγων της Ελλάδας, τη συμβολή μας στην ευρωπαϊκή υπηρεσία για τη διαχείριση της συνεργασίας στα εξωτερικά σύνορα, τη Frontex, καθώς επίσης και την ευρωπαϊκή επιχείρηση «Ποσειδών».
      Ο απώτερος στόχος είναι η συνεργασία με τους εταίρους μας στην Ευρωπαϊκή Ένωση και ο δίκαιος καταμερισμός των βαρών, λαμβάνοντας υπ’ όψιν την ανάδειξη του προβλήματος όπως επιθυμούμε, έχοντας κατά νου τη γεωγραφική θέση της Ελλάδος, η οποία πάντα είναι η πρώτη που θα υφίσταται αυτό το βάρος των παρανόμων μεταναστών.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ κι εγώ και για την τήρηση του χρόνου, κύριε Υπουργέ.
      Το λόγο έχει τώρα ο πρώτος εκ των ερωτώντων, ο Βουλευτής του ΣΥ.ΡΙΖ.Α. κ. Νίκος Τσούκαλης.
      Ορίστε, κύριε συνάδελφε, έχετε το λόγο.
      ΝΙΚΟΛΑΟΣ ΤΣΟΥΚΑΛΗΣ: Κύριε Υπουργέ, πραγματικά σήμερα, τις συγκεκριμένες επερωτήσεις και τις απαντήσεις εκ μέρους της Κυβέρνησης, περιμένουν με αγωνία όλοι οι Πατρινοί, όλοι οι φορείς της πόλης. Και περιμένουν, γιατί όσο και αν φαίνεται περίεργο, κύριε Υπουργέ, είναι πρώτη φορά που τοποθετείται επίσημο κυβερνητικό στέλεχος, Υπουργός, στο κρίσιμο αυτό θέμα που απασχολεί την τρίτη πόλη της Ελλάδας.
      Πρόκειται για μία πόλη που αυτή τη στιγμή, κύριε Υπουργέ, είναι βαθιά διχασμένη. Είναι μία πόλη που έχει ανοίξει κοινωνικά μέτωπα, όπου υπάρχουν διαχωριστικές γραμμές και που ασχολείται με ένα από τα κρισιμότερα ζητήματα που απασχολούν ολόκληρο τον πλανήτη, δηλαδή, το θέμα της κοινωνικής διαχείρισης ενός σύγχρονου φαινομένου, της παγκοσμιοποίησης.
      Περίμεναν από εσάς επισήμως απαντήσεις. Οι απαντήσεις που δώσατε, δυστυχώς, δεν ικανοποιούν κανένα. Αυτό το οποίο επιθυμούν και οι δύο πλευρές αυτού του κοινωνικού χάσματος στην Πάτρα, είναι να ακούσουν τις προτάσεις από εσάς -εννοώ από την Κυβέρνηση- όσον αφορά τη διαχείριση αυτού του προβλήματος, δηλαδή ποιο είναι το μέλλον.
      Δυστυχώς, δεν εφαρμόσατε σε καμμία περίπτωση ούτε τα πορίσματα της έκθεσης της Διακομματικής Επιτροπής, όσον αφορά τους μετανάστες. Δυστυχώς, δεν εφαρμόζετε σε καμμία περίπτωση τις διατάξεις του διεθνούς δικαίου, όσον αφορά την αντιμετώπιση των μεταναστών, ούτε της Ευρωπαϊκής Ένωσης. Η μόνη παρουσία του κράτους στη συγκεκριμένη περίπτωση, είναι η αστυνομική επέμβαση εκκαθάρισης του καταυλισμού.
      Ξέρετε, κύριε Υφυπουργέ, ότι η συγκεκριμένη μέθοδος θα έφερνε αντιδράσεις και δεν θα υπήρχε κανένα αποτέλεσμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω.
      Απλώς σας λέω, για να δείτε το ατελέσφορο της συγκεκριμένης διαδικασίας που ακολουθήσατε, ότι όλοι οι Αφγανοί που συνελήφθησαν, ανεξαρτήτως αίτησης ασύλου, αφέθησαν ελεύθεροι, γιατί κανένας από αυτούς δεν μπορεί να επαναπροωθηθεί. Και το επίσημο ελληνικό κράτος -και αυτή είναι η πολιτική του- έδωσε διορία στους συγκεκριμένους μετανάστες, εντός τριάντα ημερών να εγκαταλείψουν τη χώρα. Δηλαδή, το ίδιο το κράτος λέει στους μετανάστες να γίνουν παράνομοι λαθρομετανάστες σε κάποια άλλη χώρα.
      Επίσης, ενώ τους άφησε ελεύθερους, τους απαγόρευσε την προσέγγισή τους στην Αχαΐα και την Θεσπρωτία. Εάν αυτό είναι πολιτική, σας πληροφορώ, κύριε Υπουργέ, ότι από τις απαντήσεις σας θα υπάρξει μεγάλη αντίδραση στην Αχαΐα.
      ΠΡΟΕΔΡΕΥΩΝ (Αναστάσιος Νεράντζης): Εδώ τελειώσατε. 
      ΝΙΚΟΛΑΟΣ ΤΣΟΥΚΑΛΗΣ: Δυστυχώς δεν υπήρξε απάντηση, όσον αφορά την πολιτική.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
      Το λόγο έχει τώρα ο έτερος των ερωτώντων Βουλευτών, ο Βουλευτής του Κ.Κ.Ε., ο κ. Νικόλαος Καραθανασόπουλος.
      Ορίστε, κύριε συνάδελφε, έχετε το λόγο.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ πολύ, κύριε Πρόεδρε.
      Είναι φανερό, κύριε Υπουργέ, ότι η εγκληματική πολιτική του ιμπεριαλισμού είναι η αιτία για την έξαρση του προσφυγικού και μεταναστευτικού φαινομένου. Και όσο υπάρχει αυτή η αιτία, το πρόβλημα θα εντείνεται. Και η χώρα μας, δυστυχώς, συμμετέχει ενεργά, μαζί με τις υπόλοιπες χώρες της Ευρωπαϊκής Ένωσης, σ’ αυτούς τους ιμπεριαλιστικούς σχεδιασμούς. Πρώτο κρατούμενο.
      Δεύτερο κρατούμενο. Το πρόβλημα των προσφύγων και των μεταναστών της Πάτρας είναι αποτέλεσμα των πολιτικών της Ευρωπαϊκής Ένωσης, στη διαμόρφωση των οποίων συμμετείχαν και οι ελληνικές κυβερνήσεις διαχρονικά. Η γενική γραμμή της Ευρωπαϊκής Ένωσης είναι: «Τσακίστε, επαναπροωθείστε, αφανίστε όσους αλλοδαπούς δεν είναι απαραίτητοι για την κερδοφορία του ευρωενωσιακού κεφαλαίου, για τη στρατηγική της Λισαβόνας και την λεγόμενη ανταγωνιστικότητα της ευρωπαϊκής οικονομίας».
      Η νομοθεσία για τους πρόσφυγες και το άσυλο που αποφασίζεται στην Ευρωπαϊκή Ένωση -και συμμετέχει και η ελληνική Κυβέρνηση- με την μορφή των κανονισμών και των οδηγιών, βαίνει από το κακό στο χειρότερο. Συνιστά ευθεία παραβίαση της Συνθήκης της Γενεύης και των κατευθυντήριων οδηγιών της Ύπατης Αρμοστείας του Ο.Η.Ε. για τους πρόσφυγες. Εδώ, μόνο, είναι οι παρατηρήσεις της Ύπατης Αρμοστείας του Ο.Η.Ε. για δύο -εκκρεμούσες ακόμη- οδηγίες, για την οδηγία 2004/83 και την οδηγία 2005/85.
      Αυτές, ακριβώς, είναι οι παρατηρήσεις τις οποίες κάνει η Ύπατη Αρμοστεία του Ο.Η.Ε., παρά τους όποιους συσχετισμούς δύναμης.
      Τι προτείνουμε ως Κομμουνιστικό Κόμμα Ελλάδας; Είναι φανερό ότι η πολιτική της αστυνομοκρατίας και της τρομοκρατίας είναι αδιέξοδη. Έχει επαναληφθεί αρκετές φορές στο παρελθόν και δεν αντιμετώπισε το πρόβλημα. Το όξυνε ακόμα περισσότερο.
      Πρώτον, λοιπόν, προτείνουμε να γίνουν σεβαστές από την ελληνική Κυβέρνηση η Σύμβαση της Γενεύης και οι οδηγίες και οι συστάσεις της Ύπατης Αρμοστείας του Ο.Η.Ε. για αναγνώριση της προσφυγικής ιδιότητας ή της επικουρικής προστασίας σε όσους κινδυνεύουν από εμφύλιο ή από σοβαρή διατάραξη της δημόσιας τάξης της χώρας τους. Και τέτοια είναι η περίπτωση του Αφγανιστάν. Δηλαδή, η ζωή στη χώρα καταγωγής τους είναι τόσο ανασφαλής από διάφορες απόψεις για τον αιτούντα άσυλο, ώστε  η μόνη διέξοδος είναι η αναχώρηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Συμπληρωματικά, προτείνουμε να εφαρμοστεί η παράγραφος 4 του άρθρου 5 του π.δ. 220/2007, που αναφέρει ότι σε περιπτώσεις που συντρέχουν σοβαροί ανθρωπιστικοί λόγοι, οι οποίοι υπαγορεύουν την παρουσία του αιτούντος…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, κύριε συνάδελφε.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ολοκληρώνω, κύριε Πρόεδρε, με την ανοχή σας.
      …σε άλλο κράτος- μέλος, η κεντρική αρχή χορηγεί σε αυτόν ταξιδιωτικό έγγραφο, ύστερα από σχετική αίτηση, να νομιμοποιηθεί.
      Δεύτερον, να αφεθούν ελεύθεροι οι συλληφθέντες, να αρθούν οι απαγορεύσεις προσέγγισης στους συγκεκριμένους νομούς, να στεγαστούν άμεσα σε ανθρώπινο …
      ΠΡΟΕΔΡΕΥΩΝ (Αναστάσιος Νεράντζης): Αρκετά, κύριε συνάδελφε, τελειώσατε.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: …και αξιοπρεπές κέντρο υποδοχής στην περιοχή. Να σταματήσει το μπαλάκι ανάμεσα στην κεντρική εξουσία και στην Τοπική Αυτοδιοίκηση για τα κέντρα υποδοχής. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πάρα πολύ.
      Ο κύριος Υφυπουργός έχει δικαίωμα δευτερολογίας.
      Ορίστε, κύριε Υφυπουργέ, έχετε το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε.
      Θα ήθελα, με βάση την τελευταία πρόταση του κ. Καραθανασόπουλου, να πω ότι αυτή είναι η κατεύθυνση προς την οποία κινούμεθα, με βάση το προεδρικό διάταγμα του 2007. 
      Αλλά θα ήθελα –επίσης- τώρα εδώ να κάνω μία επισήμανση αναφορικά με τη νύξη του κ. Τσούκαλη. Αυτό το θέμα δεν μπορούμε να το δούμε, αναφορικά με μία ομάδα παράνομων μεταναστών στην Ελλάδα. Εκτός αν θέλετε να δοθεί μία ξεχωριστή χροιά σ’ αυτούς τους συγκεκριμένους ανθρώπους, οι οποίοι για τους γνωστούς λόγους έχουν έρθει στο λιμένα των Πατρών. Ή θα ακολουθείται μία καθολική πολιτική για όλους τους παράνομους μετανάστες που βρίσκονται στην Ελλάδα, ή, ειδάλλως, κατ’ εφαρμογήν της ισχύουσας νομοθεσίας, πρέπει να μεταφερθούν σε κέντρα υποδοχής, φιλοξενίας αλλοδαπών. Είναι αυτό το οποίο σας είπα στην αρχή και μετά συγχωρήσεως, το παραβλέψατε, προκειμένου να τύχουν οι παράνομοι μετανάστες ανθρωπίνων συνθηκών διαβιώσεως εξασφαλιζομένων τουλάχιστον των στοιχειωδών συνθηκών υγιεινής τους. Αυτό σας είπα. Δεν θέλετε να το δείτε. 
      Μου λέτε ότι έχει διχαστεί ο πληθυσμός της Πάτρας. Διαφωνώ κάθετα μαζί σας. Απλά και μόνο υπάρχουν κάποια δημοσιεύματα στον τοπικό Τύπο και δεν τα επικαλούμαι, διότι δεν ασκείται πολιτική με βάση τα δημοσιεύματα. Από την άλλη πλευρά, όμως, φαίνεται η ευμενής απήχηση που έχει στον κόσμο της Πάτρας αυτή η συγκεκριμένη ενέργεια, με βάση τον έλεγχο των νομιμοποιητικών εγγράφων. Αυτό νομίζω ότι τα προσδιορίζει όλα.
      Είχατε κάνει άλλη μία ερώτηση αναφορικά με τα Ηνωμένα Έθνη, γιατί δεν έχουμε υπογράψει τη Σύμβαση του 1990. Απλά και μόνο εδώ υπενθυμίζω ότι δεν έχει υπογραφεί και κατά μείζονα λόγο δεν έχει κυρωθεί από κανένα κράτος της Ευρωπαϊκής Ένωσης. 
      Από την άλλη πλευρά, όμως, από το Υπουργείο προωθείται Προεδρικό Διάταγμα για την προσαρμογή της ελληνικής νομοθεσίας προς τις διατάξεις της Οδηγίας 83/2004 της Ευρωπαϊκής Ένωσης, για τη θέσπιση –και έρχομαι τώρα να απαντήσω σε συνδυασμό και στον κ. Καραθανασόπουλο- ελάχιστων απαιτήσεων για την αναγνώριση και το καθεστώς των υπηκόων τρίτων χωρών ή των απάτριδων ως προσφύγων ή ως προσώπων που χρήζουν διεθνούς προστασίας για άλλους λόγους.
      Και ένα τελευταίο σημείο προς υπενθύμιση σε όλο το ακροατήριο. Κύριοι, η Γνωμοδοτική Επιτροπή Ασύλου δεν είναι άνθρωποι τυχαίοι. Έχουν το νου, τη γνώση, τη λογική. Απαρτίζεται από εκπρόσωπο της Ύπατης Αρμοστείας των Ηνωμένων Εθνών, απαρτίζεται από εκπρόσωπο του Δικηγορικού Συλλόγου Αθηνών, απαρτίζεται από εκπρόσωπο της Ειδικής Νομικής Υπηρεσίας και κατ’ αυτήν την έννοια και όταν υπάρχει ομόφωνη απόφαση περί μη παροχής ασύλου, νομίζω ότι είναι πάρα πολύ δύσκολο να έρθετε μετά και να την ανατρέψετε, απλά και μόνο αυτεπαγγέλτως και λόγω της θέσεως που έχει κάποιος.
      Από την άλλη πλευρά, όμως, ορισμένες ανθρωπιστικές πτυχές που υπάρχουν, ναι, οφείλει ο πολιτικός προϊστάμενος να τις δει. Κι έτσι ενεργούμε.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υφυπουργέ.
      Επίκαιρες ερωτήσεις δευτέρου κύκλου:
      Δύο εκ των επικαίρων ερωτήσεων που περιλαμβάνονται στην ημερήσια διάταξη δεν θα συζητηθούν, λόγω κωλύματος των Βουλευτών οι οποίοι τις έχουν υποβάλει. Είναι οι εξής:
      Η πρώτη με αριθμό 533/29-1-2008 επίκαιρη ερώτηση του Βουλευτή της Νέας Δημοκρατίας, κ. Γεώργιου Κοντογιάννη, προς τον Υπουργό Εθνικής Παιδείας και Θρησκευμάτων, σχετικά με τη μεταστέγαση του 1ου Γυμνασίου Πύργου και
      Η τέταρτη με αριθμό 525/29-1-2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς, κ. Ευαγγελίας Αμμανατίδου – Πασχαλίδου προς τον Υπουργό Αγροτικής Ανάπτυξης και Τροφίμων, σχετικά με τα μέτρα ενίσχυσης της βιολογικής καλλιέργειας κ.λπ..
      Εισερχόμαστε τώρα στη συζήτηση της δεύτερης με αριθμό 511/29-1-2008 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς την Υπουργό Απασχόλησης και Κοινωνικής Προστασίας, σχετικά με την καθυστέρηση παράδοσης των εργατικών κατοικιών στη Ζάκυνθο, κ.λπ..
      Το κείμενο αυτής της επίκαιρης ερώτησης έχει ως εξής:
      «Στις 10-1-2008 οι δικαιούχοι των νέων εργατικών κατοικιών Ζακύνθου, πραγματοποίησαν συγκέντρωση διαμαρτυρίας, αγανακτισμένοι για τον εμπαιγμό που υφίστανται από την Κυβέρνηση για τη μη παράδοση των σπιτιών τους.
      Σε επανειλημμένες ερωτήσεις μου, οι δεσμεύσεις της Κυβέρνησης συνεχώς αθετούνται και μετατίθενται στο μέλλον.
      Στις 15 Νοεμβρίου 2007 ο Υπουργός Απασχόλησης και Κοινωνικής Προστασίας, μου απάντησε ότι το έργο θα παραδοθεί μέχρι το τέλος του 2007. Και αυτή τη φορά οι δικαιούχοι συμπολίτες μας εξαπατήθηκαν.
      Ήδη υπάρχει μία καθυστέρηση τριών χρόνων στην παράδοση του έργου.
      Ερωτάται η κυρία Υπουργός τα εξής:
      1.Πότε επιτέλους οι δικαιούχοι θα πάρουν τα σπίτια τους;
      2.Ποιος ευθύνεται για την απαράδεκτη καθυστέρηση; Υπάρχει καταλογισμός ευθυνών;».
      Σ’ αυτήν την επίκαιρη ερώτηση, της οποία επαινώ τη συντομία, θα απαντήσει η Υφυπουργός Απασχόλησης και Κοινωνικής Προστασίας κ. Σοφία Καλαντζάκου.
      Ορίστε, κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, ο Οργανισμός Εργατικής Κατοικίας αποτελεί το κύριο όργανο άσκησης κοινωνικής στεγαστικής πολιτικής και ταυτόχρονα, το μεγαλύτερο κατασκευαστικό φορέα κατοικίας, αφού οι οικισμοί οργανωμένης δόμησης που σχεδιάζει και οικοδομεί ο Οργανισμός σ’ όλη την ελληνική Επικράτεια αντιπροσωπεύουν περίπου το 96% της συνολικής ετήσιας οικοδομικής δραστηριότητας του δημόσιου τομέα.
      Όσον αφορά το θέμα της ερώτησής σας σχετικά με το έργο του Ο.Ε.Κ. στη Ζάκυνθο, θα ήθελα να σας παρουσιάσω ένα σύντομο ιστορικό. Το Συγκρότημα Κατοικιών «Ζάκυνθος ΙΙΙ» αφορά εκατόν σαράντα τέσσερις κατοικίες, δημοπρατήθηκε στις 14 Νοεμβρίου 1999 και η σύνδεση κατασκευής του έργου με τον ανάδοχο υπογράφηκε στις 31 Ιουλίου 2002, με ημερομηνία λήξης στις 3 Ιανουαρίου 2005.
      Το έτος 2000 και λόγω της αλλαγής του αντισεισμικού κανονισμού, κρίθηκε αναγκαία η τροποποίηση της στατικής μελέτης. Αποτέλεσμα της παραπάνω ενέργειας ήταν η αναθεώρηση της οικοδομικής άδειας, η οποία εκδόθηκε και κοινοποιήθηκε στην ανάδοχο εταιρεία, στις 27 Ιουνίου 2003. 
      Οι καθυστερήσεις δεν οφείλονται σε υπαιτιότητα της αναδόχου κοινοπραξίας. Οι κύριες αιτίες είναι η ανεπάρκεια του υδροδοτικού δικτύου –η οποία οδήγησε εκ νέου σε σύνταξη μελέτης υδροδότησης του οικισμού και της γύρω περιοχής σε συνεργασία με το Δήμο- η καθυστέρηση έναρξης εργασιών της Δ.Ε.Η. και της κατασκευής υποσταθμού εντός του οικισμού –παρ’ ότι ο Ο.Ε.Κ. έχει καταβάλει τις υποχρεώσεις του προς την εταιρεία πλέον του έτους- τα προβλήματα με όμορους ιδιοκτήτες που είχαν σαν αποτέλεσμα να δοθούν αντίστοιχες παρατάσεις, η ολοκλήρωση υπολειπομένων εργασιών όπως εξοπλισμός αντλιοστασίου ύδρευσης και λοιπών εργασιών από τη Δ.Ε.Η.. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Υφυπουργού)
      Ήδη, τα σπίτια και ο περιβάλλων χώρος του οικισμού έχουν ολοκληρωθεί και εκκρεμεί μόνο η κατασκευή του εξωτερικού συλλεκτηρίου αγωγού ομβρίων μήκους περίπου χιλίων πεντακοσίων μέτρων, η μελέτη του οποίου μόλις πρόσφατα εγκρίθηκε, μετά από πολύχρονη προσπάθεια και συνεχείς πιέσεις από τον Ο.Ε.Κ. προς το Δήμο και τη Νομαρχία Ζακύνθου, λαμβανομένου υπ’ όψιν ότι αυτός ο αγωγός δεν θα εξυπηρετεί τελικά μόνο τον οικισμό, αλλά και την ευρύτερη περιοχή και θα δημοπρατηθεί προσεχώς με άλλη ξεχωριστή εργολαβία.
      Τέλος, θα θέλαμε να σας ενημερώσουμε ότι οι παραπάνω υπολειπόμενες εργασίες πλην του εξωτερικού αγωγού ομβρίων, θα έχουν πλήρως αποπερατωθεί μέχρι τις 26 Μαρτίου 2008, οπότε μπορεί να γίνει και η παράδοση των κατοικιών.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Υφυπουργέ και για τη συντομία σας.
      Το λόγο έχει τώρα ο ερωτών Βουλευτής.
      Ορίστε, κύριε Βαρβαρίγο, έχετε το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ: Κυρία Υφυπουργέ, το Φεβρουάριο του 2004 ο απερχόμενος τότε Πρωθυπουργός Κώστας Σημίτης σε επίσκεψή του στη Ζάκυνθο κατά την προεκλογική περίοδο, επιθεώρησε το προαναφερόμενο έργο των εκατόν σαράντα τεσσάρων νέων εργατικών κατοικιών –ήμουν και εγώ εκεί προεκλογικά- και το έργο ήταν ημιτελές. Είχαν χτιστεί τα σπίτια και ήταν στα σοφατίσματα. Υπολείπετο χρόνος παράδοσης δεκαεφτά μηνών. Και το παραπάνω από το μισό του έργου ήταν κατασκευασμένο. Ο χρόνος που απέμενε ήταν υπεραρκετός για να ολοκληρωθεί. 
      Πράγματι, υπήρξε μία παράταση, η πρώτη παράταση που ίσως είναι και η μόνη δικαιολογημένη με την αλλαγή του Αντισεισμικού Κανονισμού. Έπρεπε, λοιπόν, με τη νέα παράταση, να παραδοθεί τον Αύγουστο του 2005. Αντί παράδοσης, λοιπόν, έγινε κλήρωση για να αναδειχθούν οι δικαιούχοι. Πέρασε ένας χρόνος -πήγαμε στο 2006- πέρασε δεύτερος χρόνος -πήγαμε στο 2007- πάμε σε τρίτο χρόνο και ακόμα τίποτα. 
      Εγώ σε ερωτήσεις που έκανα στον Υπουργό κ. Τσιτουρίδη το Νοέμβρη του 2006, μου απάντησε ότι το έργο θα παραδοθεί στο τέλος του πρώτου εξαμήνου του 2007, κάτι που δεν έγινε. 
      Επανήλθα με άλλη ερώτηση τον περασμένο Νοέμβρη και ο κ. Μαγγίνας μου απάντησε ότι το έργο θα παραδοθεί τέλος του 2007, το Δεκέμβρη του 2007. Δεν παραδόθηκε. Τώρα, λοιπόν, είμαστε στο Φεβρουάριο του 2008 και εσείς μου λέτε για το Μάρτιο. 
      Θέλω να επισημάνω το εξής. Η πρώτη σύμβαση του έργου ξεκίνησε με 8,4 εκατομμύρια ευρώ. Ο κ. Τσιτουρίδης μου λέει ότι θα φτάσει στα 13.000.000 ευρώ. Έχουμε, δηλαδή, μία υπέρβαση 55%. Ένα μέρος αυτής της υπέρβασης αιτιολογείται από αναθεωρήσεις λόγω των διαδοχικών παρατάσεων που δόθηκαν και οι παρατάσεις είναι πέντε. Είπατε και εσείς προηγουμένως ότι ο ανάδοχος δεν έφταιγε -έφταιγε ο Οργανισμός Εργατικής Κατοικίας- και γι’ αυτό πληρώθηκε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Υφυπουργέ, και οι εργαζόμενοι δεν φταίνε. Έπρεπε να πάρουν τα σπίτια τους από τον Αύγουστο του 2005. Επειδή αυτό δεν έγινε, να τους πληρώσετε να νοίκια. Γιατί κατά τα φαινόμενα δεν ξέρουμε πότε θα παραδοθούν. Όπως πληρώσατε τον εργολάβο για τις καθυστερήσεις, να πληρώσετε και τους εργαζόμενους, γιατί είναι φτωχοί άνθρωποι, δουλεύουν, ζουν με ένα μεροκάματο, πληρώνουν ενοίκια, είναι σε απελπιστική κατάσταση και ξεσηκώθηκαν. 
      Εγώ σας δίνω τα δημοσιεύματα του τοπικού Τύπου, τα οποία είναι καθημερινό θέμα. Όλο το μήνα και κάθε μέρα ο Τύπος ασχολείται μ’ αυτό. Οι άνθρωποι έχουν αγανακτήσει και δεν μπορούν να περιμένουν άλλο. Έχετε πλέον υποχρέωση να τους πληρώσετε το νοίκι για κάθε καθυστέρηση και από την ημέρα που έπρεπε να παραδοθούν τα σπίτια. 
      Και επιτρέψτε μου, μισό λεπτό ακόμα, κύριε Πρόεδρε. Ήθελα, κυρία Υφυπουργέ, να μου πείτε το εξής: Έγινε προγραμματική σύμβαση με το Δήμο Ζακυνθίων για την κατασκευή του δικτύου υδροδότησης. Πότε έγινε αυτή η προγραμματική σύμβαση και τι ύψος είχε. Σας παρακαλώ να μας καταθέσετε το έγγραφο, να το δούμε. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ολοκληρώστε, κύριε συνάδελφε. 
      ΔΗΜΗΤΡΙΟΣ ΒΑΡΒΑΡΙΓΟΣ: Το ίδιο και για τη Δ.Ε.Η. Θα ήθελα να μας πείτε πότε έγινε η σύμβαση και ποιο ήταν το ύψος. Μπορεί η Δ.Ε.Η. να αθετεί την υπογραφή της;  
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, ολοκληρώσατε. 
      ΔΗΜΗΤΡΙΟΣ ΒΑΡΒΑΡΙΓΟΣ: Δηλαδή, αν ήταν βιομηχανία… 
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, σας παρακαλώ τελειώσατε.
      ΔΗΜΗΤΡΙΟΣ ΒΑΡΒΑΡΙΓΟΣ: …θα πήγαινε να τη συνδέσει; Έχουμε εργαζόμενους φτωχούς ανθρώπους και τους αγνοούμε.
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, σας παρακαλώ τελειώσατε. Ήδη έχετε περάσει το χρόνο κατά ένα λεπτό. 
      ΔΗΜΗΤΡΙΟΣ ΒΑΡΒΑΡΙΓΟΣ: Εντάξει, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Θέτετε και άλλα ζητήματα εκτός του περιεχομένου της επίκαιρης ερωτήσεώς σας, κάτι που απαγορεύεται από τον Κανονισμό. 
      ΔΗΜΗΤΡΙΟΣ ΒΑΡΒΑΡΙΓΟΣ: Εντάξει, κύριε Πρόεδρε, σας ευχαριστώ. 
      (Στο σημείο αυτό ο Βουλευτής κ. Δημήτριος Βαρβαρίγος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Κυρία Υφυπουργέ, έχετε δικαίωμα δευτερολογίας. 
      Ορίστε, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Θα ήθελα να επισημάνω ότι οι δικαιούχοι είναι ήδη στην τελική ευθεία για την απόκτηση της κατοικίας. Είναι σαφές ότι ο Ο.Ε.Κ. προσπαθεί με συνεχείς εκτιμήσεις των καταστάσεων για την κάλυψη και των πιο απαιτητικών αναγκών και τη συνεχή βελτίωση του επιπέδου ζωής των δικαιούχων του. 
      Θα μπορούσε να παραδοθεί νωρίτερα ο οικισμός, με πιθανό όμως το πρόβλημα της ανεπαρκούς πίεσης του νερού κυρίως στα υψηλότερα επίπεδα του οικισμού. 
      Πλην, όμως, μία μικρή καθυστέρηση, με αποτέλεσμα την αντιμετώπιση με νέο αντλιοστάσιο που θα έλυνε το πρόβλημα της υδροδότησης, κρίθηκε προς το συμφέρον των οικιστών. Ήδη και ο Πρόεδρος του Ο.Ε.Κ. έχει έρθει σε επαφή με τη Δ.Ε.Η., έτσι ώστε να δοθεί λύση στο θέμα όσο το δυνατόν γρηγορότερα. 
      Επιδίωξή μας πάντως είναι οι μέρες του Πάσχα να βρουν τους δικαιούχους στα σπίτια τους. Τους το οφείλουμε και θα το πράξουμε. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς και για την οικονομία του χρόνου, κυρία Υφυπουργέ. 
      Εισερχόμαστε τώρα στην τελευταία επίκαιρη ερώτηση εξ αυτών που περιλαμβάνονται στη σημερινή ημερήσια διάταξη. 
      Πρόκειται για την πέμπτη με αριθμό 520/29-1-2008 επίκαιρη ερώτηση του Βουλευτή του Λαϊκού Ορθόδοξου Συναγερμού στην πρώτη περιφέρεια Αθηνών κ. Αθανάσιου Πλεύρη προς τον Υπουργό Ανάπτυξης, σχετικά με δημοσιεύματα του Τύπου αναφερόμενα στην επιλογή του Συνηγόρου του Καταναλωτή κ.λπ.. 
      Το κείμενο της επίκαιρης ερώτησης του κ. Πλεύρη έχει ως εξής: 
      «Σύμφωνα με τα δημοσιεύματα, η επιλογή Σας ως Συνηγόρου Καταναλωτή αφορά σε πρόσωπο που συνδέεται άμεσα με την παράταξη της Νέας Δημοκρατίας, γεγονός που δυναμιτίζει την ανεξαρτησία της Αρχής. 
      Συνεπώς, ερωτάται ο αρμόδιος Υπουργός: 
      Βάσει ποιων κριτηρίων έγινε η επιλογή Σας για το Συνήγορο του Καταναλωτή;» 
      Σ’ αυτήν την επίκαιρη ερώτηση, της οποίας επισημαίνω τη συντομία, θα απαντήσει ο Υφυπουργός Ανάπτυξης κ. Γεώργιος Βλάχος. 
      Κύριε Υφυπουργέ, έχετε το λόγο. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κύριε Πρόεδρε. 
      Κυρίες και κύριοι συνάδελφοι, ο Συνήγορος του Καταναλωτή είναι μία ανεξάρτητη διοικητική αρχή που δημιουργήθηκε το 2004 με το ν. 3297. Στελεχώθηκε το 2007 και πρόκειται για μία ανεξάρτητη αρχή, που λόγω του ότι δεν είναι συνταγματικά κατοχυρωμένη, όπως για παράδειγμα ο Συνήγορος του Πολίτη, ο Πρόεδρός της ορίζεται βάσει του εσωτερικού της Κανονισμού και όχι από τη Διάσκεψη των Προέδρων της Βουλής. Δηλαδή, ορίζεται από τον εκάστοτε εποπτεύοντα Υπουργό, όπως συμβαίνει και με άλλες παρόμοιες αρχές. 
      Με τη θεσμοθέτηση του Συνηγόρου του Καταναλωτή, το ελληνικό κράτος ανταποκρίθηκε στην τάση της εναλλακτικής εξωδικαστικής επίλυσης καταναλωτικών διαφωνιών που προωθεί η Ευρωπαϊκή Επιτροπή ως ένα ευέλικτο, άμεσο, αποτελεσματικό και ανέξοδο, σε σχέση με την παραδοσιακή δικαστική οδό, τρόπο διευθέτησης των διαφορών που προκύπτουν από τις συναλλαγές ανάμεσα σε καταναλωτές και προμηθευτές. 
      Σε αυτό το πλαίσιο η Ευρωπαϊκή Επιτροπή έχει ωθήσει τη Σύσταση 98/2257 EC σχετικά με τις αρχές που διέπουν τα αρμόδια όργανα για την εξώδικη επίλυση διαφορών της κατανάλωσης.
      Ο Συνήγορος του Καταναλωτή λοιπόν είναι μία ανεξάρτητη αρχή που δεν εμπίπτει στο άρθρο 101α΄του Συντάγματος, τελεί υπό την εποπτεία όπως είπα του Υπουργείου Ανάπτυξης. Ο Συνήγορος του Καταναλωτή είπαμε πώς ορίζεται. Και στα πλαίσια της αρχής ο Συνήγορος Καταναλωτή λειτουργεί γραμματεία για τη διοικητική υποστήριξη της λειτουργίας της. Ο προϋπολογισμός του συνηγόρου ενσωματώνεται στον προϋπολογισμό του Υπουργείου Ανάπτυξης, ενώ διατάξεις των δαπανών του συνηγόρου είναι στο Συνήγορο Καταναλωτή. Γενικότερη διοικητική αρχή και διαχειριστική υποστήριξη παρέχει η Γενική Γραμματεία Εμπορίου  του Υπουργείου Ανάπτυξης.
      Μέσα στο πνεύμα αυτό ορίστηκε το 2007 πρώτος συνήγορος ο κ. Γιάννης Αδαμόπουλος, το έργο του οποίου ήταν πάρα πολύ σημαντικό μέχρι τις 19 Νοεμβρίου 2007, οπότε για δικούς του λόγους απεχώρησε. Και μέσα σ’ αυτό το διάστημα πραγματικά έδωσε ζωή, έδωσε ψυχή σ’ αυτό το νέο θεσμό, βοήθησε με παρεμβάσεις και συστάσεις εκατοντάδες -να μην πω μεγαλύτερο νούμερο- συμπολίτες μας που προσέφυγαν σε αυτό.
      Μέσα στο πνεύμα αυτό και με διάθεση πραγματικά να συνεχίσουμε τη στήριξη σε αυτόν το θεσμό, που ξεκίνησε όπως είπα επί ημερών της διακυβέρνησης της Νέας Δημοκρατίας, με πρωτοβουλία του σημερινού Προέδρου της Βουλής του κ. Σιούφα, προσπαθήσαμε να επιλέξουμε ένα άτομο, να προτείνουμε αν θέλετε ένα άτομο, το οποίο θα μπορούσε να συνεχίσει το έργο του κ. Αδαμόπουλου μέσα στο ίδιο πνεύμα, για τη στήριξη πάντα των καταναλωτών. Ασφαλώς, όποιο άτομο και να επιλέγαμε θα είχε κάποια κομματική προέλευση. Αυτό είναι αναμφισβήτητο. Και δεν καταλαβαίνω ή δεν γνωρίζω εάν από την ερώτηση αυτή  αφέθηκε να εννοηθεί ότι ίσως είναι και μομφή να ανήκει κάποιος σε κάποιο κόμμα. Γιατί αν θέλουμε να ανοίξουμε αυτήν την κουβέντα, ίσως η κουβέντα να πάει κάπου μακριά. Τα κόμματα είναι θεσμός της δημοκρατίας, τα υπηρετούμε όλοι και νομίζω πια ότι το πολιτικό μας σύστημα και ο πολιτικός πολιτισμός με τον οποίο κινούμαστε τώρα πια, μας επιτρέπει να ξεχωρίζουμε καταστάσεις, πρόσωπα και γεγονότα.
      Μέσα σ’ αυτό το πνεύμα, εμείς επιλέξαμε άτομο, του οποίου περισσότερα στοιχεία θα δώσω στη δευτερολογία μου.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε  Υφυπουργέ.
      Το λόγο έχει τώρα ο Βουλευτής του ΛΑ.Ο.Σ. κ. Πλεύρης.
      ΑΘΑΝΑΣΙΟΣ ΠΛΕΥΡΗΣ: Κύριε  Υπουργέ, κατ’ αρχάς να ξεκαθαρίσω ότι το συγκεκριμένο άνθρωπο δεν τον γνωρίζω καθόλου και μπορεί ενδεχομένως να είναι ο καλύτερος δυνατός Συνήγορος του Καταναλωτή.
      Εγώ θέλω να επισημάνω αυτό το οποίο παρατηρείται. Διότι, αν θέλετε,  προσωπικά, γι’ αυτήν την ανεξαρτησία των αρχών διατηρώ πάρα πολλές επιφυλάξεις -ενώ είναι θεμιτό και οπωσδήποτε επιδιωκτέο- εάν τελικά έχει λάβει χώρα στην ελληνική κοινωνία. Ήδη και στο παρελθόν, ακόμα και για  τις συνταγματικά κατοχυρωμένες αρχές, όπως είπατε έχουμε διατηρήσει τις αμφιβολίες μας. 
      Εμείς πιστεύουμε ότι η αρχή προσωπικών δεδομένων επιτέλεσε το σκοπό της όταν έβγαλε το θρήσκευμα από τις ταυτότητες, που ουσιαστικά ήταν η πάγια επιθυμία της τότε πολιτικής εξουσίας. Στη συγκεκριμένη όμως περίπτωση το γεγονός ότι δεν έχουμε συνταγματικώς κατοχυρωμένη αρχή, προφανώς, υποθέτω ότι θέλετε να εννοήσετε ότι δεν υπάρχει η ανεξαρτησία. Προφανώς όλοι έχουν μία κομματική ταυτότητα και όταν λαμβάνουν μία θέση, κανένας δεν θα τους κάνει ούτε έλεγχο των φρονημάτων τους, ούτε οτιδήποτε άλλο και αυτό με βρίσκει και τελείως αντίθετο. Όμως, για το συγκεκριμένο άτομο δεν είναι μία κομματική ταυτότητα. Είναι μέλος της Κεντρικής Επιτροπής της Νέας Δημοκρατίας. Θα σας το καταθέσω για τα Πρακτικά μόλις τελειώσω για να το δείτε. 
Ήταν υπεύθυνος της γραμματείας εκλογών της Νέας Δημοκρατίας. Αυτό φαίνεται από την ιστοσελίδα της Νέας Δημοκρατίας. Και σύμφωνα με ένα δημοσίευμα που βρίσκεται στην εφημερίδα «ΤΑ ΝΕΑ» –και δεν ξέρω αν ισχύει- ήταν και έμμισθος συνεργάτης σας. Συγκεκριμένα λέει, έμμισθος συνεργάτης του κ. Βλάχου.
     Ακόμη κι αν είναι ο καλύτερος δυνατός άνθρωπος από άποψη τυπικών προσόντων γι’ αυτή τη θέση, εγώ θα πρότεινα εύλογα να μπείτε απευθείας εσείς Συνήγορος του Καταναλωτή. 
     Όταν κάποιος υπήρξε έμμισθος συνεργάτης σας –αν ισχύει το δημοσίευμα που διαβάζω- όταν κάποιος είναι μέλος της Κεντρικής Επιτροπής της Νέας Δημοκρατίας, όταν κάποιος είναι γραμματέας εκλογών της Νέας Δημοκρατίας, θέλετε να με πείσετε ότι αν χρειαστεί ως Συνήγορος του Καταναλωτή να συγκρουστεί μαζί σας, με το Υπουργείο που τον εποπτεύεται, θα έχει την ακεραιότητα, την αμεροληψία που επιτάσσει το όλο σκεπτικό των Ανεξάρτητων Αρχών; Θέτω τον προβληματισμό μου. Μακάρι να διαψευσθώ. Όμως, δεν πιστεύω ότι ένας πρώην έμμισθος σύμβουλος μπορεί να πάει κόντρα στον άνθρωπο που μέχρι πιο πριν του έδινε εργασία.
     (Στο σημείο αυτό ο Βουλευτής κ. Πλεύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
    Ο κύριος Υφυπουργός έχει το λόγο.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κυρίες και κύριοι συνάδελφοι, κατ’ αρχάς να διευκρινίσω τα εξής. Είπα τα προηγούμενα όχι για να αμφισβητήσω την αξία του θεσμού, απλά για να δικαιολογήσω τον τρόπο με τον οποίο γίνεται η επιλογή του ατόμου και ο διορισμός του.
    Δεύτερον, μιλάμε για έναν άνθρωπο –γιατί περί αυτού πρόκειται- που όπως είπα και εγώ και δεν το κρύβουμε, έχει κομματική προέλευση. Αυτό δεν σημαίνει ότι δεν μπορεί να υπηρετήσει ένα θεσμό χωρίς κομματική εξάρτηση. Κι αυτό το βλέπουμε σε πολλές φάσεις της πολιτικής μας ζωής. Τι μέθοδος είναι αυτή δηλαδή; Για να καταλάβω, αναζητούμε πρόσωπα που είναι έξω από τα κόμματα, που έπεσαν από τον ουρανό;
    ΑΘΑΝΑΣΙΟΣ ΠΛΕΥΡΗΣ: Έμμισθος συνεργάτης σας…
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Θα σας απαντήσω σε όλα.
    Προτιμούμε δηλαδή ανθρώπους που δεν τους ξέρουμε, που είναι από το πουθενά κι αυτό τους δίνει την ανεξαρτησία τους. Γιατί αν έχουν περάσει από τα κόμματα, είναι κατά τη γνώμη ορισμένων, κομματικά μιάσματα. 
    Νομίζω ότι αυτές οι λογικές πρέπει να μας αφήνουν όλους σ’ αυτήν την Αίθουσα ακριβώς στην αντίθετη πλευρά.
    Ο συγκεκριμένος, λοιπόν, είναι πτυχιούχος της Νομικής Σχολής, είναι απόφοιτος της Σχολής Δημόσιας Διοίκησης του Παντείου Πανεπιστημίου, της Παντείου τότε, έχει μεταπτυχιακό σε θέματα περιφερειακής ανάπτυξης, είναι είκοσι τέσσερα χρόνια μαχόμενος δικηγόρος, παρέχει νομικές υπηρεσίες σε πολλές εταιρείες Α.Ε. κ.λπ. σαν συνήγορος, ήταν μέλος της Κεντρικής Επιτροπής της Νέας Δημοκρατίας, από την οποία υπέβαλε την παραίτησή του, ανέστειλε τα κομματικά του καθήκοντα, από τις 28 Νοεμβρίου, πριν προταθεί. Βεβαίως, ήταν για μικρό διάστημα, μέχρι να προταθεί, νομικός συνεργάτης του Υφυπουργού Ανάπτυξης. 
    Λοιπόν, λέτε ότι μπορεί να συγκρουστεί. Γιατί να συγκρουστεί με το Υπουργείο; Η αποστολή του δεν είναι να συγκρουστεί με το Υπουργείο. Η αποστολή του είναι να έχει τα μάτια του ανοιχτά, την πόρτα του ανοιχτή και να ανταποκρίνεται στις καταγγελίες των καταναλωτών, τις οποίες καταγγελίες τις περισσότερες φορές, αν θέλετε, εμείς σαν Υπουργείο τις στέλναμε στο Συνήγορο του Καταναλωτή. Η Γενική Γραμματεία Καταναλωτή όταν δέχεται κάποιες παρεμβάσεις από τους πολίτες, στο Συνήγορο του Καταναλωτή τις στέλνουμε κι αυτός αναλαμβάνει να διεκπεραιώσει αυτές τις υποθέσεις χωρίς χρήματα, για λογαριασμό των πολιτών. Αυτή είναι η αποστολή του. Δεν έχει λόγο να συγκρουστεί με κανένα Υπουργείο και με κανέναν άλλον.
    Εμείς ξεχάσαμε όλα τα υπόλοιπα, την ποιότητα του ανθρώπου, την προσφορά του ανθρώπου, την προέλευση του ανθρώπου, γιατί προέρχεται από κάποιο κόμμα. Μα, καλά, όλοι όσοι υπηρετούμε μέχρι τα πολύ υψηλά αξιώματα, προερχόμαστε από κάποια κόμματα. Δεν ήρθαμε από το πουθενά. Και όσοι επελέγησαν από το πουθενά, νομίζω ότι δεν άφησαν και τα καλύτερα αποτελέσματα. Αυτό, λοιπόν, νομίζω ότι πρέπει να μας ενώνει όλους γενικότερα για την πολιτική ζωή του τόπου. 
    Να πω επίσης, ότι εδώ θα είμαστε και μετά από ένα χρόνο. Μετά από έξι μήνες να κληθεί το συγκεκριμένο πρόσωπο στην Επιτροπή Θεσμών και Διαφάνειας και να ερωτηθεί για το έργο του και για τα αποτελέσματα που θα έχει. Από αυτά να κριθεί και όχι από την προέλευσή του αν ήταν μέλος σε κάποιο κόμμα, κάποια στιγμή.
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
    Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη των 
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν 16/5/29.11.2007 επερώτηση των Βουλευτών του Πανελλήνιου Σοσιαλιστικού Κινήματος κυρίων Έκτορα Νασιώκα, Ηλία Καρανίκα, Μιχαήλ Τιμοσίδη, Μιλτιάδη Βέρρα, Κωνσταντίνου Γείτονα, Λεωνίδα Γρηγοράκου, Μαρίας Δαμανάκη, Ιωάννη Δριβελέγκα, Πέτρου Ευθυμίου, Μιχαήλ Καρχιμάκη, Μιχάλη Κατρίνη, Ιωάννη Κουτσούκου, Ηλία Λαμπίρη, Δημητρίου Λιντζέρη, Τσετίν Μαντατζή, Αθανασίας (Σούλας) Μερεντίτη, Αναστασίας-Συλβάνα Ράπτη, Σοφίας Σακοράφα, Φίλιππου Σαχινίδη, Ιωάννη Σκουλά, Θεοχάρη Τσιόκα, Χρήστου Χάιδου, Παρασκευής (Εύης) Χριστοφιλοπούλου, Αικατερίνης Περλεπέ-Σηφουνάκη, Εμμανουήλ Σκουλάκη, Χαράλαμπου Καστανίδη προς τον Υπουργό Υγείας και Κοινωνικής Αλληλεγγύης, σχετικά με την πρωτοβάθμια φροντίδα υγείας. 
    Οι Κοινοβουλευτικές Ομάδες των κομμάτων, μας απέστειλαν επιστολές με τις οποίες ορίζουν τους Κοινοβουλευτικούς τους Εκπροσώπους για τη συζήτηση της παρούσης επερωτήσεως.
    Έτσι, λοιπόν, το Κ.Κ.Ε. ορίζει ως Κοινοβουλευτικό Εκπρόσωπο το συνάδελφό μας κ. Χαραλάμπους. 
    Ο ΣΥ.ΡΙΖ.Α. ορίζει ως Κοινοβουλευτικό Εκπρόσωπο το Βουλευτή κ. Αθανάσιο Λεβέντη. 
    Ο Λαϊκός Ορθόδοξος Συναγερμός ορίζει ως Κοινοβουλευτικό Εκπρόσωπο το Βουλευτή της Α΄ Πειραιώς και Νήσων κ. Βαΐτση Αποστολάτο. 
    Και τώρα, καλώ στο Βήμα τον πρώτο των επερωτώντων, Βουλευτή Λάρισας, κ. Έκτορα Νασιώκα.
    Ορίστε, κύριε συνάδελφε, έχετε το λόγο.
    ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, κύριοι Υπουργοί, θεωρώ σημαντικό ότι είναι παρούσα όλη η πολιτική ηγεσία, γιατί το θέμα, πραγματικά, είναι πάρα πολύ σημαντικό. Είναι η πρώτη επερώτηση, που καταθέσαμε μετά τις εκλογές για τον τομέα υγείας. Αυτό δεν είναι τυχαίο. Δίνουμε ιδιαίτερη σημασία στη θεσμοθέτηση ενιαίας και οργανωμένης πρωτοβάθμιας φροντίδας υγείας,  ένα θέμα δύσκολο και πολυπαραγοντικό. Μπορούμε να πούμε σήμερα ότι σίγουρα υπάρχει καθυστέρηση στη δημιουργία της. Πάντως οι συνθήκες εδώ και αρκετά χρόνια είναι ώριμες, μετά την ολοκλήρωση ενός δικτύου νοσοκομείων σ’ όλη τη χώρα, των κέντρων υγείας ημιαστικού και αγροτικού τύπου αλλά και την ωρίμανση και αλλαγή της θέσης των φορέων των εργαζομένων στο Ι.Κ.Α., των ιατρικών συλλόγων, της Γ.Σ.Ε.Ε., των ταμείων της Α.Δ.Ε.Δ.Υ.. Βεβαίως χρειάζονται δυο προϋποθέσεις, ισχυρή πολιτική βούληση και γενναία χρηματοδότηση. 
    Περιμέναμε ένα εύλογο χρονικό διάστημα, κύριε Υπουργέ, πριν καταθέσουμε την πρώτη επερώτησή μας και μια σειρά άλλες επερωτήσεις. Σήμερα καταθέσαμε για τα ναρκωτικά και σε λίγο θα καταθέσουμε και για την πρόνοια, πέντε συνολικά επερωτήσεις. Περιμέναμε να δούμε δείγματα γραφής της νέας Κυβέρνησης Καραμανλή, αν αλλάζει κάτι απ’ αυτήν την τραγική πολιτική στο χώρο της υγείας, σ’ αυτή την τετραετία. Δυστυχώς ματαίως περιμέναμε, η εσχάτη πλάνη είναι χείρων της πρώτης. Αλήθεια, σήμερα, ποιος θα μπορούσε να φανταστεί ότι τέσσερις μήνες μετά μια νέα Κυβέρνηση, μετά τις εκλογές, θα είχε εγκλωβιστεί σ’ ένα φαύλο κύκλο των σκανδάλων που παράγει και δικοί της άνθρωποι παράγουν και αναπαράγουν και το μόνο που προσπαθεί, δεν είναι πώς θα αντιμετωπίσει τα σκάνδαλα, αλλά πώς θα αλλάξει και θα προσανατολίσει το ενδιαφέρον του κόσμου και των μέσων ενημέρωσης απ’ αυτά; 
    Εμείς, λοιπόν, μιλάμε για υγεία μέσα σ’ αυτό το περιβάλλον και όπως και εσείς λέτε συχνά, είναι εθνικό θέμα. Και η δημιουργία μιας ενιαίας οργανωμένης πρωτοβάθμιας φροντίδας υγείας –γιατί φροντίδα υγείας υπάρχει πρωτοβάθμια των δημοσίων υπαλλήλων με τον Ο.Π.Α.Δ., των ταμείων, το Ι.Κ.Α., των κέντρων υγείας αγροτικού και ημιαστικού τύπου, των εξωτερικών ιατρείων των νοσοκομείων, τις συμβάσεις των ταμείων με ιδιώτες γιατρούς ή με ιδιωτικές μονάδες- είναι ένα πάρα πολύ σοβαρό θέμα. Είναι η Κυβέρνηση της Νέας Δημοκρατίας πολύ σοβαρή; Ή ο τρόπος που πολιτεύεται είναι σοβαρός στην υγεία ή γενικότερα; Δεν είναι αντιφατικό παραδείγματος χάρη, ότι εκφέρει έναν ηθικοπλαστικό λόγο γενικώς για τη διαφάνεια, για τη μηδενική ανοχή στη διαφθορά και παράγει σκάνδαλα και συγκαλύπτει σκάνδαλα; 
    Να πούμε για την υγεία. Μιλάει για το δημόσιο χαρακτήρα του Ε.Σ.Υ. για να το ιδιωτικοποιήσει. Είναι σοβαρή η πολιτική της Νέας Δημοκρατίας στην υγεία; Είναι υπεύθυνη; Γιατί εμείς ξέρουμε ότι για πολλά χρόνια εδώ, έκανε πολιτική της «κατσαρίδας», κύριε Υπουργέ, όχι εσείς, η Νέα Δημοκρατία.
      Απαξίωσε ένα τεράστιο έργο στην υγεία. Δεν ψήφισε το Ε.Σ.Υ., κατασυκοφάντησε τα κέντρα υγείας, τα δεκαεφτά μεγάλα νοσοκομεία που έγιναν σ’ όλη τη χώρα, τα είκοσι εφτά πλήρως εκσυγχρονισμένα, τις πάρα πολλές μονάδες, το Ε.Κ.Α.Β., πολλά πράγματα, την ψυχιατρική μεταρρύθμιση, τα ναρκωτικά. Και απαξίωσε συνειδητά το Ε.Σ.Υ. όλα αυτά τα χρόνια και ως αντιπολίτευση και ως Κυβέρνηση. Μιλούσε για σκάνδαλα έτσι ακόπως, ανεξέλεγκτα και έβαζε και τον Πρωθυπουργό να μιλάει για σκάνδαλα, να καταγγέλλουν ανθρώπους, θεσμούς στο βωμό του κέδρους του πρόσκαιρου, του κομματικού, ή του επικοινωνιακού. Έχω πολλά τέτοια θέματα να πω, κύριε Υπουργέ, αλλά θα μου επιτρέψετε να πω ένα παράδειγμα με στοιχεία. 
      Στις 21 Φεβρουαρίου 2005 στην Αίθουσα αυτή –θα τα καταθέσω στα Πρακτικά-  ο τότε Υπουργός Υγείας, κατήγγειλε μεγάλο σκάνδαλο στο Νοσοκομείο της Λάρισας και ονόμασε τον υπάλληλο-εργαζόμενο Νέστωρα Αντωνίου ως αυτόν που έκανε αυτό το σκάνδαλο. Του είπα  από αυτό το έδρανο ότι δεν είναι εισαγγελέας, αλλά επέμενε. Και όχι μόνο επέμενε, την άλλη μέρα ήταν πρώτο θέμα σ’ όλες τις εφημερίδες –θα καταθέσω και τρεις εφημερίδες έγκριτες «ΤΑ ΝΕΑ», «ΤΟ ΒΗΜΑ» και την «ΑΠΟΓΕΥΜΑΤΙΝΗ»- αλλά και σ’ όλα τα κανάλια  το όνομα του συγκεκριμένου εργαζόμενου, ο οποίος διαπομπεύτηκε πολλαπλώς. Φανταστείτε τι έγινε στη Λάρισα και στη Θεσσαλία γι’ αυτό το θέμα. 
      Λίγες μέρες μετά, κύριε Υπουργέ, στις 18 Μαρτίου 2005 τα ίδια ακριβώς, όπως ακριβώς τα είπε ο τότε Υπουργός, τα είπε ο Πρωθυπουργός εδώ στη Βουλή σε μια προ ημερησίας διάταξης συζήτηση για την υγεία σε επίπεδο αρχηγών.  Στις 31.1.2008 πανηγυρική αθώωση  του Νέστωρα Αντωνίου ομόφωνα. Στη Βουλή, στις τηλεοράσεις, ο Υπουργός Υγείας, ο ίδιος ο Πρωθυπουργός, κατήγγειλε αυτό το γεγονός,  για να χτυπήσει και να απαξιώσει το έργο του ΠΑ.ΣΟ.Κ.. Τρία χρόνια μετά, θα ακούσουμε μία συγγνώμη; Παραδείγματος χάρη, ο Πρωθυπουργός διατίθεται να συναντήσει τον κ. Αντωνίου  και έτσι να δείξει εμπράκτως τη μεταμέλεια; Για να καταλάβουμε όλοι ότι κάτι αλλάζει σ’ αυτόν τον τόπο και σ’ αυτήν την πολιτική και σ’ αυτήν την Κυβέρνηση. Δεν είναι κιμάς οι άνθρωποι να τους ρίχνουμε στη μηχανή, για να εξυπηρετήσουμε τα όποια συμφέροντά μας. Έτσι προχωρούσε η πολιτική, κύριε Υπουργέ, δυστυχώς. 
      Αλλά εγώ θέλω να ξαναγυρίσω στην πρωτοβάθμια φροντίδα υγείας. Και εδώ, πριν πω τις θέσεις μας, πρέπει να ξέρετε ότι είμαστε διατεθειμένοι, να συζητήσουμε μαζί σας σε βάθος αυτό το θέμα, γιατί είναι κάτι που έχει ανάγκη ο τόπος. Δυστυχώς, η πρότασή σας  δεν ανταποκρίνεται στις ανάγκες.  Γενικότερα, όμως, να δούμε ένα θέμα: Αυτή η υπάρχουσα πρωτοβάθμια φροντίδα υγείας -αφήνω το Ε.Σ.Υ., θα μιλήσουμε άλλη φορά για τα νοσοκομεία- αυτά τα τέσσερα χρόνια –συμπληρώνετε σε λίγες μέρες τέσσερα χρόνια και ξεκινάει ο πέμπτος χρόνος της Νέας  Δημοκρατίας-  βελτιώθηκε, ή αποσαθρώθηκε σε πάρα πολλά σημεία και σε κανένα σημείο σχεδόν δεν προωθήθηκε; Ας πάρουμε  μερικά παραδείγματα. Τα περιφερειακά αγροτικά ιατρεία: πριν λίγους μήνες ψηφίσατε το ν. 3580/2007. Δεν προωθήθηκε φυσικά η υλικοτεχνική υποδομή. Τι πετύχατε;  Αν δεν πάρετε άλλη νομοθετική πρωτοβουλία, να αλλάξετε εκείνη τη διάταξη που αφορά  τη θητεία των αγροτικών γιατρών έξι μήνες, θα δημιουργηθούν πάρα πολλά κενά -παντού κενά- και το επόμενο διάστημα, αμέσως με το διορισμό αγροτικών γιατρών θα φύγουν πάρα πολλοί, γιατί τώρα ήρθε ο καιρός για εφαρμογή της διάταξης θα υπάρχουν τρίμηνα κενά σ’ όλες τις περιοχές, σε μεγάλες περιοχές, και φανταστείτε πόσο μεγάλη σημασία έχει αυτό στα νησιά και στις απομεμακρυσμένες περιοχές. Αν δεν θεσμοθετήσετε τη δυνατότητα να παραμείνουν οι υπάρχοντες και να πληρώνονται συγχρόνως οι γιατροί που αναλαμβάνουν στο τρίμηνο για την εκπαίδευση στα νοσοκομεία, μ’ αυτούς που θα συνεχίσουν να υπηρετούν, τα κενά θα είναι τεράστια.
      Τα κέντρα υγείας αποδυναμώθηκαν. Πολλές αποσπάσεις, μετακινήσεις, στήριξη άλλων μονάδων. Αλλά μετακίνηση και των εργαζομένων σε χωριά, τα οποία εκ των πραγμάτων έμεναν άδεια. Παραδείγματος χάρη, στη Σκιάθο, έπρεπε να είναι τέσσερις αγροτικοί ιατροί στο κέντρο υγείας και είναι ένας. Θα μπορούσα να σας πω εκατό παραδείγματα. Δεν είναι εκεί το πρόβλημα. Εδώ, λοιπόν, πρέπει να δούμε ένα ακόμα θέμα. Τα κέντρα υγείας ημιαστικού και αγροτικού τύπου. Ως προς την πρόληψη προωθήθηκε, προωθείται, συνεχίζεται, βελτιώνεται, μειώνεται; Χρειάζεται άλλος οργανισμός;
      Να σας πω μία πρωτοβουλία του διοικητού της Δ.Υ.ΠΕ. Θεσσαλίας, που είναι αξιέπαινη. Είναι αξιόλογος άνθρωπος και προσπαθεί. Βεβαίως οι δυνατότητες που του δίνετε είναι ελάχιστες, ίσως ελάχιστες δυνατότητες σας δίνει κι εσάς ο Πρωθυπουργός και ο Υπουργός Εθνικής Οικονομίας, γιατί εάν δούμε τον προϋπολογισμό, θα δούμε ότι φέτος μειώθηκε η χρηματοδότηση του Εθνικού Συστήματος Υγείας κατά 0,39% σε σχέση με το 2003, δηλαδή περίπου 800.000.000 ευρώ λιγότερο από όσο το 2003, επί του Α.Ε.Π. μιλάμε, οπότε καταλαβαίνετε ότι οι δυνατότητες σας δεν είναι σημαντικές. 
      Αυτός, λοιπόν, με συζήτηση μ’ όλους τους φορείς, κατέληξε σ’ ένα νέο οργανισμό για τα κέντρα υγείας για την πρωτοβάθμια φροντίδα υγείας, την οποία την είδα, κύριε Υπουργέ, και σας προτείνω και να τη δεχθείτε και να τη στηρίξετε αλλά κυρίως να την υλοποιήσετε, γιατί το να τη δεχθείτε, δεν σημαίνει τίποτα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Με μας τη συζήτησε. Δεν την έφτιαξε μόνος του.
      ΕΚΤΟΡΑΣ ΝΑΣΙΩΚΑΣ: Μ’ εσάς, αλλά τη συζήτησε και μ’ όλους τους φορείς, κύριε Υπουργέ! Αυτό είναι το θετικό. Το θετικό είναι ότι κατέβηκε στον κόσμο και στους εργαζόμενους και έφερε μία πρόταση. Αυτό είναι θετικό. 
      Όσον αφορά στα πολυδύναμα περιφερειακά ιατρεία, βρήκατε περίπου είκοσι και δεν προκηρύξατε ούτε μία θέση, στο Συκούριο της Λάρισας, στη Γρανίτσα της Ευρυτανίας –βλέπω εδώ τον φίλο μου τον Ηλία- στο Παλαιοχώρι της Χαλκιδικής. Καμμία! Τα αφήνετε εκεί που τα βρήκατε! Αντί γι’ αυτό, δημιουργείτε νέα, εξαγγέλλοντες αυτά λίγες ημέρες προ των εκλογών. Ήλθε ο Υφυπουργός στη Λάρισα, στο Λιβάδι, τα εξήγγειλε στο Λιβάδι, αλλά δεν σήμαινε τίποτα πάρα πάνω. 
      Δεν λέω τίποτε για το Ε.Κ.Α.Β., για την ψυχιατρική μεταρρύθμιση, τα ναρκωτικά, δεν λέω για την κατ’ οίκον νοσηλεία, για τις μονάδες πρόνοιας, για τη νοσηλεία τελικού σταδίου ασθενών, για την αποκατάσταση, που τη δώσατε όλη στους ιδιώτες, για τα εξωτερικά ιατρεία των νοσοκομείων, τις λίστες που υπερδιπλασιάστηκαν και για τα απογευματινά, κύριε Υπουργέ, όπου εδώ υπάρχει τεράστια ευθύνη, οι γιατροί, οι διοικητές των νοσοκομείων, οι πάντες ή οι περισσότεροι -για να μη γενικεύσουμε το θέμα, γιατί πιθανόν γενικεύοντας να αδικούμε ανθρώπους- δεν κάνουν πρωινά ιατρεία, ενώ υποχρεούνται να κάνουν τουλάχιστον, όσα είναι τα απογευματινά για να εξυπηρετηθεί ο κόσμος. 
      Κι ένα μέτρο που σίγουρα μπορούσε να λειτουργήσει υπέρ των εργαζομένων, εσείς το καταγγείλατε όταν ήσασταν στην αντιπολίτευση και  σήμερα το κρατάτε, αλλά το καταστρατηγείτε. Γιατί εάν ένας γιατρός διευθυντής βλέπει είκοσι ανθρώπους το απόγευμα που θα πληρώνουν στο νοσοκομείο, αλλά έχει δει, τουλάχιστον, είκοσι στα εξωτερικά ιατρεία το πρωί, τότε σίγουρα έχει προσφέρει σημαντικά τόσο αυτός όσο και οι μονάδες. 
      Και βέβαια για τα προγράμματα πρόληψης, κύριε Υπουργέ, για πρώτη φορά για εμβόλια που υπάρχουν στο πρόγραμμα για τον υποχρεωτικό εμβολιασμό πληρώνουμε συμμετοχή. Το εμβόλιο για τον καρκίνο του τραχήλου της μήτρας ακόμα δεν μπήκε στο υποχρεωτικό εθνικό πρόγραμμα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μπήκε.
      ΕΚΤΟΡΑΣ ΝΑΣΙΩΚΑΣ: Μπήκε; Τώρα μπήκε; Να το δούμε. 
      Όσον αφορά το κάπνισμα, είμαστε η μόνη χώρα στον κόσμο που τα τελευταία τέσσερα χρόνια τα πράγματα πάνω σ’ αυτόν τον τομέα πήγαν χειρότερα. 
      Επίσης δεν λέω για τη διατροφή, για το ΑIDS, για την αγωγή υγείας, για την οδοντιατρική πρόληψη, για την σχολική υγεία και βεβαίως ούτε κουβέντα για εξειδικευμένες πολιτικές για τα πέντε, έξι πιο συχνά χρόνια νοσήματα, που σίγουρα καταναλώνουν πάνω από το 60% με 70% του προϋπολογισμού υγείας και επιβαρύνουν την υγεία των πολιτών. Μιλάω για τον καρκίνο, τα καρδιοαναπνευστικά, το διαβήτη, την παχυσαρκία, την οστεοπόρωση. 
      Αλλά και οι υπηρεσίες των ταμείων δεν υπάγονται σ’ εσάς, κύριε Υπουργέ,  οι υπηρεσίες του Ι.Κ.Α., παραδείγματος χάρη, που καλύπτουν το 58% των εργαζομένων, έγιναν πολύ χειρότερες αυτά τα χρόνια. 
      Τι συμβαίνει στη Λάρισα με τις λίστες του Ι.Κ.Α.; Υπερδιπλασιάστηκαν μέσα στον τελευταίο χρόνο. Αυτό είναι ένα τεράστιο πρόβλημα.
       Θα έλεγα μόνο σ’ εσάς ότι επιβαρύνατε με την πολιτική του Υπουργείου σας τον κλάδο υγείας. Είναι επικίνδυνη η κατάσταση από πλευράς βιωσιμότητας, ανεξέλεγκτες εξετάσεις, αύξηση της φαρμακευτικής δαπάνης κατά 60% τα τρία χρόνια, πάνω από 84% τα τέσσερα χρόνια, ο πέμπτος χρόνος θα υπερδιπλασιάζει την φαρμακευτική δαπάνη και βεβαίως εσείς, επιμένετε ότι η σωστή πολιτική ήταν η κατάργηση της λίστας φαρμάκων. Δεν μπορούν τα ταμεία να πληρώσουν τα νοσοκομεία, τα χρέη των νοσοκομείων ξεπέρασαν τα 3,5 δισεκατομμύρια ευρώ και από αυτά, τα χρέη των ταμείων προς τα νοσοκομεία είναι το 58% και το 42% είναι πρωτογενές έλλειμμα. Και το λέτε συνέχεια, ο νόμος για τις προμήθειες είναι γράμμα κενό. Θα πείτε, κύριε Υπουργέ, ότι συνεδρίασε ή θα συνεδριάσει η κεντρική επιτροπή προμηθειών, ότι θα εξοικονομηθούν 500.000.000 ευρώ. Δεν θα γίνει αυτό. Το λένε και οι Βουλευτές της Νέας Δημοκρατίας. Αυτό, μου θυμίζει αυτό που έλεγε ο κύριος Πρωθυπουργός πριν από τις εκλογές, ότι θα εξοικονομήσει 10.000.000.000 ευρώ από το δημόσιο, από τη σπατάλη, ενώ η δαπάνη και η σπατάλη έφθασε στα 15.000.000.000 ευρώ επιπλέον όσων υπήρχαν. Ή μου θυμίζει τη δέσμευση του Πρωθυπουργού και του προηγούμενου Υπουργού, που πήγαινε στα νοσοκομεία και έδειχνε τα ράντζα και έλεγε ότι καταργήθηκαν τα ράντζα. Έχω τα στοιχεία, δεν χρειάζεται να τα πούμε. 
      Σας λέω, λοιπόν, όπως σας είπα και πριν από ενάμιση χρόνο, ότι πάρα πολλά ράντζα υπάρχουν σ’ όλα τα νοσοκομεία μας, περισσότερα από τετρακόσια ράντζα. Στην τελευταία μας συνάντηση, εσείς είπατε ότι ήταν μόνο δώδεκα. Περισσότερα από τετρακόσια είναι και σήμερα, κύριε Υπουργέ, και σώζουν ζωές για μία μέρα βέβαια, γιατί μετά βρίσκεται κάποιο κρεβάτι για τους ασθενείς.
	Άρα ερχόμαστε τώρα να δούμε την πρωτοβάθμια φροντίδα υγείας. Τι λέγατε στο πρόγραμμα ή τι είπε ο Πρωθυπουργός εδώ; Είπε ότι θα γινόταν ένα πιλοτικό πρόγραμμα το 2005 και ότι θα ήταν και η Λάρισα στο πιλοτικό πρόγραμμα. Αυτά τα βάζουμε στην άκρη, αλλά αυτό που κρατάμε, είναι ότι δεν υπάρχει στον προϋπολογισμό τίποτα για την πρωτοβάθμια φροντίδα υγείας. Σήμερα ζούμε μία έκρηξη στις ιδιωτικές, δαπάνες, δηλαδή αυτά τα πληρώνει ο πολίτης από την τσέπη του αυξήθηκε κατά 4,5% με μη αναθεωρημένα στοιχεία του Α.Ε.Π. τα τέσσερα χρόνια, 1,2% περίπου το χρόνο. Αυτά μοιάζουν με μέρες οικονομίας υγείας του 1989-1993. 
	Μετά την επερώτηση, κύριε Υπουργέ, καταθέσατε ένα προσχέδιο, όπως είδαμε στο site. Αν γι’ αυτό πίεσε και η επερώτησή μας, τότε είναι θετικό. Αυτό το προσχέδιο, αν σκέφτεστε να το ψηφίσετε και να το εφαρμόσετε -γιατί και άλλη φορά έγινε ανάρτηση στο site του Υπουργείου Υγείας και δεν ήλθε στη Βουλή- θα πούμε ότι είναι ένα ατελές…
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Μισό λεπτό, κύριε Πρόεδρε.
	ΠΡΟΕΔΡΕΥΩΝ (Αναστάσιος Νεράντζης): Να πάρω χρόνο από τη δευτερολογία σας, κύριε Νασιώκα;
	ΕΚΤΟΡΑΣ ΝΑΣΙΩΚΑΣ: Μισό λεπτό.
	Είναι ατελές, είναι σχέδιο χωρίς συνοχή και στόχο. Βασικό του θέμα είναι ότι δίνει την πρωτοβάθμια φροντίδα υγείας στους ιδιώτες σαν βάση.
	Εμείς έχουμε άλλη πρόταση τώρα. Υπάρχει ο νόμος Στεφανή, ο νόμος που ψηφίστηκε λίγο πριν από τις εκλογές, ο νόμος ο οποίος έχει συμπυκνωμένη μία εμπειρία, μία σοφία και ό,τι ισχύει ή ίσχυε στον κόσμο εκείνη την ημέρα που ψηφίστηκε. Μπορείτε να ξεκινήσετε με πιλοτική εφαρμογή και να σας βοηθήσουμε, να δούμε τα θετικά του και τις αδυναμίες του και να τις διορθώσουμε. Μπορείτε να το εφαρμόσετε σε μία περιφέρεια γιατί βάζει κανόνες που αναλαμβάνει το κράτος γενικότερα. Αναλαμβάνει τους κανόνες που βάζει, τους στόχους και τον έλεγχο. Οι ίδιες προϋποθέσεις για όλους, διαφορετικές οι δομές, ταμεία, Αυτοδιοίκηση, ιδιώτες, οικογενειακός γιατρός, σύμβουλος υγείας για όλους, κάρτα υγείας, προληπτική ιατρική, οικογενειακός γιατρός, οικογενειακός ή προσωπικός νοσηλευτής. 
	Κύριε Υπουργέ, επειδή το θέμα είναι πάρα πολύ σημαντικό και δεν εξαντλείται στα όρια μίας πρώτης τοποθέτησης, έχουμε να πούμε κάτι: Αυτό που θα μας παρουσιάσετε, αν το φέρετε στη Βουλή, να το φέρετε και να το συζητήσουμε σε βάθος, να το συμφωνήσουμε όχι μόνο σε πολιτικό επίπεδο αλλά και σε επίπεδο εργαζομένων για να προχωρήσει, γιατί έχει ανάγκη ο τόπος, όμως να είναι διαφορετικό απ’ αυτό που είδαμε στο site. Πρέπει να είναι ενιαίο, να καλύπτει όλους τους εργαζόμενους και να έχει το κράτος την αποκλειστική ευθύνη. Ιδιωτικές δομές θα υπάρχουν, αλλά το κράτος θα έχει την ευθύνη, τον έλεγχο και θα θέτει τους κανόνες.
	Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
	(Στο σημείο αυτό ο Βουλευτής κ. Έκτορας Νασιώκας, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε. Έχετε ήδη αναλώσει ενάμισι λεπτό από τη δευτερολογία σας.
	ΕΚΤΟΡΑΣ ΝΑΣΙΩΚΑΣ: Γίνατε πολύ ακριβής, κύριε Πρόεδρε. Για ενάμισι λεπτό μου παίρνετε χρόνο από τη δευτερολογία μου;
	ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο δεύτερος εκ των επερωτώντων κ. Καρανίκας.
	ΗΛΙΑΣ ΚΑΡΑΝΙΚΑΣ: Κύριε Πρόεδρε, κυρίες και κύριοι Βουλευτές, κύριοι Υπουργοί, η υγεία είναι σίγουρα ένα αδιαπραγμάτευτο δημόσιο αγαθό. Βέβαια όλοι γνωρίζουμε ότι είναι η σωματική και ψυχική ευεξία και όχι μόνο η απουσία ασθένειας ή αναπηρίας. 
	Ακούω συνέχεια απ’ αυτήν την Κυβέρνηση για μεταρρυθμίσεις. Στα εξήντα μου χρόνια δύο μεταρρυθμίσεις έζησα, τη μεταρρύθμιση της παιδείας του 1963-1964 με τον Παπανούτσο και τον Ακρίτα και τη μεταρρύθμιση του Παρασκευά Αυγερινού και του συγχωρεμένου Γεωργίου Γεννηματά στον τομέα της υγείας, χρησιμοποιούμε την πραγματική έννοια των λέξεων γιατί μεταρρύθμιση είναι η εκ βάθρων τροποποίηση ενός υπάρχοντος συστήματος, το οποίο δεν εξυπηρετούσε τον πολίτη. 
	Ως τέτοια μεταρρύθμιση το Ε.Σ.Υ. λειτούργησε για περίπου είκοσι πέντε χρόνια.
    Βέβαια ακρογωνιαίος λίθος του Εθνικού Συστήματος Υγείας, είναι η πρωτοβάθμια φροντίδα υγείας. Και όταν μιλάμε για Π.Φ.Υ. εννοούμε πρόληψη για επείγουσα ιατρική, εννοούμε εν γένει νοσοκομειακή φροντίδα όπως είναι η προ ή η μετά, τα κέντρα αποκατάστασης που δεν υπάρχουν σήμερα και βέβαια η ψυχική υγεία και η κοινωνική φροντίδα. Όλα αυτά πάντα υπολειτουργούν. 
    Η όλη της δομή, η νομική της υπόσταση στηρίζεται στο ν. 1397/1983 και φυσικά στο ν. 3235/2004 που βρήκατε, του κ. Στεφανή, τον οποίο και δεν εφαρμόσατε. Παραμένει νοσοκομειοκεντρική με πολυδιάσπαρτη διοικητική δομή και έτσι έχουμε μια πρωτοβάθμια φροντίδα υγείας, η οποία ασκείται από τα πρωινά και απογευματινά εξωτερικά ιατρεία, ασκείται από τα πολυιατρεία του Ι.Κ.Α., από τα ιατρεία της Τοπικής Αυτοδιοίκησης και των διάφορων άλλων φορέων και βέβαια από τους ιδιώτες. 
    Επιβαρύνονται πάρα πολύ τα νοσοκομεία, τα οποία, ενώ διαθέτουν εκπαιδευμένο προσωπικό για δευτεροβάθμια για τριτοβάθμια φροντίδα υγείας, τελικά αναγκάζονται να προσφέρουν και την πρωτοβάθμια. Γι’ αυτό ακριβώς και δεν προσφέρουν αυτό για το οποίο πληρώνονται οι γιατροί. 
    Τάξατε πάρα πολλά και πριν τις εκλογές του 2004, αλλά τίποτε απ’ αυτά δεν έχει εκπληρωθεί μέχρι σήμερα. Είναι αδιανόητο σε μια σύγχρονη ευρωπαϊκή χώρα, να μην υπάρχουν προγράμματα προληπτικής ιατρικής. Να μην υπάρχουν προγράμματα και μέτρα υγείας για το κάπνισμα, για το αλκοόλ, για το AIDS. Να μην υπάρχουν -και αυτά που είπε ο συνάδελφος, κ. Νασιώκας- προγράμματα για την στοματική υγιεινή, οδοντιατρική πρόληψη, ιδίως στα σχολεία. 
    Κύριε Υπουργέ, θα σας θυμίσω ότι ήταν τέλος του Γενάρη 2007 όταν είχε συμφωνήσει το Υπουργείο για την ανάληψη του κόστους του εμβολίου για τον καρκίνο της μήτρας, το εμβόλιο κατά του HPV. Και βέβαια το συγκεκριμένο εμβόλιο για τα νεαρά μας κορίτσια, τις έφηβες, γίνεται σε τρεις δόσεις που κοστίζει από 163,63 ευρώ, συνολικά 491 ευρώ για την οικογένεια. Αλλά επειδή το πολιτικό όφελος είναι πολύ μακρινό, τα κορίτσια αυτά θα σωθούν από τον καρκίνο της μήτρας μετά από τριάντα ή και σαράντα χρόνια και όλοι σας, οι περισσότεροι τουλάχιστον, κοιτάζετε την επομένη εκλογική αναμέτρηση. 
    Να γιατί το μπαλάκι το πετάξατε στα ταμεία. Είναι αυτό που λέμε «η μπάλα στην εξέδρα»: «Να αποφασίσουν τα ταμεία, αν θα πρέπει ή αν έχουν την δυνατότητα να καλύψουν αυτό το εμβόλιο ή όχι. Και εκεί που υπάρχει ισοτιμία των συνανθρώπων όσον αφορά στην αντιμετώπιση, άλλο ταμείο να λέει ναι και άλλο να λέει όχι. Όμως αν δεν το κάνουν, το κόστος είναι πάρα πολύ βαρύ και θα έχει αντίκρισμα στις παραγωγικές ηλικίες των κοριτσιών μας. 
    Κύριε Υπουργέ, αυτό δείχνει ότι δεν έχετε ουσιαστικά όραμα και δεν μπορείτε να δείτε το μέλλον μακροπρόθεσμα και όχι βραχυπρόθεσμα. Και εδώ θα αναφερθώ στην απαξίωση ενός άλλου τομέα πρωτοβάθμιας περίθαλψης, του τέως Π.Ι.Κ.Π.Α., του οποίου ο ένας τομέας προσέφερε πρωτοβάθμια περίθαλψη: μιλάω για τα ιατρεία του Π.Ι.Κ.Π.Α.. Τα οποία ενσωματώσατε στα κρατικά νοσοκομεία. Στα νοσοκομεία ενηλίκων δεν βρίσκονται ούτε καν σύριγγες ή πεταλούδες για μικρά παιδιά. 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … (δεν ακούστηκε)
    ΗΛΙΑΣ ΚΑΡΑΝΙΚΑΣ: Είναι γνωστό, κύριε Υφυπουργέ. Το ξέρω πολύ καλά το θέμα από μέσα. Και βέβαια κάθε ένας που απολύεται, δεν αντικαθίσταται με στόχο να κλείσουν τα ιατρεία…
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
    Θα ήθελα να συνεχίσω με το υπόλοιπο, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Συνεχίστε, κύριε συνάδελφε. 
    ΗΛΙΑΣ ΚΑΡΑΝΙΚΑΣ: Γενιές παιδιών εμβολιάστηκαν και ειδικά την δεκαετία του ’90 με τους οικονομικούς μετανάστες. 

      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ποιος κατήργησε τα Π.Ι.Κ.Π.Α.; Αυτό μια ζωή θα σας κατατρέχει.
      ΗΛΙΑΣ ΚΑΡΑΝΙΚΑΣ: Κέντρα υγείας αστικού τύπου: Έγινε ένα και μοναδικό στην Αθήνα. Λειτούργησε επί ΠΑ.ΣΟ.Κ., εγκαινιάστηκε από τον Πρωθυπουργό και παραμένει ακόμη ανεκπλήρωτη -δεν προκηρύχθηκε καν θαρρώ- η θέση του παιδιάτρου σ’ αυτό το κέντρο υγείας. Βέβαια, στελεχώνονται με γιατρούς συναδέλφους γενικής ιατρικής, οι οποίοι έχουν ένα πάρα πολύ καλό πρόγραμμα εκπαίδευσης, αλλά δεν νομίζω ότι παρακολουθεί κανείς, αν όντως εκτελείται. Είναι υποχρεωμένοι όλοι τους να κάνουν εφημερίες, και, πέρα από το ιατρικό τους λειτούργημα, ανεξαρτήτως ειδικοτήτων να κάνουν και διοικητική μέριμνα και γραμματειακή υποστήριξη. Παίρνω παράδειγμα από το Κέντρο Υγείας της δυτικής Φραγκίστας . Ούτε ένας διοικητικός υπάλληλος δεν υπάρχει, κύριε Υπουργέ. 
      Και βέβαια δεν τα λέω για να με ακούσουν οι πατριώτες μου, κύριε Γιαννόπουλε. Δυστυχώς αυτή είναι η αλήθεια. Εάν πάρουμε τον ένα νομό σαν παράδειγμα, μη νομίζετε ότι είναι καλύτεροι οι άλλοι νομοί, γιατί τουλάχιστον στον τόπο μου αξίζουν συγχαρητήρια όλοι οι ασχολούμενοι στον τομέα της υγείας, από το διοικητή του νοσοκομείου και το διευθυντή του κέντρου υγείας, μέχρι το νεώτερο υπάλληλο. Το θεωρούν οικογενειακή υπόθεση και δεν ξέρουν Κυριακές, αργίες, κουβαλάνε από το σπίτι τους, προσφέρουν υπηρεσίες, αλλά δυστυχώς, δεν έχουν τη στήριξη της κεντρικής πολιτείας που θα έπρεπε να έχουν.
      Περιφερειακά ιατρεία: Τα ξέρετε, κύριε Γιαννόπουλε, γιατί ήσασταν Υφυπουργός. Κερασοχώρι: Καταργήθηκε και καθυστερεί αδικαιολόγητα η επανασύσταση. Ξέρετε πολύ καλά ότι είναι ένα κεφαλοχώρι με δημοτικό, γυμνάσιο, λύκειο, αρχές, αστυνομία και ταμιευτήριο. Ακόμη καθυστερεί αδικαιολόγητα η επανίδρυση. Παλαιοκατούνα: Συστάθηκε τον Ιούνιο του 2006. Ακόμη να προκηρυχθεί για να πάει γιατρός. Και βέβαια δεν συζητάμε για τη Γρανίτσα, το πολυδύναμο που παραμένει στα χαρτιά πολυδύναμο. 
      Όλα αυτά σ’ ένα νομό που έχει ιδιαιτερότητες, όταν κρίνει κάποιος από το οδικό δίκτυο, από τις αποστάσεις, από τα διαθέσιμα μεταφορικά μέσα. Όχι τίποτε άλλο, αλλά σ’ αυτές τις περιοχές που είναι ορεινός όγκος, ο χειμώνας δεν είναι δύο μήνες, είναι οκτώ. 
      (Στο σημείο αυτό την Προεδρική Εδρα  καταλαμβάνει ο  Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Και βέβαια δεν είναι το ίδιο ένα κέντρο υγείας σ’ ένα νομό σαν την Καρδίτσα, σαν τη Λάρισα, που σε δέκα λεπτά φθάνει κάποιος σε κεντρικό πανεπιστημιακό νοσοκομείο, γιατί τουλάχιστον θα μπορούσε στις πρωτεύουσες των δήμων, να υπάρχει ένα ασθενοφόρο και με ευθύνη του δημάρχου, να μπορεί να διακομιστεί ο ασθενής στο πλησιέστερο νοσοκομείο, για να μη χάνει χρόνο.
      Τέλος, θα ήθελα να πω για το Νοσοκομείο Καρπενησίου ότι είναι το μόνο σε όλη τη υγειονομική περιφέρεια, που κατέθεσε έγκαιρα στην αρμόδια διαχειριστική αρχή ολοκληρωμένο τεχνικό σχέδιο με το μέτρο 1,2 για τη χρηματοδότηση από τα υπόλοιπα του Γ΄ Κ.Π.Σ. για την οριστική μελέτη και επέκταση στο χώρο του νοσοκομείου. Ακόμη περιμένει.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρανίκα.
      Το λόγο έχει ο κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριοι Υπουργοί, καλή δουλειά. 
      Κυρίες και κύριοι συνάδελφοι, είναι η πρώτη μας επερώτηση για την υγεία σ’ ένα Υπουργείο και έναν Υπουργό, που συνεχίζουν τη θητεία τους από την προηγούμενη Κυβέρνηση. Θα σας διαβάσω τις προγραμματικές δηλώσεις του Πρωθυπουργού μετά από τις εκλογές της 16ης Οκτωβρίου και θα τις συνθέσουμε με τη σημερινή μας επερώτηση. «Κάνουμε ένα ακόμη βήμα για να μπει τέλος στις ουρές, στα φακελάκια, στην παραοικονομία και στη συμφόρηση στα νοσοκομεία που εφημερεύουν».
      Σήμερα, κύριε Υπουργέ, απ’ αυτά που ακούσατε, θα μας πείτε την εμπειρία σας, γιατί σας βλέπουμε ενεργητικό, να γυρίζετε τη χώρα, να πηγαίνετε στην επαρχία.  Απ’ αυτά, λοιπόν, από τις ουρές, τα φακελάκια, την παραοικονομία και τη συμφόρηση στα νοσοκομεία, στα επείγοντα και στα τακτικά εξωτερικά ιατρεία, θα μας πείτε την εμπειρία σας.
      Η δική μας εμπειρία είναι αρνητική. Κάπου όμως πρέπει να συμφωνήσουμε. Εμείς είμαστε εδώ, κύριε Υπουργέ, για να σας κρίνουμε, να σας ελέγξουμε στα πλαίσια του θεσμικού μας ρόλου. Θα σας κάνουμε όμως και εποικοδομητικές προτάσεις. Θέλουμε στο θέμα της υγείας, να έχουμε μια εποικοδομητική συζήτηση και διάλογο. Και θα σας ακούσουμε με προσοχή.
      Έτσι, αυτός ο πολύπαθος χώρος της υγείας, τον τελευταίο καιρό σκουπίζει τα προβλήματα κάτω από το χαλάκι, εκχωρεί υπηρεσίες υγείας από το δημόσιο στους ιδιώτες και έτσι δίνει τη χαριστική βολή στο Εθνικό Σύστημα Υγείας.
      Κύριε Υπουργέ, διαβάσατε την τελευταία έκθεση του Ο.Ο.Σ.Α. του 2007. Η ελληνική οικογένεια, έχει επιβαρυνθεί πάρα πάρα πολύ τα τελευταία χρόνια, στα πλαίσια των πληρωμών, γιατί από την τσέπη της φεύγουν πια χρήματα πολύ περισσότερα, απ’ ό,τι έφευγαν τα πρώτα χρόνια για υπηρεσίες υγείας. Αυτό δεν μπορείτε να το αρνηθείτε. Γιατί υποχώρησαν οι δημόσιες δαπάνες από το 40% που ήταν το 1992, στο 28% το 2006. Αυτά τα είδατε στην έκθεση του Ο.Ο.Σ.Α..
      Όπως βέβαια συστηματικά καταβάλλεται η προσπάθεια εκχώρησης υπηρεσιών από το δημόσιο στους ιδιώτες και από τις συνολικές δαπάνες, η συμβολή των ασφαλιστικών ταμείων για την υγεία, έφτασε στο 72% το 2006, όταν ήταν 59% το 1992. Αυτά είναι στοιχεία, τα οποία, κύριε Υπουργέ, δεν μπορεί να διαψεύσει κανείς. Είναι στην έκθεση του Ο.Ο.Σ.Α. και τα έχετε κι εσείς υπ’όψιν.
      Ας μπούμε στο θέμα μας. Τι κάνατε τα τέσσερα τελευταία χρόνια που είσαστε Κυβέρνηση, για την πρωτοβάθμια φροντίδα υγείας; Εμείς θα σας απαριθμήσουμε τι δεν κάνατε, για να μας πείτε εσείς τι κάνατε.
      Πρώτον, φέρατε το ν.3580/2007 και μειώσατε την υποχρεωτική υπηρεσία υπαίθρου από ένα χρόνο σε έξι μήνες. Τα είπε ο κ. Νασιώκας προηγουμένως. Όλα τα αγροτικά ιατρεία είναι κενά. Παίρνουν παράταση κάποιοι γιατροί. Μια αναστάτωση στο σύστημα της πρωτοβάθμιας φροντίδας. Η ανεργία των γιατρών δεν καταπολεμιέται έτσι. Έχει φτάσει στα ύψη. Κι εδώ πρέπει κι εσείς κι εμείς, να κάνουμε κάτι.
      Εμείς, τουλάχιστον, είχαμε φέρει ένα νομοσχέδιο. Δεν μπορέσαμε να το περάσουμε. Ήμασταν στην επιτροπή, το συζητήσαμε στην επιτροπή, προκηρύχθηκαν οι εκλογές, το νομοσχέδιο για την εκπαίδευση των γιατρών είναι ακόμη στα αζήτητα και είναι κατατεθειμένο στα αρχεία της Βουλής των Ελλήνων. Περιμένουμε τη δική σας πρόταση.
      Καταργήσατε το νόμο Στεφανή, ένα νόμο για τον οποίο –εσείς δεν ήσασταν βέβαια στην Επιτροπή Κοινωνικών Υποθέσεων- όλες τότε οι πτέρυγες της Βουλής είχαμε συμφωνήσει. Αυτόν το νόμο Στεφανή, κύριε Υπουργέ, εφαρμόσαμε με επιτυχία στους Ολυμπιακούς Αγώνες του 2004. Ο κ. Γιαννόπουλος είναι εδώ και το θυμάται πολύ καλά.
      Τώρα, τι έγινε μ’ αυτές τις αλλαγές που κάνατε. Για δήθεν ανάγκες κάνουν μετακινήσεις κάποιοι διοικητές νοσοκομείων. Παραδείγματος χάρη, στη Λακωνία, στη Γλυκόβρυση, ένα μεγάλο κεφαλοχώρι χιλίων πεντακοσίων κατοίκων, έχει διοριστεί ένας γιατρός. Επειδή κάτι δεν βολεύει το σύστημα της περιοχής –και μπορούν εύκολα οι συνάδελφοι όλοι να καταλάβουν, αλλά και εσείς- μετακινείται ο γενικός γιατρός στα επείγοντα του Νοσοκομείου Σπάρτης. Ένας γενικός γιατρός να κάνει υπηρεσίες στο Τ.Ε.Π. του Νοσοκομείου Σπάρτης. Φεύγει από μια μεγάλη περιοχή και πάει στο Νοσοκομείο Σπάρτης. Δείτε το θέμα, σας έχω κάνει και μια επίκαιρη ερώτηση, θα περιμένω την απάντησή σας.
      Έχουμε τις λίστες των ασθενών στα εξωτερικά ιατρεία των νοσοκομείων και στα ιατρεία του Ι.Κ.Α., που φτάνουν μέχρι έξι μήνες. Το δωρεάν πρωινό ιατρείο –το είπε ο κ. Νασιώκας προηγουμένως- στην ουσία έχει καταργηθεί. Οι διευθυντές δεν κατεβαίνουν. Οι διοικητές των νοσοκομείων στα πλαίσια των ισορροπιών και κάποιας προσωπικής πολιτικής που κάνουν, δεν εφαρμόζουν το νόμο. Το απόγευμα όμως οι διευθυντές και οι γιατροί βλέπουν είκοσι και τριάντα ασθενείς.
      Δεν έχω τίποτα με τους συναδέλφους μου. Θέλω να εφαρμόζεται ο νόμος. Σ’ αυτήν τη χώρα, κάποια στιγμή πρέπει να εφαρμόζονται και οι νόμοι. Πώς θα αποσυμφορηθούν οι λίστες, που έχουν φτάσει τους έξι μήνες, αν δεν εφαρμοστούν οι νόμοι, ούτως ώστε το πρωί να κατεβαίνουν οι γιατροί να βλέπουν και αρρώστους δωρεάν;
      Εγκαταλείψατε όλα τα προγράμματα, που είχαν σχέση με την πρόληψη και την πρωτοβάθμια φροντίδα υγείας. Όλα αυτά τα καταπληκτικά οδοντιατρικά προγράμματα για τη στοματική υγιεινή, που έκαναν τα οδοντιατρεία των μεγάλων νοσοκομείων, και των νομαρχιακών και των περιφερειακών αλλά και των μεγάλων νοσοκομείων της Αθήνας, έχουν εγκαταλειφθεί. Δεν θα πω για το κάπνισμα, το αλκοόλ και όλες αυτές τις πολιτικές. Όλα αυτά τα προγράμματα κάπου ξεχάστηκαν.
      Νομοθετήσατε εσείς τη συμμετοχή στα πλαίσια της πρόληψης για αγορά εμβολίων, ενώ προεκλογικά είχατε δεσμευτεί ότι όλα θα δίδονται δωρεάν. 
      Θα σας θυμίσω κάτι –και οι συνάδελφοι μου γιατροί το ξέρουν- ότι το 1978 αυτή η διακήρυξη, η οποία είναι επίκαιρη ακόμη και δεν ξεπεράστηκε, είχε βγάλει σαν συμπέρασμα ένα αξίωμα, ότι η πρωτοβάθμια φροντίδα αποτελεί τον κεντρικό μοχλό και το επίκεντρο κάθε συστήματος υγείας και η υγεία δίδεται περιφερειακά, όσο βέβαια μπορούμε. Εάν μπορούσαμε να δώσουμε υγεία στον πολίτη και στο χώρο που μένει και στο σπίτι του ακόμα, τόσο το καλύτερο. Δηλαδή, να του δίνουμε υγεία όσο μπορούμε πιο κοντά εκεί που μένει, εκεί που εργάζεται, εκεί που περνά τη ζωή του, για να μην του δημιουργούμε προβλήματα οικονομικά, οικογενειακά, ψυχολογικά με τη μετακίνηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Δεν υπάρχει, λοιπόν, οργανωμένη πρωτοβάθμια φροντίδα στην Ελλάδα. Τα μεγάλα νοσοκομεία, όπως ο «Ευαγγελισμός», το ΑΧΕΠΑ στη Θεσσαλονίκη, τα πανεπιστημιακά νοσοκομεία της περιφέρειας, τα νομαρχιακά νοσοκομεία, αντί να κάνουν αυτό που πρέπει να κάνουν και αυτό που ξέρουν καλά να κάνουν, κάνουν πρωτοβάθμια φροντίδα υγείας. 
      Γιατί δεν έχουμε πρωτοβάθμια φροντίδα υγείας, κυρίες και κύριοι συνάδελφοι; Διότι απλούστατα, το σύστημα είναι υποχρηματοδοτούμενο και έχει μπει πολύ στην πρωτοβάθμια φροντίδα υγείας η ιδιωτικοποίηση. Ρίξτε μία ματιά μόνο στους δρόμους που περνάτε, για να δείτε τι γίνεται με τα τσεκαπάδικα, τα αδύναμα ανοργάνωτα ιατρεία του Ι.Κ.Α. και τα δημοτικά ιατρεία, στα οποία έχετε εμπειρία.
      Θα σας πούμε, λοιπόν, πώς δίδεται η πρωτοβάθμια φροντίδα υγείας. Δίδεται στα μεγάλα κρατικά νοσοκομεία, στα τριτοβάθμια κρατικά νοσοκομεία, τα οποία είναι πάρα πολύ δυνατά νοσοκομεία, κοστίζουν όμως πάρα πολύ και όλα τα δύσκολα περιστατικά, κύριε Υπουργέ, τα παίρνουν τα κρατικά και όχι τα ιδιωτικά νοσοκομεία. Στην ουσία δηλαδή, γίνεται μία μετακίνηση χρήματος από το δημόσιο στον ιδιωτικό τομέα και αυτό φαίνεται ότι εσείς το έχετε βάλει σκοπό.
      Θα μπορούσε κάποιος να μιλά πάρα πολλές ώρες, γιατί είναι μεγάλο θέμα. Εγώ θέλω να σας πω, κύριε Υπουργέ, να ξεκινήσετε μία μεγάλη καμπάνια, να ενημερώσετε τους πολίτες για θέματα υγείας. Δεν έχετε να χάσετε, γιατί η πληροφορία είναι υγεία. Ο ενημερωμένος πολίτης είναι ο παραγωγικός πολίτης. Η υγεία είναι επένδυση. Εμείς σ’ αυτό το θέμα, με τις εποικοδομητικές προτάσεις που θα σας κάνουμε και σήμερα, αλλά και όποτε θέλετε, με οποιοδήποτε διάλογο, θα σας βοηθήσουμε, γιατί, πραγματικά, η υγεία δεν έχει χρώμα, η πολιτική όμως για την υγεία έχει χρώμα.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γρηγοράκο.
      Το λόγο έχει ο κ. Σκουλάς.
      ΙΩΑΝΝΗΣ ΣΚΟΥΛΑΣ: Θα ξεκινήσω, απαντώντας στο συνάδελφο του Κ.Κ.Ε., για την ύπαρξη αντιστοίχων ευθυνών των κυβερνήσεων ΠΑ.ΣΟ.Κ. και Νέας Δημοκρατίας με την επισήμανση, πρώτον, ότι το ΠΑ.ΣΟ.Κ. δεν κυβερνά από το Μάρτη του 2004.
      Δεύτερον, κύριε συνάδελφε του Κ.Κ.Ε., είμαστε περήφανοι, γιατί είμαστε οι θεμελιωτές του Εθνικού Συστήματος Υγείας, που το θεμελιώσαμε το 1983. Πραγματικά, κάποιος καλόπιστος θα αναρωτηθεί τι υπήρχε προ του 1983. Είμαστε περήφανοι, λοιπόν, για διακόσια είκοσι κέντρα υγείας, για δεκαεπτά καινούργια νοσοκομεία, για είκοσι οκτώ νοσοκομεία, τα οποία έγιναν ξανά καινούργια.  
      Θα  ήθελα να ρωτήσω, τι υπήρχε στην περιοχή του συναδέλφου σε υποδομές, τι υπήρχε σ’ όλη την Ελλάδα. Έχουν περάσει είκοσι πέντε χρόνια και το σύστημα χρειάζεται μία αναβάθμιση. Το παραδεχόμαστε όλοι. Όμως πραγματικά, στα τέσσερα αυτά χρόνια που κυβερνά η Νέα Δημοκρατία, τι έκανε για το Εθνικό Σύστημα Υγείας; Ποιες είναι οι πρωτοβουλίες που πήρατε ή, μάλλον, οι πρωτοβουλίες που δεν πήρατε; 
      Χωρίς κεντρικό σχεδιασμό, η μόνη πολιτική βούληση κάθε φορά που φέρνετε ένα νομοσχέδιο είναι να περιορίσετε τις κοινωνικές δαπάνες. Αυτό είναι το πρόβλημά σας. Χωρίς να προχωρήσετε σε απαραίτητες διαρθρωτικές αλλαγές που το σύστημα χρειάζεται, διαχειρίζεστε τις αντιθέσεις του συστήματος, που καθημερινά όμως οξύνονται με εφαρμογή μέτρων αποσπασματικού χαρακτήρα, όπως για παράδειγμα τα ράντζα, τα οποία ονομάσατε «επικουρικές κλίνες» και ακόμη υπάρχουν αυτές οι «επικουρικές κλίνες».
      Παρατηρείται παντελής έλλειψη πρωτοβάθμιας φροντίδας υγείας και συστήματος πρόληψης. Κέντρα υγείας αστικού τύπου δεν υπάρχουν. Το Φεβρουάριο του 2004 το ΠΑ.ΣΟ.Κ. έκανε το Κέντρο Υγείας του Βύρωνα και ήρθε ο κ. Καραμανλής μετά, για να το ξαναεγκαινιάσει. Μην το ξεχνάμε. Έχουν περάσει τέσσερα χρόνια και δεν έχετε κάνει τίποτα για τα κέντρα υγείας αστικού τύπου. 
      Επίσης, είμαστε η μοναδική χώρα του δυτικού κόσμου που δεν έχει σύστημα οικογενειακού γιατρού. Και μετά, αναρωτιόμαστε γιατί το σύστημα καταρρέει. Μα, το σύστημα θα καταρρεύσει, όταν δεν έχει πρόληψη, όταν δεν έχει πρωτοβάθμια φροντίδα υγείας. Όταν δεν έχει οικογενειακό γιατρό, λογικό είναι ότι όλοι θα πάνε στα νοσοκομεία. Όμως, τα νοσοκομεία πλέον δεν αντέχουν να κάνουν πρωτοβάθμια φροντίδα υγείας.
      Πραγματικά ερωτώ ποια είναι η πολιτική σας, σχετικά με το Ε.Σ.Υ.. Υποστηρίζετε ένα δημόσιο σύστημα υγείας; Εάν όχι, ποιο είναι το εναλλακτικό μοντέλο, το οποίο εσείς προτείνετε; Και θα ρωτήσω ξανά: Είναι το μοντέλο των Ηνωμένων Πολιτειών που πενήντα εκατομμύρια πολιτών δεν έχουν καμμία ασφάλεια, δεν έχουν να πάνε σε κάποιο νοσοκομείο ή κέντρο υγείας, όπως λέγεται εκεί;  Εάν αυτό είναι το μοντέλο της υγείας που  θέλετε να φέρετε στην Ελλάδα, να το πείτε ξεκάθαρα στον ελληνικό λαό, γιατί νομίζω ότι για άλλα προγράμματα σας ψήφισαν.
       Και για να είμαι συγκεκριμένος. Από το πρόγραμμα το δικό σας του 2003, σχετικά με την πρωτοβάθμια φροντίδα υγείας, καθιερώνεται ο ηλεκτρονικός φάκελος του  κάθε ασθενή. Δεν έχει προχωρήσει η εφαρμογή του  μέτρου αυτού. 
      Επανακωδικοποίηση του συνόλου των ιατρικών πράξεων, καθώς και οριοθέτηση των απαραιτήτων ιατρικών πράξεων. Δεν έχει ολοκληρωθεί. 
      Δημιουργία αστικών κέντρων υγείας και μετατροπή πολυιατρείων του Ι.Κ.Α. σε αστικά κέντρα υγείας. Δεν έχει γίνει τίποτα.
       Καθιερώνεται οικογενειακός γιατρός. Δεν έχει γίνει τίποτα. Το 2005 είχαμε χίλιους τριακόσιους οικογενειακούς γιατρούς και το σύστημα χρειάζεται πέντε με έξι χιλιάδες. Τους έχετε αυτούς τους γιατρούς; 
      Δημόσια υγεία. Δημιουργία σώματος ιατρών δημόσιας υγείας. Δευτεροβάθμια φροντίδα υγείας. Τα νοσοκομεία του Ι.Κ.Α. μετατρέπονται σε αυτοτελή κρατικά νοσοκομεία ή παραρτήματα νοσοκομείων. Δεν έχει υλοποιηθεί.  Και όχι μόνο αυτό, αλλά σημερινό δημοσίευμα του «ΕΘΝΟΥΣ» δείχνει το νοσοκομείο στα  Μελίσσια σε τι τραγική κατάσταση βρίσκεται.
       Για να μη συζητήσουμε για τη πρόληψη που άλλοι συνάδελφοι μίλησαν, να μη μιλήσουμε για τα ναρκωτικά τι έχει γίνει. Ο.ΚΑ.ΝΑ. στο Ηράκλειο δεν υπάρχει. Μη συζητήσουμε για το αλκοόλ, για το κάπνισμα, για την παχυσαρκία. Τα παιδιά στην Κρήτη είναι τα περισσότερο παχύσαρκα παιδιά του κόσμου.  Και δεν είδα τίποτα από την εκεί Δ.Υ.ΠΕ. να κάνει. Αυτό εσείς το θεωρείτε πρόληψη; Εάν εσείς το θεωρείτε πρόληψη, να μας το πείτε. 
      Και τι καταφέραμε με την κατάργηση της λίστας των φαρμάκων; Να καταναλώνουμε περισσότερα φάρμακα, να πάνε οι δαπάνες στα 4.000.000.000 ευρώ, να χρεώνονται τα ασφαλιστικά ταμεία, τα χρέη των νοσοκομείων στα 3.000.000.000 και για το Ε.Κ.Α.Β.; Τι μας λέτε για το Ε.Κ.Α.Β.; Σε ερώτηση που έκανα στις 13/2/2007 στην προηγούμενη Βουλή, για ασθενοφόρο σε μία απομακρυσμένη περιοχή στο Κέντρο Υγείας Βιάννου στο Ηράκλειο, το οποίο ασθενοφόρο συνέχεια είχε προβλήματα, είχατε πει τότε ότι το πρόβλημα θα λυνόταν αμέσως. Μετά από έξι μήνες ξαναπήγα στην περιοχή, το πρόβλημα δεν είχε λυθεί και ξαναέκανα ερώτηση στις 23/11/2007 για το ασθενοφόρο στη Βιάννο. Το ασθενοφόρο είναι το ίδιο τώρα ένα χρόνο, ενώ κανονικά θα έπρεπε να το είχαμε πετάξει. Αυτή είναι η Κυβέρνηση της Νέας Δημοκρατίας, αυτή είναι η πολιτική που εσείς κάνετε,  κύριε Υπουργέ. 
      Κατεβήκατε στη Μεσσαρά στις Μοίρες και εγκαινιάσατε το Ε.Κ.Α.Β. Μοιρών. Το Ε.Κ.Α.Β. Μοιρών αυτή τη στιγμή έχει ένα ασθενοφόρο με εκατόν εξήντα χιλιάδες χιλιόμετρα και πέντε αποσπασμένους, ανθρώπους της Νέας Δημοκρατίας, που εσείς μετακινήσατε εδώ πέρα. Από την άλλη μεριά ο διοικητής του Βενιζέλειου Νοσοκομείου αποσπά εργαζομένους από το Κέντρο Υγείας Μοιρών, χωρίς να θέλει ο εργαζόμενος αυτός και τον  πηγαίνει στο Βενιζέλειο Νοσοκομείο. Αυτή είναι η πρωτοβάθμια περίθαλψη υγείας, όπως την έχετε καταντήσει στο Ηράκλειο.
       ΙΚΑ Ηρακλείου. Μπορεί να μην είναι θέμα δικό σας, όμως είναι και εκεί πρωτοβάθμια φροντίδα υγείας. Επτά οικογενειακοί βγήκαν σε σύνταξη το 2007 και τρεις παραιτήθηκαν διότι έβλεπαν εβδομήντα με εκατό περιστατικά την ημέρα. Φανταστείτε υπηρεσίες υγείας και ποιότητα υγείας. Σε οκτώ οικογενειακούς γιατρούς έληξε η σύμβαση στις 16/1/08. Είναι οι συμβάσεις είκοσι τεσσάρων μηνών. Γιατροί, χωρίς εργασιακά δικαιώματα, χωρίς δώρο Πάσχα, χωρίς δώρο Χριστουγέννων, χωρίς επιδόματα, χωρίς αναρρωτική άδεια, χωρίς άδεια κυήσεως εάν είναι γυναίκα.
      Προβλήματα στο Ι.Κ.Α. του Ηρακλείου λοιπόν. Οι εργαζόμενοι εκεί είναι σε μια κατάσταση έξαλλη και ρωτάνε κάθε μέρα πώς θα λυθεί το πρόβλημά τους. Όλα αυτά πού οφείλονται; Οφείλονται στην ελλιπή χρηματοδότηση του 2,5% του προϋπολογισμού που δίνετε. Πραγματικά δεν νομίζω ότι μπορούμε να συνεχίσουμε σ’ αυτή τη λογική.
      Δεν έχω να πω τίποτε άλλο γιατί τα προβλήματα είναι τόσα πολλά που μπορεί να συζητάμε όλη τη νύχτα εδώ. Πραγματικά περιμένω τις απαντήσεις του Υπουργού. 
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε.
      Ο κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριοι Υπουργοί, αγαπητοί συνάδελφοι, ξεκινάμε τη νέα περίοδο με μια επερώτηση που αφορά την πρωτοβάθμια υγεία, που είναι πράγματι ο ακρογωνιαίος λίθος ενός συστήματος υγείας, για το οποίο δώσαμε μάχη, πετύχαμε πολλά πράγματα, δεν ολοκληρώσαμε αυτό που θέλαμε –το παραδεχόμαστε- ιδιαίτερα στις πόλεις και περιμέναμε –εμείς κριθήκαμε για το έργο μας δύο φορές- από εσάς, κύριε Υπουργέ, τα τέσσερα χρόνια, να έχετε διορθώσει τα πράγματα –αυτό υποσχεθήκατε στον ελληνικό λαό- όμως μόλις προχθές είδαμε ότι επιτέλους φέρνετε ένα προσχέδιο νόμου που, κατά τη δική μας εκτίμηση, δεν θα εφαρμοστεί επί των ημερών σας. Οι συντάκτες του δίνουν ένα πενταετές χρονοδιάγραμμα υλοποίησης. Είναι ένα πρόχειρο κείμενο, ελλιπές, ανεπαρκές επιστημονικά και οικονομοτεχνικά μη τεκμηριωμένο. Θα τα πούμε όταν έρθει η ώρα γι’ αυτό το σχέδιο νόμου.
      Κύριε Υπουργέ, όλες σας οι ενέργειες για αντιμετώπιση της πρωτοβάθμιας και δευτεροβάθμιας, έχουν να κάνουν με τη φιλοσοφία σας, με τις πολιτικές σας επιλογές. Σας άκουσα μια φορά εδώ στη Βουλή και ψαχνόμουν. Είπατε ότι η υγεία δεν χρειάζεται άλλα λεφτά. Αλίμονο στη χώρα εκείνη που ο Υπουργός Υγείας βγαίνει δημόσια και δηλώνει ότι δεν θέλει άλλα λεφτά. Είπατε, κύριε Υπουργέ: «Χρειάζεται νοικοκύρεμα ο χώρος της υγείας και τίποτε άλλο» και φέρατε σαν παράδειγμα το εξής: «Εγώ, παραδείγματος χάρη, ψηφίζω νέο νόμο για τις προμήθειες, θα κερδίσω 500.000.000 ευρώ ετησίως και από κει θα κάνω τις προσλήψεις και στα νοσοκομεία και στα κέντρα υγείας, θα εξοικονομήσω χρήματα για την ψυχιατρική μεταρρύθμιση» και έτσι βάλατε το 2% και πολλά άλλα. Δεν ξέρω πόσες προσλήψεις θα κάνετε απ’ αυτά, πέντε χιλιάδες, εννέα χιλιάδες, δεκάξι χιλιάδες, μετά οι άνευ Α.Σ.Ε.Π.; Πείτε μας πόσες θα κάνετε, γιατί εγώ είδα στον προϋπολογισμό ότι γράψατε για προσλήψεις, για όλο το Εθνικό Σύστημα Υγείας, για τα έρημα τα κέντρα υγείας, για τα περιφερειακά ιατρεία, για τα νοσοκομεία, μόνο 10.000.000 ευρώ. 
      Υποσχεθήκατε και κάποιες δυόμισι χιλιάδες γιατρών, 2008-2009, για να αντιμετωπίσετε το πρόβλημα των εφημεριών. Κάποτε, αν μπορείτε απόψε ή τουλάχιστον στην άλλη επερώτηση που έρχεται, πείτε μας ειλικρινά πόσες προσλήψεις προγραμματίζετε για το 2008. Να μάθουμε και εμείς, να μάθουν και οι εργαζόμενοι, να μάθουν οι ασθενείς, να μάθουν οι Έλληνες επιτέλους, πόσες προσλήψεις θα κάνετε το 2008-2009. 
      Είπατε για  νοικοκύρεμα, κύριε Υπουργέ, και η απάντηση ήρθε από τα νοσοκομεία. Μέσα σε τριάντα έξι μήνες τα νοσοκομεία είναι χρεωμένα 3.500.000.000 ευρώ. Έχω την επίσημη απάντησή σας, 3.500.000.000 ευρώ, 100.000.000 ευρώ αναπαραγωγή χρέους ανά μήνα. Τι ρυθμίσατε εσείς; Θυμάμαι τον κ. Γιαννόπουλο, τον αγαπητό μου φίλο, τι έλεγε για τα χρέη, τι έλεγε ο κ. Κακλαμάνης για τα χρέη των νοσοκομείων. Σε σαράντα τέσσερις μήνες ρυθμίσατε 2,4 δισεκατομμύρια. Πενήντα τρία εκατομμύρια ευρώ το μήνα αναπαραγωγή χρέους. Να η διαφορά μας. Πενήντα τρία εμείς, εκατό εσείς. Να το νοικοκύρεμά σας. Αυτή είναι η αλήθεια. Γιατί ένας από τους λόγους είναι ότι οι εξωσυμβατικές προμήθειες, χωρίς διαγωνισμούς, χωρίς προκηρύξεις, με απευθείας αναθέσεις, ξεπερνούν τα 800.000.000 ευρώ. 
      Κύριε Υπουργέ, τα νοσοκομεία έχουν γίνει θερμοκήπια κομματισμού, έχουν γίνει θερμοκήπια πελατειακών σχέσεων και διαφθοράς ενίοτε. Το βλέπετε και το ξέρετε και εσείς πολύ καλά.
      Πιστός στη φιλοσοφία σας, στην αντίληψή σας, ότι δεν χρειαζόμαστε άλλα λεφτά, κόψατε 8.000.000 ευρώ από τον προϋπολογισμό για την ψυχική υγεία. Και τώρα ψάχνεστε γιατί το 2% από τις προμήθειες δεν φτάνει, γιατί ο νόμος για τις προμήθειες δεν θα εφαρμοστεί το 2008. Ούτε το 2009 δεν θα εφαρμοστεί. Πώς θα το εφαρμόσετε; Με το Ι.Φ.Ε.Τ. που είναι ένα εργαλείο για τις προμήθειες, όπως λέει ο νόμος και είναι διαλυμένο, κύριε Υπουργέ; Του χρωστάνε τα νοσοκομεία 39.000.000 ευρώ. Χθες διαβάσαμε στις εφημερίδες κάτι περίεργα πράγματα. Ήδη έχουμε καταθέσει ερώτηση-αίτηση κατάθεσης εγγράφων. Και σας προειδοποιούμε ότι αυτό το κύκλωμα εμείς, αν υπάρχει, θα το σπάσουμε. Και υπάρχει, κύριε Υπουργέ, και το ξέρετε και δεν θα κάνουμε πίσω.
      Δεν είναι μόνον αυτό. Τα φάρμακα πού έφθασαν κύριε Υπουργέ; Η κατανάλωση το 2007 ήταν 7,5 δισεκατομμύρια ευρώ. Είναι αστρονομικά τα νούμερα. Θα καταρρεύσουν, κύριε Υπουργέ, τα ταμεία, οι κλάδοι υγείας, των ασφαλιστικών νωρίτερα απ’ ό,τι θα καταρρεύσουν οι κλάδοι της σύνταξης. Ακούστε έναν παλιό που θητεύει εδώ μέσα τόσα χρόνια και τα παλεύει αυτά τα θέματα. Θα καταρρεύσουν πολύ νωρίτερα.
      Σας παραδώσαμε το Ι.Κ.Α. με 1,3 δισεκατομμύριο ευρώ αποθεματικό και σήμερα είναι με 1,5 δισεκατομμύρια ευρώ έλλειμμα. Και πού οφείλεται αυτό; Θα σας πω. Στην κατάργηση της λίστας, που δεν έχετε το θάρρος να το πείτε. Δεν υπάρχει χώρα της Ευρώπης που να μην έχει θετική ή αρνητική λίστα στην ανατιμολόγηση της τιμής των φαρμάκων βάσει των τριών φθηνότερων χωρών της Ευρώπης. Και βέβαια στη μη επιστροφή του 4% από τη φαρμακοβιομηχανία προς τα ταμεία για την οποία επιστροφή εμείς ξέρουμε εδώ μέσα τι ακούσαμε. Πόσα είναι οι μη επιστροφές; Σύμφωνα με δημοσιεύματα, σύμφωνα με επίκαιρη ερώτηση που έκανα, είναι 350.000.000 ευρώ και στην οποία απάντησε η Υφυπουργός Απασχόλησης και Κοινωνικής Προστασίας και δεν αμφισβήτησε κανένα από τα στοιχεία. 
      Επίσης, στην πρωτοβάθμια ένα σύστημα ήταν λίγο οργανωμένο και έκανε πρόληψη, το δίκτυο κέντρων πρόληψης στην Ελλάδα, τα ναρκωτικά και αυτό το αποδιοργανώσατε. Σας παραδώσαμε εξήντα τρία και μετά κόπου τα κάνατε εβδομήντα ένα. Όμως, θα κλείσουν κύριε Υπουργέ. Είδαμε χθες το σωματείο των εργαζομένων. Τους χρωστάει 6.000.000 ευρώ ο Ο.ΚΑ.ΝΑ., οφειλές του 2007. Και έχετε γράψει στον προϋπολογισμό για τον Ο.ΚΑ.ΝΑ. 1,7 εκατομμύριο ευρώ λιγότερα από πέρυσι. Πέρυσι ήταν 30,7 εκατομμύρια ευρώ και φέτος είναι 29.000.000 ευρώ. Και δεν έφτανε μόνον αυτό. 
      Κόψατε και τις επιχορηγήσεις. Γιατί τα λες αυτά; Είναι πρωτοβάθμια; Βεβαίως είναι πρωτοβάθμια. Κόψατε την επιχορήγηση στο Κέντρο Εκπαίδευσης Στελεχών Πρόληψης που λειτουργούσε από το Ε.Π.Ι.Ψ.Υ. και σταμάτησε να λειτουργεί από το 2006. Κόψατε –ακούσατε- την επιχορήγηση του Ε.Κ.ΤΕ.Π.Ν. , του Εθνικού Παρατηρητηρίου για τα ναρκωτικά. Και από 31 Δεκεμβρίου –ακούστε κύριοι Υπουργοί, έπρεπε ήδη να το έχετε διορθώσει αυτό- δεν λειτουργεί το Εθνικό Κέντρο Παρακολούθησης για τα ναρκωτικά. Κατέβασε τα ρολά, απελύθησαν είκοσι εργαζόμενοι.
      Τώρα αν τα κάνατε όλα αυτά επειδή το Ε.Π.Ι.Ψ.Υ. το ίδρυσε ο Στεφανής, δεν ξέρω. Κάτι δεν πάει καλά. Έπρεπε ήδη να έχετε παρέμβει, κύριε Υπουργέ, μετά τη συνέντευξη που έδωσε ο κ. Στεφανής γι’ αυτό το τεράστιο θέμα.
      Τελειώνω με τα αγροτικά ιατρεία, με την ύπαιθρο. Καταστρατηγήσατε το θεσμό των επικουρικών γιατρών. Εμείς ψηφίσαμε το θεσμό των επικουρικών για τις ορεινές, τις δυσπρόσιτες, τις νησιωτικές περιοχές.
      Εσείς το αλλάξατε και το πήγατε στα αστικά κέντρα. Γιατί υπάρχουν άγονες προκηρύξεις τώρα στα νησιά, στα ορεινά μέρη; Γιατί δεν πάνε οι γιατροί. Θα πάνε στην πόλη ως επικουρικοί με ρουσφετάκι, με τον τρόπο που αντικαταστήσατε τις μόνιμες προσλήψεις των γιατρών και εξυπηρετείτε πολλά πράγματα. Δεν φαίνεται και στον προϋπολογισμό. Πληρώνονται από τα έσοδα των νοσοκομείων και να, τα νοσοκομεία που φθάσανε! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε. 
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μα, δεν τελειώνετε. 
      ΕΜΜΑΝΟΥΗΛ ΣΚΟΥΛΑΚΗΣ: Σας κάνω μία έκκληση, κύριε Υπουργέ. Πείτε την αλήθεια στον ελληνικό λαό. Μην ωραιοποιείτε τα πράγματα. Η κατάσταση είναι τραγική και στην πρωτοβάθμια και στη δευτεροβάθμια. Το σύστημα είναι υπό κατάρρευση!
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σκουλάκη.
      Το λόγο έχει ο Υπουργός Υγείας και Κοινωνικής Αλληλεγγύης κ. Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, πρώτα απ’ όλα θα ήθελα να σας πω ότι η σημερινή μας παρουσία εδώ μετά από πρόσκλησή σας, για να συζητήσουμε αυτήν την επερώτηση, σίγουρα δεν ήταν τόσο πιεστική, που μέσα σε τρεις ημέρες να έχουμε καταφέρει εμείς αυτό που δεν κατορθώθηκε για είκοσι ολόκληρα χρόνια. Δεν είναι αυτός ο λόγος. Γνωρίζατε, αγαπητοί συνάδελφοι, ότι είμαστε έτοιμοι και εκτιμώ ότι καλόπιστα θέλατε να προκαταλάβετε τη συζήτηση που θα ακολουθήσει σε λίγες ημέρες. Και πρώτος εγώ σας λέω ότι σαν έρθει η ώρα, θα συζητήσουμε στη Βουλή αυτό που είδατε στο ίντερνετ, το οποίο έχει τεθεί σε δημόσια διαβούλευση, θα βελτιωθεί, θα ολοκληρωθεί και θέλω να πιστεύω ότι στο τέλος θα φέρει την υπογραφή όλων μας στη θεμελίωση του νέου εθνικού συστήματος υγείας. 
      Η ερώτηση των συναδέλφων του ΠΑ.ΣΟ.Κ. μάς δίνει την ευκαιρία να τονίσουμε για μία ακόμη φορά ότι η πολιτική μας στον ευαίσθητο αυτό χώρο της υγείας ανανεώθηκε ως προς την εμπιστοσύνη που τη συνοδεύει από τις πρόσφατες εκλογές και τα όσα πολλοί εκ των συναδέλφων είπαν πρωτύτερα, μην έχετε καμμία αμφιβολία ότι θα συνεχιστούν με πρώτο αυτό που θέλει να νοικοκυρεύεται και να εξορθολογίζεται, το Εθνικό Σύστημα Υγείας. Προχωρούμε σε τομές, τομές που θα εξασφαλίσουν –μην έχετε καμμία αμφιβολία- τη μετάβαση του Εθνικού Συστήματος Υγείας στον 21ο αιώνα και στη θεμελίωση ενός κοινωνικού κράτους που προσφέρει ποιοτικές και εξατομικευμένες υπηρεσίες. 
      Την απαισιοδοξία που διατυπώσατε, αγαπητοί συνάδελφοι, πρωτύτερα δεν τη συμμεριζόμαστε. Δεν τη συμμερίζεται, όμως, και ο ελληνικός λαός. Μόλις χθες θα διαβάσατε στις εφημερίδες την πιο αξιόπιστη έρευνα που διεξάγεται, αυτή του Ευρωβαρόμετρου, όπου στην ερώτηση «Πιστεύετε ότι στο μέλλον θα σας παρέχεται η κατάλληλη συνδρομή και μακροπρόθεσμη περίθαλψη σε περίπτωση ανάγκης;», οι Έλληνες συγκριτικά με τους υπόλοιπους Ευρωπαίους πολίτες, πρώτοι ανάμεσά τους και ποσοστό 89% αισιοδοξούν ότι τα δεδομένα στην υγεία θα είναι καλύτερα στο μέλλον. Τι μεγαλύτερη επιβεβαίωση και ενθάρρυνση για μας να συνεχίζουμε! Σε αυτό το 89% αντιλαμβανόμαστε ότι είναι και ψηφοφόροι των δικών σας κομμάτων και χαιρόμαστε γι’ αυτό, γιατί η πολιτική μας για την υγεία είναι πολιτική για όλους τους Έλληνες. 
      Κυρίες και κύριοι συνάδελφοι, πιστεύω ότι δεν χρειάζεται να επαναλάβω για μία ακόμη φορά το γεγονός ότι παραλάβαμε ένα Εθνικό Σύστημα Υγείας άναρχο, κατακερματισμένο και χαοτικό. Αυτό σε καμμία περίπτωση δεν ακυρώνει τη μεγάλη συνεισφορά των προηγούμενων κυβερνήσεων στη θεμελίωση του Ε.Σ.Υ.. Το Εθνικό Σύστημα Υγείας τότε, το ’83 φέρει την υπογραφή της δικής σας παράταξης. Αλλά, κυρίες και κύριοι συνάδελφοι, το έργο για την κοινωνία δεν σταματά ποτέ και σαν κλείσει ένας κύκλος, ένας άλλος ανοίγει.
      Σε μας έλαχε αυτός ο κλήρος. Αξιοποιούμε ό,τι το καλό είχε κληροδοτήσει το παρελθόν, το προσαρμόζουμε στις πολιτικές και στρατηγικές μας επιλογές και προχωρούμε μπροστά. Σε αυτή την προσπάθεια δεν περισσεύει κανείς. Πολλές φορές έχω πει σ’ αυτή την Αίθουσα και επαναλαμβάνω ότι χρειαζόμαστε και την εμπειρία και τη γνώση σας και τη συμβολή σας και τις συμβουλές σας. Δεν θα μας αποθαρρύνει  όμως η  μικροκομματική πολιτική που ασκείται στο όνομα του αντιπολιτευτικού σας ρόλου. 
      Θεωρώ ότι τα πράγματα έχουν αλλάξει και αυτό το λέει πάνω απ’ όλα ο ελληνικός λαός. Θέλει απ’ όλους εμάς σ’ αυτή την Αίθουσα και να συνεργαζόμαστε και να συνθέτουμε. Ούτε εμείς μονοπωλούμε το αλάθητο και το απόλυτα καλό ούτε και εσείς. Ελάτε και θα το φτιάξουμε μαζί. Το νέο Ε.Σ.Υ. που έχει ανάγκη ελληνική κοινωνία θέλει δομικές αλλαγές. Το είπατε και εσείς. Θέλει πείσμα, θέλει επιμονή και πολιτικές αποφάσεις που να κοιτάζουν μπροστά στο χρόνο πέρα και πάνω από τις αναγκαιότητες του πολιτικού ή του μεντιακού χρόνου. Η πολιτική κρίνεται από τις επιπτώσεις που φέρνουν οι σημερινές ενέργειες σε βάθος χρόνου για την κοινωνία. Και όπως τότε είκοσι χρόνια πριν έτσι και τώρα θέλουμε να στοχεύουμε μακριά για να μπορούν οι άλλοι που θα έλθουν μετά από εμάς είκοσι χρόνια μετά να λένε ότι τότε εσείς πολύ ορθά προχωρήσατε σε κάποιες επιλογές. 
      Είναι γεγονός αγαπητοί συνάδελφοι, ότι μέσα σε τέσσερα χρόνια εμείς τολμήσαμε να πάρουμε αποφάσεις που εγκαινιάζουν μία νέα εποχή για το Ε.Σ.Υ.. Τολμήσαμε όχι ρητορικά, αλλά στην πράξη να συγκρουστούμε με τα συμφέροντα που συντηρούσαν όλα αυτά τα χρόνια το άναρχο περιβάλλον στο χώρο των προμηθειών υγείας και να θεμελιώσουμε ένα θεσμικό περιβάλλον που εγγυάται ότι το Ε.Σ.Υ. θα πάψει επιτέλους να αιμορραγεί οικονομικά από την αδιαφάνεια, από την έλλειψη συντονισμού και προγραμματισμού. Τολμήσαμε στην πράξη και  όχι ρητορικά να έλθουμε αντιμέτωποι με τα ιδιωτικά συμφέροντα που δεν ήθελαν ένα ισχυρό δίκαιο πρωτοβάθμιας φροντίδας υγείας σ’ όλη τη χώρα και να δημιουργήσουμε το νομοθετικό πλαίσιο για την πρώτη φροντίδα. Είναι  μία κληρονομιά που αλλάζει σε βάθος χρόνου τις δομές του Ε.Σ.Υ. και συνεισφέρει ριζικά στη βελτίωση της ζωής των Ελλήνων πολιτών. 
      Επίσης τολμήσαμε να συμπληρώσουμε το κενό που υπήρχε για είκοσι ολόκληρα χρόνια στο χώρο της δημόσιας υγείας και της πρόληψης προχωρώντας σε σειρά νομοθετικών μέτρων για την προστασία της δημόσιας υγείας και υλοποιώντας εκστρατείες ενημέρωσης και ευαισθητοποίησης της κοινής γνώμης για όλα τα ζητήματα της δημόσιας υγείας. 
      Κυρίες και κύριοι συνάδελφοι, με ευκαιρία αυτή την επίκαιρη επερώτηση που συζητάμε σήμερα στην Εθνική Αντιπροσωπεία, θέλω να επαναλάβω και να υπογραμμίσω ότι η πολιτική της Κυβέρνησής μας είναι απολύτως συνεπής προς την πλήρη και συνολική στήριξη του δημόσιου συστήματος υγείας και προς την ενίσχυση του Εθνικού Συστήματος Υγείας ως κεντρικού πυλώνα παροχής υπηρεσιών υγείας στους πολίτες. 
      Και επειδή πολλή συζήτηση έγινε πρωτύτερα και επαναλαμβάνεται σε συζητήσεις όπως και η σημερινή, περί ιδιωτικής υγείας, και επειδή μας κατηγορείτε για ιδιωτικοποίηση όταν  όλες μας οι κινήσεις οδηγούν στην εδραίωση του δημόσιου χαρακτήρα του Ε.Σ.Υ. αναρωτιόμαστε αν τελικά  μπορούμε να συνεννοηθούμε. Θα ήθελα να σας παρακαλέσω να πάψουμε να το συζητάμε  αυτό εδώ μέσα διότι δεν έχει βάση και μάλιστα γιατί πρόκειται για μία βασική αρχή στην οποία συμφωνούμε απόλυτα. Ποιος τομέας της υγείας πρέπει να είναι  κατ΄ εξοχήν δημόσιος; Και βέβαια φέρνουμε αυτό το παράδειγμα γιατί έχει σημασία για την κουβέντα μας. Είναι οι μεταμοσχεύσεις. Σας θυμίζω, λοιπόν, ότι εσείς το ΠΑ.ΣΟ.Κ. με το ν. 2737/1999 άρθρο 15 και επόμενα θεσμοθετήσατε τον Εθνικό Οργανισμό Μεταμοσχεύσεων ως νομικό πρόσωπο ιδιωτικού δικαίου.
Δεν του δώσατε ούτε το χαρακτήρα του ιδρύματος, ώστε να εδραιώνεται και να εξασφαλίζεται ο δημόσιος έλεγχος, κάτι που εμείς κάνουμε με το νέο Διεθνές Μεταμοσχευτικό Κέντρο που ιδρύουμε. 
      ΕΜΜΑΝΟΥΗΛ ΣΚΟΥΛΑΚΗΣ: Με αλλαγή του νόμου;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Η Κυβέρνηση αναγνωρίζει ότι η δημιουργία του Ε.Σ.Υ. είναι κατάκτηση του λαού μας στον τομέα της υγείας των πολιτών. Υπήρξε, δε, πάγια διακήρυξή μας ότι η πολιτική μας στοχεύει στην ενίσχυση, τον εκσυγχρονισμό, την αποτελεσματικότητα και τη σύγχρονη οργάνωση και λειτουργία του. Την πολιτική, λοιπόν, αυτή υλοποιούμε με συγκεκριμένα μέτρα, για τα σημαντικότερα των οποίων θα αναφερθώ με λίγα λόγια.
       Όλα αυτά εξάλλου, κυρίες και κύριοι συνάδελφοι, βρίσκονται, όπως επεσήμανα πρωτύτερα, στην ιστοσελίδα του Υπουργείου, όπου τα έχουμε αναρτήσει εδώ και τρεις βδομάδες, σε δημόσια διαβούλευση. 
      Αναφερόμενος σε κάτι που ελέχθη πρωτύτερα από τον κ. Νασιώκα θα ήθελα να πω ότι προφανώς δεν διαβάσατε προσεκτικά το κείμενο. Προβλέπει πενταετή μεταβατική περίοδο. Οποτεδήποτε επιχειρήθηκε πιλοτικό θυμίζω ότι ουδέποτε κατέληξε. Εμείς όμως βάζουμε το σύστημα, αν θέλετε, να κολυμπήσει στα βαθιά νερά από την πρώτη κιόλας ημέρα. Έτσι τελικά μαθαίνεις να κολυμπάς στην πολιτική. 
      Μπορώ να σας διαβεβαιώσω ότι όλοι οι ιατρικοί σύλλογοι και φορείς συμφωνούν ότι το σχέδιο νόμου βρίσκεται στη σωστή κατεύθυνση. Σ’ αυτό συμφωνούν κι αυτοί που πρόσκεινται σ’ εσάς, κύριοι συνάδελφοι της Αντιπολίτευσης. Ρωτήστε τους. Θα τους ακούσετε εξάλλου στην επιτροπή όταν έρθει η ώρα. 
      Την Τετάρτη ξεκινούν οι επαφές με τους προέδρους των φορέων, αρχής γενομένης από τον πρόεδρο του Πανελλήνιου Ιατρικού Συλλόγου, τον πρόεδρο της Ο.Ε.Ν.Γ.Ε. και της Ε.Ι.Ν.Α.Π., των προέδρων των Ιατρικών Συλλόγων Αθηνών και Θεσσαλονίκης. 
      Η πρωτοβάθμια φροντίδα υγείας αποτελεί κατ’ αρχάς μια κοινωνική ανάγκη –όλοι το λένε- που σχετίζεται με μεγαλύτερο αριθμό πολιτών. Αφορά όλους ως κρίσιμο στοιχείο της καθημερινότητας και σημαντικότατο παράγοντα της ποιότητας ζωής και του πολιτιστικού μας επιπέδου. Για το λόγο αυτό απαιτεί μία διαφορετική προσέγγιση από τη νοσοκομειακή περίθαλψη, που αφορά μικρότερο αριθμό πολιτών, αποτελεί δε για τον καθένα μας ιδιαίτερο γεγονός, που δεν είναι μέρος της καθημερινότητας. 
      Η προσπάθεια για την οργάνωση συστήματος πρωτοβάθμιας φροντίδας υγείας στη χώρα μας έγινε για πρώτη φορά –το θυμίζω για την ιστορία- το 1992. Οι νομοθετικές προσπάθειες συνεχίστηκαν με τροποποιήσεις και προσαρμογές που ενσωματώθηκαν στο νόμο για το Ε.Σ.Υ.. 
      Στην περίοδο 1993 - 2003 τα αποτελέσματα δεν υπήρξαν ικανοποιητικά. Πρέπει, δε, να σημειώσω ότι μόλις το 2000 στον Οργανισμό του Υπουργείου Υγείας συστήθηκε Διεύθυνση Πρωτοβάθμιας Φροντίδας Υγείας, που με το νέο σχέδιο νόμου μετατρέπεται πλέον σε Γενική Διεύθυνση. Οι διαπιστώσεις αυτές οδήγησαν την κυβέρνηση του ΠΑ.ΣΟ.Κ. λίγο πριν από τις εκλογές να ψηφίσει τον ν. 3235/2004 σε μια ειλικρινή προσπάθεια να θέσει το όλο ζήτημα σε νέες βάσεις, που πλησιάζουν πολύ εκείνες του ν. 2071/92, που εγκαταλείφθηκε όμως στην πράξη από τις επόμενες κυβερνήσεις του ΠΑ.ΣΟ.Κ..
      Από την ανάληψη της διακυβέρνησης από τη Νέα Δημοκρατία το Υπουργείο μας θεώρησε προτεραιότητά του το σύστημα πρωτοβάθμιας φροντίδας υγείας, ξεκινώντας από το ερώτημα γιατί δεν υπήρξε πρακτικά εφαρμογή του νομοθετικού πλαισίου και γιατί τα αποτελέσματα, δώδεκα χρόνια μετά την πρώτη ειδική νομοθεσία, δεν υπήρξαν ικανοποιητικά. Η δική μας απάντηση σ’ αυτό το ερώτημα είναι πως τα συστήματα αυτά, όπως διαμορφώθηκαν νομοθετικά ανάμεσα στο 1993 και 2004, δημιουργούσαν ένα σύστημα που στην πραγματικότητα ήταν ένα υποσύστημα της νοσοκομειακής περίθαλψης και απόλυτα εξαρτημένο από γραφειοκρατικές, πολύπλοκες διαδικασίες, που τελικά στην πράξη το καθιστούν ανενεργό. 
      Με το σχέδιο νόμου επιχειρούμε για πρώτη φορά τη δημιουργία ενός ενιαίου, αυτόνομου και αυτοτελούς συστήματος πρωτοβάθμιας φροντίδας υγείας, που στο κέντρο έχει τον πολίτη κι όχι τη γραφειοκρατία και τον κρατισμό. 
      Η επιδίωξη του νέου συστήματος που προτείνουμε είναι η δυνατότητα του κάθε πολίτη να προσφεύγει για τα θέματα της πρωτοβάθμιας φροντίδας στο γιατρό της δικής του επιλογής, άμεσα, χωρίς ταλαιπωρία, όποτε το χρειάζεται, χωρίς να υποχρεώνεται, προκειμένου να αποφύγει τις απίστευτες ταλαιπωρίες και τις ουρές, να προσφεύγει στους ιδιώτες γιατρούς πληρώνοντας σημαντικά ποσά ακόμη κι από το υστέρημά του. 
      Η δεύτερη επιδίωξη είναι η δημιουργία ενός διευρυμένου δικτύου πρωτοβάθμιας φροντίδας, που θα φθάνει στις μικρές κοινότητες, στις γειτονιές, εκεί που κατοικούν και οι μη προνομιούχοι πολίτες. 
     Η τρίτη επιδίωξη είναι να τεθεί υπό αυστηρό δημόσιο έλεγχο η παροχή υπηρεσιών πρωτοβάθμιας φροντίδας από τους ιδιώτες γιατρούς και λοιπούς ιδιώτες παρόχους ώστε να προστατεύεται στο μεγαλύτερο βαθμό η δημόσια υγεία, αλλά και το δημόσιο χρήμα των ασφαλιστικών οργανισμών. 
     Πιστεύω ότι από τη δημόσια διαβούλευση το προσχέδιο νόμου θα ολοκληρωθεί με μία ευρύτερη συναίνεση, γιατί αποτελεί σημαντική κατάκτηση για τους πολίτες και τη δημόσια υγεία στη χώρα μας. 
     Κυρίες και κύριοι συνάδελφοι, θεσμοθετήσαμε και ήδη ξεκίνησε η λειτουργία της Επιτροπής Προμηθειών Υγείας. Δεν συμμερίζομαι την απαισιόδοξη πρόβλεψή σας ότι δε θα λειτουργήσει. Θέλω να πιστεύω ότι θα συμβάλλετε στο να λειτουργήσει διότι τον αγώνα κατά της αδιαφάνειας, της κατασπατάλησης του δημόσιου χρήματος και της διαφθοράς το μοιραζόμαστε όλοι σ’ αυτή την Αίθουσα. Δεν υπάρχουν παρατάξεις λιγότερο ή περισσότερο έντιμες. Όλοι αγωνιζόμαστε για τον ίδιο σκοπό. Και επειδή στους καιρούς μας πολλά λέγονται και πολλά ακούγονται και που έχουν να κάνουν με τον τρόπο που εμείς αντιμετωπίζουμε όλα αυτά τα θέματα, θεωρώ ότι η πρωτοβουλία μας προσφέρεται για μία ολοκληρωμένη συναινετική πολιτική έτσι ώστε να οδηγηθούμε στο να ορθώσουμε ένα ανάχωμα σ' αυτό που δυστυχώς προσβάλλει και τον κοινωνικό μας πολιτισμό και τη χώρα μας. Και αναφέρομαι στα φαινόμενα αδιαφάνειας και διαφθοράς. 
     Το μεγαλύτερο πρόβλημα αυτού του συστήματος είναι να ανατρέψει την κατάσταση που δημιούργησε η νομοθετημένη, δυστυχώς, από την κυβέρνησή σας κατ’ εξαίρεση προμήθεια υλικών που εξελίχθηκε σε κανόνα και αποτελεί μέχρι σήμερα –το γνωρίζετε πολύ καλά αυτό- τη μεγάλη πληγή του συστήματος προμηθειών. 
     Τα χρήματα που θα εξοικονομηθούν από τις προμήθειες την πρώτη περίοδο της πλήρους λειτουργίας του συστήματος θα διατεθούν στη δημόσια υγεία, εκεί όπου χρειάζονται και πρέπει να δαπανώνται. Αμφισβητείτε το ποιο θα είναι το ποσό που πρόκειται να εξοικονομήσουμε. Ευχηθείτε, τουλάχιστον, να είναι τόσο γιατί μπορεί να είναι και μεγαλύτερο και να αποδεικνύει το πώς δεν λειτουργούσε το σύστημα στο παρελθόν. Και είχα πει παλιότερα και επαναλαμβάνω και τώρα, διατίθενται πολλά λεφτά για την υγεία. Ας σταματήσει, κύριε Σκουλάκη, το κλέψιμο και θα σας πω εγώ από πού θα εξοικονομήσουμε χρήματα για την υγεία. Ε, αυτό κάνει αυτή η Κυβέρνηση. Τολμάει, επιτίθεται στο πρόβλημα και το λύνει. Θέλω να πιστεύω ότι θα σας βρούμε συμμάχους σ’ αυτή μας την προσπάθεια! 
     Το δε ανθρωπιστικό τέλος –αναφερθήκατε προηγουμένως- που θα παρακρατείται σε κάθε προμήθεια, θα χρηματοδοτεί αποκλειστικά και μόνο τις αποασυλοποιημένες μονάδες ψυχικής υγείας, όπως έχει συμφωνηθεί και με την Ευρωπαϊκή Επιτροπή στο πλαίσιο στης υποχρέωσης που έχει αναλάβει η χώρα μας για τη βιωσιμότητα του προγράμματος. 
     Δείγμα της αποφασιστικότητάς μας να ξεκαθαρίσουμε τα μεγάλα προβλήματα στις προμήθειες είναι ότι από το Δεκέμβριο ήδη ορκωτοί ελεγκτές ελέγχουν, ερευνούν και καταγράφουν το σύνολο των προμηθειών του νοσοκομείου ώστε να εντοπιστούν ενδεχόμενες παρανομίες, σπατάλες και κάθε άλλη παθογένεια του προηγούμενου συστήματος. Την ίδια διαδικασία θα ακολουθήσουμε προηγούμενων ετών των νοσοκομείων. 
     ΕΜΜΑΝΟΥΗΛ ΣΚΟΥΛΑΚΗΣ: Της τετραετίας εννοείτε; 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Προηγούμενων ετών. 
     Έτσι, όχι μόνο σε θεσμικό επίπεδο, αλλά με συγκεκριμένα μέτρα ξεκίνησε η εξυγίανση ενός προβληματικού χώρου που δημιουργήθηκε για πολλά χρόνια και υπήρξε στο παρελθόν –δυστυχώς κατεγράφη- διστακτικότητα και αναποφασιστικότητα για να αντιμετωπιστεί. 
     Οι προσπάθειές μου για την αντιμετώπιση των ελλείψεων σε προσωπικό είναι γνωστές. Τις έχουμε συζητήσει και σ’ αυτή την Αίθουσα. Είναι συνεχείς  και επιλύουν μερικώς τα μεγάλα προβλήματα. Πρώτος εγώ λέω ότι τα επιλύουν μερικώς. Και επειδή αναφερθήκατε, κύριε Σκουλάκη, στις προσλήψεις, στην πρόβλεψη του προϋπολογισμού, θα ήθελα να σας παρακαλέσω, με την ενδελέχεια που γνωρίζω ότι διαβάζετε όλα τα κείμενα, να προσέξετε καλύτερα το πώς είναι διατυπωμένος ο προϋπολογισμός. 
	Αναφερθήκατε σε 10.000.000 ευρώ που όμως αυτά με τη σειρά τους αναφέρονται σε έκτακτες προσλήψεις. Δεν αναφερθήκατε, κύριε Σκουλάκη, στα 180.000.000 ευρώ που προβλέπει ο κωδικός για τη μισθοδοσία και όπου εκεί σημειώνεται αύξηση 8%!
	Επιταχύνουμε τους ρυθμούς των προβλεπόμενων διαδικασιών του Α.Σ.Ε.Π.. Για να λυθεί ουσιαστικά, απαιτούνται δύο προϋποθέσεις: η χρηματοδότηση αλλά και οι διαδικασίες. Πρέπει το σύστημα προσλήψεων νοσηλευτικού προσωπικού στα δημόσια νοσοκομεία να το ξαναδούμε, να το συζητήσουμε και πάλι σε διακομματικό επίπεδο, για να δώσουμε απαντήσεις και όχι μονάχα να διαπιστώνουμε μοιρολατρικά το πρόβλημα.
	Προς αυτή την κατεύθυνση, έχουμε έτοιμη την πρότασή μας και εύχομαι να υπάρξει θετική ανταπόκριση, γιατί θα τη συζητήσουμε αυτή την εβδομάδα σε επίπεδο Επιτροπής Κοινωνικών Υποθέσεων της Βουλής.
	Όσον αφορά στη δημόσια υγεία και την πρόληψη, είναι έτοιμο και κατατίθεται σύντομα στη Βουλή ένα νέο και ολοκληρωμένο θεσμικό πλαίσιο για το κάπνισμα και την κατανάλωση αλκοολούχων ποτών από ανηλίκους. Η καινοτομία αυτής της νομοθετικής πρωτοβουλίας είναι πως ρητά καθίσταται η προστασία των νεαρών ατόμων από το κάπνισμα και τα αλκοολούχα ποτά κεντρικό ζήτημα της δημόσιας υγείας και θα αντιμετωπίζεται εφεξής μαζί με τα άλλα σημαντικά ζητήματα στις πολιτικές δημόσιας υγείας.
	Πρέπει να θυμίσω πως μέχρι τώρα, παρά την ευρωπαϊκή νομοθεσία, υπήρξαμε διστακτικοί να υιοθετήσουμε τα μέτρα αυτά. Έτσι, νομοθετήσαμε με υπουργικές αποφάσεις, αφήνοντας τα κρίσιμα αυτά ζητήματα σε διαχείριση αγορανομικού χαρακτήρα.
	Με το προωθούμενο σχέδιο νόμου τοποθετείται το ζήτημα αυτό στην πραγματική του διάσταση και του αποδίδεται η σημασία που έχει για τη δημόσια υγεία των πολιτών, για την υγεία των νέων και την υγεία του πληθυσμού της αυριανής Ελλάδας.
	Εντύπωση μου κάνει όμως, αγαπητοί συνάδελφοι, ο ισχυρισμός των συναδέλφων του ΠΑ.ΣΟ.Κ. για απουσία προγραμμάτων ενημέρωσης και πρόληψης στο χώρο της δημόσιας υγείας.
	Αντιλαμβάνομαι ότι είχατε πολλά προβλήματα τους τελευταίους μήνες και δεν είχατε την ευκαιρία να διαβάζετε και άλλα στις εφημερίδες ή να παρακολουθείτε και άλλα θέματα στις τηλεοράσεις. Τώρα όμως που τα ξεπεράσατε –και χαιρόμαστε γι’ αυτό- ας ρίξετε και μια ματιά να δείτε τι γίνεται γύρω σας.
	Δεν έχετε αντιληφθεί ότι ολοκληρωμένα προγράμματα ενημέρωσης είναι σε εξέλιξη μέσω των Μέσων Μαζικής Ενημέρωσης και του Τύπου για τους νέους, για το αλκοόλ, το AIDS, τα ναρκωτικά κατά τη διάρκεια της περιόδου που προηγήθηκε; Πού ήταν οι αντίστοιχες πολιτικές την εποχή του ΠΑ.ΣΟ.Κ.; 
	Μας ψέξατε ότι δεν κάναμε τίποτα, όταν μας αφήσατε ένα τεράστιο κενό εκεί. Εγώ είμαι βέβαιος ότι σας ικανοποιεί το γεγονός ότι έχουμε προτάξει, στο όνομα της πρόληψης, τις ενημερωτικές αυτές εκστρατείες. 
	Για είκοσι ολόκληρα χρόνια, αγαπητοί συνάδελφοι του ΠΑ.ΣΟ.Κ., η ελληνική πολιτεία σιωπούσε επικίνδυνα για τα κρίσιμα ζητήματα υγείας που αφορούν στους νέους μας και την ελληνική οικογένεια συνολικά. Για είκοσι ολόκληρα χρόνια αφήσατε τη δημόσια υγεία χωρίς επιδημιολογικά στοιχεία, χωρίς υγειονομικό χάρτη, χωρίς ένα στοιχειώδη προγραμματισμό για την αντιμετώπιση των μεγαλύτερων προκλήσεων που αντιμετωπίζει η ελληνική κοινωνία, όσον αφορά την προστασία της δημόσιας υγείας.
	Χαρακτηριστικό της αδράνειας στη δημόσια υγεία όλα αυτά τα χρόνια είναι ότι η χώρα μας εξακολουθεί να είναι η μόνη χώρα της Ευρώπης που δεν διαθέτει αρχείο νεοπλασιών, που δεν μπορεί να σχεδιάσει και να εφαρμόσει στοχευμένη προληπτική πολιτική, γιατί απλούστατα δεν έχουμε ως χώρα αξιόπιστα επιδημιολογικά στοιχεία και πλήρη αποτύπωση των υπηρεσιών και των υποδομών του Ε.Σ.Υ. σ’ ολόκληρη την Ελλάδα.
	Εμείς βάζουμε τέλος στην αδράνεια και στη σιωπή όλων αυτών των ετών. Κάνουμε για πρώτη φορά πράξη υπεύθυνη και καινοτόμο προληπτική πολιτική!
      Θα ήθελα να υπενθυμίσω στο Σώμα ότι μέσα σε δύο χρόνια το Υπουργείο μας υλοποίησε εκστρατείες ενημέρωσης για ευαισθητοποίηση της κοινής γνώμης και την πρόληψη ενάντια στον καρκίνο, την προσέλκυση εθελοντών αιμοδοτών, την καταπολέμηση των ναρκωτικών, την καταπολέμηση του καπνίσματος, την καταπολέμηση της παιδικής παχυσαρκίας –στην οποία αναφερθήκατε πρωτύτερα, κύριε Σκουλά- την ενημέρωση των πολιτών για το ζήτημα της χοληστερόλης, την πρόληψη και την καταπολέμηση του κοινωνικού στιγματισμού εναντίον του AIDS.
	Επιπλέον, όσον αφορά το ζήτημα του AIDS που θίγει η ερώτηση των συναδέλφων, θα ήθελα να υπενθυμίσω στο Σώμα ότι για πρώτη φορά η ελληνική πολιτεία κατέθεσε ολοκληρωμένο εθνικό σχέδιο δράσης κατά του AIDS, ένα σχέδιο δράσης που εκφράζει μια ισχυρή συναίνεση μεταξύ πολιτείας, επιστημονικών φορέων και μη κυβερνητικών οργανώσεων, ένα σχέδιο δράσης που μας επιτρέπει να προχωρήσουμε σε στοχευμένες δράσεις για την καταπολέμηση της επιδημίας της εποχής μας.
      Για το ζήτημα της αγωγής υγείας, πρόσφατα, παρουσιάσαμε για πρώτη φορά μία καινοτόμο εκστρατεία που απευθύνεται στα παιδιά και τους νέους της πατρίδας μας, ένα καινοτόμο πρόγραμμα που μιλάει στη γλώσσα των παιδιών και που θίγει ζητήματα, όπως το αλκοόλ, τα ναρκωτικά, ο εθισμός στο διαδίκτυο, η σεξουαλική αγωγή, η διατροφή, ο αθλητισμός και το κάπνισμα.
      Η εκστρατεία ενημέρωσης για τους νέους «Η ζωή έχει χρώμα»                     -παρατήρησα ότι ο κ. Γρηγοράκος την επαίνεσε εμμέσως αυτή την εκστρατεία- προχωράει ήδη σε δεύτερη φάση, που είναι ο σχεδιασμός και η παραγωγή πλέον εκπαιδευτικού υλικού για όλα τα σχολεία της χώρας. Σε συνεργασία, μάλιστα, με το Υπουργείο Παιδείας, θα είμαστε σε θέση το Σεπτέμβριο να υλοποιήσουμε ένα συγκροτημένο και συνεχές πρόγραμμα αγωγής υγείας για όλα τα σχολεία της χώρας. Και αυτό -σημειώστε το, αγαπητοί συνάδελφοι- για πρώτη φορά γίνεται στην Ελλάδα.
      Η πολιτική μας, όμως, στο χώρο της δημόσιας υγείας και της πρόληψης δεν εξαντλείται στην υλοποίηση ενημερωτικών εκστρατειών. Τον Απρίλιο, αγαπητοί συνάδελφοι, η ελληνική πολιτεία και το Σώμα θα έχουν στη διάθεσή τους το πρώτο Εθνικό Σχέδιο Δράσης για τη δημόσια υγεία. Το Εθνικό Σχέδιο Δράσης θα περιλαμβάνει τον υγειονομικό χάρτη της χώρας και θα μας επιτρέψει να έχουμε πολιτικές δράσεις και παρεμβάσεις για όλα τα ζητήματα της δημόσιας υγείας, αξιοποιώντας το στρατηγικό σχεδιασμό και έγκυρα στοιχεία για τα χρόνια και τα λοιμώδη νοσήματα.
      Ήδη, στο πλαίσιο του Εθνικού Σχεδίου Δράσης για τη δημόσια υγεία, έχουμε καταθέσει τα Εθνικά Σχέδια Δράσης για τα ναρκωτικά και το AIDS, ενώ σήμερα -και αξίζει να γίνει μια αναφορά σ’ αυτό- που είναι και η παγκόσμια ημέρα κατά του καρκίνου, συναντηθήκαμε με όλους τους επιστημονικούς φορείς και τις μη κυβερνητικές οργανώσεις, καταθέτοντας προς δημόσια διαβούλευση το πρώτο Εθνικό Σχέδιο Δράσης για την αντιμετώπιση του καρκίνου.
      Αποκτούμε, επιτέλους, ως χώρα επιδημιολογικά στοιχεία για τη στόχευση της προληπτικής μας πολιτικής. Αποτυπώνουμε ξεκάθαρα τις υπηρεσίες και τις υποδομές του Ε.Σ.Υ., συμβάλλοντας μ’ αυτόν τον τρόπο στη βέλτιστη αξιοποίηση των υλικών, αλλά και των ανθρώπινων πόρων που διαθέτουμε και διευκολύνοντας την πρόσβαση των πολιτών σε υπηρεσίες πρώτης φροντίδας.
      Κληροδοτούμε με ορίζοντα πενταετίας -ναι, ορίζοντα πενταετίας- ένα στοχευμένο σχέδιο δράσεων για την οριζόντια αντιμετώπιση όλων των ασθενειών στη χώρα μας. Συνεισφέρουμε με άμεσο τρόπο στη συνέχεια της διακυβέρνησης του τόπου μας, κληροδοτώντας στην κοινωνία των πολιτών ένα πενταετές πλάνο για την προάσπιση της δημόσιας υγείας.
      Αγαπητοί συνάδελφοι, το έργο μας για την κοινωνία -το είπα και στην αρχή- για τη δημόσια υγεία δεν τελειώνει ποτέ. Κάθε μέρα που περνάει είναι για μας μια κατάκτηση στον αγώνα που καταβάλλουμε για την ανασυγκρότηση του Εθνικού Συστήματος Υγείας και για την ποιοτική βελτίωση των υπηρεσιών που προσφέρουμε στους Έλληνες πολίτες.
      Είναι γεγονός -το επαναλαμβάνω- ότι οι κυβερνήσεις του ΠΑ.ΣΟ.Κ. έθεσαν τα θεμέλια του Εθνικού Συστήματος Υγείας. Είναι, όμως, επίσης, γεγονός ότι, όταν ήρθε η ώρα των αλλαγών, των τομών, του υπεύθυνου προγραμματισμού και των αναγκαίων προσαρμογών στις νέες συνθήκες ζωής, οι κυβερνήσεις δεν τόλμησαν να κοιτάξουν μπροστά και να πάρουν τις κρίσιμες πολιτικές αποφάσεις. Αρκέστηκαν στη συντήρησή του, οδηγώντας το Ε.Σ.Υ. στην οικονομική του χρεοκοπία.
      Εμείς τολμάμε να αλλάξουμε σελίδα στο Ε.Σ.Υ. Τολμάμε να συγκρουστούμε με αυτούς που δεν θέλουν το νοικοκύρεμα και τον προγραμματισμό. Τολμάμε να βάλουμε ξανά τα θεμέλια για ένα εξωστρεφές και ανοικτό δημόσιο σύστημα υγείας, που λειτουργεί αποκλειστικά με γνώμονα τις ανάγκες των πολιτών της χώρας.
      Με νωπή ακόμα την εντολή που μας έδωσε ο ελληνικός λαός, σας καλούμε για μία ακόμη φορά να ενώσετε τις δυνάμεις σας με τις δικές μας, για ένα κοινό στόχο που έχει καθοριστική εθνική και κοινωνική σημασία.
      Σημείωσα με ιδιαίτερη ικανοποίηση τα όσα είπαν οι προλαλήσαντες. Αφήνουμε στην άκρη κάποιες παρατηρήσεις που, όπως είπα, έχουν να κάνουν με τον αντιπολιτευτικό σας ρόλο. Εκείνο, όμως, που υπογράμμισα -και φαντάζομαι ότι το κάναμε όλοι στην Αίθουσα- είναι η διάθεσή σας να συνεισφέρετε και να συμβάλετε, ώστε να διαμορφώσουμε ένα πλαίσιο κοινωνικής ασφάλειας για τους Έλληνες πολίτες, μ’ ένα Εθνικό Σύστημα Υγείας αντίστοιχο, ανάλογο και αντάξιο του κοινωνικού πολιτισμού, που όλοι μαζί έχουμε κατακτήσει. Σ’ αυτό τον ωραίο αγώνα σάς θέλουμε κοντά μας και μην έχετε καμμία αμφιβολία ότι σαν έρθει η ώρα να συζητήσουμε για την πρωτοβάθμια φροντίδα που ήταν και ο πυλώνας αυτής της σημερινής συζήτησης στη Βουλή, θα ακούσουμε με πολλή προσοχή τα όσα έχετε να μας πείτε.
      Τα κείμενα θα βελτιωθούν, η ολοκληρωμένη πρόταση θα είναι συνθετική και ίσως για πρώτη φορά αυστηρά εθνική, όπως θα είναι και κάθε κοινή μας προσπάθεια για τη μεγάλη αυτή υπόθεση της υγείας. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής.
      ΧΡΗΣΤΟΣ ΠΑΠΟΥΤΣΗΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, με μεγάλη προσοχή παρακολούθησα την ομιλία του κυρίου Υπουργού. Έχω την αίσθηση, όμως, ότι οι αιτιάσεις των συναδέλφων του ΠΑ.ΣΟ.Κ., τις οποίες παρουσίασαν με τις τοποθετήσεις τους, έμειναν χωρίς καμμία απολύτως απάντηση. 
      Βεβαίως, ο κύριος Υπουργός χρησιμοποίησε, όπως πάντα, με άνεση λόγου και ευρωπαϊκό τρόπο προσέγγισης των πραγμάτων, βαριές κουβέντες που αφορούν το ΠΑ.ΣΟ.Κ. και βεβαίως, ορισμένες ανακρίβειες στις οποίες θα σταθώ με συγκεκριμένο τρόπο.
      Κύριε Υπουργέ, δεν προσήλθατε σήμερα στη Βουλή μετά από πρόσκληση της Αντιπολίτευσης. Στα πλαίσια του Κανονισμού της Βουλής και του Κοινοβουλευτικού Ελέγχου βρίσκεστε εδώ, ελεγχόμενος για την πολιτική σας, ελεγχόμενος για τη δράση σας, όχι για τους λόγους σας μόνο, γιατί οι λόγοι σας είναι στοιχείο και μέτρο της αξιοπιστίας σας. Η πολιτική σας, η πολιτική της Κυβέρνησης κρίνεται από το αποτέλεσμα, από τα πεπραγμένα σας και αυτά κρίνουμε σήμερα. 
      Με βάση τα πεπραγμένα σας καταθέσαμε την επίκαιρη επερώτηση την 29η Νοεμβρίου του 2007 και όχι πριν από τρεις μέρες, κύριε Υπουργέ και έκτοτε η Κυβέρνηση αδιαφόρησε ή τουλάχιστον επιφυλάχθηκε ή αρνήθηκε. Διαλέξτε ό,τι θέλετε. Πάντως δεν απάντησε. Ήρθε σήμερα, στις 4 Φλεβάρη του 2008 για να απαντήσει, αφού πρώτα είχε αναρτήσει στην ιστοσελίδα τις σκέψεις, τις προθέσεις, τη συζήτηση, όπως είπατε, την πρόταση για δημόσιο διάλογο, σχετικά με το δίκτυο της πρωτοβάθμιας υγείας.
      Το αποτέλεσμα, όμως, επί του οποίου κρίνεστε είναι ότι σήμερα δεν υπάρχει πρωτοβάθμια φροντίδα υγείας ή υπολειτουργεί σε τέτοιο βαθμό, ούτως ώστε οι πολίτες να στρέφονται στα ιδιωτικά νοσοκομεία, να αναζητούν αλλού υπηρεσίες υγείας, ιδιωτικές υπηρεσίες υγείας και βεβαίως, ένα μεγάλο ποσό της δημόσιας δαπάνης να τροφοδοτεί τις ιδιωτικές μονάδες που λειτουργούν στο χώρο της υγείας. Θα έρθω, όμως, αργότερα σ’ αυτό.
      Θέλω, όμως, να σταθώ σε μια διαπίστωση, στην οποία και εσείς μείνατε, ότι ο χώρος της υγείας είναι ένας ευαίσθητος χώρος που χρειάζεται συναίνεση, συζήτηση και βεβαίως υπεύθυνη αντιμετώπιση από όλους μας. Συμφωνούμε απόλυτα. Όπως συμφωνώ επίσης και είμαι βέβαιος ότι θα συμφωνήσετε και εσείς ότι η υγεία είναι κοινωνικό αγαθό. 
      Ελπίζω, όμως -γιατί διαφορετικά δεν μπορούμε να συνεννοηθούμε- να συμφωνήσετε και εσείς ότι οι φροντίδες υγείας είναι εμπορεύσιμο αγαθό. Και επειδή ακριβώς είναι εμπορεύσιμο αγαθό, μας οδηγεί όλους σε μονοπάτια, τα οποία ενδεχομένως να καθίστανται επικίνδυνα, γιατί εκεί, σ’ αυτά τα μονοπάτια, κρίνεται αν και κατά πόσο διαρρηγνύεται ή όχι ο κοινωνικός ιστός, αν και κατά πόσο λειτουργεί η κοινωνική δικαιοσύνη, αν και κατά πόσο υπάρχει ισότητα στη χώρα, αν και κατά πόσο διαπιστώνουμε ή αντιπαλεύουμε τον κοινωνικό αποκλεισμό, αν και κατά πόσο ευνοούμε εκείνους, οι οποίοι έχουν διαθέσιμο εισόδημα και τους διευκολύνουμε ή αν οδηγούμε εκείνους οι οποίοι είναι φτωχοί άνθρωποι, δεν έχουν τα προς το ζην, δεν έχουν περίσσευμα εισοδήματος στο να χάνουν το δικαίωμα στη ζωή ή στην καλύτερη ποιότητα της ζωής τους.
      Εδώ κρίνονται οι κυβερνήσεις, εδώ κρίνονται οι πολιτικές επιλογές και σε κάθε περίπτωση εδώ είναι και οι διαφορές μας, οι διαφορές στην πολιτική μας φιλοσοφία, στην αντίληψή μας και κυρίως, στον τρόπο διακυβέρνησης.
      Άκουσα, κύριε Υπουργέ, με μεγάλη προσοχή να μας λέτε ότι η επιλογή σας ήταν να συγκρουστείτε με τα ιδιωτικά συμφέροντα. Θα ήμασταν όλοι όρθιοι και θα χειροκροτούσαμε, εάν ήταν πράγματι έτσι. Αλλά δεν είναι έτσι. Γιατί είμαι βέβαιος ότι και εσείς συμφωνείτε πως σύγκρουση με τα ιδιωτικά συμφέροντα δεν είναι η πολιτική του «διευκολύνω τα ιδιωτικά συμφέροντα». Δεν είναι η πολιτική του «κάνουμε πλάτες προς τα ιδιωτικά συμφέροντα». Δεν είναι η πολιτική του «κόβουμε κορδέλες, την ίδια στιγμή, απαξιώνοντας το δημόσιο σύστημα υγείας». Δεν είναι αυτή πολιτική σύγκρουσης με τα ιδιωτικά συμφέροντα.
      Αντίθετα, η σύγκρουση με τα ιδιωτικά συμφέροντα θα ήταν όταν εν τοις πράγμασι αποδεικνύατε ότι ακόμα και αυτές, οι δικές σας, προεκλογικές, προ του 2004, υποσχέσεις είχαν σ’ ένα βαθμό υλοποιηθεί. Υλοποιήθηκαν; Σαφώς όχι. Είχατε πει ότι θα προχωρήσετε στη δημιουργία Αστικών Κέντρων Υγείας. Προχωρήσατε; Σε πόσα; Ένα και με το ζόρι. Για την ακρίβεια, ενάμισι. 
      Είχατε πει ότι θα προχωρήσετε στη μετατροπή των Πολυϊατρείων του I.K.A. σε Αστικά Κέντρα Υγείας. Προχωρήσατε; Κανένα Πολυϊατρείο του I.K.A. δεν έχει μετατραπεί σε Αστικό Κέντρο Υγείας.
      Είχατε πει ότι τα νοσοκομεία του I.K.A. θα μετατραπούν σε αυτοτελή κρατικά νοσοκομεία ή παραρτήματα νοσοκομείου. Προχωρήσατε; Μετετράπησαν; Κανένα νοσοκομείο του I.K.A. δεν έχει μετατραπεί σε αυτοτελές κρατικό νοσοκομείο ή σε παράρτημα νοσοκομείου του ΕΣΥ. 
      Αποσύρατε τον υγειονομικό χάρτη που είχε δημιουργήσει το ΠΑ.ΣΟ.Κ. και είπατε ότι θα δημιουργήσετε ένα νέο υγειονομικό χάρτη. Δημιουργήσατε; Όχι, βέβαια, με συνέπεια, αυτή τη στιγμή να υπάρχει μία αναποτελεσματική διαχείριση των δομών της δημόσιας υγείας και βεβαίως αναποτελεσματική ενημέρωση των πάντων.
      Είχατε πει ότι θα αντιμετωπίσετε το μέγα πρόβλημα, το ακανθώδες πρόβλημα της έλλειψης των ΜΕΘ, των Μονάδων Εντατικής Θεραπείας, με προσλήψεις εξειδικευμένου προσωπικού, με αυξήσεις των κλινών, έτσι ώστε να αρχίσουμε να φθάνουμε στο μέσο όρο της Ευρωπαϊκής Ένωσης. Τι κάνατε επ’ αυτού; Απολύτως τίποτα. Πάνω από εκατόν πενήντα κρεβάτια στις Μονάδες Εντατικής Θεραπείας όλης της χώρας παραμένουν κλειστά λόγω έλλειψης νοσηλευτικού προσωπικού.
      Και αντ’ αυτού, συνεχίζει η νοσηλεία των ασθενών στις ιδιωτικές Μονάδες Εντατικής Θεραπείας και βεβαίως η δημόσια δαπάνη γίνεται πλέον ιδιωτικόν έσοδον, γίνεται έσοδον των ιδιωτικών οργανισμών υγείας.
      Είχατε πει ότι θα κάνετε έλεγχο όλων των ιδιωτικών θεραπευτηρίων της χώρας, εάν και κατά πόσο τηρούνται οι προβλεπόμενες προδιαγραφές υγιεινής και ασφάλειας και αν και κατά πόσο γίνεται ο έλεγχος της ποιότητας των υπηρεσιών.
      Προχωρήσατε σε κανέναν έλεγχο;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Οι νομαρχίες…
      ΧΡΗΣΤΟΣ ΠΑΠΟΥΤΣΗΣ: Πραγματοποιήθηκε κανένας έλεγχος με την καθοδήγηση της Κυβέρνησής σας; Κύριε Υπουργέ, υπενθυμίζω ότι ελέγχεται η Κυβέρνηση. 
      Λίγο αργότερα θα αναφερθώ στα ασφαλιστικά ταμεία, τα οποία «τινάξατε στον αέρα». Ξέρω ότι δεν είναι αρμοδιότητα δική σας, αλλά η πολιτική της Κυβέρνησης είναι αυτή που «τινάζει» τα ασφαλιστικά ταμεία «στον αέρα», επειδή ακριβώς και η πολιτική της υγείας είναι τέτοια που δεν λειτουργεί υπέρ τους, αλλά αντίθετα λειτουργεί εις βάρος τους και εις βάρος του δημοσίου συμφέροντος.
      Τι κάνατε, λοιπόν, επί των θεμάτων ελέγχου του ιδιωτικού τομέα; Απολύτως τίποτα. Αφήσατε τον ιδιωτικό τομέα να λειτουργεί ανεξέλεγκτα και όχι μόνο ανεξέλεγκτα, αλλά και επεκτατικά, χωρίς αυστηρό έλεγχο, χωρίς εποπτεία όσον αφορά τις προδιαγραφές υγιεινής και ασφάλειας και της ποιότητας των υπηρεσιών τους.
      Είχατε πει, επίσης, ότι θα προκηρύσσονται όσο το δυνατόν περισσότερες θέσεις εργασίας νοσηλευτικού προσωπικού και θα ενισχύατε με ανθρώπινο δυναμικό, όχι μόνο τα νοσοκομεία, αλλά και τις διοικητικές υπηρεσίες και τις οικονομικές υπηρεσίες και τα τμήματα του λογιστηρίου και των προμηθειών, έτσι ώστε να «νοικοκυρέψετε» –σας θυμίζει τίποτα η λέξη;- το Εθνικό Σύστημα Υγείας το οποίο κατά τα άλλα ήταν διαλυμένο.
      Τι κάνατε επ’ αυτού; Απολύτως τίποτα. Ή μάλλον κάνατε. Προσλάβατε δασοπυροσβέστες. Ούτε οικονομικούς υπαλλήλους ούτε διοικητικούς υπαλλήλους ούτε νοσηλευτικό προσωπικό ούτε ιατρικό προσωπικό. Αυτή είναι η πραγματικότητα. Και επ’ αυτής της πραγματικότητας, ακούμε ωραία λόγια.
      Ο κ. Σκουλάκης αναφέρθηκε σ’ ένα σκάνδαλο των ημερών, το οποίο αποκαλύφθηκε μόλις χθες και το οποίο κάνατε πως δεν ακούσατε, βεβαίως. Και αυτό όμως είναι, βεβαίως, στοιχείο της διαχείρισης του τρόπου άσκησης της κυβερνητικής εξουσίας, της διαχείρισης της κυβερνητικής εξουσίας. Και βεβαίως, κάνατε πως δεν το ακούσατε. 
      Ο κ. Σκουλάκης αναφέρθηκε στα δημοσιεύματα δύο μεγάλων κυριακάτικων εφημερίδων χθες –«ΕΛΕΥΘΕΡΟΤΥΠΙΑΣ» και «ΤΟ ΒΗΜΑ»- σύμφωνα με τα οποία δεκαέξι χιλιάδες κυτία σκευάσματος Γ-σφαιρίνης αξίας περίπου 3.000.000 ευρώ κυκλοφόρησαν χωρίς την έγκριση του Ευρωπαϊκού Οργανισμού Φαρμάκων και χωρίς, φυσικά, την έγκριση του Ε.Ο.Φ. και τα οποία επί ένα σχεδόν χρόνο το Ινστιτούτο Φαρμακευτικής Έρευνας και Τεχνολογίας αρνιόταν να τα εκτελωνίσει. Κι όμως, αυτά κυκλοφόρησαν στην ελληνική αγορά με διαδικασίες, που κανείς δεν γνωρίζει. Και εσείς από το Βήμα της Βουλής, πριν από λίγο, κάνατε πως δεν ακούσατε την παρατήρηση και την επισήμανση του συναδέλφου κ. Σκουλάκη και βεβαίως, δεν θεωρήσατε σκόπιμο να ενημερώσετε τον ελληνικό λαό και τη Βουλή γι’ αυτό που ο κόσμος διάβασε χθες από δύο μεγάλης κυκλοφορίας εφημερίδες και σήμερα ανησυχεί. Αυτή είναι η πραγματικότητα. 
      Επ’ αυτής της πραγματικότητας, κύριε Υπουργέ, δεν ακούσαμε απαντήσεις. Γι’ αυτό εμείς συνεχίζουμε να ασκούμε τον κοινοβουλευτικό έλεγχο επί του αντικειμένου του Υπουργείου σας και βεβαίως επί της συνολικής πολιτικής της Κυβέρνησης της Νέας Δημοκρατίας, μια πολιτική η οποία στην πραγματικότητα δεν άφησε τίποτα όρθιο στα τέσσερα χρόνια που βρίσκεται στη διακυβέρνηση. Και το αποτέλεσμα είναι ότι σήμερα οι πολίτες βρίσκονται αντιμέτωποι με τεράστια προβλήματα, που αφορούν την οικογένειά τους, τη ζωή τους, την καθημερινότητά τους, το βιός τους και την ίδια στιγμή, νιώθουν μια τεράστια ανασφάλεια, κυρίως λόγω του σκηνικού διαφθοράς και κατάρρευσης των θεσμών, απαξίωσης των πάντων, το οποίο έχει δημιουργηθεί, με εμφανέστατη αδυναμία της Νέας Δημοκρατίας και του κ. Καραμανλή να διαχειριστεί τις τύχες της χώρας.
      Όλη αυτή την περίοδο, τι ζούμε; Ζούμε φτώχεια και ανασφάλεια. Στους δύο βασικούς πυλώνες του κοινωνικού συστήματος που είναι η υγεία, η πρόνοια και η παιδεία από την άλλη, βλέπουμε συνεχή αμφισβήτηση των πάντων, παντελή έλλειψη πολιτικής της Νέας Δημοκρατίας, παντού απουσία προγραμματικού λόγου και απουσία αποτελέσματος. 
      Και σε κάθε περίπτωση, τι βλέπουμε ταυτόχρονα; Παρατηρούμε καθημερινώς τα κυβερνητικά στελέχη να βλέπουν το όνομά τους στο εβδομαδιαίο δελτίο σκανδάλων, σε όλους τους τομείς. Δεν υπάρχει εβδομάδα, από την ημέρα που αναλάβατε την εξουσία -τέσσερα χρόνια τώρα- χωρίς να εμφανίζεται ένα κυβερνητικό στέλεχος, αναμεμιγμένο σε κάποιο σκάνδαλο, το οποίο, δήθεν αφού αποκαλύπτεται από τον Τύπο, το στέλνετε στη δικαιοσύνη. Όλως τυχαίως όλοι έχουν κάποια σχέση με το ευρύτερο πρωθυπουργικό περιβάλλον. Και την ίδια στιγμή, βλέπουμε ότι δεν υπάρχουν αποτελέσματα σε επίπεδο πολιτικής πρακτικής στους συγκεκριμένους τομείς. 
      Ας πάρουμε τον τομέα της υγείας. Τι να το κάνω εγώ ότι αναγνωρίζετε τη μεγάλη προσφορά του ΠΑ.ΣΟ.Κ. στο Εθνικό Σύστημα Υγείας; Τι να το κάνει ο ελληνικός λαός; Δεν το γνωρίζει; Φυσικά και το γνωρίζει. Και εμείς είμαστε υπερήφανοι, γιατί οτιδήποτε προοδευτικό έγινε σ’ αυτή τη χώρα από το 1981 μέχρι σήμερα, φέρει τη σφραγίδα του ΠΑ.ΣΟ.Κ. και των κυβερνήσεων του Ανδρέα Παπανδρέου και του Κώστα Σημίτη! Αυτή είναι μια αλήθεια αδιαμφισβήτητη. 
      Το ερώτημα είναι τι έκανε η Νέα Δημοκρατία όλα αυτά τα χρόνια σ’ αυτούς τους θεσμούς και σ’ αυτές τις προοδευτικές μεταρρυθμίσεις. Συμφώνησε ποτέ; Ψήφισε ποτέ καμμία μεταρρύθμιση; Αντίθετα, υπονόμευε, λασπολογούσε, αμφισβητούσε τη χρησιμότητά τους, τη λειτουργία τους, τη θεσμική τους υπόσταση. Και επιπλέον, από τη στιγμή που ανέλαβε την Κυβέρνηση η Νέα Δημοκρατία, τι έχουμε; Άρχισε να παίζει το ρόλο του «βομβιστή» των θεμελίων του κοινωνικού κράτους, γιατί είναι βόμβα στα θεμέλια του κοινωνικού κράτους η κακοδιοίκηση και η κακοδιαχείριση. Γιατί είναι βόμβα στα θεμέλια του κοινωνικού κράτους η μείωση των φόρων και η υποχρηματοδότηση. Και δεν αρκεί να πλέκουν οι Υπουργοί το εγκώμιο του ΕΣΥ. Μπορεί να θεωρείτε ότι μας «χαϊδεύετε τα αυτιά» και να στερείτε τον αντιπολιτευτικό μας λόγο ή να περιορίζετε τη διάθεσή μας για την άσκηση του αντιπολιτευτικού μας καθήκοντος, αλλά επί της υποχρηματοδότησης έχετε να μας πείτε κάτι, κύριε Υπουργέ; 
      Η υποχρηματοδότηση του Ε.Σ.Υ. είναι πολιτική επιλογή. Αυτή είναι ιδεολογική προσέγγιση της πολιτικής σας. Περί αυτού πρόκειται. Το γεγονός ότι δεν δίνετε λύση στα θέματα των εφημεριών είναι πολιτική επιλογή, δεν είναι αδυναμία. Το  γεγονός ότι τα μεγαλύτερα νοσοκομεία της χώρας σήμερα δεν έχουν σύγχρονα μηχανήματα και το απαραίτητο νοσηλευτικό προσωπικό, είναι πολιτική επιλογή. Όπως επίσης, πολιτική επιλογή είναι το γεγονός ότι έχετε αφήσει χωρίς στελέχωση, τα περισσότερα κέντρα υγείας σε όλη τη χώρα, τα οποία υποτίθεται ότι θα έπαιζαν το ρόλο της πρωτοβάθμιας υγείας. 
      Σας άκουσα με πολύ μεγάλη προσοχή να αναφέρεσθε στη σημερινή ημέρα, που ήταν Ημέρα κατά του Καρκίνου. Πράγματι, κάνατε μια συνάθροιση. Χαίρομαι γι’ αυτό. Ήταν εξαιρετική επικοινωνιακή ιδέα. Θα ήμασταν ξανά όρθιοι να σας χειροκροτήσουμε, εάν σήμερα βρίσκατε την ευκαιρία και ήσασταν σε θέση από το Βήμα της Βουλής να ανακοινώσετε στον ελληνικό λαό την πλήρη ετοιμότητα όλων των νοσοκομείων της χώρας για να μπορέσουν να αντιμετωπίσουν την πρόληψη του καρκίνου σε όλες τις μορφές του και ταυτόχρονα να ανταποκριθούν στις απαιτήσεις των καρκινοπαθών στα πρώτα στάδια, για να μην περάσουμε στο δεύτερο στάδιο. Αυτό θα ήταν μια μεγάλη συμβολή στην ημέρα κατά του καρκίνου. Αυτό θα ήταν αποτελεσματική πολιτική, θα ήταν πολιτική με αποτέλεσμα. Όπως και σε όλες τις άλλες περιπτώσεις, δυστυχώς παραμένετε στην πολιτική της επικοινωνίας. Καλή και αυτή, αλλά ο λαός κρίνει εκ του αποτελέσματος. Και από αυτό κρίνεστε, κύριε Υπουργέ. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπουτσή. 
      Έχει ζητήσει το λόγο ο κύριος Υπουργός. 
      Κύριε Υπουργέ, θα κάνετε μια σύντομη παρέμβαση προφανώς. Για τρία λεπτά; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μπορεί και λιγότερο, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Παπουτσή, αποτελεί πρωτοτυπία να ενοχλείστε όταν ακούτε καλά λόγια. Δεν προσπαθούμε να ακυρώσουμε τον αντιπολιτευτικό σας λόγο, αλλά απλώς να συμβάλουμε –προσκαλώ και εσάς σε αυτό- σ’ αυτήν την Αίθουσα να κυριαρχούν όροι πολιτικού πολιτισμού. Να τελειώσουμε με τους εύκολους αφορισμούς και εξορκισμούς «έφυγαν οι κακοί και ήρθαν οι καλοί», «έφυγαν οι προδότες και ήρθαν οι πατριώτες». Αναγνωρίζουμε ό,τι καλό έγινε και το ίδιο θέλουμε και από εσάς να γίνεται. 
      Ως προς την ουσία τώρα των όσων είπατε. Ξεκινώ από το τελευταίο. Χαρακτηρίσατε ως εξαιρετικά επικοινωνιακό το ότι σήμερα συναντηθήκαμε με τους φορείς. Το είδατε σε καμμία τηλεόραση; 
      ΧΡΗΣΤΟΣ ΠΑΠΟΥΤΣΗΣ: Το ανακοινώσατε πριν από λίγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το είδατε σε καμμία τηλεόραση; Είδατε να έρχονται κανάλια για να το καλύψουν; 
      ΧΡΗΣΤΟΣ ΠΑΠΟΥΤΣΗΣ: Ενδεχομένως να το ακούσουμε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ήταν ουσιαστική η συνάντηση και παρακαλώ να στεκόμαστε με σεβασμό σε όλους αυτούς που δίνουν καθημερινά τον αγώνα τους για τη ζωή τους και στις μη κυβερνητικές οργανώσεις, που συμβάλλουν στην προώθηση και προαγωγή της ιδέας και της αξίας του αγώνα κατά του καρκίνου. 
      Το λέω αυτό γιατί βιαστήκατε να κατακρίνετε. Ας περιμένατε τα αποψινά δελτία για να δείτε πώς εμείς λειτουργούμε. Άρα είναι, όχι αντιεπικοινωνιακό, θα έλεγα ότι είναι βαθύτατα ανθρώπινο και ουσιαστικό και θα περίμενα τον έπαινό σας γι’ αυτό. 
      Για τις προσλήψεις όμως –να πω κάτι τελευταίο- μην ακυρώνετε τα πάντα, κύριε Παπουτσή. Τουλάχιστον, ζητήστε από τους συνεργάτες σας να σας δίνουν τα πραγματικά στοιχεία. Το δε Υπουργείο μας είναι και υποχρεωμένο, αλλά και στη διάθεσή σας να το κάνει. Έγιναν εννέα χιλιάδες εκατόν σαράντα δύο προσλήψεις συνολικά για το χρόνο που πέρασε. Αυτά δεν τα λέω εγώ. Είναι με βάση στοιχεία και αφορούν το νοσηλευτικό προσωπικό. 
      Θέλετε να σας δώσουμε και τα στοιχεία των προηγούμενων χρόνων για να δείτε πώς έχουν τα πράγματα; Θα τα καταθέσω στα Πρακτικά…
      ΧΡΗΣΤΟΣ ΠΑΠΟΥΤΣΗΣ: Πού εργάζονται αυτοί που προσελήφθησαν; Για να ξέρουμε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Λέμε συνολικά, σε ολόκληρη τη χώρα. Πρέπει να σας πω και κάτι άλλο. Με το Α.Σ.Ε.Π. βρήκαμε μια καλή συνεργασία. Εγκαταστάθηκε ειδικό γραφείο για το Υπουργείο Υγείας, έτσι ώστε να τρέχουν με γρήγορους ρυθμούς οι διαδικασίες. 
      ΜΑΝΩΛΗΣ ΣΚΟΥΛΑΚΗΣ: Πάντοτε υπήρχε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Προ ολίγου όμως είπα –και θα επανέλθουμε αυτή την εβδομάδα- μήπως είναι καιρός να συζητήσουμε νέους τρόπους πρόσληψης; Εδώ είμαστε για να αποδείξετε και εσείς ότι νοιάζεστε πραγματικά. 
    Θέλετε τη γνώμη μου; Νοιάζεστε πραγματικά. Βοηθήστε μας να βρούμε τρόπους για να πάρουμε ακόμη περισσότερους. Για τέσσερα χρόνια αυτές οι προσλήψεις, δηλαδή από το 2004 μέχρι σήμερα. Ικανός αριθμός και όχι «τίποτα», όπως με έμφαση είπατε πρωτύτερα. 
    (Στο σημείο αυτό ο Υπουργός κ. Αβραμόπουλος καταθέτει για τα Πρακτικά τα προαναφερθέντα στοιχεία, τα οποία  έχουν ως εξής:
     (Να μπουν τα στοιχεία, σελ.168, 169, 170)
    ΕΜΜΑΝΟΥΗΛ ΣΚΟΥΛΑΚΗΣ: Να σας φέρουμε στοιχεία για το πόσοι συνταξιοδοτήθηκαν και πόσοι προσλήφθηκαν…
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Σκουλάκη. Εξαντλήσατε το χρόνο της δευτερολογίας σας. Επομένως, δεν θα μιλήσετε.
    Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο.
    ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
    Μια και στην αποψινή συζήτηση πλεονεκτούν οι έπαινοι, των κατηγοριών, εγώ δεν θα αποστώ απ’ αυτό το κλίμα. Άλλωστε, επειδή θεωρώ ότι η συζήτηση διεξάγεται με ειλικρίνεια απ’ όλες τις πλευρές και οι έπαινοι έχουν τη θέση τους στον καθημερινό κοινοβουλευτικό διάλογο, αλλά έχουν τη θέση τους επίσης και οι μομφές, έχει τη θέση του και ο ψόγος όταν εδράζεται σε συγκεκριμένα στοιχεία.
    Παρακολούθησα την ομιλία του αξιότιμου Κοινοβουλευτικού Εκπροσώπου του ΠΑ.ΣΟ.Κ., κ. Παπουτσή, με προσοχή. Η ομιλία αυτή είχε ενδιαφέρον. Προσπάθησε να ανατάξει το κεκαμμένο αντιπολιτευτικό φρόνημα του ΠΑ.ΣΟ.Κ.. Αντιπολιτευτικό φρόνημα σε πλήρη κάμψη, με ένδεια στοιχείων και επιχειρημάτων. Η προσπάθεια ήταν καλή. Το αποτέλεσμα, όμως, είναι φτωχό. Και είναι φτωχό διότι δεν αμφισβητεί κανείς ότι το ΠΑ.ΣΟ.Κ. στα πρώτα χρόνια της πολιτικής εφηβείας του, στα πρώτα χρόνια του πολιτικού ιδεαλισμού και ρομαντισμού του, με κέφι, με διάθεση δημιουργίας και ουσιαστικής αλλαγής προχώρησε, δια χειρός του αειμνήστου Γιώργου Γεννηματά στο σχεδιασμό και στη συγκρότηση ενός νέου Εθνικού Συστήματος Υγείας. Ο τόπος το είχε ανάγκη. 
    Το Εθνικό Σύστημα Υγείας, όμως, το οποίο σχεδιάστηκε επί των ημερών του Γιώργου Γεννηματά δεν εφαρμόστηκε ποτέ στην πράξη. Κι αυτό δεν το λέμε εμείς ως Νέα Δημοκρατία, το έχουν παραδεχθεί πριν απ’ όλα και πάνω απ’ όλα και θα έλεγα, το έχουν καταγγείλει δημόσια, δύο κορυφαία στελέχη του ΠΑ.ΣΟ.Κ., διατελέσαντες Υπουργοί, ο κ. Δημήτρης Κρεμαστινός και ο κ. Παρασκευάς Αυγερινός. Κατά λέξη είπαν ότι το Ε.Σ.Υ. όπως το οραματίστηκαν οι αρχιτέκτονες και σχεδιαστές του δεν εφαρμόστηκε ποτέ στην Ελλάδα. Και έφθασαν μια σειρά από ενστάσεις που αφορούσαν τους Υπουργούς Οικονομικών των κυβερνήσεων του ΠΑ.ΣΟ.Κ. και άλλα ζητήματα της πολιτικής εκείνης της περιόδου. Εγώ θα σταθώ στη διαπίστωση. 
    Κατά συνέπεια, έχει πολύ ενδιαφέρον και είναι αξιοσημείωτο το ενδιαφέρον της Αξιωματικής Αντιπολίτευσης σήμερα, ότι πρέπει να λειτουργήσει το Εθνικό Σύστημα Υγείας. Αλλά αυτό το ενδιαφέρον θα πρέπει στην πράξη να ανταποκρίνεται σε αυτά που διαπιστώνονται. Και διαπιστώνονται σήμερα από τον ελληνικό λαό.
    Η κατάσταση που παραλάβαμε το Μάρτιο του 2004 είναι δεδομένη. Και εγώ θα αρχίσω ανάποδα. Επειδή ο κ. Παπουτσής μίλησε για τα Ταμεία Κοινωνικής Ασφάλισης, θα το θυμίσω για πολλοστή φορά και τα στοιχεία που διαθέτω προέρχονται από τους εθνικούς προϋπολογισμούς και από τους κοινωνικούς προϋπολογισμούς των Οργανισμών Κοινωνικής Ασφάλισης στην Ελλάδα. 
    Συνολικά χρέη του ΠΑ.ΣΟ.Κ. προς τα ασφαλιστικά ταμεία 9,2 δισεκατομμύρια ευρώ. Συνολικά χρέη που κατέλειπε προς το Ι.Κ.Α. 4,1 δισεκατομμύρια ευρώ. Συνολικά χρέη προς τα δημόσια νοσοκομεία 2.000.000.000 ευρώ, όταν πριν από δύο χρόνια, δηλαδή δύο χρόνια πριν το Μάρτη του 2004 όταν οι κυβερνήσεις του ΠΑ.ΣΟ.Κ. παρέδωσαν την εξουσία, είχε έλθει η Βουλή με νόμο για να φορτώσει στον εθνικό προϋπολογισμό πολλές εκατοντάδες εκατομμυρίων ευρώ προηγηθέντα χρέη του δημοσίου προς τα δημόσια νοσοκομεία. Συνολικά χρέη των Κυβερνήσεων του ΠΑ.ΣΟ.Κ. προς τον Ο.Α.Ε.Ε., Τ.Ε.Β.Ε., Τ.Σ.Α. Τ.Α.Ε., το ταμείο των αυτοαπασχολουμένων στην Ελλάδα, 330.000.000 ευρώ. Πόροι κοινωνικοί, οι οποίοι παρακρατούντο και δεν είχαν αποδοθεί στο Ταμείο Νομικών 400.000.000 ευρώ.
      Αυτή η Κυβέρνηση, από τις πρώτες μέρες που ανέλαβε την εξουσία, βρήκε τρόπους -όπως έχω συνηθίσει να λέω «βάλαμε το λαιμό μας στο πριόνι»- για να καταφέρουμε να πληρώσουμε τα χρήματα που έπρεπε προς τους Οργανισμούς  Κοινωνικής Ασφάλισης να μπορέσουν να πληρωθούν οι συντάξεις, να μπορέσουν να λειτουργήσουν οι υπηρεσίες υγείας που παρέχουν οι Οργανισμοί Κοινωνικής Ασφάλισης. 
      Αλλά δεν έφταναν οι παραλείψεις και οι αβελτηρίες εκεί –θα μου επιτρέψετε, κύριε Υπουργέ, να είμαι πιο αυστηρός από εσάς- είχαν προεκταθεί και σε άλλους τομείς: Το Ι.Κ.Α. για το οποίο κόπτεται σήμερα το ΠΑ.ΣΟ.Κ. είχε μείνει μ’ ένα τεράστιο έλλειμμα γιατρών. Το αποτέλεσμα είναι, ενώ το σύστημα των τηλεφωνικών ραντεβού –εγώ θα αναγνωρίσω και τα καλά με θάρρος και παρρησία και θα πω ότι ήταν ένα βήμα προς τα εμπρός και το κρατήσαμε και εμείς, το βελτιώσαμε μόνο- είχε πάρει μπροστά και προσέφερε, δεν υπήρχε ο απαιτούμενος αριθμός γιατρών, για να μπορέσουν να καλυφθούν τα κενά εκείνων που αποχωρούσαν ή συνταξιοδοτούνταν.
      Να μη θυμίσω και τους αγώνες του ιατρικού προσωπικού του Ι.Κ.Α., να μη θυμίσω τις απεργίες μακράς διαρκείας του ιατρικού προσωπικού του Ι.Κ.Α. σε βάρος μιας κυβέρνησης που δεν ήθελε να καταλάβει -των κυβερνήσεων του ΠΑ.ΣΟ.Κ. τότε- ότι δεν μπορεί αυτοί οι άνθρωποι, οκτώμισι χιλιάδες επιστήμονες γιατροί που προσφέρουν στο πεδίο της πρωτοβάθμιας φροντίδας, να είναι επί ξύλου κρεμάμενοι, να μην έχουν ασφαλιστικό καθεστώς και ταυτόχρονα να είναι με ανανεούμενες συμβάσεις. 
      Έπρεπε να προχωρήσουν αυτοί οι αγώνες, να πιέσει η τότε αντιπολίτευση με επικεφαλής τη Νέα Δημοκρατία, για να μπορέσουν αυτές οι συμβάσεις να γίνουν αορίστου χρόνου. Το επιστημονικό βαθμολόγιο και προσοντολόγιο των γιατρών του Ι.Κ.Α. το κάναμε εμείς πράξη. Αυτή είναι η αλήθεια. Και είναι αυτή η Κυβέρνηση της Νέας Δημοκρατίας που ήρθε να κάνει τις πρώτες μεγάλες προσλήψεις –μεγάλες σε αριθμό- επτακόσιοι γιατροί. 
      Θέλετε εκ των υστέρων να αναγνωρίσω κι ένα σφάλμα μου, προσωπικό; Όταν με λοιδορούσε η αντιπολίτευση ως τότε Υπουργό Απασχόλησης, γιατί έπαιρνα τους επτακόσιους, αυξάνοντας το ποσοστό των ειδικών προσλήψεων συμβασιούχων ιατρών που είχαν καθορίσει οι κυβερνήσεις του ΠΑ.ΣΟ.Κ. με ειδική νομοθετική διάταξη, έπρεπε να τους απαντήσω, όχι απολογούμενος, αλλά διπλασιάζοντας ή τριπλασιάζοντας τον αριθμό. Γιατί απεδείχθη στην  πορεία –και το ξέρετε όλοι οι συνάδελφοι, όλων των πτερύγων της Βουλής - ότι το Ι.Κ.Α. χρειάζεται και άλλους γιατρούς. Και είναι ντροπή η ελληνική πολιτεία να μην τους παρέχει στους ασφαλισμένους του, τη στιγμή που υπάρχουν χιλιάδες επιστήμονες γιατροί έξω, στην ελληνική κοινωνία, που είναι άνεργοι. Αυτή είναι η αλήθεια. Γιατί είναι γνωστό ότι έχουμε υπερπληθωρισμό γιατρών και την ίδια στιγμή τους στερούνται οι ασθενείς του Ι.Κ.Α.. 
      Τώρα, να μην προσθέσω σε αυτά την έλλειψη μηχανογράφησης, την έλλειψη ελέγχων, την ανεξέλεγκτη συνταγογράφηση, τη φαρμακευτική δαπάνη στα ύψη κ.ο.κ. 
      Θα πρέπει να ξεκαθαρίσουμε τα πράγματα και να τα πούμε με το όνομά τους. Το ΠΑ.ΣΟ.Κ. στα θέματα υγείας και παιδείας απέτυχε. Μας γέμισε παχιά λόγια. Ακούσαμε από άμβωνος τηλεοπτικού και κοινοβουλευτικού ωραίες εκφράσεις, όλον αυτόν τον ψευδοσοσιαλιστικό και ψευδοεκσυγχρονιστικό βερμπαλισμό, την ψευδοσοσιαλιστική, ψευδοπροοδευτική ρητορική, αλλά τα αποτελέσματα ήταν ελάχιστα. Και τα αποτελέσματα της τελευταίας δεκαετίας των εκσυγχρονιστών έρχονται να ανατρέψουν και τα πρώτα γενναία βήματα των κυβερνήσεων του Ανδρέα Παπανδρέου και του Γιώργου Γεννηματά, για να μην νομίζετε ότι μηδενίζουμε ή είμαστε πρόθυμοι να κατεδαφίσουμε πράγματα που έγιναν και τα οποία υπήρξαν θετικά. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Η παιδεία και η υγεία, δύο πολλοί κρίσιμοι τομείς, κρίσιμοι δείκτες για να δούμε αν σε μια κοινωνία λειτουργούν οι μηχανισμοί κοινωνικής δικαιοσύνης, στα χρόνια του ΠΑ.ΣΟ.Κ. έγιναν ταξικότερες. Γιγαντώθηκε ο ιδιωτικός τομέας, σε βάρος του δημοσίου. Γιγαντώθηκαν και υπερδιογκώθηκαν οι ιδιωτικές δαπάνες, σε βάρος των δημοσίων δαπανών, το Ε.Σ.Υ. έμεινε χωρίς νοσηλευτικό προσωπικό επί των κυβερνήσεων του ΠΑ.ΣΟ.Κ. –αυτή είναι η αλήθεια- ενώ όλες οι επαγγελίες για τη συγκρότηση επιτέλους της πρωτοβάθμιας περίθαλψης παραπέμφθηκαν στις ελληνικές καλένδες. Δεν αμφισβητώ τις καλές προθέσεις ούτε του κ. Καρανίκα ούτε του κ. Παπουτσή ούτε του κ. Γρηγοράκου ούτε του κ. Νασιώκα ή του συναδέλφου μας από την Κρήτη. Δεν το αμφισβητώ σε προσωπικό επίπεδο. Αυτό που αμφισβητώ είναι η συνισταμένη της καθημερινής κυβερνητικής πρακτικής σας, όπως την εισέπραξε ο ελληνικός λαός στα είκοσι χρόνια άσκησης της εξουσίας από τις κυβερνήσεις του ΠΑ.ΣΟ.Κ.. 
      Απέναντι σε αυτό, η Κυβέρνηση δεν λέει ότι κάνει θαύματα. Μέρα με τη μέρα βελτιώνει το σύστημα και  η πολιτική ηγεσία του Υπουργείου Υγείας καλεί όλες τις πολιτικές δυνάμεις να ανταλλάξουμε απόψεις και να ανταποκριθούμε σε μία μεγάλη πρόκληση, που είναι η συνδιαμόρφωση του νέου πλαισίου της πρωτοβάθμιας περίθαλψης στην Ελλάδα, δηλαδή, του χάρτη της παροχής υπηρεσιών υγείας για την επόμενη πεντηκονταετία στην Ελλάδα. Εδώ είμαστε, εδώ είστε. Ας ανταποκριθούμε όλοι προθύμως στην πρόκληση αυτή.
      Ευχαριστώ πολύ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Παναγιωτόπουλο.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαραλάμπους.
      ΧΑΡΑΛΑΜΠΟΣ  ΧΑΡΑΛΑΜΠΟΥΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ζήσαμε -τουλάχιστον εγώ έζησα στοϊκά- ακόμη μία φορά έναν ανούσιο δικομματικό καυγά. Και ειλικρινά, δεν μπορώ να καταλάβω τι πιστεύουν οι του ΠΑ.ΣΟ.Κ. και της Νέας  Δημοκρατίας, πώς εξυπηρετεί αυτός ο καυγάς. Περιχαρακώνει, νομίζετε,  τους οπαδούς ή τους ψηφοφόρους σας; Εμείς διαφωνούμε.
      ΠΡΟΕΔΡΕΥΩΝ (Γεώργιος Σούρλας):  Δεν ήταν καυγάς, αντιπαράθεση ήταν.
      ΧΑΡΑΛΑΜΠΟΣ  ΧΑΡΑΛΑΜΠΟΥΣ:  Αντιπαράθεση. Το παίρνω πίσω.
      ΕΚΤΟΡΑΣ  ΝΑΣΙΩΚΑΣ:  Διαφωνία.
      ΧΑΡΑΛΑΜΠΟΣ  ΧΑΡΑΛΑΜΠΟΥΣ: Διαφωνία.
      Εγώ θεωρώ ότι υπάρχει αντιπαράθεση, η οποία είναι επικεκαλυμμένη με ευγένεια, η οποία πάλι στην αντιπαράθεση οδηγεί. Έτσι, λοιπόν, οι ομιλητές από το ΠΑ.ΣΟ.Κ. επαίρονται ότι το ΠΑ.ΣΟ.Κ. θεμελίωσε το Ε.Σ.Υ., αλλά μία γραμμή παρακάτω στην ίδια επερώτηση αυτοαναιρούνται όταν λένε ότι το σύστημα αυτό ποτέ δεν ολοκληρώθηκε. Και βέβαια, δεν μας λένε γιατί δεν ολοκληρώθηκε. Δεν υπήρχε χρηματοδότηση; Άλλαξε πολιτική το ΠΑ.ΣΟ.Κ.; 
      Μας λένε, λοιπόν, στην προσπάθειά τους να αποδείξουν ότι  είχαν καλύτερη πρωτοβάθμια φροντίδα υγείας από την Νέα Δημοκρατία, ότι έφτιαξαν πάρα πολλά πράγματα, τα οποία αυτή τη στιγμή η Νέα  Δημοκρατία δεν τα κάνει. Την ίδια, όμως, στιγμή μας λένε ότι βασικό μειονέκτημα του συστήματος ήταν η ανυπαρξία συστήματος πρωτοβάθμιας φροντίδας υγείας. Από την άλλη πλευρά, ο κύριος Υπουργός –και δεν είναι η πρώτη φορά- ωραιοποιεί τόσο πολύ την κατάσταση, που αν ήταν εδώ ο κ. Σκουλάκης, θα του έλεγα ότι αν ήταν αληθινή αυτή η εικονική πραγματικότητα που παρουσιάζεται στα θέματα υγείας, πραγματικά δεν θα χρειαζόταν άλλη χρηματοδότηση. Στο μόνο που πέτυχε μερικώς ήταν στις προσλήψεις προσωπικού, όταν αυτήν τη στιγμή, κύριε Υπουργέ, τα νοσοκομεία στενάζουν από την έλλειψη προσωπικού. Το δικό μας Νοσοκομείο στην Κέρκυρα -αυτό που λειτουργεί δηλαδή αυτήν τη στιγμή- έχει μείον διακόσιους εργαζόμενους. Κι αν αυτά τα οποία λέτε, ισχύουν -που πάρα πολλές φορές τα είπατε και δεν εφαρμόστηκαν, ότι στο τέλος του χρόνου θα πάμε στο καινούργιο νοσοκομείο- να μας πείτε πότε θα γίνουν όλες αυτές οι προσλήψεις που χρειάζονται.
      Εμείς διαφωνούμε με το νομοσχέδιο που είναι αναρτημένο στην ιστοσελίδα του Υπουργείου, διότι είναι ατελές, ή, αν θέλετε, συσκοτίζει τα πράγματα. Είναι ολοφάνερο πού το πάει και εξυπηρετεί  έναν και μόνο σκοπό: την κερδοφορία του κεφαλαίου  και των ιδιωτών, οι οποίοι δραστηριοποιούνται στο χώρο της υγείας. Είναι, λοιπόν, ένα νομοσχέδιο που εξισώνει για πρώτη φορά επίσημα το δημόσιο με τον ιδιωτικό τομέα, φτιάχνοντας τα λεγόμενα «Κοινά Δίκτυα Πρωτοβάθμιας Φροντίδας Υγείας Δημόσιου και Ιδιωτικού Τομέα» και απαιτεί για την έναρξη των ιδιωτικών μονάδων πιστοποίηση, κάτι δηλαδή που ουσιαστικά βοηθάει τις μεγάλες ιδιωτικές μονάδες υγείας για να δραστηριοποιηθούν ακόμη περισσότερο στο χώρο της πρωτοβάθμιας περίθαλψης. Προβλέπει άγριες περικοπές των  παροχών για τα λαϊκά στρώματα που θα συνοδεύονται με ακόμη πιο άγρια χαράτσια, τα οποία, όμως,  το νομοσχέδιο τα φορτώνει κατ’ αποκλειστικότητα στις πλάτες των ταμείων.
      Έτσι με αυτόν τον τρόπο ολοκληρώνεται η ουσιαστική αντιασφαλιστική μεταρρύθμιση.
      Τέλος προβλέπει την ηλεκτρονική κάρτα πληρωμών, η οποία ουσιαστικά θα έχει ένα πλαφόν χρημάτων και αν ο ασφαλισμένος τολμήσει να αρρωστήσει περισσότερες φορές, θα πρέπει να βάζει βαθιά το χέρι στην τσέπη. 
      Την ίδια στιγμή βέβαια δεν ξεχνά την εθελοντική εργασία. Μας κάνει την λεγόμενη «κοινωνία εθελοντών», οι οποίοι ενώ ονομάζονται μη κυβερνητικές οργανώσεις μη κερδοσκοπικού χαρακτήρα, ουσιαστικά πλουσιοπάροχα θα παίρνουν χρήματα από τα διάφορα προγράμματα αλλά και από επιχορηγήσεις του Υπουργείου.
      Κάνει βέβαια και μία βαθιά τομή, αλλάζει το όνομα των κέντρων υγείας. Λέει, ότι τα κέντρα υγείας αστικού τύπου ονομάζονται «κέντρα υγείας πόλεων» και τα κέντρα υγείας αγροτικού τύπου ονομάζονται «κέντρα υγείας περιφέρειας». 
      Λίγα λόγια τώρα και για την επερώτηση των συναδέλφων Βουλευτών του ΠΑ.ΣΟ.Κ.. 
      Είναι ολοφάνερο από τη διατύπωσή της πως όταν κατατέθηκε, δεν γνώριζαν το νομοσχέδιο το οποίο κατέθεσε ο Υπουργός. Το ανέπτυσσε μάλλον στην ιστοσελίδα του Υπουργείου. Έτσι μερικές φράσεις σχεδόν είναι πανομοιότυπες. Όταν μιλούν δηλαδή το ένα για δίκτυα κοινά ιδιωτών και δημόσιου τομέα, το ΠΑ.ΣΟ.Κ. μας μιλάει για συντονισμό των εξωνοσοκομειακών μονάδων υγείας ιδιωτικών και δημόσιων. Μιλάει για την πιστοποίηση, όπως μιλάει και το νομοσχέδιο, μιλάει για κάρτα υγείας, που πιστεύω ότι είναι διαφορετική η έννοιά της από αυτή που προσδίδεται στο νομοσχέδιο. 
      Ενώ επερωτούν την Κυβέρνηση γιατί ιδιωτικοποιεί το Ε.Σ.Υ., στην ίδια την επερώτηση δέχονται τον ιδιωτικό τομέα στο σύστημα πρωτοβάθμιας φροντίδας υγείας. Άλλωστε κανείς δεν ξεχνά ότι η ιδιωτικοποίηση και εμπορευματοποίηση του συστήματος υγείας ξεκίνησε επί κυβερνήσεων του ΠΑ.ΣΟ.Κ. και βέβαια συνεχίζεται και χειροτερεύει επί ημερών Νέας Δημοκρατίας. 
      Αναφέρουν ότι βασική υποχρέωση του κράτους είναι η παροχή σύγχρονων υψηλού επιπέδου υπηρεσιών υγείας, ξεχνούν όμως σκόπιμα να μας πουν δωρεάν ή επί πληρωμή. 
      Συμφωνούμε με όλες τις άλλες επισημάνσεις τους για την εγκατάλειψη του Ε.Σ.Υ. κ.λπ. από τις κυβερνήσεις της Νέας Δημοκρατίας με τεράστιες ελλείψεις, αλλά όλα αυτά ξεκίνησαν επί κυβερνήσεων ΠΑ.ΣΟ.Κ. και βέβαια συνεχίζονται και χειροτερεύουν επί Νέας Δημοκρατίας. 
      Πολύ σύντομα, κύριοι συνάδελφοι, εμείς θα σας πούμε τις θέσεις του Κομμουνιστικού Κόμματος. Είμαστε υπέρ ενός σύγχρονου δημόσιου δωρεάν συστήματος υγείας, ενός συστήματος υγείας το οποίο ενιαία θα περιλαμβάνει και την πρωτοβάθμια και την δευτεροβάθμια και την τριτοβάθμια περίθαλψη, θα περιλαμβάνει την πρόνοια, την πρόληψη, τη θεραπεία και την αποκατάσταση. 
      Όπως αντιλαμβάνεστε, μέσα σε αυτό το σύστημα το δημόσιο που θα παρέχει δωρεάν φροντίδα υγείας πρωτοβάθμια και δευτεροβάθμια, όλοι οι λειτουργοί στο σύστημα πρωτοβάθμιας φροντίδας υγείας, οι οικογενειακοί γιατροί, οι σχολίατροι, οι γιατροί των κέντρων υγείας, των αγροτικών ιατρείων, των ιατρείων των εξωτερικών των νοσοκομείων θα πρέπει να είναι μόνιμοι, πλήρους και αποκλειστικής απασχόλησης. Βέβαια για να γίνουν όλα αυτά, είναι βέβαιο ότι χρειάζεται αλλαγή νοοτροπίας, αλλαγή άρδην των οικονομικών προτεραιοτήτων που θέτει το σύστημα και η κάθε κυβέρνηση που μέχρι τώρα μας κυβερνούσε. 
      Εμείς είμαστε σίγουροι ότι αυτή –αν θέλετε- η επιθυμία του κόσμου δεν μπορεί να γίνει αποδεκτή, να προωθηθεί από τα δύο κόμματα, ούτε το ΠΑ.ΣΟ.Κ., ούτε τη Νέα Δημοκρατία. Γι’ αυτό εμείς στρεφόμαστε στον κόσμο, τον ενημερώνουμε, τον κάνουμε κοινωνό και τον καλούμε να αγωνιστεί για να αλλάξουν τα πράγματα και στον τομέα της υγείας στον τόπο μας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Αθανάσιος Λεβέντης, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν μπορώ παρά να εκφράσω το θαυμασμό μου προς τον κύριο Υπουργό Υγείας για ένα πράγμα, την απεριόριστη υπεραισιοδοξία του. Τα βρίσκει όλα ωραία και καλά, όλα είναι ανθηρά. 
      ΠΡΟΕΔΡΕΥΩΝ (Γεώργιος Σούρλας): Καλό είναι αυτό.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, αναλάβατε το Υπουργείο Υγείας πριν από δύο χρόνια. Κάνατε μία επίσκεψη στα νοσοκομεία και μιλήσατε για τριτοκοσμική κατάσταση. 
      Ερώτημα: Από τότε μέχρι σήμερα πόσο βελτιώθηκαν τα πράγματα; Έχετε την εντύπωση ότι βελτιώθηκαν, ότι υπάρχει αυτή η εξιδανικευμένη εικόνα την οποία μας παρουσιάσατε σήμερα; Δυστυχώς, κύριε Υπουργέ, επειδή συνεχώς τουλάχιστον και λόγω βουλευτικής ιδιότητας αλλά και ιατρικής είμαι συχνά-πυκνά στα νοσοκομεία, η κατάσταση είναι ακόμα πιο τριτοκοσμική, αν τη θεωρούσαμε τότε τριτοκοσμική, που όντως ήταν.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ε, όχι.
      ΑΘΑΝΑΣΙΟΣ ΛΕΒΕΝΤΗΣ: Κάτι άλλο: Μας μιλήσατε εδώ για χιλιάδες προσλήψεις. Είπατε για εννιάμισι χιλιάδες προσλήψεις το 2007. Γλώσσα λανθάνουσα.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σε τέσσερα χρόνια.
      ΑΘΑΝΑΣΙΟΣ ΛΕΒΕΝΤΗΣ: Την τετραετία επομένως περίπου δύο χιλιάδες τριακόσια, δύο χιλιάδες τετρακόσια το έτος. Πέρσι πόσοι προσελήφθησαν από νοσηλευτικό προσωπικό και πόσοι αποχώρησαν και με το νόμο Ρέππα τον οποίον έφτιαξε το ΠΑ.ΣΟ.Κ. και καμαρώνει γι’ αυτό;
      ΕΚΤΟΡΑΣ ΝΑΣΙΩΚΑΣ: Για την πρόωρη αποχώρηση…
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Νασιώκα, μην διακόπτετε τον κ. Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Όχι, κύριε Νασιώκα. Λόγω της εφαρμογής του νόμου Ρέππα σπεύδουν να φύγουν οι εργαζόμενοι γιατί οι συνθήκες συνταξιοδότησης θα είναι πολύ χειρότερες και αυτό πρέπει να το ξέρετε. Έφυγαν πολύ περισσότεροι απ’ αυτούς που προσελήφθησαν.
      Από κει και πέρα, επειδή μιλάμε για πρωτοβάθμια φροντίδα υγείας, τι σημαίνει πρωτοβάθμια φροντίδα υγείας και όχι περίθαλψης; Κύριε Υπουργέ, θα μου επιτρέψετε εδώ μία μικρή παρατήρηση. Κυκλοφορήσατε ένα προσχέδιο για την πρωτοβάθμια φροντίδα υγείας όπου λέτε ότι θα δημιουργηθούν κέντρα υγείας αστικού τύπου τα οποία θα έχουν σαν πρωταρχικό στόχο την αντιμετώπιση των επειγόντων περιστατικών. Είναι λάθος, το έχω πει και άλλη φορά. Αποσύρετέ το αυτό. Γιατί είναι λάθος; Διότι τα κέντρα υγείας δεν μπορούν να αντιμετωπίσουν το βαρύ τροχαίο, το βαρύ έμφραγμα. Αν το κάνουμε αυτό, είναι λάθος και θα χάσουμε ανθρώπους. Επομένως αν από το Υπουργείο Υγείας φεύγει ένα τέτοιο κείμενο, αυτό σημαίνει ότι αυτοί οι άνθρωποι που το συνέταξαν δεν έχουν καμμία σχέση με την υγεία και αυτό είναι εξαιρετικά επικίνδυνο. Σας παρακαλώ τουλάχιστον να το μελετήσουν ειδικοί και να μην γράφουν τέτοια πράγματα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Στην επιτροπή να τα πούμε αυτά, επί νομοσχεδίου θα συζητήσουμε τώρα;
      ΑΘΑΝΑΣΙΟΣ ΛΕΒΕΝΤΗΣ: Η πρωτοβάθμια φροντίδα υγείας περιλαμβάνει όχι περίθαλψη, αλλά ενημέρωση πρώτα και κύρια, περιλαμβάνει πρόληψη και πρωτοβάθμια περίθαλψη η οποία σημαίνει ιατρικές και παραϊατρικές εξετάσεις και ενδεχομένως και θεραπείες. Αυτό όμως για να γίνει σωστά σ’ όλην τη χώρα σημαίνει ότι πρέπει να υπάρχει ένα δίκτυο το οποίο προϋποθέτει και ενιαίο φορέα υγείας, αν θέλετε, αλλά και κέντρα υγείας.
      Το ΠΑ.ΣΟ.Κ. το 1983 όταν φτιάχτηκε ο νόμος του Ε.Σ.Υ. μιλούσε για τετρακόσια ογδόντα κέντρα υγείας αστικού, αγροτικού ή ημιαστικού τύπου. Τι έγινε; Έγιναν εκατόν ογδόντα αγροτικού τύπου τα οποία και αυτά λειτουργούν πλημμελέστατα και το ξέρουμε όλοι. Λείπουν προσωπικό, εξοπλισμός, ό,τι μπορεί να φανταστεί κανείς.
      Ξέρετε, κύριε Υπουργέ, ότι στο Κέντρο Υγείας της Ελευσίνας, παραδείγματος χάριν, δεν μπορεί να γίνει μία ακτινογραφία, δεν μπορεί να γίνει μία εξέταση αίματος; Υπάρχουν τεράστιες ελλείψεις. Τα κέντρα υγείας όλης της Αττικής, να μην πω και άλλων αστικών περιοχών, έχουν ονομαστεί ως κέντρα υγείας αγροτικού τύπου, όμως είναι σε αστικές περιοχές. Καλύπτουν πενήντα χιλιάδες ή εκατό χιλιάδες μόνιμο πληθυσμό και πολλαπλάσιο τα Σαββατοκύριακα και το καλοκαίρι όταν γίνεται η εξόρμηση προς αυτές τις περιοχές.
      Από την άλλη πλευρά, μιλήσατε προηγουμένως για υγειονομικό χάρτη. Ο υγειονομικός χάρτης θα έπρεπε να είναι το βασικό, το στοιχειώδες συστατικό στοιχείο οποιασδήποτε υγειονομικής πολιτικής. Δεν υπήρξε επί ΠΑ.ΣΟ.Κ. και πολύ περισσότερο δεν υπάρχει επί των ημερών σας. Ο κ. Κακλαμάνης είχε πει ότι στο τέλος του 2004 θα είχαμε τον υγειονομικό χάρτη της χώρας. Πού είναι; Ακόμα τον μελετάμε.
      Από κει και πέρα, για τα κέντρα υγείας αστικού τύπου έγιναν τόσες πολλές παρατάσεις, όπως για το Κέντρο Υγείας του Βύρωνα. Ήταν το πρώτο που έγινε.
Στη συνέχεια εγκαινιάστηκε και από εσάς το Κέντρο Υγείας στα Καλύβια, το οποίο ακόμη έχει μία σειρά από ελλείψεις, κύριε Υπουργέ, σε ιατρικό και άλλο προσωπικό.
      Πού είναι τα άλλα κέντρα υγείας; Η Ολυμπιακή Πολυκλινική που θα ήταν πρότυπο κέντρο υγείας αστικού τύπου, έχει γίνει ουσιαστικά μια ιδιωτική επιχείρηση. Πρέπει να πληρώνει κάποιος εισιτήριο, κύριε Υπουργέ. Φοβάμαι ότι και με αυτό το προσχέδιο που μας μοιράσατε, πάτε να κάνετε αντίστοιχα με την Ολυμπιακή Πολυκλινική, κέντρα υγείας αστικού τύπου, τα οποία θα είναι αυτού του τύπου, τύπου Ολυμπιακής Πολυκλινικής. Αν είναι αυτό, θα είναι κάτι πέρα για πέρα αποτυχημένο, γιατί για τα κέντρα υγείας αστικού τύπου όπως και για τους οικογενειακούς γιατρούς θα πρέπει να μην επιβαρύνεται ο πολίτης, να μην υποχρεώνεται να πληρώνει εισιτήριο και να πρέπει μετά να πηγαίνει στο ταμείο του και να διεκδικεί με όλα αυτά που γίνονται στον τόπο μας.
      Πρέπει να πούμε και κάτι άλλο. Στη πρωτοβάθμια φροντίδα υγείας το μεγαλύτερο ποσοστό των δαπανών πάει στον ιδιωτικό τομέα, γιατί εδώ θα γίνουν οι εξετάσεις που θα πάνε στο γιατρό -ξέρετε, μια σειρά γιατροί (παιδίατροι, οφθαλμίατροι, γυναικολόγοι κ.λπ. ) κατά προτεραιότητα πηγαίνουν προς αυτήν την κατεύθυνση. Από την άλλη, έχουμε και τις παραϊατρικές εξετάσεις που γίνονται. Εάν θέλει να κάνει ακτινογραφίες, αξονικές τομογραφίες ή οτιδήποτε άλλο, επειδή πρέπει να περιμένει στην ουρά ημέρες, εβδομάδες και μήνες, απογοητεύεται ο κόσμος και καταφεύγει προς τα εκεί, υποχρεώνεται να πάει προς τα εκεί, όχι ότι έχει καμμία ιδιαίτερη αδυναμία για να πάει να πληρώσει. Από αυτήν την άποψη πλήττονται πολύ περισσότερο οι οικονομικά ασθενέστεροι. Αυτοί πρέπει να περιμένουν πολύ περισσότερο και να αντιμετωπίζουν δυσκολίες.
       Ξέρετε, κύριε Υπουργέ, ότι στα νοσοκομεία υπάρχουν λίστες που ξεπερνούν τους έξι μήνες; Και επειδή μιλάμε σήμερα για την Ημέρα του Καρκίνου, εάν πηγαίνατε σε ένα από τα αντικαρκινικά νοσοκομεία, τον «Άγιο Σάββα», στο «Μεταξά», και ρωτούσατε αυτούς που περιμένουν στη γραμμή πόσες εβδομάδες και μήνες περιμένουν να κλείσουν το ραντεβού ή να μπουν στο χειρουργείο, ή όταν διαπιστωθεί ότι είναι καρκίνος και πρέπει να γίνουν επειγόντως οι ακτινοβολίες ή οι χημειοθεραπείες, θα σας απαντήσουν ότι περιμένουν μήνες. Αυτό είναι απαράδεκτο και είναι ντροπή για όλους μας. Κι εδώ υπάρχουν ευθύνες και από τις προηγούμενες κυβερνήσεις και προπαντός υπάρχουν ευθύνες και από τη δική σας την κυβέρνηση.
      Θα ήθελα, επίσης, να μιλήσω, κύριε Υπουργέ, για τα απογευματινά ιατρεία. Ξέρετε ότι στα νοσοκομεία αυτήν τη στιγμή προτιμούν οι γιατροί να κάνουν απογευματινό ιατρείο; Και όχι μόνο αυτό αλλά γίνονται και οι παρακλινικές εξετάσεις (αξονικές, μαγνητικές) τα απογεύματα. Πολύ λιγότερες από ότι γίνονταν αναλογικά το πρωί γίνονται τώρα. Γίνονται λιγότερες, ενώ γίνονται πολύ περισσότερες το απόγευμα. Αυτό έχει ως συνέπεια να πριμοδοτούνται οικονομικά οι γιατροί, από την άλλη όμως να επιβαρύνονται οι ασθενείς και να χάνει και το δημόσιο κατά ένα ποσοστό, γιατί οι εξετάσεις έτσι όπως γίνονται, είναι τελικά εις βάρος και του κοινωνικού συνόλου, αλλά και του δημοσίου. 
      Μιλήσατε, κύριε Υπουργέ, και για κάτι άλλο, για το ότι στα 10.000.000 ευρώ που έχουμε για προσλήψεις στον προϋπολογισμό του 2008, δεν υπολογίστηκε το 8% των 180.000.000 ευρώ κ.λπ.. Εάν υπολογίσουμε ότι αυτό είναι για μισθοδοσία και ότι από αυτήν τη μισθοδοσία ένα μέρος είναι και ο πληθωρισμός -το 4% θα πάει για αυξήσεις των μισθών και δεν ξέρω εάν και τα 105 ευρώ που είναι το επίδομα των νοσηλευτών-νοσηλευτριών περιλαμβάνεται- τότε δεν απομένουν και πολλά. 
      Εγώ σας λέω ότι έστω περισσεύουν και 5.000.000 ευρώ. Έχετε την εντύπωση ότι εάν οι επτακόσιοι γίνουν χίλιοι, λύνεται το πρόβλημα, από τη στιγμή που έχουμε είκοσι πέντε χιλιάδες κενές θέσεις νοσηλευτικό προσωπικό, δεκαπέντε χιλιάδες άλλο διοικητικό, παραϊατρικό και λοιπό προσωπικό, τουλάχιστον πέντε χιλιάδες γιατρούς, ακάλυπτες κενές οργανικές θέσεις με τους οργανισμούς τους παρωχημένους προ εικοσαετίας; Καταλαβαίνετε, λοιπόν, ότι εάν θέλουμε να αντιμετωπίσουμε και το ωράριο των γιατρών με τις σαράντα οκτώ και τις πενήντα οκτώ ώρες, πόσες επιπλέον θέλουμε και πόσο ελάχιστα ψίχουλα είναι αυτά τα οποία έχουμε.
      Από αυτήν την άποψη εγώ θα ήθελα να πω ότι χαιρόμαστε που κάνει αυτήν την επερώτηση το ΠΑ.ΣΟ.Κ. και μας δίνει αυτήν την ευκαιρία, αλλά θα πω και ένα τελευταίο. Τα εκατόν πενήντα κρεβάτια των Μονάδων Εντατικής Θεραπείας είχατε υποσχεθεί, όπως και ο κ. Κακλαμάνης ότι θα καλύπτονταν.
      Εγώ θα ήθελα να κάνω μια παρατήρηση: το ΠΑ.ΣΟ.Κ. αγόρασε εκατόν πενήντα κρεβάτια, 100.000 ευρώ το κρεβάτι, τώρα και πόσα χρόνια, και μείνανε άχρηστα. Γιατί; Γιατί κάποιοι σπεύδουν να αγοράσουν, γιατί εδώ παρεμβάλλονται και διάφοροι μηχανισμοί…
      (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΑΘΑΝΑΣΙΟΣ ΛΕΒΕΝΤΗΣ: … μίζες κ.λπ. και έρχεται η «SIEMENS» να μας πει ότι αυτά δεν είναι πια περιορισμένα μόνο σε κάποια άτομα, αλλά είναι και στην κεντρική διοίκηση. Και εδώ που θα έρθουν οι προμήθειες…
      ΠΡΟΕΔΡΕΥΩΝ (Γεώργιος Σούρλας): Μην ανοίγετε το κεφάλαιο της «SIEMENS» τώρα.
      ΑΘΑΝΑΣΙΟΣ ΛΕΒΕΝΤΗΣ: … που υποτίθεται ότι θα μας απαλλάξουν από αυτά τα φαινόμενα, εδώ μπορεί να έχουμε ακόμη πιο θλιβερά φαινόμενα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Τώρα, για «SIEMENS» είμαστε τέτοια ώρα;
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αποστολάτος.
      ΒΑΪΤΣΗΣ ΑΠΟΣΤΟΛΑΤΟΣ: Χαίρομαι πάρα πολύ που είμαστε εδώ σήμερα, για να μιλήσουμε γι’ αυτό το δημόσιο αγαθό που όλοι ξέρουμε. Όλος ο κόσμος λέει «την υγειά μας να ΄χουμε πρώτα».
      Είμαι γοητευμένος απ’ όλη την προσπάθεια που έγινε από το ΠΑ.ΣΟ.Κ. να καταδειχθεί το πρόβλημα που υπάρχει στην πρωτοβάθμια περίθαλψη υγείας, όσο επίσης είμαι γοητευμένος από το πραγματικό πολιτικό στυλ και τον πολιτικό πολιτισμό του Υπουργού που έχουμε!
      Την ιστοσελίδα την είδα. Είναι υπέροχα όλα αυτά. Είχα την εντύπωση ότι ζω βεβαίως στην ουτοπία σε αυτήν τη χώρα. Και επειδή όλοι ξέρουμε –εγώ τριάντα χρόνια σαν γιατρός- ότι έτσι δεν είναι, γιατί είναι η non-utopia χώρα τούτη εδώ, εύχομαι όλα αυτά να γίνουν. Ξέρω ότι με το ευχολόγιο δεν γίνεται τίποτα.
      Για τον προϋπολογισμό άκουσα το νούμερο 8%. Οι αριθμοί που είχα δει εγώ μαρτυρούσαν άλλα πράγματα, ότι κάθε χρόνο και αυτά τα τελευταία τέσσερα χρόνια, τα χρήματα για την υγεία λιγοστεύουν συνέχεια.
      Θα χαρώ πάρα πολύ, αν  τόσο η υγεία όπως και το περιβάλλον, που είναι αδέλφια της ίδιας μάνας, της παιδείας γίνουν έτσι όπως η ιστοσελίδα δείχνει. Θέλω να πω, θα χαρώ πάρα πολύ να δω πράγματι να γίνονται προγράμματα και στρατηγικές πιο ουσιαστικές από αυτές που ξέρω και από αυτές που είδα μέχρι και χτες για τα ναρκωτικά, για το AIDS, για τον καρκίνο.
      Θα χαρώ πάρα πολύ το εμβόλιο για τον τράχηλο το HPV να γίνει μια πραγματικότητα, στην οποία δεν θα πληρώνουν συμμετοχή τα κορίτσια. Θα χαρώ πάρα πολύ η σεξουαλική διαπαιδαγώγηση να μπει στο σχολείο από το Σεπτέμβρη, θα χαρώ πάρα πολύ να γίνουν περισσότερα πράγματα για τα παχύσαρκα Ελληνόπουλα, στρατηγικές υγείας για το κάπνισμα, για το αλκοόλ στους μικρούς, στους ανήλικους.
      Και όλα αυτά εμπεριέχονται σε μια ερώτηση που υπέβαλα πριν από δέκα μέρες για το μικρό νοσοκομείο στα Κρέστενα, που έχουν πενήντα χιλιάδες κατοίκους, κοντά στην ιδιαιτέρα σας πατρίδα. Και θα χαρώ πάρα πολύ να βρεθεί μια λύση από αυτήν την υπολειτουργία.
      Ειλικρινά θα χαρώ να γίνουν όλα αυτά και άλλα πολλά. Θα χαρώ πράγματι να δω την υγεία να γίνεται αυτός ο «πατερούλης», ο «τσάρος», η «μεγάλη αγκαλιά», όχι γιατί τώρα είστε εσείς στο δικό σας κύκλο –γιατί πράγματι χρειάζεται ομόνοια, σύμπραξη- για να φτάσουν οι πρώην συνάδελφοί μου, οι γιατροί, όχι στις γειτονιές και στα σπίτια, που δεν πάνε σήμερα, αλλά για να υπάρχουν σπίτια και γειτονιές που οι άνθρωποι θα ξέρουν ότι υπάρχει κρατική μέριμνα και φροντίδα υγείας πρωτοβάθμια, ανθρώπινη, τέτοια που δεν θα ανησυχούν και δεν θα τρέχουν σε αυτήν την ιδιωτική λεγόμενη ιατρική φροντίδα, που κοστίζει τόσο, που είναι σχεδόν ανέφικτο να έχουν την αρωγή της οι άνθρωποι που σήμερα ακόμη, θα έλεγα, πεινούν.
      Θέλω να πω ότι η σημερινή κουβέντα γίνεται, για να μας πει ότι πρέπει να κάνουμε πραγματικά αλλαγές. Σας βλέπω πράγματι να ξιφασκείτε τα δύο μεγάλα κόμματα για το τι έγινε με το Ε.Σ.Υ., αλλά εγώ τα έζησα από την πρώτη μέρα και το χάρηκα. Στην πορεία είδα και έζησα τις αδυναμίες του. Και είδα ότι ούτε στην Ευρώπη, ούτε στην Αγγλία, που ήταν το πρότυπό μας, δεν λειτούργησε με τον καλύτερο τρόπο. Σίγουρα όμως ήταν μια λύση, ήταν μια πρόταση.
      Σήμερα, οι προτάσεις, οι προτεραιότητες είναι άλλα πράγματα, πιο προκλητικά, πιο επικίνδυνα και δεν νομίζω ότι πρέπει να τα αντιμετωπίζουμε με έναν τρόπο τόσο μονομερή. Δηλαδή, μιλάμε για υγεία, για κρεβάτια, για νοσοκομεία, γιατί έτσι απαιτεί το σύστημα. Ξαναλέω πως νομίζω ότι πρέπει μέσα σε όλο αυτό να βάλουμε την εκπαίδευση υγείας, ζωής, το περιβάλλον. Δηλαδή, πρέπει να ζούμε σ΄ ένα βιώσιμο περιβάλλον και με ανθρώπινους τρόπους.
      Θα ήθελα να πω πάρα πολλά, όπως αυτά που έγραψα, για την απαξίωση που υπάρχει σε πολλούς τομείς, για το γεγονός ότι αυτή η κατάσταση είναι επιτακτική προς αλλαγή και ότι χρειάζεται να γίνει το σύστημα υγείας, εκτός από ανθρωποκεντρικό, πιο ασθενοκεντρικό. Δηλαδή, να είναι ένα σύστημα υγείας που θα λειτουργεί με κέντρο τον ασθενή και μάλιστα σε όποιο σημείο της Ελλάδας και αν βρίσκεται και, οπωσδήποτε, ανεξαρτήτως του κοινωνικοοικονομικού του επιπέδου. 
      Είναι σίγουρο ότι δεν υπάρχει πλήρες και ολοκληρωμένο πρόγραμμα αγωγής υγείας στα σχολεία μέχρι και σήμερα. Αμφιβάλλω και το Σεπτέμβριο αν θα υπάρχει κάτι τέτοιο, ένα σύστημα δηλαδή που αναμφίβολα θα βοηθούσε στην καλύτερη ενημέρωση, πρόληψη και προστασία της υγείας των νέων, κυρίως, οι οποίοι πεθαίνουν κάθε μέρα.
      Λέω και πάλι –ας ακουστεί και αυτό επαναληπτικό- ότι μιλάμε για τα ουσιώδη, όταν μιλάμε για υγεία, παιδεία, περιβάλλον, για τη βάση που όφειλε να υπάρχει ως θεμέλιο και πάνω της να γίνονται όλο και περισσότερα για τη βελτίωση της υγείας και της περίθαλψης των Ελλήνων. Και αυτή η βάση, έτσι όπως θα έπρεπε, δεν υπάρχει στη χώρα ακόμα. 
      Όλοι γνωρίζουμε ότι χωρίς αυτήν τη βάση της υγείας δεν καταφέρνουμε πολλά. Φαντάζει σχεδόν ανώφελο να κουβεντιάζουμε, να προτείνουμε, να νομοθετούμε, εάν πρωτίστως και κυρίως δεν φροντίσουμε για την επαρκέστερη και συνεπέστερη παροχή υπηρεσιών περίθαλψης και την ουσιαστική φροντίδα μέριμνας υγείας. 
      Το δικαίωμα στην υγεία –το ξέρουμε όλοι- αποτελεί το ύψιστο και φυσικό ανθρώπινο δικαίωμα. Χρήζει, όμως, της ίδιας σημασίας και του ενδιαφέροντος που δείχνουμε για τη ζωή, για τον άνθρωπο, για το περιβάλλον. Θεωρώ και πιστεύω, επειδή όλοι συμφωνούμε σε αυτό, ότι πάνω απ’ όλα πρέπει να είμαστε υγιείς σ΄ ένα βιώσιμο, τουλάχιστον, περιβάλλον. Όλα τα άλλα είναι ουσιώδη, έπονται, αλλά οι νόμοι χρειάζονται. 
      Αυτά ήθελα να πω. 
      Ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αποστολάτο.
      Το λόγο έχει ο πρώτος επερωτών Βουλευτής, ο κ. Νασιώκας, για να δευτερολογήσει.
      Κύριε  Νασιώκα, έχετε το λόγο για έξι λεπτά.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, θα ήθελα να κάνω τρεις παρατηρήσεις στην αρχή, για να ανασκευάσω κάποια θέματα με πραγματικά στοιχεία.
      Σήμερα είναι η ημέρα κατά του καρκίνου και έχω την τύχη να έχω την ειδικότητα του ογκολόγου. Ο καρκίνος είναι μάστιγα της εποχής μας, αυξάνεται με ρυθμούς πάρα πολύ γρήγορους και τα προβλήματα που αντιμετωπίζουμε και θα αντιμετωπίζουμε τα επόμενα χρόνια θα είναι πάρα πολύ μεγάλα. 
      Είπα στην πρωτομιλία μου ότι δεν υπάρχει καμμία εξειδικευμένη πολιτική καθετοποιημένη κατά του καρκίνου. Θα σας δώσω και τρία ακόμα στοιχεία.
      Σήμερα τέσσερα χρόνια μετά, οι λίστες αναμονής σε όλα τα ογκολογικά νοσοκομεία, αλλά και τα ογκολογικά τμήματα των γενικών νοσοκομείων είναι πολύ χειρότερες, είναι πολύ μεγαλύτερες. Μέχρι ενός ορίου είναι και λογικό. Το σημαντικότερο, όμως, είναι ότι δεν έγινε καμμία επένδυση. 
      Εγώ θα σας θέσω και ένα στοιχείο, κύριε Υπουργέ, για το οποίο θέλω εδώ μία απάντηση ή να πάρετε μέτρα. Το ακτινοθεραπευτικό εργαστήριο του Πανεπιστημιακού Νοσοκομείου της Λάρισας λειτουργούσε τέλεια. Σήμερα, το 1/3 των ασθενών ακτινοβολείται. Έχει φύγει το προσωπικό, έχουν φύγει οι καθηγητές, δεν στηρίχθηκε καθόλου τέσσερα χρόνια. Σας λέω, λοιπόν, ότι ήταν μεγάλη κατάκτηση για τη Θεσσαλία, ήταν αυτάρκης η Θεσσαλία στην ακτινοθεραπεία και σήμερα δεν είναι αυτάρκης.
      ΚΩΝΣΤΑΝΤΙΝΟΣ ΤΣΙΑΡΑΣ: Οικειοθελής αποχώρηση.
      ΕΚΤΟΡΑΣ ΝΑΣΙΩΚΑΣ: Μα, κύριε Τσιάρα, γι’ αυτό υπάρχει η πολιτική. Εάν κάποιος δεν θέλει, έρχεται κάποιος άλλος. Εδώ είναι πολιτική.
      Αυτό, λοιπόν, είναι το πρώτο που ήθελα να πω. 
      Άρα πολύ πιο σημαντικό απ’ αυτό που κάνετε, που καλώς το κάνετε, κύριε Υπουργέ, είναι να βάλουμε ένα στόχο, του χρόνου να είναι καλύτερα από σήμερα και όχι τέσσερα χρόνια μετά να είναι όλα χειρότερα. 
      Η δεύτερη παρατήρηση είναι σ΄ ένα βερμπαλιστικό λόγο που είπε ο Κοινοβουλευτικός Εκπρόσωπος της Νέας Δημοκρατίας,  αλλά λείπει τώρα. Εγώ θα του δώσω τα στοιχεία τι έγινε στο Εθνικό Σύστημα Υγείας τα τελευταία δέκα χρόνια του ΠΑ.ΣΟ.Κ. Αυξήθηκαν τα σύγχρονα νοσοκομεία σε έκταση, κατά 81%, δηλαδή σχεδόν διπλασιάστηκαν. Δεν υπάρχει παγκόσμιο προηγούμενο γι’ αυτό. Την ίδια περίοδο το προσωπικό αυξήθηκε ανάλογα; Όχι. Αυξήθηκε, όμως, κατά 35% το νοσηλευτικό -θα σας δώσω όλα τα στοιχεία- και κατά  21% οι γιατροί μέσα στη δεκαετία. Τα κτήρια αυξήθηκαν πολύ περισσότερο αλλά τα προβλήματα υπήρχαν. Ε, λοιπόν να σας πω, κύριε Υπουργέ, στοιχεία της Π.Ο.Ε.Δ.Η.Ν. τα τελευταία 4 χρόνια της Νέας Δημοκρατίας. Μιλήσατε για εννέα χιλιάδες προσλήψεις. Λοιπόν, είναι οι εργαζόμενοι συνολικά στα νοσοκομεία, τρεισήμισι χιλιάδες λιγότεροι ονομαστικά απ’ όσους ήταν πριν 4 χρόνια. Η σύγκριση είναι καταλυτική. Δεν σημαίνει ότι αν όλα τα προβλήματα δεν λύθηκαν πριν, τώρα δεν είναι πολύ χειρότερα. Και τέλος, οι Μονάδες Εντατικής Θεραπείας -το είπε ο κ. Παπουτσής- παραμένουν στον ίδιο αριθμό και πολλές φορές και λιγότερες απ’ όσες ήταν. Τα ξέρει αυτά ο κ. Γρηγοράκος πολύ καλά.
      Εμείς τα τελευταία χρόνια, λειτουργούσαμε  πενήντα έως εβδομήντα νέα κρεβάτια κατ’ έτος. Αν κρατούσατε αυτόν τον ρυθμό ή τον μισό, τότε τα πράγματα θα ήταν πάρα πολύ καλύτερα. Και μια εξήγηση στο φαινόμενο παραιτήσεων νοσηλευτών. Πραγματικά υπάρχει μια φοβία που δημιούργησε με το ασφαλιστικό η Νέα Δημοκρατία να φεύγουν κάποιοι συνταξιούχοι όταν συμπληρώνουν συνταξιοδοτικό δικαίωμα και να μην κάθονται παραπάνω. Αλλά στους νοσηλευτές, επειδή οι περισσότεροι είναι γυναίκες, φεύγουν με πρόωρη συνταξιοδότηση και δεν επηρεάζεται από άλλο νόμο, από το νόμο Ρέππα που λέτε εσείς. Αλλά επειδή η Νέα Δημοκρατία προσυπέγραψε την κοινοτική οδηγία για τα επαγγελματικά σωματεία, για την εξίσωση του ορίου συνταξιοδότησης, μεταξύ των δυο φύλων και τώρα τρέχει και δεν προλαβαίνει, γιατί δεν προέβλεψε να το αρνηθεί σε σχέση με το δημόσιο, να μη το δεχθεί, τώρα είμαστε στα ευρωπαϊκά δικαστήρια. Αλλά αυτό είναι ένα άλλο θέμα.
      Κύριε Υπουργέ, έρχομαι στην ουσία. Σήμερα εξαγγείλατε πολλά πράγματα και βρήκατε και όλα τα πράγματα αγγελικά πλασμένα. Είπατε ότι θα ψηφίσετε σύντομα το νομοσχέδιο -αλλά είναι προσχέδιο ακόμη, θα το αλλάξετε είπατε- θα το εφαρμόσετε και σε μια πενταετία θα το ολοκληρώσετε. Εγώ εύχομαι να το κάνετε και να είναι και καλό, γιατί αυτό που είναι στο διαδίκτυο είναι ελλιπέστατο, σχετικά επικίνδυνο και δεν λύνει το πρόβλημα, αλλά να το τροποποιήσετε. Έχω μια αμφιβολία και να σας πω γιατί. Διαβάζω: Πρωθυπουργός Κωνσταντίνος Καραμανλής Μάρτιος του 2005 στη Βουλή των Ελλήνων. «Μέσα στο 2005 θα ψηφιστεί η πρωτοβάθμια φροντίδα υγείας και θα ξεκινήσει να εφαρμόζεται άμεσα» Τώρα είμαστε στο 2008 βεβαίως και δεν εφαρμόστηκε. Μακάρι εσείς να το κάνετε. Αλλά πώς θα υλοποιήσετε ένα φιλολαϊκό, αποτελεσματικό, του δημόσιου χαρακτήρα, με την ευθύνη του κράτους, τους κανόνες και τον έλεγχο, σύστημα, χωρίς ισχυρή χρηματοδότηση; Δεν υπάρχει στον προϋπολογισμό τίποτε απ’ όλα αυτά. Οπότε πώς θα το ξεκινήσετε; Δεν θα το ξεκινήσετε φέτος, θα το ξεκινήσετε του χρόνου. Αλλά γιατί θα υπάρξει του χρόνου, όταν η υποχρηματοδότηση του συστήματος, ως προς το Α.Ε.Π. -σας τα έδωσα και στην πρωτομιλία μου- μειώθηκε σταδιακά, στους τέσσερις προϋπολογισμούς που φτιάχνετε εσείς, τελικά 0,39% επί του Α.Ε.Π.; Αυτή είναι πάρα πολύ μεγάλη μείωση, ενώ το σύστημα χρειάζεται αύξηση, χρειάζεται στήριξη, χρειάζεται νέες μονάδες,  νέα νοσοκομεία, κέντρα υγείας αστικού τύπου κ.λπ.. 
      Δεύτερον αυτό που λέτε ότι θα μπορούμε να το λειτουργήσουμε εκ των ενόντων ή θα βρούμε χρήματα από τις προμήθειες, αυτό, κύριε Υπουργέ, μην το λέτε. Δεν θα το κάνετε. Δεν είναι ότι δεν το ευχόμαστε εμείς και είμαστε οι τελευταίοι που θα πούμε ότι δεν μπορούν να εξοικονομηθούν από αλλού χρήματα, αλλά το σύστημα που επιλέξατε εσείς, δεν μπορεί να  αποδώσει. 
      Επειδή είπατε ότι σας κατηγορούμε ότι ιδιωτικοποιείτε το σύστημα, ενώ δεν το κάνετε, κλείνω, λέγοντας τέσσερα πράγματα: Σας είπα για την υποχρηματοδότηση, να σας πω για την ιδιωτική δαπάνη που αυξάνεται με ρυθμούς φοβερούς που πουθενά στον κόσμο δεν υπάρχουν; Να σας μιλήσω για την ανώνυμη εταιρεία και πώς λειτουργεί που ψηφίστηκε στην Πολυκλινική; Να σας μιλήσω για τα Σ.Δ.Ι.Τ. που θέλετε να φέρετε και στη λειτουργία του νοσοκομείου, όχι μόνο στο κτίσιμο;
      Ας πω ένα τελευταίο και έχω κλείσει. Με την κατάργηση της λίστας φαρμάκων, η φαρμακευτική δαπάνη γιγαντώθηκε. Τα στοιχεία που σας δίνω, τα έδωσε ο κ. Μαγγίνας, δηλαδή, ο Υπουργός Απασχόλησης. Τρία χρόνια, 60% αυξήθηκε η φαρμακευτική δαπάνη. Τέσσερα χρόνια 82%. Μπαίνουμε στον πέμπτο χρόνο, 100%. Διπλασιάζονται. Ξέρετε για τι ποσά μιλάμε μόνο από τη φαρμακευτική δαπάνη; Άρα, με αυτήν την πολιτική δεν ιδιωτικοποιείτε απλώς το σύστημα, αλλά παίρνετε πόρους εγγυημένους, πόρους από τον ιδρώτα του ελληνικού λαού, από τα ταμεία του και τους δίνετε στους ιδιώτες. Και όχι μόνο πόρους από τα ταμεία, γιατί πληρώνει και συμμετοχή ο Έλληνας πολίτης. Παίρνετε, λοιπόν, πόρους από την τσέπη του φτωχού ανθρώπου και τα δίνετε σε άλλους. Άρα ιδιωτικοποιείτε το σύστημα και αναδιανέμετε εισόδημα. 
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Μια και είναι Ημέρα κατά του Καρκίνου, ήθελα να πω στον κύριο Υπουργό και στο Σώμα, ότι το 1990 για πρώτη φορά καθιερώσαμε στο Υπουργείο Υγείας το μητρώο νεοπλασιών. Είχαμε πολύ σημαντικά στοιχεία και είχαμε μια εικόνα και ένα χάρτη από όλη την Ελλάδα. Δυστυχώς στη συνέχεια αυτό ατόνισε και εγκαταλείφθηκε. Θα παρακαλούσα, κύριε Υπουργέ, να το επαναφέρετε. Είναι μία πολύ σπουδαία δουλειά, ένα σπουδαίο εργαλείο για να μπορούμε να χαράσσουμε πολιτική και να υλοποιούμε νομικές πολιτικές.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας):  Κύριε Σκουλάκη, έχετε εξαντλήσει το χρόνο, αλλά τιμής ένεκεν, λόγω της μακροχρόνιας προσφοράς σας στο Υπουργείο…
      ΕΜΜΑΝΟΥΗΛ ΣΚΟΥΛΑΚΗΣ: Είμαι σίγουρος, κύριε Πρόεδρε, ότι θα μου πείτε «καλά κάνατε και ζητήσατε το λόγο».
      ΠΡΟΕΔΡΕΥΩΝ (Γεώργιος Σούρλας): Μετά από αυτό δεν μπορώ να αρνηθώ. 
      Ορίστε, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Δύο εκκλήσεις θα κάνω στον Υπουργό. 
      Πρώτη έκκληση. Δεν απαντήσατε τι θα κάνετε με το Εθνικό Παρατηρητήριο που δουλεύει για λογαριασμό της χώρας μας. Είναι ο φορέας επικοινωνίας με το Ευρωπαϊκό Παρατηρητήριο. Έκλεισε, κύριε Υπουργέ, στις 31/12/2007. Βρείτε αύριο τρόπο να παρέμβετε. Θα εκτεθούμε στο Ευρωπαϊκό Παρατηρητήριο, στην Ευρωπαϊκή Ένωση. Για όνομα του Θεού! Το πρώτο είναι αυτό. 
      Το δεύτερο, κύριε Πρόεδρε, στα Χανιά υπήρχε και υπάρχει ένα ψυχιατρείο μεγάλο. Η γη είναι εκατόν είκοσι στρέμματα, το φιλέτο της περιοχής, το οποίο επί σειρά ετών -το ψυχιατρείο εννοώ- στιγμάτισε την περιοχή. Όταν θέλαμε να πούμε κάτι, λέγαμε «θα σε στείλω στη Σούδα». 
      Μετά το άρον-άρον κλείσιμο –και τα είχαμε πει εδώ μέσα- που έκανε ο προκάτοχός σας κ. Κακλαμάνης, έχουμε τεράστια προβλήματα στις ψυχιατρικές δομές, αποασυλοποιήσεις, ξενώνες κ.λπ.. Εν πάση περιπτώσει είχα φέρει το θέμα τον κ. Κωσταντόπουλο, γιατί ήρθε η κ. Τροχάνη τον πέμπτο μήνα του 2007 και είπε «θα πάμε να αναπτύξουμε εκεί μέσα μονάδες τουρισμού υγείας». Τρελαθήκαμε εμείς εκεί που το ακούσαμε, οι Βουλευτές, ο Νομάρχης, όλοι μας, δεν ξέραμε τι είναι αυτό. Φέρνω το θέμα στη Βουλή –θα φέρω τα Πρακτικά να τα διαβάσω, κύριε Υφυπουργέ- και ο κ. Κωνσταντόπουλος είπε ότι αυτά ήταν προσωπικές απόψεις της κ. Τροχάνη και ότι δεν πρόκειται να γίνει τίποτε ερήμην των φορέων. Μάλιστα, ο κύριος Υφυπουργός είπε «θα έρθουμε στα Χανιά, θα σας καλέσουμε να μας πείτε τις απόψεις σας, να δούμε τι θα αναπτύξετε». 
      Προχθές, είχα κάνει μία ερώτηση και πολύ καλά ο Υπουργός –και τον ευχαριστώ γιατί μας αφύπνισε- μας είπε ευθέως ότι «εμείς προχωρούμε σε ανάπτυξη δομών ιατρικού τουρισμού, μέσω Σ.Δ.Ι.Τ. -σύμπραξη δημόσιου, ιδιωτικού τομέα- για την εξοικονόμηση πόρων, για τη συνέχιση της ψυχιατρικής μεταρρύθμισης». Έχω την απάντηση, κύριε Υπουργέ, θα σας τη φέρω.
      Τι ζητάω; Γίνεται χαμός στα Χανιά. Έγιναν δύο νομαρχιακά συμβούλια, ξεσηκώθηκε ο κόσμος και το φιλέτο αυτό δεν πρόκειται να το αφήσουμε να ξεπουληθεί στους ιδιώτες. Μία χάρη. Υπάρχει σε εξέλιξη μελέτη. Έχετε αναθέσει μελέτη και έχει βγει και ανάδοχος. Ζητώ μία χάρη και γι’ αυτό θα με δικαιώσει ο Πρόεδρος: σταματήσετε τη διαδικασία της μελέτης, καλέστε μας να ακούσετε τις απόψεις μας και μετά καθένας αναλαμβάνει τις ευθύνες του. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας):  Εμένα μου έκανε εντύπωση πώς στην πρωτολογία του ο κ. Σκουλάκης δεν αναφέρθηκε στα Χανιά, αλλά εν πάση περιπτώσει το αποκατέστησε. 
      Ο κύριος Υπουργός έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Ο Υπουργός θα απαντήσει και αυτό είναι ευχάριστο. Και στα δύο θέματα θα δώσει απάντηση.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όπως πάντα ξεκινάμε από τον κόσμο, περνάμε στην Ευρώπη, καταλήγουμε στην Ελλάδα και στα Χανιά, διότι πάνω από την πατρίδα, όπως λέει ο  Βασίλης Ραφαηλίδης, η ιδιαιτέρα πατρίδα.
    Ωστόσο, κύριε Σκουλάκη –γιατί θα ήθελα να μου επιτρέψουν οι κύριοι συνάδελφοι να απαντήσω σε όλα εκείνα που σημειώθηκαν πρωτύτερα- να μην έχετε καμμιά αμφιβολία ότι θα κάνουμε εκείνο που είναι σωστό και σε συνεργασία με την τοπική κοινωνία. Έτσι δουλεύουμε στο Υπουργείο Υγείας και γνωρίζουμε και αναγνωρίζουμε το απόλυτο δικαίωμα μιας τοπικής κοινωνίας να καθορίζει αυτή το μέλλον της. Συνεπώς σαν έρθει η ώρα, θα είμαι και εγώ εκεί για να λύσουμε όλα αυτά τα προβλήματα. 
    Θα ήθελα να μου επιτρέψετε ωστόσο, κυρίες και κύριοι συνάδελφοι, να κάνω όπως είπα πρωτύτερα, κάποιες ειδικές αναφορές.
    Ο κ. Παπουτσής, εύγλωττα και δυναμικά γενίκευσε τις αναφορές του και μάλλον θα έλεγα ότι δεν μπόρεσε αν ξεφύγει από τον πειρασμό να αναφερθεί στην τρέχουσα επικαιρότητα. 
    Θα ήθελα να του πω ότι τα όσα συμβαίνουν αυτόν τον καιρό, σε αντίθεση με αυτό που ισχυρίστηκε, δεν αφορούν τη Νέα Δημοκρατία. Αφορούν, κύριε Παπουτσή, το πολιτικό μας σύστημα συνολικά και οφείλουμε σ’ αυτή την Αίθουσα να ορθώσουμε όλοι το ανάστημά μας για να αναχαιτίσουμε την αντιπολιτική διαμαρτυρία που γενικεύεται στις τάξεις της ελληνικής κοινωνίας και που είναι ο προθάλαμος της απαξίωσης της πολιτικής.
    Εγώ ξεκινάω από μια βασική αρχή: Ότι σ’ αυτήν την Αίθουσα όλοι θέλουμε να υπηρετήσουμε πολιτικές ανοικτών οριζόντων, διαφάνειας, φωτός. Αυτή η Κυβέρνηση καταγράφει μια πρωτιά. Δεν συγκαλύπτει τίποτε, όλα διάφανα και ανοικτά στη δημόσια παρακολούθηση, όλα στο φως της αλήθειας για έναν πάρα πολύ απλό λόγο, διότι δεν φοβάται. Αντίθετα, τολμά. Και μην έχετε καμμιά αμφιβολία ότι για οτιδήποτε δημόσια αναφέρεται ή καταγγέλλεται, πρώτοι εμείς δεν θα αφήνουμε τίποτε έξω από το φως της αλήθειας, όπως είπα, και τον έλεγχο της δικαιοσύνης.
    Ως προς την αναφορά σας στην αισιοδοξία. Λέχθηκε από τον αγαπητό μας συνάδελφο τον κ. Λεβέντη. Δεν είναι αβάσιμη αυτή η αισιοδοξία, αν και θα συμφωνήσω με την παρατήρηση που έκανε ο κ. Σούρλας. Τελικά μήπως πρέπει να καλλιεργούμε αισιοδοξία; Διότι έχουμε καταφέρει να ανακυκλωνόμαστε στη μιζέρια που κάθε άλλο παρά μας βοηθάει για να ανοίξουμε και τα μάτια και τα αυτιά μας και να δούμε παραπέρα, μπροστά στο χρόνο.
    Η αισιοδοξία δεν είναι αβάσιμη. Στηρίχθηκε σε κάποια στοιχεία τα οποία πριν από λίγο σας ανέφερα. Και επειδή υπήρξε ειδική αναφορά, θα ήθελα να συμπληρώσω την προσφιλή σε σας και σε μένα, κύριε Παπουτσή, αναφορά στο ευρωβαρόμετρο με μια δεύτερη ερώτηση που υπεβλήθη στους πολίτες της Ευρώπης. 
    Αν δηλαδή είναι δύσκολη ή εύκολη η πρόσβαση και διαθεσιμότητα όσον αφορά τα νοσοκομεία και την παροχή ιατρικών και χειρουργικών υπηρεσιών. 
    Οι απαντήσεις των Ελλήνων πολιτών που ρωτήθηκαν είναι. Σε ό,τι αφορά τα νοσοκομεία το 70% απαντά θετικά. Η χώρα μας βρίσκεται στην δέκατη τέταρτη θέση σε σύνολο είκοσι έξι συν δυο χώρες.
    Σε ό,τι αφορά τις αναμονές, κύριε Λεβέντη –αναφέρεται στην παροχή ιατρικών και χειρουργικών υπηρεσιών- το 66% απαντά θετικά. Η χώρα μας εδώ βρίσκεται συγκριτικά με τις υπόλοιπες είκοσι έξι συν δυο χώρες, στην όγδοη θέση. 
    Συγκριτικά με το πού ήταν πριν λίγα χρόνια, θα ήθελα να σας γνωστοποιήσω ότι είμαστε σε καλύτερη θέση. 
    ΗΛΙΑΣ ΛΑΜΠΙΡΗΣ: Αναφέρεται και στο δημόσιο και στον ιδιωτικό τομέα, κύριε Υπουργέ; 
    ΑΘΑΝΑΣΙΟΣ ΛΕΒΕΝΤΗΣ: Στο δημόσιο, κύριε Υπουργέ;
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν λύσαμε τα προβλήματα. Ο αγώνας για την βελτιστοποίηση των υπηρεσιών υγείας είναι μακρύς. Και επειδή θέλω να είμαι ειλικρινής, ούτε μέσα στα χρονικά όρια αυτής της διακυβέρνησης ή αυτής της κυβερνητικής θητείας μπορεί αυτό να ολοκληρωθεί. Γι’ αυτό σε κάθε ευκαιρία λέω και επαναλαμβάνω -εγώ τουλάχιστον το πιστεύω, και νομίζω ότι όλοι το πιστεύουν σ’ αυτήν την Αίθουσα- ότι την υπόθεση της υγείας πρέπει να τη βάλουμε σε βάση εθνικής στρατηγικής. 
      Να λοιπόν, γιατί τώρα, που θα έλθει αυτό το περίφημο και αναμενόμενο νομοσχέδιο για την πρωτοβάθμια φροντίδα, ας ξεφύγουμε από το γνώριμο τρόπο με τον οποίο αντιμετωπίζουμε τα νομοσχέδια. 
      Είπα πριν –και το επαναλαμβάνω- ότι δεν συζητούμε επί της ουσίας του νομοσχεδίου αυτήν την στιγμή. Μία γενική πρόταση κατατέθηκε, την ανεβάσαμε στο διαδίκτυο, διαβουλευόμαστε με τους φορείς και θα έλθει η ώρα που θα το συζητήσουμε στην αρμόδια επιτροπή. Εκεί θα χρειαστούμε και τη γνώση, τη γνώμη, την εμπειρία και μην έχετε καμμία αμφιβολία –σας διαβεβαιώνω γι’ αυτό- ότι θα γίνουν μεγάλες, βαθιές -αν χρειαστεί- αλλαγές, φτάνει να καταλήξουμε σε ένα συμπέρασμα και να διαμορφώσουμε ένα πλαίσιο πάνω στο οποίο θα δουλέψει το Εθνικό Σύστημα Υγείας για τις επόμενες δεκαετίες. 
      Αναφορικά με τις προσλήψεις και επειδή έγινε διπλή μεταφορά στις Μονάδες Εντατικής Θεραπείας, πράγματι, κύριε Σκουλάκη, είχα αναφερθεί πριν από λίγο καιρό και είχα πει ότι τρέχουν με γρήγορους ρυθμούς οι διαδικασίες πρόσληψης νοσηλευτών, που όμως, όπως γνωρίζετε καλύτερα από μένα, γιατί είστε γιατρός ο ίδιος, χρειάζονται μια εξειδίκευση, πριν περάσουν στις Μονάδες Εντατικής Θεραπείας. Έχει ήδη δημοσιευθεί στην Εφημερίδα της Κυβερνήσεως η πρόσληψη τετρακοσίων ενενήντα εννέα Τ.Ε. νοσηλευτών και την άλλη εβδομάδα προστίθενται άλλοι εξακόσιοι Δ.Ε.. Δηλαδή, υπολογίζουμε μέσα σε είκοσι, είκοσι πέντε μέρες από τώρα να έχουν ενταχθεί στις Μονάδες Εντατικής Θεραπείας, που σημαίνει ότι ανοίγουν τα περισσότερα πλέον κρεβάτια. 
      Όσο για τα Κρέστενα, στα οποία αναφερθήκατε προ ολίγου, κύριε Αποστολάτο, μην έχετε καμμία αμφιβολία ότι θα γίνει αυτό που είναι σωστό. Δεν υπάρχει κανένας λόγος ανησυχίας. Ήδη τοποθετήθηκε διοικητής στο Νοσοκομείο αυτό, το οποίο θα συνεχίσει να προσφέρει τις χρήσιμες υπηρεσίες του στην τοπική κοινωνία. 
      Όσο για το Ε.Κ.Α.Β., θα μου επιτρέψετε να σας πω ότι την τελευταία τριετία –γιατί ασκήθηκε κριτική νομίζω από τον συνάδελφο τον κ. Σκουλά, που δεν είναι εδώ, για τον τομέα αυτό- προσελήφθησαν εννιακόσιοι διασώστες πληρωμάτων εκ των τριών χιλιάδων διακοσίων που υπηρετούσαν στο Ε.Κ.Α.Β.. Μέσα λοιπόν, σε τρία μόνο χρόνια προσελήφθη το 1/3 περίπου των διασωστών –τα μαθηματικά μιλούν από μόνα τους- όταν για τα υπόλοιπα 2/3 του προσωπικού χρειάστηκαν είκοσι χρόνια. Προχωρούμε τη διαδικασία και, όπως ξέρετε, προμηθευόμαστε υπερσύγχρονα ασθενοφόρα, διακόσια συνολικά, που θα αντικαταστήσουν αυτά τα οποία έχουν φτάσει στο τέλος του βίου τους, και είκοσι κινητές μονάδες. Ανανεώνεται ριζικά ο στόλος του Ε.Κ.Α.Β.. Ανεπτύχθησαν κατά τη διάρκεια των δύο τελευταίων χρόνων, εννέα νέοι τομείς του Ε.Κ.Α.Β. σε ολόκληρη τη χώρα. 
      Εγώ, θα περίμενα από τον κ. Σκουλά να μας πει πόσες ζωές σώθηκαν από τον καιρό που εγκαινιάσαμε τον τομέα του Ε.Κ.Α.Β. στη Μεσσαρά. Περίπου πεντακόσιες κλήσεις. Εκεί θα έπρεπε να σταθεί και όχι αν το ασθενοφόρο έχει κάνει εκατόν πενήντα χιλιάδες χιλιόμετρα. Έχει δύο ασθενοφόρα στη διάθεσή του και, όπως είπα, με την νέα  προμήθεια θα δοθούν και άλλα. 
      Επαναλαμβάνω, διότι προ ολίγου -καλά κάνατε και με διορθώσατε- εν τη ρύμη του λόγου, είπα 9.142 προσλήψεις,  ότι εννοώ για τα τέσσερα χρόνια. 
      Και σε ό,τι αφορά την αναφορά του κ. Παπουτσή στη γ-σφαιρίνη, θα ήθελα να του πω ότι το θέμα το παρακολούθησε το Υπουργείο Υγείας. Όλες οι διαδικασίες ήταν σύννομες. Βεβαίως, και πήρε χρόνο, αλλά έπρεπε να εξασφαλιστεί ότι τηρούνται όλες οι προϋποθέσεις του νόμου. 
      ΧΡΗΣΤΟΣ ΠΑΠΟΥΤΣΗΣ: Δηλαδή, τώρα είναι νόμιμη η κυκλοφορία; 
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ήδη αυτήν τη στιγμή τηρουμένων όλων των διαδικασιών, όπως τουλάχιστον έχουμε ενημερωθεί εμείς, η προμήθεια είναι σύννομη. 
      Απογευματινά ιατρεία. Δικό σας μέτρο ήταν, μην το ξεχνάτε. Εγώ δεν καταλαβαίνω γιατί σήμερα το καταγγέλλετε. Και θυμίζω το νόμο. Ήταν ο ν. 2889 του 2001.
      Όσον αφορά για το εμβόλιο του καρκίνου της μήτρας θα περίμενα να συγχαρείτε την Κυβέρνηση για τον τρόπο με τον οποίο χειριστήκαμε την υπόθεση. Θα ήθελα, να σας προτρέψω, να γυρίσετε πίσω τη μνήμη σας. Είναι παρών εδώ ο Υφυπουργός κ. Κωνσταντόπουλος που τότε είχε χειριστεί αυτή την υπόθεση. Μας είχε εντυπωσιάσει η σπουδή και η βιασύνη και η πίεση που ασκούσε η Αντιπολίτευση για να ληφθεί απόφαση να δοθεί το εμβόλιο προκαλώντας ψύχωση αβασάνιστα στην ελληνική κοινωνία.
      Εμείς κάναμε αυτό που πρέπει να κάνει αυτό το Υπουργείο κάθε φορά που διαχειρίζεται υπεύθυνα υποθέσεις υγείας. Αναθέσαμε σε επιστημονική επιτροπή και στη συνέχεια στην Εθνική Επιτροπή Εμβολιασμών το θέμα. Η απόφαση ελήφθη. Ορίστηκαν οι όροι και οι προϋποθέσεις και αυτήν τη στιγμή είμαστε ενώπιον της τελευταίας πράξεως που είναι το αρμόδιο Υπουργείο να αρχίσει μέσω των ασφαλιστικών ταμείων να χορηγεί σε συγκεκριμένες ηλικίες αυτό το εμβόλιο. Θυμίζω όμως ότι το εμβόλιο δεν είναι φάρμακο. Παρ’ ολίγον να παρανοηθεί η χρησιμότητά του. Οι επιστήμονές μας δούλεψαν σωστά και εμείς πήραμε την πολιτική απόφαση. Όλα είναι σε καλό δρόμο. Συνεπώς δεν υπάρχει κανείς λόγος να ασκείτε κριτική ως προς αυτό. Οι εμβολιασμοί σύμφωνα με το Εθνικό Πρόγραμμα θα είναι δωρεάν –γιατί αυτό θίξατε- χωρίς κανένα ποσοστό συμμετοχής. 
      Για να κλείσουμε τώρα με τις ιδιαίτερες πατρίδες, το πολυδύναμο Περιφερειακό Ιατρείο Ελασσόνας…
      ΗΛΙΑΣ ΚΑΡΑΝΙΚΑΣ: Και της Γρανίτσας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα τα πούμε εκεί σ΄ ένα μήνα που θα έρθω. Έχω και πρόσκλησή σας γι’ αυτό. 
      Και θα ήθελα να πω εδώ, κύριε Νασιώκα, ότι δεν ήταν απλή εξαγγελία. Μετά από πολύμηνες διαβουλεύσεις με όλους τους αρμόδιους φορείς δημοσιεύθηκε στο φύλλο της Εφημερίδας της Κυβερνήσεως η πράξη σύστασής του που προβλέπει τρεις θέσεις επιμελητών, δύο θέσεις νοσηλευτών και μια θέση επισκέπτριας Υγείας. Θα στεγαστεί δε σε κτήριο που παραχωρήθηκε από το Δήμο Λιβαδίου, στο Υπουργείο. 
      Όσο για την αναφορά σας σε αυτά τα πολυδύναμα κέντρα, στα αστικά κέντρα πόλης ή αστικού τύπου όπως λέγονται, δεν είναι μόνο του Βύρωνα αλλά είναι και των Καλυβίων. Θεμελιώθηκε και ολοκληρώνεται του Περιστερίου. Ακόμη ένα άλλο στον Εύοσμο Θεσσαλονίκης. Πριν από λίγες ημέρες θεμελιώθηκε ένα στο Νομό Φθιώτιδας. Θα συνεχίσουμε διότι θα αποτελέσουν τη βάση της πρωτοβάθμιας φροντίδας. Γι’ αυτά όμως, θα συζητήσουμε στην επιτροπή όταν θα έρθει η ώρα. 
      Σας ευχαριστώ πολύ, και σας λέω ότι, εγώ τουλάχιστον, βγαίνω πολύ ευχαριστημένος από αυτή τη συζήτηση γιατί βλέπω μια διάθεση συναίνεσης σε ένα τόσο σημαντικό θέμα έτσι ώστε από κοινού πλέον να προχωρήσουμε με τη δική σας εμπειρία, με τη συμβολή σας και με τη δική μας βούληση στο να ξαναγεννηθεί και να ξαναδημιουργηθεί το Εθνικό Σύστημα Υγείας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, οφείλω να ομολογήσω ότι αισθάνομαι εξαιρετικά ικανοποιημένος διότι ο κύριος Υπουργός επιβεβαίωσε την εκτίμηση την οποία τρέφω στο πρόσωπό του όσον αφορά τις δημοκρατικές του ευαισθησίες και κυρίως την αναφορά του στο πολιτικό σύστημα και στην κατάσταση την οποία ζούμε και βιώνει η ελληνική κοινωνία. Χαίρομαι γιατί ο ίδιος έθεσε το θέμα και συμφωνούμε σ’ αυτό, ότι δεν αφορά μόνο τη Νέα Δημοκρατία αλλά αφορά το σύνολο του πολιτικού συστήματος για να μην πούμε και ένα μέρος του συστήματος εξουσίας το οποίο, αυτή τη στιγμή, λειτουργεί ανεξέλεγκτα στη χώρα και νομίζω ότι βρίσκεται σε κρίση.
      Αυτό είναι ίσως το θέμα το οποίο δημιουργεί τα «απόνερα» τα οποία επηρεάζουν τον πολιτικό κόσμο και δυσφημούν τη δημοκρατία μας. Σε κάθε περίπτωση είμαι απόλυτα βέβαιος ότι σ΄ αυτήν την περίπτωση θα πρέπει να υπάρξει κοινή προσπάθεια και κοινή στάση όσων, πραγματικά, πιστεύουν με πλήρη συνείδηση στην αναβάθμιση του πολιτικού συστήματος και στην ενίσχυση των δημοκρατικών θεσμών.  
      Ως εκ τούτου, κύριε Υπουργέ, είμαι απόλυτα βέβαιος ότι μετά απ’ όλα αυτά προφανώς συμφωνείτε με την πρόταση του Προέδρου του ΠΑ.ΣΟ.Κ. και της Κοινοβουλευτικής μας Ομάδας για μια συνολική συζήτηση για την αναβάθμιση του πολιτικού μας συστήματος, για μια συνάντηση όλων των Αρχηγών των πολιτικών κομμάτων υπό την Προεδρία του Προέδρου της Δημοκρατίας και του Πρωθυπουργού φυσικά, με βασικό στόχο πρώτα απ’ όλα να δώσουμε από την αρχή ουσία και περιεχόμενο στη συνταγματική μεταρρύθμιση η οποία, αυτή τη στιγμή, βρίσκεται εν υπνώσει και κυρίως να προχωρήσουμε σε ριζικές αλλαγές όσον αφορά τη λειτουργία του εκλογικού συστήματος. Για ένα νέο εκλογικό σύστημα, ενισχύοντας την αντιπροσωπευτικότητα και κυρίως ενισχύοντας τη λειτουργία της λαϊκής κυριαρχίας, ταυτόχρονα με τους θεσμούς της διαφάνειας και πάνω απ’ όλα τη θωράκιση και την ενίσχυση της  αξιοπιστίας του πολιτικού κόσμου της χώρας. 
      Στo πλαίσιo αυτό και σε απόλυτη συμφωνία φυσικά μ’ αυτές τις κοινές μας διαπιστώσεις, είμαι απόλυτα βέβαιος ότι την επόμενη Τρίτη, το βράδυ, στο τέλος της συζήτησης επί της πρότασης του ΠΑ.ΣΟ.Κ. για την εξεταστική επιτροπή στο θέμα της «SIEMENS» θα ψηφίσετε, κύριε Υπουργέ, μαζί μας, δεδομένου ότι πράγματι εμείς αυτό ακριβώς ζητούμε. Να χυθεί άπλετο φως και κυρίως, με βάση ακριβώς τις κοινοβουλευτικές διαδικασίες, να προστατευθεί το σύνολο του πολιτικού κόσμου από τις αναφορές οι οποίες αυτήν τη στιγμή βλέπουν το φως της δημοσιότητας στα διεθνή Μέσα Μαζικής Ενημέρωσης, διασύροντας τη χώρα και το δημοκρατικό μας πολίτευμα.
      Ωστόσο φοβάμαι και ανησυχώ, διότι πέρα από την προσωπική σας δημοκρατική ευαισθησία και τις προσωπικές σας δεσμεύσεις, που είμαι απόλυτα βέβαιος ότι και την επόμενη Τρίτη, θα σταθείτε στο ύψος των περιστάσεων και με υψηλό αίσθημα ευθύνης θα υποστηρίξετε την πρόταση για τη σύσταση της εξεταστικής επιτροπής, όμως πιστεύω ότι όλοι συμμεριζόμαστε τις ανησυχίες που υπάρχουν, που τις νιώθει όλος ο πολιτικός κόσμος και όλοι οι πολίτες της χώρας, όσον αφορά τη μεγάλη πίεση την οποία δέχεται η Κυβέρνηση. Κι αυτό φαίνεται σε όλες τις πράξεις ή τις παραλείψεις της Κυβέρνησης, τις συνολικές προσπάθειες οι οποίες γίνονται αυτή την περίοδο για τη συγκάλυψη ανομιών, για τη συγκάλυψη σκανδάλων, για τη συγκάλυψη παρατυπιών και κατάχρησης εξουσίας. Βλέπουμε παντού τέτοια φαινόμενα. Ο πολίτης έχει την αίσθηση ότι ο Πρωθυπουργός είναι όμηρος αυτής της κατάστασης, ότι είναι όμηρος ενός συστήματος ανομίας, το οποίο λειτουργεί υπό την σκέπη της Κυβέρνησης της Νέας Δημοκρατίας, ανεξάρτητα από τις προσωπικές προθέσεις του εκάστοτε Υπουργού και βεβαίως και τις δικές σας προσωπικά. 
      ΠΡΟΕΔΡΕΥΩΝ (Γεώργιος Σούρλας): Τώρα, να πούμε κάτι για το σύστημα υγείας, για την επερώτηση, κύριε Παπουτσή;
      ΧΡΗΣΤΟΣ ΠΑΠΟΥΤΣΗΣ:  Ευχαριστώ πολύ, κύριε Πρόεδρε, αλλά, ξέρετε, είναι τέτοια η αγωνία όλων μας για την κρίση του πολιτικού συστήματος που πράγματι παρασύρθηκα…
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, αλλά τι να κάνουμε; Δεν είναι το θέμα της ημερήσιας διάταξης αυτό.
      ΧΡΗΣΤΟΣ ΠΑΠΟΥΤΣΗΣ: Επανέρχομαι όμως στην ημερήσια διάταξη, για να σταθώ στην αναφορά του κυρίου Υπουργού κυρίως στο μεγάλο θέμα των ημερών, το οποίο έθεσαν προηγουμένως ο κ. Σκουλάκης και οι υπόλοιποι συνάδελφοι, για το σκάνδαλο το οποίο ήρθε στο φως της δημοσιότητας χθες για τη γ-σφαιρίνη. Κύριε Υπουργέ, εγώ καταλαβαίνω την αγωνία σας. Πιστεύω ότι είναι ένα θέμα πολύ κρίσιμο για το Υπουργείο σας. Δεν θα μπω σε λεπτομέρειες και δεν θα μπω σε τίποτε άλλο απ’ αυτά τα οποία ανέφεραν οι συνάδελφοι του ΠΑ.ΣΟ.Κ.. Θα αναφερθώ μόνο στις δηλώσεις τις οποίες έκανε ο νέος Πρόεδρος του Ε.Ο.Φ. κ. Κοντοζαμάνης, στην πρόσφατη ακρόασή του στην Επιτροπή των Δ.Ε.Κ.Ο. της Βουλής στις 29 Ιανουαρίου 2008, όπου δήλωσε άγνοια για το πώς κυκλοφόρησε στην αγορά το συγκεκριμένο αιμοπαραγωγό, αφού επεσήμανε ότι δεν έχει υπογραφεί τέτοια απόφαση από τον Ε.Ο.Φ., προσθέτοντας ο ίδιος ότι ίσως να έχει την έγκριση του Ι.Φ.Ε.Τ., κάτι το οποίο όμως, διαψεύδεται κατηγορηματικά από τον Πρόεδρό του, τον κ. Λουράντο. Δώστε μας απάντηση. Τι ακριβώς συμβαίνει; Δεν είμαστε εμείς οι οποίοι φέρνουμε στο φως της δημοσιότητας αυτό το θέμα, αλλά τα στελέχη τα οποία εσείς επιλέγετε, προκειμένου να αναλάβουν την ευθύνη αυτών των δύο Οργανισμών. 
      Όσον αφορά τώρα στην επερώτηση και στα συγκεκριμένα θέματα τα οποία θέσαμε. Πριν από την κατάθεση της επερώτησης την οποία συζητούμε, οι συνάδελφοι Βουλευτές του ΠΑ.ΣΟ.Κ., μέλη του Κ.Τ.Ε. Υγείας, έκαναν μία επίσκεψη σ’ ένα από τα μεγαλύτερα νοσοκομεία της χώρας, τον «Ευαγγελισμό». Και βεβαίως, όχι φέρνοντας μαζί καΜμιά κατσαρίδα, μιμούμενοι τους συναδέλφους της Νέας Δημοκρατίας του παρελθόντος, αλλά με υπευθυνότητα επισκέφθηκαν τον «Ευαγγελισμό» για να δουν ιδίοις όμμασι τι ακριβώς συμβαίνει και ποια είναι τα προβλήματα. Διαπίστωσαν λοιπόν, ότι σ’ ένα από τα μεγαλύτερα νοσοκομεία της χώρας, μετά το Γενικό Νικαίας, που είναι ο «Ευαγγελισμός», το οποίο δέχεται κατά μέσο όρο χίλια οκτακόσια περιστατικά την ημέρα, που τα περισσότερα από τα μισά αυτά περιστατικά θα μπορούσαν να αντιμετωπιστούν πρωτοβάθμια σε κέντρα υγείας, με οικογενειακό γιατρό, με όλο το δίκτυο της πρόνοιας και της περίθαλψης. Σ΄ αυτό το νοσοκομείο, λοιπόν, λείπουν εκατόν τριάντα γιατροί και στο νοσηλευτικό προσωπικό τα κενά έχουν φθάσει τα πεντακόσια τριάντα τέσσερα.
      Εγώ σας ρωτώ. Πόσοι προβλέπονται, από τις προσλήψεις τις οποίες ανακοινώσατε ότι πρόκειται να κάνει ο «Ευαγγελισμός» και ποιες ανάγκες θα καλύψουν; Θα δώσουν λύση στον «Ευαγγελισμό»; Θα ενισχύσουν τη λειτουργία του νοσοκομείου; Λόγω ακριβώς των ελλείψεων αυτών που σας ανέφερα στο προσωπικό του, οι εννέα μονάδες του νοσοκομείου υπολειτουργούν σε όλα τα επίπεδα, καθώς σχεδόν, σε όλες τους, δεν λειτουργεί παρά περίπου το 1/3 των διαθέσιμων κλινών. Το ίδιο επικρατεί και στη Mονάδα Αυξημένης Φροντίδας όπου εκεί λείπουν εργαζόμενοι κατά παράβαση των διεθνών κανονισμών υγείας. Το ακούσατε, κύριε Υπουργέ; Κατά παράβαση των διεθνών κανονισμών υγείας λειτουργούν οι Μονάδες Αυξημένης Φροντίδας του «Ευαγγελισμού». Εδώ και πέντε χρόνια εκκρεμεί στο Υπουργείο Ανάπτυξης η έγκριση για την απόκτηση ενός σύγχρονου μηχανήματος υπέρηχων καρδιάς. Αυτό που υπάρχει σήμερα είναι τρίτης γενιάς, ενώ όλα τα μοντέρνα νοσοκομεία είναι εφοδιασμένα με υπερηχογράφους ένατης γενιάς. Δηλαδή, έχουν βελτιωθεί οι υπερηχογράφοι κατά έξι γενιές. Και εμείς μιλάμε ότι ενισχύουμε τη δημόσια υγεία; 
      Στη πραγματικότητα, με την πολιτική της η Κυβέρνηση της Νέας Δημοκρατίας, τι μας λέει και τι λέει στους πολίτες; Ότι είναι μονόδρομος τα ιδιωτικά διαγνωστικά κέντρα και οι κλινικές. Γιατί; Γιατί τα δημόσια νοσοκομεία δεν έχουν επαρκή εξοπλισμό, δεν έχουν καθόλου εξοπλισμό, έχουν παλιά μηχανήματα, δεν έχουν προσωπικό. Και εγώ σας λέω, ότι αυτό είναι πολιτική επιλογή. Δεν είναι αδυναμία, είναι πολιτική επιλογή της Κυβέρνησης, όπως είναι πολιτική επιλογή ένας νέος χώρος όπου αναπτύσσεται η επιχειρηματικότητα στο χώρο της υγείας. Είναι τα ιδιωτικά παιδιατρικά κέντρα, όπου και εκεί έχει αρχίσει η αντίστροφη μέτρηση για τα τρία μεγάλα δημόσια παιδιατρικά νοσοκομεία τα οποία δεν έχουν γιατρούς, δεν έχουν νοσηλευτές. Η αναμονή στα εξωτερικά ιατρεία και στις κλινικές είναι τεράστια και βεβαίως ο κόσμος ο οποίος έχει αγωνία τι θα κάνει με το παιδί του τρέχει στα ιδιωτικά ιατρεία. Πρόκειται περί πολιτικής επιλογής. Και είναι πολιτική σας επιλογή η σχέση ιδιωτικού και δημόσιου τομέα να ενισχύεται ολοένα προς την πλευρά του ιδιωτικού τομέα. 
      Και εδώ με την ευκαιρία, κύριε Υπουργέ, θα ήθελα να ακούσω μια απάντηση. Αληθεύουν οι πληροφορίες, οι οποίες ανεγράφησαν στον Τύπο, ότι ο κ. Αλογοσκούφης και εσείς συμφωνήσατε για την είσοδο ιδιωτών στο management των νοσοκομείων που θα κατασκευαστούν μέσω των Συμβάσεων Δημοσίου και Ιδιωτικού Τομέα; ‘Όπως γνωρίζετε, μέχρι στιγμής, στα δημόσια νοσοκομεία έχει παραχωρηθεί στους ιδιώτες η φύλαξη, η καθαριότητα, η εστίαση. Αλλά εδώ διαβάζουμε ότι στα νέα πέντε νοσοκομεία, δηλαδή στο Παιδιατρικό Νοσοκομείο Θεσσαλονίκης, στο Ογκολογικό Νοσοκομείο Θεσσαλονίκης, στο νέο Γενικό Νοσοκομείο Πρέβεζας και στο Κέντρο Αποκατάστασης και Αποθεραπείας Βορείου Ελλάδος, πρόκειται να δώσετε το management  στον ιδιωτικό τομέα. Αληθεύει αυτό; Εάν αληθεύει, θέλουμε να το γνωρίζουμε και πρέπει να το γνωρίζει ο ελληνικός λαός για να αντιληφθούμε ποια είναι  η πολιτική της Νέας Δημοκρατίας και αν πράγματι ενισχύετε το δημόσιο σύστημα υγείας, ή στην πραγματικότητα κάνετε «πλάτες» στην ανάπτυξη του ιδιωτικού τομέα της υγείας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      ‘Ένα λεπτό, κύριε Πρόεδρε, μόνο και τελειώνω, με ένα τεράστιο θέμα στο οποίο αναφέρθηκε ο κύριος Υπουργός και αφορά τα φάρμακα, γιατί θεωρώ ότι με το θέμα των φαρμάκων συντελείται ένα τεράστιο έγκλημα εις βάρος του Εθνικού Συστήματος Υγείας. Εδώ έχουμε την  κατάργηση της λίστας. Έργο της Νέας Δημοκρατίας. ‘Εχουμε την έλλειψη της μηχανογράφησης των ταμείων λόγω των καθυστερήσεων της Νέας Δημοκρατίας που οδήγησαν στην ασυδοσία. Και ταυτόχρονα έχουμε ως αποτέλεσμα της πολιτικής της Νέας Δημοκρατίας και των αποφάσεών της αλλαγή του τρόπου υπολογισμού των τιμών που οδήγησε στις μεγάλες αυξήσεις κυρίως στα φάρμακα ευρείας κατανάλωσης. Την ίδια ώρα, εκατοντάδες εκατομμύρια ευρώ διακινούνται κάθε χρόνο κάτω από το τραπέζι –για να είμαστε ειλικρινείς- και για φάρμακα και για υγειονομικό υλικό. Στην πραγματικότητα η Νέα Δημοκρατία βρίσκεται εγκλωβισμένη σ΄ ένα κύκλωμα διαπλοκής ανάμεσα σε ιδιοκτήτες κλινικών, σε γιατρούς και σε φαρμακοποιούς. Αυτό είναι το θέμα μας σήμερα. Το ίδιο συμβαίνει, βεβαίως, και στο σύνολο του υγειονομικού υλικού, όπου τα ποσά είναι σχεδόν διπλάσια. 
      Οι προμήθειες δε ιατρικού υλικού στα δημόσια νοσοκομεία με απευθείας αναθέσεις έσπασαν ρεκόρ τη διετία 2005-2006, με αποτέλεσμα μάλιστα να κινηθεί και το ενδιαφέρον του Ευρωπαϊκού Δικαστηρίου επ’ αυτού του γεγονότος.
      Και βεβαίως, να καταλήξουμε στη διαπίστωση ενός συναδέλφου σας, του κ. Πέτρου Δούκα, ο οποίος σε δηλώσεις του αναφέρθηκε δημοσίως ότι ο ασύδοτος μηχανισμός –λόγια του κ. Δούκα είναι αυτά- εκτοξεύει τα χρέη των δημοσίων νοσοκομείων πάνω από 3.000.000.000 ευρώ. 
      Αυτή είναι η αλήθεια. Αυτήν την αλήθεια λοιπόν, κύριε Υπουργέ, θα θέλαμε να ακούσουμε με ποιον τρόπο σκοπεύετε να την αντιμετωπίσετε. 
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, ολοκληρώστε για να ακούσετε κάποια πράγματα.
      ΧΡΗΣΤΟΣ ΠΑΠΟΥΤΣΗΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μα, δεν τελειώνετε. Γι’ αυτό σας είπα να μην ασχολείστε τόσο πολύ με το «σύστημα» της δημοκρατίας, αλλά με το σύστημα της υγείας. Γι’ αυτό σας το είπα. Είχα λόγους. 
      ΧΡΗΣΤΟΣ ΠΑΠΟΥΤΣΗΣ: Επιπλέον, κύριε Πρόεδρε, επειδή γνωρίζω τη δική σας προσωπική ευαισθησία στο ζήτημα των ασφαλιστικών ταμείων, θέλω να σταθώ σε ένα μόνο σημείο, να κάνω μια παρατήρηση και να κατέλθω του Βήματος.
      Στα ταμεία οφείλονται αυτή τη στιγμή πάνω από 350.000.000 ευρώ. Πάνω από 350.000.000 ευρώ! Και επειδή, ακριβώς, μιλούμε για το φάρμακο, σας θυμίζω ότι η πολιτική ηγεσία του Υπουργείου Ανάπτυξης...
      ΠΡΟΕΔΡΕΥΩΝ (Γεώργιος Σούρλας): Τώρα όμως ανοίγετε άλλο θέμα!
      ΧΡΗΣΤΟΣ ΠΑΠΟΥΤΣΗΣ: Όχι, όχι, είμαι στο θέμα αυτό. 
      ΠΡΟΕΔΡΕΥΩΝ (Γεώργιος Σούρλας): Φεύγετε από την επερώτηση και πάτε σε άλλο θέμα. 
      ΧΡΗΣΤΟΣ ΠΑΠΟΥΤΣΗΣ: Τελειώνω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε σας παρακαλώ. 
      ΧΡΗΣΤΟΣ ΠΑΠΟΥΤΣΗΣ: Τελειώνω, κύριε Πρόεδρε, απλώς θέλω να το αναφέρω γιατί είναι κρίσιμο θέμα για την Κυβέρνηση.
      ΠΡΟΕΔΡΕΥΩΝ (Γεώργιος Σούρλας): Πολλά είναι τα κρίσιμα. Τι να κάνουμε τώρα; Έπρεπε να τα ιεραρχήσετε. Τελευταία φέρνετε τα κρίσιμα; Ολοκληρώστε παρακαλώ! 
      ΧΡΗΣΤΟΣ ΠΑΠΟΥΤΣΗΣ: Δεν πρόκειται να αργήσω. Είναι πολύ συγκεκριμένη η φράση μου.
      Η πολιτική ηγεσία του Υπουργείου Ανάπτυξης προσέθεσε τη διάταξη, με την οποία οι φαρμακευτικές εταιρείες υποχρεωνόντουσαν να επιστρέψουν στα ταμεία το 4% του ετήσιου τζίρου που είχαν από κάθε ασφαλιστικό τομέα και αυτή η επιστροφή των χρημάτων ορίστηκε ότι θα γινόταν με μέριμνα και ευθύνη του κάθε ταμείου, αλλά χρειαζόταν κοινή υπουργική απόφαση του αρμοδίου Υπουργού Ανάπτυξης και του κατά περίπτωση αρμοδίου Υπουργού.
      Το Υπουργείο Ανάπτυξης, λοιπόν, εξέδωσε την αγορανομική διάταξη για την αναπροσαρμογή των τιμών των φαρμάκων, η οποία ξεκίνησε από 1 Ιανουαρίου 2006, αλλά μέχρι σήμερα η απόφαση για την επιστροφή των χρημάτων είναι στα ταμεία και δεν έχει ακόμα εκδοθεί.
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, ευχαριστούμε πολύ. 
      ΧΡΗΣΤΟΣ ΠΑΠΟΥΤΣΗΣ: Αυτό τι σημαίνει; Σημαίνει ότι η Κυβέρνηση με επιλογή της τινάζει στον αέρα όλα τα ασφαλιστικά ταμεία της χώρας!
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Κύριε Παπουτσή, ευχαριστούμε.
      Κύριε Υπουργέ, έχετε το λόγο για να κλείσουμε τη συνεδρίασή μας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Πρώτα απ’ όλα θα ήθελα, επανερχόμενος σ’ αυτά που είπα πριν, να πω στον κ. Παπουτσή ότι η συζήτηση για την ποιότητα της δημοκρατίας και για το πολιτικό μας σύστημα δεν είναι θέμα διαδικασιών. Είναι διαρκής και ανοικτή και κρίνεται και μέσα από τις στάσεις, αλλά και το λόγο μας. Συνεπώς, μην έχετε καμμιά αμφιβολία ότι στο πνεύμα αυτό κινούμενη η Κυβέρνηση ξεκαθαρίζει τα πράγματα και πορεύεται μπροστά. 
      Επαναλαμβάνω, κύριε Παπουτσή, ότι αυτή η Κυβέρνηση δεν συγκαλύπτει τίποτα. Το είπα πρωτύτερα και το επαναλαμβάνω και τώρα. Όλα στο φως. Δεν μας φοβίζει η αλήθεια. Τολμούμε. Η εποχή της συγκάλυψης –του κουκουλώματος, δηλαδή- τελείωσε.
      Γνωρίζουμε ότι έχουμε να κάνουμε με μια κατάσταση που μας κληροδοτήθηκε, η οποία δεν είναι καθόλου ευχάριστη. Το γενικότερο νοικοκύρεμα έχει να κάνει και με αυτά τα ζητήματα που τις ημέρες αυτές μας απασχολούν. Θέλουμε να παραδώσουμε μια άλλη Ελλάδα, μια Ελλάδα της διαφάνειας και της αλήθειας και σ’ αυτόν τον αγώνα χρειαζόμαστε όλοι. Μην επιχειρούμε, λοιπόν, να εκμεταλλευθούμε τη συγκυρία, αλλά να αναλάβουμε –όπως είπα πρωτύτερα- τις ευθύνες που σε όλους μας αναλογούν. 
      Οι Έλληνες πολίτες που καθημερινά μας παρακολουθούν και μας κρίνουν, αυτή την ώρα –γιατί είμαι από εκείνους που κυκλοφορούν ανάμεσα στους απλούς Έλληνες πολίτες- προβληματίζονται, αγωνιούν, φοβούνται, περιμένουν, πολλά περισσότερα, από εμάς σ’ αυτό το χώρο, απ’ όλες τις πολιτικές δυνάμεις. Πρώτος εγώ είπα πρωτύτερα ότι κανείς δεν διεκδικεί το ρόλο του υπέρτατου τιμητή.
      Πέραν αυτών, σε ό,τι αφορά την ειδική αναφορά που κάνατε στον «Ευαγγελισμό» –προ ολίγου μιλήσαμε για την ιδιαιτέρα πατρίδα, τώρα μιλάμε και για την ιδιαιτέρα εκλογική περιφέρεια- τι θέλετε να σας πω; Ότι έχουν λυθεί όλα τα προβλήματα; 
      Ο «Ευαγγελισμός» είναι η «ναυαρχίδα» του νοσοκομειακού δικτύου της Αθήνας. Η πρόβλεψη είναι, βάσει των όσων είπα πριν για την ενίσχυση των Μονάδων Εντατικής Θεραπείας, δεδομένη. Όσον αφορά στους γιατρούς, στους οποίους αναφερθήκατε, φαντάζομαι ότι θα έχετε σημειώσει ότι η απόφαση είναι ειλημμένη για την πρόσληψη μέχρι το 2009, τεσσάρων χιλιάδων πεντακοσίων γιατρών που θα στελεχώσουν όλες μας τις υπηρεσίες, πολλώ δε μάλλον, τα μεγάλα νοσοκομεία.
      Θα ήθελα, επίσης,…
      ΛΕΩΝΙΔΑΣ ΓΡΗΓΟΡΑΚΟΣ: Θα γράψετε ιστορία, άμα το κάνετε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Βεβαίως και θα γίνει. Έχουν δοθεί και οι εγκρίσεις. Έχουν υπάρξει οι απαραίτητες συνεννοήσεις και συμφωνίες με το Υπουργείο Οικονομικών.
      ΛΕΩΝΙΔΑΣ ΓΡΗΓΟΡΑΚΟΣ: Και το ιατρικό κίνημα και όλοι οι γιατροί θα σας στηρίξουν.
      ΠΡΟΕΔΡΕΥΩΝ (Γεώργιος Σούρλας): Παρακαλώ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σε ό,τι αφορά στις Σ.Δ.Ι.Τ., δεν ξέρω που το διαβάσατε αυτό, κύριε Παπουτσή, γιατί το έχουμε ξανασυζητήσει σ΄ αυτήν την Αίθουσα.
      Θα ήθελα, λοιπόν, κατηγορηματικά να σας πω ότι όχι μόνο δεν υπάρχει τέτοια πρόθεση, αλλά δεν υπήρξε ποτέ και καμμία σκέψις.
      ΠΡΟΕΔΡΕΥΩΝ (Γεώργιος Σούρλας): Είστε ικανοποιημένος τώρα;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Οι Σ.Δ.Ι.Τ. είναι προγράμματα που έρχονται να δώσουν απάντηση σε ανάγκες που ευρύτερου χώρου της υγείας. Όλες δε, αυτές οι μονάδες εντάσσονται στο Εθνικό Σύστημα Υγείας.
      Πριν από λίγο είπατε ότι εμείς ανοίξαμε την πόρτα για την ιδιωτικοποίηση της υγείας.
      Κύριε Παπουτσή, μην παραγνωρίζετε τα στοιχεία που «μιλούν» από μόνα τους. Παραλάβαμε μία κατάσταση που ήθελε το 9,2% του Ακαθάριστου Εθνικού Προϊόντος να είναι δαπάνες για την υγεία. Επί αυτού του ποσοστού, το 45% διοχετεύεται προς την ιδιωτική υγεία, προς τον ιδιωτικό τομέα και το 55% προς τη δημόσια υγεία.
      Παραγνωρίζετε, όμως, ότι, όταν μιλάμε για ένα τέτοιο ποσοστό, συμπεριλαμβάνουμε και τους ελεύθερους επαγγελματίες στον ευρύτερο χώρο της υγείας. Το ποσοστό αυτό ήταν που μας κληροδοτήσατε και το ίδιο ποσοστό εξακολουθεί να υπάρχει. Ο δημόσιος και ο ιδιωτικός τομέας πορεύονται από κοινού, προσφέροντας χρήσιμες υπηρεσίες στην ελληνική κοινωνία. Και δεν είναι κάτι που αφορά μόνο στην Ελλάδα, αλλά και σε ολόκληρη την Ευρώπη, σε ολόκληρο τον κόσμο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, η πρόσφατη έκθεση του Ο.Ο.Σ.Α. λέει άλλα.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αυτά τα στοιχεία που σας έδωσα, κύριε Σκουλάκη, είναι στοιχεία που βγαίνουν και από τον Ο.Ο.Σ.Α., βγαίνουν και από την Ευρωπαϊκή Ένωση. Μην τα αμφισβητείτε.
      Εγώ θα ήθελα απλώς να σας πω ότι τώρα με την πρωτοβάθμια φροντίδα, μας δίνεται μία μεγάλη δυνατότητα, διότι όλοι οι σχηματισμοί, όλες οι δομές μπορούν να ενταχθούν σ' αυτό το πρόγραμμα που, όπως είπαμε πριν, σηματοδοτεί την αναγέννηση του Εθνικού Συστήματος Υγείας.
      Με αυτές, λοιπόν, τις παρατηρήσεις, θεωρώ ότι σήμερα δεν κλείνει απλώς μια συζήτηση πάνω σε μία επίκαιρη ερώτηση συναδέλφων της Αντιπολίτευσης, αλλά ανοίγει ένα πολύ μεγάλο θέμα, που αφορά στην πρωτοβάθμια φροντίδα και που για πρώτη φορά στο Κοινοβούλιο θα γίνει συστηματικά και με τη σοβαρότητα που αναλογεί σ΄ αυτό το τόσο σημαντικό θέμα για τη δημόσια υγεία στον τόπο μας.
      Σας ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μου επιτρέπετε για ένα λεπτό;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παπουτσή, έχετε το λόγο για ένα λεπτό, αν και σας δόθηκαν πολλά λεπτά και όχι μόνο ένα λεπτό. Όμως, τώρα μην κάνετε αναφορές στο πολιτικό σύστημα πάλι!
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μην ανησυχείτε.
      ΠΡΟΕΔΡΕΥΩΝ (Γεώργιος Σούρλας): Στο σύστημα υγείας να κάνετε αναφορά.
      ΧΡΗΣΤΟΣ ΠΑΠΟΥΤΣΗΣ: Μα, μόνο εκεί.
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το πολιτικό σύστημα υγιαίνει.
      ΧΡΗΣΤΟΣ ΠΑΠΟΥΤΣΗΣ: Εμείς εργαζόμαστε με τον κύριο Αβραμόπουλο και πιστεύω και με όλους τους συναδέλφους της Βουλής, από όλες τις πτέρυγες, για την εξυγίανση του πολιτικού συστήματος. Και ως εκ τούτου, θα παραμείνουμε σε αυτή την κατεύθυνση.
      Θέλω, όμως, να σταθώ στο θέμα το οποίο ανέφερε ο κύριος Υπουργός σχετικά με την προοπτική της υγείας, με την προοπτική του συστήματος και κυρίως, τη σχέσή του με τον ιδιωτικό τομέα.
      Κοιτάξτε. Η αλήθεια είναι ότι, κοιτώντας τον κόσμο, την εξέλιξη των συστημάτων υγείας, υπάρχει παντού μία σχέση, μια σχέση την οποία οφείλουν οι πολιτικές κυβερνήσεις και τα οικονομικοπολιτικά συστήματα να διατηρούν σταθερή. Είναι η σχέση ανάμεσα στο δημόσιο και στον ιδιωτικό τομέα της υγείας. Και βεβαίως, καλό είναι για όλους εμάς που τώρα βρισκόμαστε σε μία φάση μεταρρυθμίσεων με τον ένα ή με τον άλλο τρόπο, να λαμβάνουμε υπ' όψιν μας και την εμπειρία των άλλων κρατών και ιδιαίτερα, την αμερικανική εμπειρία, όπου βλέπουμε ότι εκεί, αντίθετα απ’ ό,τι θα νόμιζε κάποιος, υπάρχει πολύ ισχυρό αναδυόμενο δημόσιο σύστημα υγείας και βεβαίως, απόλυτα ελεγχόμενο, υπό την έννοια των μη κρατικών, αλλά κοινωφελών ιδρυμάτων, τα οποία λειτουργούν με αυστηρότατο κρατικό έλεγχο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εδώ στην Ελλάδα; 
      ΧΡΗΣΤΟΣ ΠΑΠΟΥΤΣΗΣ: Βεβαίως, εδώ στην Ελλάδα.
      ΠΡΟΕΔΡΕΥΩΝ (Γεώργιος Σούρλας): Ανοίγουμε ζητήματα τώρα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μην μπερδεύουμε τα ζητήματα. Εμείς πρέπει να είμαστε υπερήφανοι για το Εθνικό Σύστημα Υγείας, διότι είναι ανθρώπινο. 
      ΧΡΗΣΤΟΣ ΠΑΠΟΥΤΣΗΣ: Πολύ χαίρομαι.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Διότι μη ξεχνάτε ότι το Εθνικό Σύστημα Υγείας της Ελλάδος καλύπτει και περίπου πεντακόσιες χιλιάδες ξένους που ζουν εδώ.
      Για πηγαίνετε στην Αμερική χωρίς τη «National Security Card» και δεν θα σας δεχθεί όχι γιατρός, αλλά θα πεθάνετε στο δρόμο! Ξέρετε ότι η δημόσια συζήτηση στην Αμερική αυτήν τη στιγμή γίνεται σε άλλη βάση. Αλλά μην παρεκκλίνουμε. Είμεθα στην Ευρώπη, κινούμεθα με βάση κάποιες αρχές και συμφωνούμε στις γενικές, αυτές, αρχές.
      ΧΡΗΣΤΟΣ ΠΑΠΟΥΤΣΗΣ: Χαίρομαι που με την αναφορά μου σας έφερα πιο κοντά στις θέσεις μας. 
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, τα τελευταία λεπτά να ανοίγουμε ζητήματα λειτουργίας συστημάτων στον κόσμο, δεν είναι επιτρεπτό. 
      ΧΡΗΣΤΟΣ ΠΑΠΟΥΤΣΗΣ: Ολοκληρώνω, κύριε Πρόεδρε.
      Επειδή, όμως, ο κύριος Υπουργός αναφέρθηκε, θεωρώντας δεδομένο και βέβαιο το αποτέλεσμα των προσπαθειών τις οποίες τώρα κάνει, θέλω να πω ότι ακόμα και αν σε πολύ σύντομο χρονικό διάστημα φέρετε στη Βουλή και ψηφίσουμε το νέο σχέδιο νόμου για την πρωτοβάθμια φροντίδα της υγείας, αυτό θα χρειαστεί τουλάχιστον ένα έως δύο χρόνια για την υλοποίησή του. 
      ΠΡΟΕΔΡΕΥΩΝ (Γεώργιος Σούρλας): Περιμένουμε είκοσι χρόνια τώρα! Αυτό είναι το πρόβλημα;
      ΧΡΗΣΤΟΣ ΠΑΠΟΥΤΣΗΣ: Μέχρι τότε κρινόσαστε και αυτήν τη στιγμή εγκαλείστε στο Κοινοβούλιο για την πρακτική σας μέχρι σήμερα, μια πρακτική η οποία έχει αποτελέσματα. Και τα αποτελέσματα, δυστυχώς, στα μάτια του Έλληνα πολίτη είναι αποτελέσματα τα οποία λειτουργούν εις βάρος του δημόσιου συμφέροντος και υπέρ του ιδιωτικού τομέα της υγείας. 
      Γι’ αυτό το λόγο, κύριε Πρόεδρε, η επερώτησή μας ήταν μια επερώτηση, η οποία μας έδωσε τη δυνατότητα, όχι μόνο να αναδείξουμε τα σημερινά προβλήματα, αλλά κυρίως να πάρουμε τις δεσμεύσεις του κυρίου Υπουργού ότι οι αλλαγές και οι τροποποιήσεις οι οποίες θα γίνουν, θα γίνουν μέσα στο Κοινοβούλιο, με ουσιαστική συζήτηση, στο πλαίσιο της επιτροπής και βεβαίως οι προτάσεις των συναδέλφων του ΠΑ.ΣΟ.Κ., οι οποίες είναι κατατεθειμένες και δημοσίως γνωστές εδώ και πάρα πολύ καιρό, θα τύχουν της δέουσας προσοχής από τον κύριο Υπουργό.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, με δύο κουβέντες να κλείσουμε, παρακαλώ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα ήθελα να κλείσω λέγοντας ότι σήμερα δικαιώνεται ο κ. Γείτονας. Τα είχε πει το ’93, δεν εισακούστηκε όμως. Κρίμα, θα είχαμε γλιτώσει από αυτές τις αναμονές και τώρα θα λειτουργούσε αυτό το περίφημο πρόγραμμα της πρωτοβάθμιας φροντίδας.
      Ε, αυτός ο κλήρος, κύριε Παπουτσή, έλαχε σε μας. Ελάτε κοντά μας να τον πραγματοποιήσουμε έτσι ώστε, όταν περάσουν τα χρόνια, μια άλλη Βουλή και κάποιοι άλλοι στη θέση μας να μη λένε: «γιατί δεν το κάναμε τότε». Κάλιο αργά, παρά ποτέ. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Υπάρχουν και προγενέστεροι Υπουργοί εδώ που κρίνουν και κόμματα και κυβερνήσεις και Υπουργούς. Ευχόμαστε καλή επιτυχία. 
      Κυρία και κύριοι συνάδελφοι -γιατί μόνο μία κυρία είναι εδώ- κηρύσσεται περαιωμένη η συζήτηση επί της υπ’ αριθμόν 16/5/29-11-2007 επερώτησης Βουλευτών του ΠΑΣΟΚ προς τον Υπουργό Υγείας και Κοινωνικής Αλληλεγγύης, σχετικά με την Πρωτοβάθμια Φροντίδα Υγείας. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.50’ λύεται η συνεδρίαση για αύριο ημέρα Τρίτη 5 Φεβρουαρίου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ  4/2/08	ΣΕΛ.3  

