ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΣΤ΄

Δευτέρα 10 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
Άδεια απουσίας των Βουλευτών Α. Διαμαντοπούλου , Σ. Ράπτη και Π. Χριστοφιλοπούλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 11 Οκτωβρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την πρόσληψη υπαλλήλων με σύμβαση μερικής απασχόλησης στην περιφέρεια Νοτίου Αιγαίου, σελ.
β) Προς τον Υπουργό Εθνικής Παιδείας και Θρησκευμάτων σχετικά με την πρόσληψη του αναγκαίου προσωπικού στα δημόσια ειδικά σχολεία κ.λπ., σελ.
4. Συζήτηση επίκαιρης επερώτησης πενήντα τεσσάρων (54) Bουλευτών του Πανελλήνιου Σοσιαλιστικού Κινήματος προς τον Υπουργό Οικονομίας και Οικονομικών σχετικά με τη χορήγηση επιδόματος θέρμανσης, σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΚΑΛΟΣ Γ., σελ.
ΝΑΚΟΣ Α., σελ.
ΠΑΝΤΕΛΑΚΗ Ε., σελ.
ΡΗΓΑΣ Π., σελ.

Β. Επί της Επίκαιρης Επερώτησης:
ΑΗΔΟΝΗΣ Χ., σελ.
ΒΕΡΕΛΗΣ Χ., σελ.
ΔΟΥΚΑΣ Π., σελ.
ΚΑΚΛΑΜΑΝΗΣ Α., σελ.
ΠΑΝΤΕΛΑΚΗ Ε., σελ.
ΠΙΠΕΡΓΙΑΣ Δ., σελ.
ΠΟΛΥΔΩΡΑΣ Β., σελ.
ΠΡΩΤΟΠΑΠΑΣ Χ., σελ.
ΡΟΒΛΙΑΣ Κ., σελ.
ΣΓΟΥΡΙΔΗΣ Π., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ B΄
      ΣΥΝΕΔΡΙΑΣΗ ΣT΄
      Δευτέρα 10 Οκτωβρίου 2005
             Αθήνα, σήμερα στις 10 Οκτωβρίου 2005, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την Γραμματέα της Βουλής κ. Ελπίδα Παντελάκη, Βουλευτή Α΄ Πειραιά τα εξής:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Σχολικό Εργαστηριακό Κέντρο Μεσολογγίου ζητεί την ανέγερση σύγχρονου εργαστηριακού κέντρου στο Μεσολόγγι.
      2) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά, με την οποία ο Δήμος Κερατσινίου Πειραιά ζητεί την τοποθέτηση αναμεταδότη της ΕΡΤ για την κάλυψη της ευρύτερης περιοχής του.
      3) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά, με την οποία ο Δήμος Μαντίνειας Αρκαδίας ζητεί τη συντήρηση και αποκατάσταση των συστημάτων φωτισμού και εξαερισμού της σήραγγας Αρτεμισίου.
      4) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία ο Σύλλογος Συμβασιούχων Ταχυδρομικών Πρακτορείων Ελλάδος ζητεί να μην αυξηθεί το ποσόν της εγγυητικής των ταχυδρομικών πρακτορείων προς τα ΕΛ.ΤΑ..
      5) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά, με την οποία η Πανελλήνια Ένωση Γονέων Μουσικών Σχολείων ζητεί την άμεση τοποθέτηση καθηγητών μουσικής στα μουσικά σχολεία.
      6) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά, με την οποία το ΤΕΙ  Λάρισας ζητεί την αύξηση του ποσού χρηματοδότησής του.
      7) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά, με την οποία ο Σύλλογος Γονέων και Κηδεμόνων του Μουσικού Σχολείου Τρικάλων ζητεί την άμεση τοποθέτηση καθηγητών μουσικών οργάνων στο μουσικό σχολείο.
      8) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία οι Ομοσπονδίες και Ενώσεις Υπαλλήλων και Αξιωματικών Ελληνικής Αστυνομίας, Πυροσβεστικού και Λιμενικού Σώματος ζητούν την αναγνώριση του επαγγέλματος των εργαζομένων στα Σώματα Ασφαλείας ως επικίνδυνου και ανθυγιεινού.
      9) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία οι Ομοσπονδίες και Ενώσεις Υπαλλήλων και Αξιωματικών Ελληνικής Αστυνομίας, Πυροσβεστικού και Λιμενικού Σώματος ζητούν την αναγνώριση του επαγγέλματος των εργαζομένων στα Σώματα Ασφαλείας ως επικίνδυνου και ανθυγιεινού.
      10) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία ο Σύλλογος Εργαζομένων Ε.Κ.Ε.Φ.Ε. «ΔΗΜΟΚΡΙΤΟΣ» ζητεί την ικανοποίηση θεσμικών και οικονομικών αιτημάτων των εργαζομένων του Ε.Κ.Ε.Φ.Ε. «ΔΗΜΟΚΡΙΤΟΣ».
      11) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Σωματείο Εργαζομένων στο Δημοτικό Ραδιόφωνο Ηρακλείου ζητεί την καταβολή δεδουλευμένων αποδοχών στους εργαζόμενους του σταθμού.
      12) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Ευδοξία Τσοπουρίδου, πολύτεκνη, ζητεί τη νόμιμη εγγραφή της για το σχολικό έτος 2005 – 2006 στον ειδικό πίνακα για μόνιμο διορισμό της, ως εκπαιδευτικού.
      13) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Παγκύπρια Οργάνωση Πολυτέκνων ζητεί τη μετεγγραφή τριάντα περίπου παιδιών πολυτέκνων κυπριακών οικογενειών σε ελληνικά πανεπιστήμια.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Ένωση Αξιωματικών Πυροσβεστικού Σώματος ζητεί την αναγνώριση του επαγγέλματος των υπαλλήλων των Σωμάτων Ασφαλείας, ως επικίνδυνου και ανθυγιεινού.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Λασιθίου ζητεί την πρόσληψη προσωπικού στους Ο.Τ.Α. του Νομού Λασιθίου με αρμοδιότητα στα θέματα των μεταναστών.
      16) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία ο Νομάρχης Εύβοιας ζητεί την επίλυση θεμάτων σχολικής στέγης στο Νομό Εύβοιας.
      17) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Επιμελητήριο Εύβοιας ζητεί η ΔΕΗ να προμηθεύεται ηλεκτρολογικό υλικό από τις βιομηχανίες του Νομού Εύβοιας.
      18) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας, σχετικά με προβλήματα σε έργα ύδρευσης του Δήμου Παρακαμπυλίων Αιτωλ/νίας.
      19) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας, στο οποίο καταγγέλλεται η προσάραξη πλοίου με επικίνδυνο υλικό στερεών αποβλήτων στο λιμάνι του Μεσολογγίου.
      20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Οδοντιατρικός Σύλλογος Νομού Κυκλάδων ζητεί να εξαιρεθούν  από την υποχρέωση αδειοδότησης τα οδοντιατρικά ακτινολογικά μηχανήματα.
      21) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Δήμαρχος Γαστούνης ζητεί την επίλυση λειτουργικών προβλημάτων στον Ο.Σ.Ε. και στα ΕΛ.ΤΑ. της Γαστούνης.
      22) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Σύλλογος Πολυτέκνων Αγρινίου και Περιχώρων ζητεί το διπλασιασμό του ποσού της εισοδηματικής ενίσχυσης των πολύτεκνων οικογενειών με παιδιά που φοιτούν σε δημοτικά και γυμνάσια.
      23) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά, με την οποία κάτοικοι του οικισμού Κρασούνα  του Δήμου Γεροποτάμου Νομού Ρεθύμνης ζητεί να αποχαρακτηριστεί ο οικισμός τους από παραδοσιακός.
      24) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά, με την οποία ο Δήμαρχος Λαππαίων Ρεθύμνου ζητεί τη δημιουργία στο Δήμο του Κέντρου Περιβαλλοντικής Εκπαίδευσης.
      25) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά, με την οποία η Ένωση Αξιωματικών – Πυροσβεστικού Σώματος ζητεί την ψήφιση τροπολογίας σχετικά με το χαρακτηρισμό  του επαγγέλματός τους ως επικίνδυνου και ανθυγιεινού.
      26) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά, με την οποία ο Σύλλογος Κωφών Ρεθύμνης «ΤΟ ΑΡΚΑΔΙ» ζητεί την επιχορήγησή του για την κάλυψη λειτουργικών του εξόδων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1586/29-8-05 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. ΓΠ90734/29-9-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1586/29-8-2005 ερώτηση που κατατέθηκε στη Βουλή από την Βουλευτή κ. Α. Μερεντίτη σχετικά με τον εξοπλισμό της νέας πτέρυγας του ΓΝ Τρικάλων, σας γνωρίζουμε τα εξής:
      Ο ξενοδοχειακός και λοιπός εξοπλισμός του ΓΝ Τρικάλων, με την αρ. Y4/ΓΠ 57257/21-10-03 Απόφαση του Υπουργείου Υγείας και Κοινωνικής Αλληλεγγύης, έχει ενταχθεί στο πρόγραμμα Δημοσίων Επενδύσεων (ΠΔΕ), με αρ. έργου 1999ΣΕ09110006 (ΣΑΕ 091/1) και συνολικό προϋπολογισμό 11.738.811,45 ευρώ. Για το συγκεκριμένο έργο και για το τρέχον έτος έχουν εγκριθεί πιστώσεις ύψους 2.500.000 ευρώ.
      Όσον αφορά το ποσό των 1.212.100 ευρώ στο οποίο αναφέρεται η κα Βουλευτής, για τον ιατροτεχνολογικό εξοπλισμό του Νοσοκομείου, έχει ήδη εγκριθεί από το Δ.Σ. του Ιδρύματος και αναμένεται να ενταχθεί άμεσα στο ΕΠΠ 2005.
      Η προμήθεια του ξενοδοχειακού αλλά και ιατροτεχνολογικού εξοπλισμού θα έχει ολοκληρωθεί έως το τέλος του Ιανουαρίου 2006. Αναμένεται η παραλαβή και εγκατάστασή του στη νέα πτέρυγα του Νοσοκομείου έως την άνοιξη του 2006.
      Ο Υπουργός
      Ν. ΚΑΚΛΑΜΑΝΗΣ»
      2. Στην με αριθμό 1985/9-9-05 ερώτηση της Βουλευτού κ. Αντωνίας Αντωνίου δόθηκε με το υπ’ αριθμ. ΓΠ.96369/29-9-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1985/9-9-2005 ερώτηση που κατατέθηκε στη Βουλή από την Βουλευτή κ. Τ. Αντωνίου σχετικά με τη χορήγηση θερινής άδειας εργαζομένων στο Γ.Ν.Α. «Γ. Γεννηματάς», σας γνωρίζουμε τα ακόλουθα:
      Το έντυπο που διενεμήθη συντάχθηκε κατόπιν πολλών και δικαιολογημένων παραπόνων διαφόρων προμηθευτών και ασθενών, οι οποίοι δεν εξυπηρετούντο ένεκα απουσίας διαφόρων υπαλλήλων και ελλείψεως αντικαταστάτη τους.
      Όλοι οι υπάλληλοι έλαβαν τη θερινή άδεια που αιτήθηκαν εντός του 2005. Άλλωστε η ημερομηνία του παραπάνω εγγράφου του Προϊσταμένου της Διεύθυνσης Διοικητικής Υπηρεσίας είναι η 23η Αυγούστου 2005.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      3. Στην με αριθμό 1857/7-9-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΑΠΦ21/223/ΑΣ 1894/28-9-05 έγγραφο από τον Υπουργό Εξωτερικών η ακόλουθη απάντηση:
      «Σύμφωνα με την αρμόδια Προξενική Αρχή της χώρας μας στην Τουρκία, η πρακτική κράτησης των διαβατηρίων όσων επισκέπτονται την περιοχή του Κουσάντασι, εφαρμόζεται από τις εκεί τελωνειακές αρχές μόνο στην περίπτωση ημερήσιας επίσκεψης κατά τους θερινούς μήνες, προκειμένου να διευκολυνθεί η τουριστική προσέγγιση της γείτονος. Το εν λόγω μέτρο, εφαρμόζεται αδιακρίτως σε όλους τους ξένους τουρίστες και όχι μόνο στους Έλληνες υπηκόους, αφορά δε, κυρίως, την περίπτωση ομαδικών επισκέψεων από τις απέναντι ελληνικές νήσους ή με κρουαζιερόπλοια τα οποία μεταφέρουν ξένους επιβάτες με ολιγόωρη παραμονή στα τουρκικά παράλια. Για παραμονή πέραν της ημερήσιας εκδρομής ακολουθείται η κανονική διαδικασία.
      Εξάλλου, ως είναι γνωστόν, για κάθε ειδικό πρόβλημα των Ελλήνων πολιτών, το Προξενείο της χώρας μας στη Σμύρνη, παρέχει την απαιτούμενη συνδρομή, μέσα στα πλαίσια των αρμοδιοτήτων και καθηκόντων του.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      4. Στην με αριθμό 1873/7-9-05 ερώτηση του Βουλευτή κ. Μιχαήλ Χρυσοχοίδη δόθηκε με το υπ’ αριθμ. ΑΠΦ21/224/ΑΣ1895δις/28-905 έγγραφο από τον Υπουργό Εξωτερικών η ακόλουθη απάντηση:
      «Όπως είναι γνωστό, το Ευρωπαϊκό Συμβούλιο, στις 17 Δεκεμβρίου του έτους 2004, απεφάσισε ότι η Τουρκία πληροί τα πολιτικά κριτήρια της Κοπεγχάγης προκειμένου να αρχίσουν οι ενταξιακές διαπραγματεύσεις, θέτοντας, ωστόσο, ως απαραίτητη προϋπόθεση την έναρξη ισχύος έξι νομοθετημάτων τα οποία καθορίστηκαν από την Ευρωπαϊκή Επιτροπή, ανάμεσα στα οποία συμπεριλαμβάνεται και ο νέος Ποινικός Κώδικας, ο οποίος ετέθη σε ισχύ από 1ης Ιουνίου τ.έ.
      Παράλληλα, το Ευρωπαϊκό Συμβούλιο δήλωσε με σαφήνεια ότι, η πλήρης και αποτελεσματική εφαρμογή των πολιτικών μεταρρυθμίσεων στη γείτονα θα συνεχίσει να παρακολουθείται στενά από την Επιτροπή, η οποία καλείται να υποβάλει, σε τακτά χρονικά διαστήματα, αναφορές στο Συμβούλιο για την επιτελούμενη πρόοδο. Τούτο, ασφαλώς, περιλαμβάνει και το ζήτημα της ελευθερίας του λόγου, στα πλαίσια του οποίου εντάσσεται και η υπόθεση του Τούρκου συγγραφέα Ορχάν Παμούκ.
      Η Ελληνική Κυβέρνηση και οι Ευρωπαίοι εταίροι της θα συνεχίσουν να παρακολουθούν εκ του σύνεγγυς τις εξελίξεις στην Τουρκία και να συζητούν τα όποια προβλήματα εφαρμογής των μεταρρυθμίσεων.
      Άλλωστε, η υποστήριξη την οποία η χώρα μας παρέχει στην ευρωπαϊκή προοπτική της γείτονος, αποβλέπει, κυρίως, στην υιοθέτηση από την τελευταία, όλων εκείνων των κανόνων και πρακτικών, οι οποίοι εξασφαλίζουν την προσέγγισή της στις ευρωπαϊκές αξίες.
      Ο Υπουργός
      ΠΕΤΡΟΣ Γ.MΟΛΥΒΙΑΤΗΣ»
      5. Στην με αριθμό 1827/16.9.05 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 7017/4/5428/29-9-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Κρινιώ Κανελλοπούλου, σας γνωρίζουμε ότι το θέμα της οδικής ασφάλειας, δηλαδή της ομαλής, ταχείας και ασφαλούς κυκλοφορίας πεζών και οχημάτων, καθώς και της πρόληψης και δραστικής μείωσης των τροχαίων ατυχημάτων σε όλο το εθνικό και επαρχιακό δίκτυο της χώρας, αποτελεί για την Κυβέρνηση ζήτημα ύψιστης προτεραιότητας. Για το σκοπό αυτό, το Υπουργείο μας, σε συνεργασία με τα συναρμόδια Υπουργεία, λαμβάνει κάθε αναγκαίο μέτρο αστυνόμευσης της τροχαίας κίνησης, διαρκούς επιτήρησης του οδικού δικτύου της χώρας και διενέργειας συστηματικών ελέγχων.
      Οι αρμόδιες Υπηρεσίες μας λαμβάνουν κάθε αναγκαίο μέτρο αστυνόμευσης και διενεργούν συνεχείς και αυστηρούς ελέγχους για την τήρηση της ισχύουσας νομοθεσίας. Η δραστηριότητα των Υπηρεσιών μας, σύμφωνα με τις εντολές και οδηγίες που τους έχουν δοθεί, κατευθύνεται κυρίως στην πρόληψη και στη βεβαίωση των παραβάσεων εκείνων που χαρακτηρίζονται ως επικίνδυνες και υπαίτιες για την πρόκληση των τροχαίων ατυχημάτων, με βάση ειδικά προγράμματα που έχουν εκπονηθεί και εφαρμόζονται από τις Υπηρεσίες Τροχαίας, ενώ καταβάλλονται προσπάθειες για έντονη και εμφανή παρουσία τροχονόμων πεζών και εποχούμενων στο σύνολο του οδικού δικτύου και κυρίως του εθνικού στα σημεία όπου παρουσιάζουν συχνότητα τροχαίων ατυχημάτων, καθώς και καλύτερη εκπαίδευση των τροχονόμων.
      Ειδικότερα, οι Υπηρεσίες μας, με βάση τα προγράμματα αυτά, αστυνομεύουν το εθνικό οδικό δίκτυο καθημερινά και σε 24ωρη βάση με εποχούμενες περιπολίες, καθώς και πεζούς τροχονόμους, ενώ διενεργούνται τροχονομικοί έλεγχοι και από τα ειδικά συνεργεία, για τη βεβαίωση, κυρίως, των επικίνδυνων παραβάσεων. Για το σκοπό αυτό, διατίθενται και περιπολικά ελευθέρου χρωματισμού με συμβατικούς αριθμούς κυκλοφορίας ώστε να επισημαίνονται οι κινούμενοι με επικίνδυνο και προκλητικό τρόπο οδηγοί, δημιουργώντας παράλληλα κλίμα συμμόρφωσης και πειθαρχίας στους κανόνες του ΚΟ.Κ. στους χρήστες των οδών.
      Στο πλαίσιο αυτό αστυνομεύεται και η εθνική οδός Πατρών-Πύργου-Καλαμάτας, από τα αρμόδια Τμήματα Τροχαίας, σύμφωνα με το υφιστάμενο σχέδιο τροχονομικής αστυνόμευσης ενώ κατά τις ημέρες που η κυκλοφορία είναι αυξημένη, όπως κατά το τριήμερο Παρασκευή έως Κυριακή, λαμβάνονται πρόσθετα μέτρα, με βάση ειδικότερο σχέδιο, το οποίο αναμορφώθηκε πρόσφατα. Παράλληλα, στα πλαίσια της τεχνικής αστυνόμευσης, για τις φθορές, ελλείψεις, βλάβες και ατέλειες που επισημαίνονται, από τις ανωτέρω Υπηρεσίες μας, στην εν λόγω οδό και οι οποίες είναι γεγονός ότι αυξάνουν την επικινδυνότητα, ενημερώνεται εγγράφως η αρμόδια Υπηρεσία συντήρησης του Υπουργείου ΠΕ.ΧΩ.Δ.Ε., για την αποκατάστασή τους και τη λήψη μέτρων αποτροπής των κινδύνων.
      Σε ό,τι αφορά τις Υπηρεσίες Τροχαίας Αυτοκινητοδρόμων, σας πληροφορούμε ότι, σύμφωνα με τις διατάξεις του προσφάτως εκδοθέντος π.δ. 1/2005, ιδρύθηκαν, σε πρώτη φάση, δεκατρείς (13) τέτοιες Υπηρεσίες (12 Τμήματα και μία Υποδιεύθυνση) στον αυτοκινητόδρομο Πατρών-Αθηνών-Θεσσαλονίκης-Ευζώνων (Π.Α.Θ.Ε.) και ήδη τέσσερις εξ αυτών άρχισαν να λειτουργούν, ενώ η έναρξη λειτουργίας των λοιπών θα πραγματοποιηθεί σύμφωνα με τα οριζόμενα στις διατάξεις του ανωτέρω π.δ. και θα ολοκληρωθεί την 30-9-2007. Το ζήτημα της ίδρυσης Τμημάτων Τροχαίας Αυτοκινητοδρόμων και στην εθνική οδό Πατρών-Πύργου-Καλαμάτας θα αποτελέσει αντικείμενο ειδικότερης μελέτης, στο πλαίσιο της εξέτασης κάλυψης και άλλων τμημάτων του οδικού δικτύου της χώρας.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      6. Στην με αριθμό 1851/7-9-05 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 7017/4/5445/29-9-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. ΚΟΡΤΣΑΡΗΣ, σας γνωρίζουμε ότι η Αστυνομική Διεύθυνση Φλώρινας την 29-7-2005, με έγγραφό της, ζήτησε από την αρμόδια Διεύθυνση του Αρχηγείου της Αστυνομίας την έγκριση πίστωσης ποσού ύψους 10.875,00 ευρώ, για την ολοκλήρωση των εγκαταστάσεων εξαερισμού και ηχομόνωσης του σκοπευτηρίου που λειτουργεί στο μισθωμένο κτίριο που στεγάζεται η Υπηρεσία αυτή και υφιστάμενες Υπηρεσίες της.
      Από την ανωτέρω Διεύθυνση του Αρχηγείου της Αστυνομίας θα καταβληθεί κάθε δυνατή προσπάθεια για την ικανοποίηση του αιτήματος αυτού, από τις σχετικές πιστώσεις του εκτελούμενου προϋπολογισμού εξόδων και εν αδυναμία από τις πιστώσεις που θα εγγραφούν στον προϋπολογισμό του επομένου έτους.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στην με αριθμό 1711/1.9.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 92266/28.9.05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1711/1-9-2005 ερώτηση που κατατέθηκε στη Βουλή από τον Βουλευτή κ. Σ. Ματζαπετάκη σχετικά με τις αποδοχές των ειδικευομένων ιατρών στο ΠΓΝ «Αττικόν», σας γνωρίζουμε τα ακόλουθα:
      Η τακτική μισθοδοσία των ειδικευομένων ιατρών του ΠΓΝ «Αττικόν» καταβάλλεται ανελλιπώς κάθε 15θήμερο χωρίς την παραμικρή καθυστέρηση.
      Σχετικά με τις εφημερίες του ανωτέρω προσωπικού μέχρι σήμερα έχει καταβληθεί και ο μήνας Ιούνιος.
      Με την Υ10α/ΓΠ 133082/28-1-05 (ΦΕΚ 115/τΒ/31-1-05) Κοινή Υπουργική Απόφαση εφημεριών  εγκρίθηκε για το 2005 το ποσό των 2.540.000 ευρώ για το ΠΓΝ «Αττικόν».
      Με την Υ10α/ΓΠ 6067320-7-05 Κοινή Υπουργική Απόφαση εγκρίθηκε το συμπληρωματικό ποσό των 350.000 ευρώ για το ΠΓΝ «Αττικόν».
      Τα Συμβoύλια Διοίκησης των Ιδρυμάτων έχουν την αποκλειστική ευθύνη και αρμοδιότητα της έγκρισης των προγραμμάτων των εφημεριών, αφού λάβουν υπόψη τους τις εισηγήσεις των Δ/ντων της επιστημονικής επιτροπής και ιδιαίτερα του Δ/ντή της Ιατρικής Υπηρεσίας και τις ανάγκες του Νοσοκομείου, σύμφωνα με την Κοινή Υπουργική Απόφαση εφημεριών Υ10α/ΓΠ 133082/28-1-05.
      Σύμφωνα με τις διατάξεις του Ν. 3329/05, άρθρο 7, παρ. 8, εδάφ. 1 «Ο Διοικητής του Νοσοκομείου έχει την ευθύνη της οργάνωσης, συντονισμού, ελέγχου και εύρυθμης λειτουργίας όλων των υπηρεσιών του Νοσοκομείου».
      Ενδεχόμενα συμπληρωματικά αιτήματα για χρηματοδότηση εφημεριών Νοσοκομείων εξετάζονται από το Υπουργείο Υγείας και Κοινωνικής Αλληλεγγύης, στο πλαίσιο των δυνατοτήτων του προϋπολογισμού, ώστε να καλυφθούν σχετικές ανάγκες.
      Ο Υφυπουργός
      Α. ΓΙΑΝΝΟΠΟΥΛΟΣ»
      8. Στην με αριθμό 1802/6.9.05 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 7017/4/5427/29.9.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δ. ΚΟΥΣΕΛΑΣ, σε ό,τι μας αφορά, σας γνωρίζουμε ότι το θέμα της οδικής ασφάλειας, δηλαδή της ομαλής, ταχείας και ασφαλούς κυκλοφορίας πεζών και οχημάτων, καθώς και της πρόληψης και δραστικής μείωσης των τροχαίων ατυχημάτων σε όλο το εθνικό και επαρχιακό δίκτυο της χώρας, αποτελεί για την Κυβέρνηση ζήτημα ύψιστης προτεραιότητας. Για το σκοπό αυτό, το Υπουργείο μας, σε συνεργασία με τα συναρμόδια Υπουργεία, λαμβάνει κάθε αναγκαίο μέτρο αστυνόμευσης της τροχαίας κίνησης, διαρκούς επιτήρησης του οδικού δικτύου της χώρας και διενέργειας συστηματικών ελέγχων.
      Οι αρμόδιες Υπηρεσίες μας λαμβάνουν κάθε αναγκαίο μέτρο αστυνόμευσης και διενεργούν συνεχείς και αυστηρούς ελέγχους για την τήρηση της ισχύουσας νομοθεσίας. Η δραστηριότητα των Υπηρεσιών μας, σύμφωνα με τις εντολές και οδηγίες που τους έχουν δοθεί, κατευθύνεται κυρίως στην πρόληψη και στη βεβαίωση των παραβάσεων εκείνων που χαρακτηρίζονται ως επικίνδυνες και υπαίτιες για την πρόκληση των τροχαίων ατυχημάτων, με βάση ειδικά προγράμματα που έχουν εκπονηθεί και εφαρμόζονται από τις Υπηρεσίες Τροχαίας, ενώ καταβάλλονται προσπάθειες για έντονη και εμφανή παρουσία τροχονόμων πεζών και εποχούμενων στο σύνολο του οδικού δικτύου και κυρίως του εθνικού στα σημεία όπου παρουσιάζουν συχνότητα τροχαίων ατυχημάτων, καθώς και καλύτερη εκπαίδευση των τροχονόμων.
      Ειδικότερα, οι Υπηρεσίες μας, με βάση τα προγράμματα αυτά, αστυνομεύουν το εθνικό οδικό δίκτυο καθημερινά και σε 24ωρη βάση με εποχούμενες περιπολίες, καθώς και πεζούς τροχονόμους, ενώ διενεργούνται τροχονομικοί έλεγχοι και από τα ειδικά συνεργεία, για τη βεβαίωση, κυρίως, των επικίνδυνων παραβάσεων. Για το σκοπό αυτό, διατίθενται και περιπολικά ελευθέρου χρωματισμού με συμβατικούς αριθμούς κυκλοφορίας ώστε να επισημαίνονται οι κινούμενοι με επικίνδυνο και προκλητικό τρόπο οδηγοί, δημιουργώντας παράλληλα κλίμα συμμόρφωσης και πειθαρχίας στους κανόνες του Κ.Ο.Κ. στους χρήστες των οδών.
      Στο πλαίσιο αυτό αστυνομεύεται και η εθνική οδός Τρίπολης-Καλαμάτας στην περιοχή του νομού Μεσσηνίας, από το Τμήμα Τροχαίας Καλαμάτας, σύμφωνα με το υφιστάμενο σχέδιο τροχονομικής αστυνόμευσης, ενώ, κατά τις ημέρες που η κυκλοφορία είναι αυξημένη, όπως κατά το τριήμερο Παρασκευή έως Κυριακή, λαμβάνονται πρόσθετα μέτρα, με βάση ειδικότερο σχεδιασμό. Παράλληλα, στα πλαίσια της τεχνικής αστυνόμευσης, για τις φθορές, ελλείψεις, βλάβες και ατέλειες που επισημαίνονται, από την ανωτέρω Υπηρεσία μας, στην εν λόγω οδό και οι οποίες είναι γεγονός ότι αυξάνουν την επικινδυνότητα, ενημερώνεται εγγράφως η αρμόδια Υπηρεσία συντήρησης του Υπουργείου ΠΕ.ΧΩ.Δ.Ε., για την αποκατάστασή τους και τη λήψη μέτρων αποτροπής των κινδύνων.
      Συγκεκριμένα το Τμήμα Τροχαίας Καλαμάτας, με έγγραφά του, έχει ενημερώσει την 3η Δ.Ε.Σ.Ε. για την ανάγκη κατασκευής διαβάσεων πεζών στα Δημοτικά Διαμερίσματα Ασπροχώματος, Σπερχογείας, Θουρίας, Αιθαίας, Άνθειας, Αριοχωρίου, Αγίου Κωνσταντίνου, Αγίου Φλώρου, Χριστοφιλέικων, Τσουκαλέικων και Αλλαγής, κατασκευής πεζοδρομίων στα σημεία που αυτό επιτρέπεται από το πλάτος της οδού, τοποθέτησης στην είσοδο και έξοδο των Δημοτικών Διαμερισμάτων φωτεινών σηματοδοτών, επαναχρωματισμού των διαγραμμίσεων, επέκτασης και ενίσχυσης του υπάρχοντος φωτισμού, τοποθέτησης πινακίδων, αλλά και αντικατάστασης του υπάρχοντος ασφαλτοτάπητα με αντιολισθητικό.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      9. Στην με αριθμό 1947/9-9-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 48877/30.9.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα εξής:
      Το ΥΠΕΣΔΔΑ, στο πλαίσιο της Εθνικής πολιτικής για τους Έλληνες τσιγγάνους υλοποιεί Ολοκληρωμένο Πρόγραμμα Δράσης (ΟΠΔ) υπό την εποπτεία Διυπουργικής Επιτροπής, που συντονίζεται από τον Υπουργό Εσωτερικών Δημόσιας Διοίκησης και Αποκέντρωσης.
      Βασικός στόχος του προγράμματος είναι η κοινωνική ένταξη των τσιγγάνων, η βελτίωση και η διασφάλιση της ποιότητας ζωής τους με την υλοποίηση δράσεων στους ειδικότερους τομείς της στέγασης της υγείας, της εκπαίδευσης, του πολιτισμού και του αθλητισμού.
      Το ΥΠΕΣΔΔΑ δίνει προτεραιότητα στις δράσεις και τα έργα που αφορούν στη βελτίωση των συνθηκών διαβίωσης των Ελλήνων τσιγγάνων. Προχωρά τα στεγαστικά προγράμματα με την αγορά γης για τη μετεγκατάσταση ή την αναβάθμιση της οικιστικής κατάστασης στις περιοχές που αντιμετωπίζουν έντονα προβλήματα, καθώς επίσης και τα έργα υποδομής. Προϋπόθεση για τη χρηματοδότηση των έργων και δράσεων είναι η ύπαρξη ολοκληρωμένων και ώριμων προτάσεων από την Τοπική Αυτοδιοίκηση.
      Στον τομέα της στέγασης, δημιουργούνται οικισμοί προκειμένου να στεγαστούν οι σκηνίτες τσιγγάνοι και υλοποιούνται έργα υποδομής για τη βελτίωση των συνθηκών διαβίωσης στους υφιστάμενους οικισμούς. Ολοκληρώθηκαν ή είναι σε εξέλιξη έργα στέγασης, δημιουργήθηκαν μόνιμες κατοικίες και χορηγήθηκαν σε συνεργασία με το ΥΠΕΧΩΔΕ, λυόμενοι οικισμοί στους οποίους έχουν μεταστεγαστεί τσιγγάνοι που διαβιούσαν σε παράγκες, σκηνές και άλλες κατασκευές.
      Το πρόγραμμα βρίσκεται σε εξέλιξη και έχουν τεθεί οι προτεραιότητες για τις περιοχές που αντιμετωπίζουν τα μεγαλύτερα προβλήματα. Το τρέχον έτος προχωρά η στεγαστική αποκατάσταση των τσιγγάνων και η βελτίωση της ποιότητας ζωής τους σε ΟΤΑ που παρουσιάζουν ιδιαίτερα οξυμένα προβλήματα όπως οι Δ. Ι.Π.. Μεσολογγίου (μετεγκατάσταση προσωρινού οικισμού), Ζεφυρίου, Μυτιλήνης, Τρικκαίων, Ξάνθης, Κρύας Βρύσης, Bραχvέϊκων, Πατρέων, Ν. Κίου, Ευόσμου (Έργα υποδομής και αναβάθμισης οικισμών), Ν. Ιωνίας Μαγνησίας (αγορά γης-δημιουργία οικισμού), Κομοτηνής (στεγαστική αποκατάσταση των τσιγγάνων του Δήμου Κομοτηνής και εξασφάλιση των απαραίτητων συνθηκών διαβίωσής τους), Σπάτων, Αιτωλικού κ.α.
      Επιπλέον, προχωρά το στεγαστικό πρόγραμμα των δανείων (χορήγηση 9.000 στεγαστικών δανείων ύψους 60.000 € σε Έλληνες άστεγους τσιγγάνους με ευνοϊκούς όρους και με την εγγύηση του Ελληνικού Δημοσίου). Το ισχύον θεσμικό πλαίσιο, που αφορά στους όρους χορήγησης στεγαστικών δανείων σε Έλληνες τσιγγάνους, αναθεωρήθηκε, προκειμένου να διασφαλιστεί, σε όσο το δυνατό μεγαλύτερο βαθμό, η επίτευξη των στόχων του στεγαστικού προγράμματος και η εξασφάλιση ελάχιστων προδιαγραφών κατασκευής κατοικιών, από τους ΟΤΑ με τις αριθμ. 28807 (ΦΕΚ 812/ Β/1-6-2004) και 7237 (ΦΕΚ 236/Β/15-2-2005) Κοινές Υπουργικές Αποφάσεις των Υπουργών Εσωτερικών Δημόσιας Διοίκησης και Αποκέντρωσης και Οικονομίας και Οικονομικών.
      Με τα στεγαστικά δάνεια παρέχεται η δυνατότητα στους δικαιούχους είτε να αγοράσουν έτοιμη κατοικία, είτε να αποπερατώσουν υφιστάμενη, είτε να αγοράσουν οικόπεδο και να χτίσουν, είτε εάν οι ίδιοι οι τσιγγάνοι το επιθυμούν, να ενταχθούν σε πρόγραμμα οργανωμένης οικιστικής δόμησης.
      Με την αριθμ. 21261 ΚΥΑ (ΦΕΚ 1851 Β' /14-12-2004) ενεργοποιήθηκε το ισχύον θεσμικό πλαίσιο για τη δωρεάν και κατά πλήρη κυριότητα παραχώρηση δημοτικών και κοινοτικών ακινήτων σε τσιγγάνους, οι οποίοι έχουν ενταχθεί σε προγράμματα στεγαστικής αποκατάστασης που ενισχύονται από το Κράτος ή για τα οποία έχει παρασχεθεί η εγγύηση του Ελληνικού Δημοσίου. Ειδικότερα, εισήχθησαν κοινωνικά κριτήρια, τα οποία λαμβάνουν υπ' όψη τους τις ειδικότερες συνθήκες διαβίωσης των ΡΟΜΑ (π.χ. μονογονεϊκές οικογένειες, πολύτεκνες οικογένειες κ.λπ.).
      Σε περίπτωση, κατά την οποία παραχωρείται με πλήρη κυριότητα οικοπεδική έκταση από ΟΤΑ, η εκχώρηση των εγκεκριμένων δανείων γίνεται υποχρεωτικά στον παραχωρούντα ΟΤΑ, εφόσον αποφασίσει να προέλθει και στην οργανωμένη οικιστική δόμηση της παραχωρηθείσας έκτασης. Σε αυτές τις περιπτώσεις οι κατοικίες πρέπει, κατά τους σχετικούς όρους δόμησης, να έχουν ελάχιστη καθαρή επιφάνεια 85 τ.μ. η κάθε μία [28807/28-5-2004 ΚΥΑ (ΦΕΚ 812 Β,/1-6-2004)].
      Από την έναρξη του προγράμματος έως σήμερα, έχουν υποβληθεί, από όλη τη χώρα 15.933 αιτήσεις, έχουν εγκριθεί 5.416 δάνεια και αναμένεται και η εξέταση των υπολοίπων. Να σημειώσουμε ότι ήδη έχει αρχίσει η εκταμίευση των δανείων. Οι Τράπεζες που έχουν εκδηλώσει ενδιαφέρον για τη χορήγηση των δανείων είναι η Εθνική, η Αγροτική, η Εμπορική και η Πειραιώς.
      Παράλληλα με τα παραπάνω τα Υπουργεία που συμμετέχουν στη Διυπουργική επιτροπή υλοποιούνται δράσεις στους τομείς της Υγείας, της Εκπαίδευσης, της Απασχόλησης, του Πολιτισμού και του Αθλητισμού.
      Τέλος, σας γνωρίζουμε ότι αρμόδιο να απαντήσει για την έκθεση της Ευρωπαϊκής Επιτροπής Κοινωνικών Δικαιωμάτων του Συμβουλίου της Ευρώπης και για τα μέτρα που έχουν λάβει οι αρμόδιοι φορείς σε εφαρμογή των συμπερασμάτων της, είναι το υπουργείο Απασχόλησης και Κοινωνικής Προστασίας, προς το οποίο κοινοποιούμε αντίγραφο της ερώτησης.
      Ο Υφυπουργός
      ΑΘ. ΝΑΚΟΣ»
      10. Στην με αριθμό 1973/9.9.05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 48845/30.9.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω Ερώτησης, που κατέθεσε ο Βουλευτής κ. Γ. Δραγασάκης, αναφορικά με την άσκηση του προληπτικού ελέγχου επί των δαπανών των ΟΤΑ του Νομού Λασιθίου, σας γνωρίζουμε κατά λόγο αρμοδιότητάς μας τα ακόλουθα:
      Προσδίδοντας ιδιαίτερη σημασία στην επιτυχή άσκηση του εν λόγω ελέγχου, το Υπουργείο μας προχώρησε, κατά το χρονικό διάστημα που προηγήθηκε της έναρξης εφαρμογής αυτού, πέραν της παροχής σχετικών οδηγιών με σειρά εγκυκλίων και εγγράφων, στη διεξαγωγή επιμορφωτικού προγράμματος με θέμα «Οι έλεγχοι στη διαχείριση των ΟΤΑ πρώτου βαθμού», σε συνεργασία με το Ελεγκτικό Συνέδριο και το Ινστιτούτο Επιμόρφωσης του Εθνικού Κέντρου Δημόσιας Διοίκησης & Αυτοδιοίκησης. Στα πλαίσια του προγράμματος αυτού, παρασχέθηκε η ευρύτερη δυνατή πληροφόρηση στα συμμετέχοντα στελέχη του Ελεγκτικού Συνεδρίου, των Περιφερειών και των ΟΤΑ πρώτου βαθμού της χώρας, επί των θεμάτων που άπτονται του προληπτικού ελέγχου δαπανών, με τελικό στόχο την ομαλή και απρόσκοπτη άσκησή του.
      Περαιτέρω, σε σύντομο χρόνο μετά την έναρξη εφαρμογής του εν λόγω ελέγχου και προκειμένου να καταγραφούν και να αντιμετωπισθούν τυχόν προβλήματα και δυσχέρειες που ανέκυψαν κατά την άσκησή του στην πράξη, το Υπουργείο μας με έγγραφό του ζήτησε από τις Περιφέρειες του Κράτους, στην αρμοδιότητα των οποίων ανήκει η εποπτεία των ΟΤΑ, να προβούν στη συγκέντρωση των απαραίτητων στοιχείων από τους εμπλεκόμενους δήμους και κοινότητες χωρικής ευθύνης τους και να μας παράσχουν σχετική ενημέρωση.
      Με βάση την πληροφόρηση που μας παρασχέθηκε, καταγράψαμε μια σειρά από προβλήματα και δυσχέρειες (όπως ελλιπή στελέχωση κάποιων Υπηρεσιών Επιτρόπων, μεγάλες αποστάσεις μεταξύ υπόχρεων ΟΤΑ και αρμόδιων Υπηρεσιών Επιτρόπων, καθυστερήσεις στη διεκπεραίωση του ελέγχου), τα οποία επισημάναμε εγγράφως στο Ελεγκτικό Συνέδριο, κάνοντας ειδική αναφορά στα παρατηρούμενα προβλήματα στο Νομό Λασιθίου, προκειμένου να αναλάβει, στα πλαίσια των αρμοδιοτήτων του, τις απαραίτητες πρωτοβουλίες για την αντιμετώπισή τους, ώστε να συνεχισθεί απρόσκοπτα η λειτουργία του προληπτικού ελέγχου.
      Τέλος, έχει δρομολογηθεί δια της νομοθετικής οδού η σύσταση τριμερούς Επιτροπής, αποτελούμενης από εκπροσώπους του Ελεγκτικού Συνεδρίου, του Υπουργείου μας και της Κεντρικής Ένωσης Δήμων και Κοινοτήτων Ελλάδος, που θα έχει ως έργο το συντονισμό των απαιτούμενων δράσεων για την αντιμετώπιση κάθε είδους δυσλειτουργίας και την αποτελεσματική άσκηση του εν λόγω ελέγχου.
      Κατά τα λοιπά και ειδικότερα σε ό,τι αφορά τον ορισμό Επιτρόπου στο Νομό Λασιθίου και τη στελέχωση της Υπηρεσίας αυτού, καθώς και τους χρόνους διεκπεραίωσης των χρηματικών ενταλμάτων, αρμόδιο να απαντήσει είναι το Υπουργείο Δικαιοσύνης.
      Ο Υφυπουργός
      ΑΘ. ΝΑΚΟΣ»
      11. Στην με αριθμό 1085/8-8-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 145/31-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Νικολόπουλος, σας πληροφορούμε τα εξής:
      1. Οι τιμές πώλησης των λιπασμάτων διαμορφώνονται ελεύθερα μετά την απελευθέρωση της αγοράς σε εφαρμογή των κοινοτικών διατάξεων με βάση την προσφορά και τη ζήτηση. Ο Φ.Π.Α. για τα περισσότερα λιπάσματα έχει καθορισθεί στο 9%. Εξαιρούνται μόνο κάποια προϊόντα που αφορούν λιπάσματα και εδαφοβελτιωτικά, όπου, λόγω και εξωγεωργικής χρήσης τους, ο Φ.Π.Α. έχει καθορισθεί στο 19%, με ρύθμιση που εμπίπτει στις αρμοδιότητες του Υπουργείου Οικονομίας και Οικονομικών και όχι του Υπουργείου Αγροτικής Ανάπτυξης και Τροφίμων.
      Στη διαμόρφωση των τιμών των λιπασμάτων εμπλέκονται πολλοί ποιοτικοί παράγοντες, όπως, π.χ., η ποικιλομορφία των θρεπτικών στοιχείων, καθώς και άλλοι παράγοντες, όπως τα αποθέματα, τα μεταφορικά, κ.λπ.
      Σε σύσκεψη με θέμα την κατάσταση στην αγορά λιπασμάτων στη χώρα μας που πραγματοποιήθηκε στο Υπουργείο Αγροτικής Ανάπτυξης και Τροφίμων στις 23-05-2005, υπό την προεδρία του Υφυπουργού Αγροτικής Ανάπτυξης και Τροφίμων, στην οποία συμμετείχαν η ΠΑΣΕΓΕΣ, η Β.Φ.Λ. (Βιομηχανία Φωσφορικών Λιπασμάτων), ο ΠΑ.ΣΕ.Π. & Ε.ΛΙΠ (Πανελλήνιος Σύνδεσμος Επαγγελματιών Παραγωγών και Εμπόρων Λιπασμάτων) και υπηρεσιακοί παράγοντες του Υπουργείου, αποφασίστηκε να αναληφθούν πρωτοβουλίες, έτσι ώστε να συμπιεστούν οι τελικές τιμές που θα καταβάλλει την επόμενη εσοδεία ο παραγωγός για αγορά λιπασμάτων.
      Συγκεκριμένα:
      α. Το Υπουργείο Αγροτικής Ανάπτυξης και Τροφίμων θα εντατικοποιήσει τους ελέγχους που πραγματοποιεί σε όλο το κύκλωμα διακίνησης και διάθεσης λιπασμάτων.
      β. Από τον Οκτώβριο του 2004 ιδρύθηκε η «ΣΥΝΕΤΑΙΡΙΣΤΙΚΗ ΕΤΑΙΡΕΙΑ ΠΑΡΕΜΒΑΣΗΣ ΑΓΡΟΤΙΚΩΝ ΕΦΟΔΙΩΝ Α.Ε.», η οποία δημιουργήθηκε από την ΠΑΣΕΓΕΣ, την εταιρεία επενδύσεων της ΠΑΣΕΓΕΣ, 34 Ενώσεις Αγροτικών Συνεταιρισμών και 4 πρωτοβάθμιους συνεταιρισμούς, με σκοπό την ενότητα του επιχειρηματικού μεγέθους των συνεταιριστικών ενώσεων και στόχο την μείωση του κόστους παραγωγής από την αγορά των λιπασμάτων και λοιπών εφοδίων. Ήδη βρίσκεται σε συνεννόηση για μαζική προμήθεια λιπασμάτων από το εσωτερικό ή το εξωτερικό.
      2. Το Υπουργείο Αγροτικής Ανάπτυξης και Τροφίμων είναι αρμόδιο για τη χορήγηση των εγκρίσεων κυκλοφορίας στα φυτοπροστατευτικά προϊόντα, φυτοφάρμακα (φ.π.) . Η αρμοδιότητα για τον έλεγχο των τιμών των φυτοπροστατευτικών προϊόντων ανήκει στο Υπουργείο Ανάπτυξης.
      Ωστόσο, το Υπουργείο Αγροτικής Ανάπτυξης και Τροφίμων με τη συνεχή χορήγηση των εγκρίσεων κυκλοφορίας σε φυτοπροστατευτικά προϊόντα διαφόρων εταιρειών, αυξάνει τον ήδη υπάρχοντα ανταγωνισμό και τη διάθεσή τους στην ελληνική αγορά, συμβάλλοντας, κατ' αυτόν τον τρόπο, στη μείωση της τιμής διάθεσής τους.
      Επίσης, με Απόφαση των Υφυπουργών Ανάπτυξης και Αγροτικής Ανάπτυξης και Τροφίμων, συστάθηκε Ομάδα Εργασίας, η οποία θα ασχοληθεί με την έρευνα και τον υπολογισμό του κόστους των εισαγόμενων φυτοφαρμάκων, τη σύγκριση των τιμών λιανικής πώλησης των σημαντικότερων από αυτά που κυκλοφορούν στην ελληνl1α1 αγορά με τις αντίστοιχες τιμές των ομοίων τους που κυκλοφορούν στις άλλες χώρες της Ευρωπαϊκής Ένωσης, καθώς και τη μελέτη του συστήματος διακίνησης και εμπορίας φυτοφαρμάκων στις άλλες χώρες της Ευρωπαϊκής Ένωσης.
      Η ανάγκη της έρευνας προέκυψε κατόπιν πληροφοριών, σύμφωνα με τις οποίες, οι τιμές λιανικής των φυτοφαρμάκων στην Ελλάδα διαμορφώνονται σε επίπεδα πολλαπλάσια σε σχέση με τις αντίστοιχες σε άλλες χώρες της Ευρωπαϊκής Ένωσης, με αποτέλεσμα οι Έλληνες αγρότες να παρουσιάζουν υψηλό κόστος παραγωγής των αγροτικών τους προϊόντων.
      Τα δύο Υπουργεία είναι αποφασισμένα να συνεχίσουν τη μεγάλη και ουσιαστική προσπάθεια που έχει ήδη ξεκινήσει για τη μείωση του κόστους παραγωγής των αγροτικών προϊόντων, την αύξηση της ανταγωνιστικότητάς τους, την εξασφάλιση ικανοποιητικών τιμών πώλησης στον καταναλωτή και τη μείωση της διαφοράς μεταξύ τιμών παραγωγού και καταναλωτή.
      Ο Υφυπουργός
      Α. ΚΟΝΤΟΣ»
      12. Στην με αριθμό 1357/23-8-05 ερώτηση του Βουλευτή  κ. Κωνσταντίνου Τσιάρα δόθηκε με το υπ’ αριθμ. Β13-451/8-9-05 έγγραφο από τον Υφυπουργό Ανάπτυξης η ακόλουθη απάντηση:
      « Απαντώντας στην με αριθμ. 1357/23-08-05, ερώτηση που κατέθεσε στη Βουλή των Ελλήνων ο Βουλευτής κ. Κ. Τσιάρας με θέμα «Ανάγκη λήψης μέτρων υπέρ των μικροπαραγωγών των λαϊκών αγορών», σας γνωστοποιούμε τα ακόλουθα:
      1. Σύμφωνα με τον πρόσφατο Νόμο 3377/2005 (ΦΕΚ 202/Α/19-08-2005), άρθρο 4 παρ.7: «Η άδεια παραγωγού ισχύει για τις λαϊκές αγορές όλης της χώρας και χορηγείται: (α) με απόφαση του Δ.Σ. του Οργανισμού Λαϊκών Αγορών Αθήνας-Πειραιά ή Θεσσαλονίκης, κατά περίπτωση, όταν ο παραγωγός κατοικεί ή διαμένει μονίμως στα διοικητικά όρια των Ν.Α. Αθηνών-Πειραιώς ή Θεσσαλονίκης αντίστοιχα και (β) με απόφαση του οικείου νομαρχιακού συμβουλίου, όταν ο παραγωγός κατοικεί ή διαμένει μονίμως στα διοικητικά όρια των υπολοίπων Ν.Α.».
      2. Βάσει του ως σήμερα ισχύοντος Π.Δ. υπ' αριθ. 58/05 «Όροι και προϋποθέσεις λειτουργίας των Λαϊκών Αγορών» (ΦΕΚ 87/Α/08-04-2005), άρθρο 1 παρ.2: «Η ηλικία των δικαιούχων αδειών καθορίζεται:
      α) από 20 μέχρι 55 ετών για τους επαγγελματίες πωλητές, και
      β) από 20 μέχρι 65 ετών για τους παραγωγούς.».
      3. Για τη χορήγηση ή ανανέωση της άδειας πωλητών παραγωγών λαϊκών αγορών, οι τελευταίοι υποχρεούνται να καταβάλλουν υπέρ Ε.Λ.Γ.Α. ποσοστό 3% επί των προς πώληση ποσοτήτων προϊόντων (Ν. 2040/1992)
      4. Ο πρόσφατος Νόμος 3377/2005 (ΦΕΚ 202/Α/19-08-2005) στο άρθρο 5 προβλέπει ότι «Οι επαγγελματίες πωλητές και παραγωγοί που προσέρχονται στους χώρους των λαϊκών αγορών υποχρεούνται να καταβάλουν ημερήσιο δικαίωμα. Το ύφος του δικαιώματος αυτού, η διαδικασία και ο τρόπος καταβολής και είσπραξής του, καθώς και κάθε αναγκαία λεπτομέρεια ρυθμίζονται με απόφαση του Υπουργού Aνάπτυξης.», η οποία θα ορίζει ενιαίο ημερήσιο δικαίωμα σε όλη την Επικράτεια. Ειδικά για τους παραγωγούς το εν λόγω άρθρο αναφέρει: «Οι παραγωγοί που κατέχουν άδεια προσέλευσης στις λαϊκές αγορές, υποχρεούνται στην καταβολή του ημερήσιου δικαιώματος, μόνο για όσες ημέρες προσέρχονται σε αυτές.».
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      13. Στην με αριθμό 1303/17-8-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Β1731/7-9-05 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτηση ς με αριθμό 1303/17-8-2005, που κατέθεσε στη Βουλή ο Βουλευτής κ. Μιχάλης Καρχιμάκης, θέτουμε υπόψη σας τα παρακάτω στοιχεία, τα οποία η Υπηρεσία Πολιτικής Αεροπορίας (Υ.Π.Α.) με το αριθμ. ΥΠΑ/Δ13/Α/31721/1693/31-8-2005 έγγραφό της, μας απέστειλε:
      1. Η Διοίκηση της Υ.Π.Α. με έγγραφό της προς τον τουριστικό πράκτορα - ναυλωτή πτήσεων, κ. Ρουσσάκη, απάντησε επί όλων των θεμάτων που έθεσε προς αυτή. Διευκρινίσθηκε ότι όλες οι τεχνικές προδιαγραφές, τα επιχειρησιακά δεδομένα και η λειτουργία εκάστου αεροδρομίου, είναι γνωστά στις αεροπορικές εταιρείες, που εκτελούν πτήσεις από / προς αυτά. Οι Αερομεταφορείς, που προτίθενται να εκτελέσουν πτήσεις σε Ελληνικά αεροδρόμια, ενημερώνονται επ’ αυτών εγκαίρως από το Εγχειρίδιο Αεροναυτικών Πληροφοριών Ελλάδος / ΑΙΡ GREECE (Aeronautical Information Publίcation) και τα σχετικά NOTAM’s, τα οποία αποστέλλονται στις ομόλογες Υπηρεσίες των Κρατών, με τα οποία υπάρχει αμοιβαιότητα - εν προκειμένω δε και στην Γερμανική Υ.Π.Α. (LΒΑ). Μέσω των Υπηρεσιών Πολιτικής Αεροπορίας του Κράτους τους, οι Αερομεταφορείς είναι υποχρεωμένοι να τα προμηθεύονται και να αντλούν όλες τις απαραίτητες πληροφορίες. Με τον ίδιο τρόπο μπορούν να τα προμηθεύονται και από την Υ.Π.Α.
      2. Πέραν τούτων, για να πραγματοποιηθεί μια αεροπορική πτήση, ο «ενδιαφερόμενος Αερομεταφορέας» πρέπει να ζητήσει να του διατεθεί Χρόνος Χρήσεως Αεροδρομίου (SLOT) από τον Εθνικό Συντονιστή (Coordinator), εν προκειμένω από την Ολυμπιακή Αεροπορία. Τέτοιο αίτημα ουδέποτε υποβλήθηκε. Είναι προφανές ότι, χωρίς διάθεση SLOT, οποιαδήποτε άλλη έγκριση και παροχή πληροφοριών, δεν συνεπάγεται αυτοδικαίως την εκτέλεση πτήσεων προς το συγκεκριμένο αεροδρόμιο.
      3. Σας ενημερώνουμε ακόμη ότι καμία λειτουργική και επιχειρησιακή αρμοδιότητα της Υ.Π.Α. δεν έχει μεταφερθεί σε ιδιώτες και σε τουριστικά γραφεία.
      4. Το οικονομικό και κοινωνικό κόστος αφορά αποκλειστικά τον κ. Ρουσσάκη ως επιχειρηματία, ο οποίος ανέλαβε πρωτοβουλίες, χωρίς να γνωρίζει τις διαδικασίες, που ισχύουν διεθνώς, και χωρίς ο Αερομεταφορέας να έχει προηγουμένως εξασφαλίσει SLOT από την Υπηρεσία Συντονισμού Πτήσεων, όπως σαφώς του υπέδειξε η Υ.Π.Α. με το υπό στοιχεία ΥΠΑ/Δ3/Α13452/1778, από 18 Απριλίου 2005, έγγραφό της.
      5. Τέλος, επισημαίνεται ότι, σύμφωνα και με την εν προκειμένω ισχύουσα Ευρωπαϊκή Νομοθεσία (JAR OPS1, άρθρο 1.215), που έχει ενσωματωθεί στην Ελληνική νομοθεσία με το Π.Δ.207/2002 (ΦΕΚ193/Α΄/22-8-2002), «ο Αερομεταφορέας εξασφαλίζει ότι οι υπηρεσίες ελέγχου εναέριας κυκλοφορίας χρησιμοποιούνται για όλες τις πτήσεις, οποτεδήποτε διατίθενται. Η Υ.Π.Α. δεν απεμπολεί και δεν αποβάλλει τις υποχρεώσεις της για παροχή πληροφοριών, σχετικά με την λειτουργία των Ελληνικών αεροδρομίων. Αντιθέτως, έχοντας ως στόχο την ανάπτυξη του τουρισμού, παρέχει πληροφόρηση και αρωγή στους Αερομεταφορείς, που χρησιμοποιούν τα Ελληνικά αεροδρόμια ή πρόκειται να δραστηριοποιηθούν σε αυτά.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      14. Στην με αριθμό 1305/17-8-05 ερώτηση των Βουλευτών  κυρίων Χρήστου Πρωτόπαπα και Δημητρίου Κουσελά δόθηκε με το υπ’ αριθμ. 7017/4/5391/1-9-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Χ. ΠΡΩΤΟΠΑΠΑΣ και Δ. ΚΟΥΣΕΛΑΣ, σε ό,τι μας αφορά, σας γνωρίζουμε ότι η Ελληνική Αστυνομία, κατά τη διάρκεια των απεργιών, συγκεντρώσεων, πορειών και λοιπών κινητοποιήσεων, λαμβάνει, εντός των αρμοδιοτήτων της , όλα τα αναγκαία μέτρα, για την τήρηση της τάξης, την πρόληψη επεισοδίων ή άλλων εκτρόπων, την προστασία προσώπων ή πραγμάτων, καθώς και τη διασφάλιση του δικαιώματος τόσο της απεργίας, όσο και της εργασίας και εφαρμόζει την ισχύουσα νομοθεσία προς κάθε κατεύθυνση, με αντικειμενικότητα και αμεροληψία.
      Ειδικότερα, σε ό,τι αφορά τις κινητοποιήσεις των τραπεζοϋπαλλήλων, σας πληροφορούμε ότι η ομοσπονδία Τραπεζοϋπαλληλικών Οργανώσεων Ελλάδος (Ο.Τ.Ο.Ε.) κήρυξε για τα μέλη της την 16-8-2005 24ωρη πανελλαδική απεργία, ενώ την 17:00΄ ώρα της ιδίας μέρας, είχε προγραμματίσει συγκέντρωση των μελών της έξω από το κεντρικό κατάστημα της Εμπορικής Τράπεζας επί της οδού Σοφοκλέους 11 στην Αθήνα, όπου την ίδια ώρα θα πραγματοποιείτο γενική συνέλευση των μετοχών της εν λόγω Τράπεζας. Όμως, την 07:00΄ ώρα της ίδιας ημέρας, 30 περίπου άτομα, μέλη της Εργατικής Αλληλεγγύης και του Σωματείου Τραπεζοϋπαλλήλων κατέλαβαν την κεντρική είσοδο της εν λόγω Τράπεζας, αποκλείοντας με αυτόν τον τρόπο την πρόσβαση στο κτίριο και παρεμποδίζοντας την είσοδο του κοινού και τις συναλλαγές του, το δικαίωμα εργασίας όσων υπαλλήλων επιθυμούσαν να εργασθούν και γενικά τη λειτουργία των χρηματοπιστωτικών συναλλαγών της Τράπεζας.
      Συγκεκριμένα, επειδή, παρά τις συνεχείς παραινέσεις του επικεφαλής των αστυνομικών δυνάμεων αστυνομικού διευθυντή προς τους συγκεντρωθέντες αυτοί αρνούνταν να ελευθερώσουν την είσοδο της εν λόγω Τράπεζας, οι αστυνομικές δυνάμεις με τα χέρια τους απώθησαν τους συγκεντρωθέντες και έτσι αποκαταστάθηκε η ομαλή λειτουργία του ιδρύματος.
      Οι αρμόδιες αστυνομικές δυνάμεις, υπό την εποπτεία, τις οδηγίες και εντολές των ιεραρχικά προϊστάμενών τους και όχι άλλων αναρμοδίων παραγόντων, με τους οποίους άλλωστε δεν υφίσταται διοικητική εξάρτηση, εκδήλωσαν, με υπευθυνότητα, ψυχραιμία και με τα ηπιότερα δυνατά μέσα τα επιβαλλόμενα μέτρα τάξης, με βασικό γνώμονα την εξυπηρέτηση του γενικότερου κοινωνικού συμφέροντος, την πρόληψη έκνομων ενεργειών σε βάρος προσώπων και πραγμάτων, αλλά και τη διασφάλιση του δικαιώματος εργασίας όσων επιθυμούν να εργασθούν. Παράλληλα, πρέπει να επισημανθεί ότι δυνατότητα της Αστυνομίας, για επιλεκτική, κατά τόπο, χρόνο, αντικείμενο ή πρόσωπο, εφαρμογή της ισχύουσας νομοθεσίας δεν υφίσταται, αλλά αυτή αποτελεί υποχρέωσή της και δεν επαφίεται στη διακριτική της ευχέρεια.
      Κατόπιν των ανωτέρω είναι φανερό ότι οι αστυνομικές δυνάμεις που έλαβαν μέτρα τάξης κατά την εν λόγω κινητοποίηση ενήργησαν μέσα στα πλαίσια του Συντάγματος, των νόμων και των κανονισμών του Σώματος και τα αναφερόμενα περί αιφνιδιαστικής, βίαιης και απρόκλητης αντίδρασης των δυνάμεων καταστολής και μάλιστα κατόπιν εντολής της διοίκησης της εν λόγω τράπεζας δεν ανταποκρίνονται στην πραγματικότητα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 11 Οκτωβρίου 2005.
      Α. ΑΝΑΦΟΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 1830/6-9-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς την Υπουργό Εθνικής Παιδείας και Θρησκευμάτων, σχετικά με την κατασκευή λυόμενων αιθουσών στα σχολεία του Νομού Ηρακλείου. 
      Β. ΑΝΑΦΟΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 1356/23-8-2005 Ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων στήριξης της γέφυρας στον ποταμό Φοίνικα επί της νέας εθνικής οδού Κορίνθου – Πατρών. 
      Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη επίκαιρη ερώτηση με αριθμό 85/4-10-2005 του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τις προσλήψεις επικουρικών γιατρών στα νοσοκομεία κ.λπ. διαγράφεται λόγω κωλύματος του κυρίου Υπουργού. 
      Η δεύτερη επίκαιρη ερώτηση με αριθμό 88/4-10-2005 του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την καταβολή των αποζημιώσεων στους βαμβακοπαραγωγούς για τις ζημιές που υπέστησαν στην παραγωγή από το πράσινο σκουλήκι κ.λπ. διαγράφεται λόγω κωλύματος του κυρίου Υπουργού. 
      Εισερχόμεθα στο δεύτερο κύκλο των επικαίρων ερωτήσεων.
      Θα συζητηθεί η πρώτη με αριθμό 77/3-10-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πρόσληψη υπαλλήλων με σύμβαση μερικής απασχόλησης στην Περιφέρεια Νοτίου Αιγαίου κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η Περιφέρεια Νοτίου Αιγαίου το Δεκέμβριο του 2004 προχώρησε σε προκήρυξη που αφορούσε στην πρόσληψη τριάντα ατόμων με σύμβαση μερικής απασχόλησης, σύμφωνα με το ν.3250/2004.
      Στις 9 Σεπτεμβρίου 2005 αναρτάται στην Περιφέρεια απόφαση του Γενικού Γραμματέα, στην οποία ανακοινώνονται τα τριάντα ονόματα των προσληφθέντων, χωρίς να υπάρξει προηγούμενη ανάρτηση του πίνακα κατάταξης υποψηφίων.
      Ακολουθούν αλληλοαναιρούμενες αναρτήσεις πινάκων και δύο ορθές επαναλήψεις της απόφασης του Περιφερειάρχη.
      Παράλληλα, υπάρχουν σοβαρές παρατυπίες σχετικά με τη διαδικασία ανάρτησης των πινάκων στη Ρόδο.
      Πέντε υποψήφιοι προσφεύγουν με αιτήσεις θεραπείας στο Γενικό Γραμματέα της Περιφέρειας με το αιτιολογικό των παρατυπιών και τη σύνταξη των πινάκων κατάταξης, και, ω, του θαύματος ο κύριος Γενικός που μέχρι εκείνη τη στιγμή ισχυριζόταν ότι τα πάντα έχουν γίνει νόμιμα, ακυρώνει το διαγωνισμό με δεκαπέντε ημέρες καθυστέρηση (δηλαδή στις 23 Σεπτεμβρίου) και κάνει δεκτές τις αιτήσεις θεραπείας. Μετά τα παραπάνω ερωτάστε, κύριε Υπουργέ:
      1. Θα διατάξετε τη διενέργεια έρευνας σχετικά με τη διαδικασία που ακολουθήθηκε για την πρόσληψη τριάντα ατόμων με συμβάσεις μερικής απασχόλησης στην Περιφέρεια Νοτίου Αιγαίου;
      2. Θα ελέγξετε το Γενικό Γραμματέα της Περιφέρειας Νοτίου Αιγαίου για τις ευθύνες που προσωπικά έχει στην παράνομη διαδικασία πρόσληψης των τριάντα ατόμων με συμβάσεις μερικής απασχόλησης; Και ποιος είναι ο χρονικός προγραμματισμός για την επαναπροκήρυξη των τριάντα θέσεων με σύμβαση μερικής απασχόλησης για την Περιφέρεια Νοτίου Αιγαίου;»
      Στην επίκαιρη ερώτηση του συναδέλφου κ. Ρήγα θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      Ορίστε, κύριε Υφυπουργέ, έχετε το λόγο. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πράγματι έγιναν όλες οι προβλεπόμενες από το νόμο ενέργειες και η πλήρης ανακοίνωση με όλα τα στοιχεία. Αποδεικτικό στοιχείο είναι ότι για τις τριάντα θέσεις μερικής απασχόλησης υπέβαλαν αίτηση διακόσια τριάντα οκτώ άτομα. 
      Εκείνο που πιθανόν να διαφεύγει της προσοχής του κυρίου συναδέλφου είναι ότι η διαδικασία από το νόμο έχει ως εξής: Γίνεται ο πίνακας κατάταξης χωρίς τα δικαιολογητικά και αυτό το κάναμε προκειμένου να μην ταλαιπωρηθούν αυτοί οι οποίοι υπέβαλαν αιτήσεις, αλλά να μαζέψουν τα δικαιολογητικά εφόσον ήταν μέσα σε υψηλή σειρά του πίνακα κατάταξης. Μετά, γίνεται η ανάρτηση του πίνακα επιτυχόντων σ’ αυτή τη διαδικασία πρόσληψης με μερική απασχόληση.
      Πράγματι, έγινε ένα σφάλμα. Ανεγράφη συνεδρίαση της 8ης Σεπτεμβρίου, αντί για την 9η Σεπτεμβρίου. Και αυτό δημιούργησε σύγχυση.
      Ήδη, αμέσως μετά από αυτό –και θέλω να καταθέσω εδώ στα Πρακτικά –ο Γενικός Γραμματέας Περιφέρειας κάλεσε σε απολογία την πρόεδρο της επιτροπής, η οποία αναγνωρίζει ότι εκ παραδρομής αντί για 9 Σεπτεμβρίου γράφτηκε 8 Σεπτεμβρίου σε αυτό το πρακτικό. 
      Ο Γενικός Γραμματέας της Περιφέρειας είχε την ευαισθησία, διότι δημιουργήθηκαν εντυπώσεις, να ακυρώσει το διαγωνισμό και να επαναλάβει αυτόν, πράγμα το οποίο θα γίνει εντός του Νοεμβρίου.
      Αυτή είναι η πραγματικότητα και εδώ είναι τα σχετικά έγγραφα τα οποία κατατίθενται στα Πρακτικά.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα ήθελα, όμως, επειδή ο κύριος συνάδελφος είναι νέος συνάδελφος, να του υπενθυμίσω ποια διαδικασία, για τη μερική απασχόληση, ακολούθησε η προηγούμενη κυβέρνηση.
      Με το ν. 2956 του κ. Ρέππα δόθηκε η δυνατότητα σε τρίτους να προσλαμβάνουν προσωπικό και να το νοικιάζουν στους οργανισμούς τοπικής αυτοδιοίκησης και στα νομικά πρόσωπα δημοσίου δικαίου. Ο ν. 3174, ο οποίος ίσχυε, αφού έκανε την κατανομή των θέσεων με κομματικά κριτήρια, όπως έχουμε αποδείξει, προς τους ημετέρους δημάρχους, έδινε τη δυνατότητα στην εταιρεία τοπικής ανάπτυξης και αυτοδιοίκησης, την περίφημη ΕΤΑ, να προσλαμβάνει όποιον θέλει και να τον δίνει για δουλειά στους δήμους και στις νομαρχίες. Και αυτό το νόμο τον καταργήσαμε και ήταν από τους πρώτους νόμους, που καταργήσαμε. Αυτός ο νόμος ήταν ντροπή. 
      Μπροστά σ’ αυτό το νόμο και σ’ αυτή τη μεθόδευση φέραμε το ν. 3250 που είχε διαδικασίες, αναρτήσεις, πίνακες ανακοινώσεων και όλη αυτή τη διαδικασία την οποία επικαλείσθε. Από τη μία μεριά έχουμε το «παίρνω όποιον θέλω μέσω τρίτης εταιρείας και τον νοικιάζω στους οργανισμούς τοπικής αυτοδιοίκησης, στις νομαρχίες και στα νομικά πρόσωπα δημοσίου δικαίου» και από την άλλη έχουμε ένα νόμο ξεκάθαρο, ο οποίος ακολουθήθηκε σε όλες τις περιπτώσεις σε όλη την Ελλάδα. Αυτά, κύριε συνάδελφε, προς σύγκριση.
      Εκείνο που θέλω να πω από αυτή τη θέση είναι ότι ο Γενικός Γραμματέας Περιφέρειας, ο κ. Κόκκινος, γι’ αυτό το μικρό λάθος ακύρωσε το διαγωνισμό και επαναπροκηρύσσει το διαγωνισμό, προκειμένου να μην υπάρχει κανένα ψεγάδι και να έχουμε μια κρυστάλλινη διαδικασία, σε αντίθεση με αυτές τις διαδικασίες που η κυβέρνησή σας είχε θεσμοθετήσει λίγο πριν γίνουν οι εκλογές. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, λυπάμαι γιατί θεωρούσα ότι δεν θα υιοθετούσατε έτσι αβασάνιστα τις έωλες, αστήρικτες και θα τολμούσα να πω και αστείες δικαιολογίες του Γενικού Γραμματέα της Περιφέρειας.
      Επειδή ο χρόνος είναι λίγος, εγώ θα καταθέσω στα Πρακτικά συγκεκριμένα  έγγραφα. Έχουμε, λοιπόν,  τα εξής: 
      Πρώτον, απόφαση του Γενικού Γραμματέα της Περιφέρειας, που αναφέρει τις προσλήψεις τριάντα ατόμων. Αυτό είναι το πρώτο έγγραφο που βλέπει το φως της δημοσιότητας. Όταν του γίνεται παρατήρηση «πού είναι οι πίνακες κατάταξης», σπεύδει πέντε μέρες μετά να αναρτήσει πίνακα κατάταξης επιτυχόντων, τον οποίο υπογράφει ο ίδιος και όχι η επιτροπή κατάταξης. Αυτό είναι το δεύτερο έγγραφο. Όταν του γίνεται επισήμανση ότι ο πίνακας αυτός δεν υπογράφεται από την επιτροπή, αλλά από τον ίδιο και ότι βρίθει λαθών, αναρτά τρίτο πίνακα, με δύο μέρες καθυστέρηση, όπου υπογράφουν τα μέλη της επιτροπής, που σ’ αυτό τον πίνακα, σε μια κοινωνική ομάδα, οι υποψήφιοι έχουν καταταγεί με την αλφαβητική σειρά των ονομάτων τους. Όταν του γίνεται και νέα παρατήρηση, ξεκρεμάει αυτόν τον πίνακα και κρεμάει τέταρτο πίνακα που είναι διορθωμένος και αναφέρει στοιχεία εντελώς ξένα απ’ αυτά που είχε ο τρίτος πίνακας.
      Και αφού όλο αυτό το διάστημα μας κατηγορεί ότι ψευδόμαστε, ότι τον υβρίζουμε και παίρνει τη θέση που θα έπαιρνε ο κομματικός εκπρόσωπος της Νέας Δημοκρατίας στο νομό, βγάζει ορθή επανάληψη της πρώτης απόφασής του –πέμπτο έγγραφο- όπου διορθώνει όλα τα προηγούμενα και έρχεται στη συνέχεια η αίτηση θεραπείας πέντε υποψηφίων, η οποία αίτηση θεραπείας αφορά την ουσία της διαδικασίας και όχι τον τύπο -δεν αναφέρομαι καθόλου σ’ αυτό το λαθάκι που είπατε, αυτό είναι παρωνυχίδα μπροστά σ’ αυτά που συνέβησαν, οι αιτήσεις θεραπείας μπαίνουν στην ουσία- κάνει δεκτές τις αιτήσεις θεραπείας, επομένως δέχεται το βάσιμο των αιτιάσεων των υποψηφίων και ακυρώνει το διαγωνισμό του. Αυτή είναι η απόφαση ακύρωσης του διαγωνισμού.
      Ο κύριος Γενικός Γραμματέας, λοιπόν, είδε ότι αποκαλύφθηκε πλήρως η παρανομία την οποία διέπραττε και προχώρησε στην ακύρωση του διαγωνισμού. Με πολύ ελαφρά τη καρδία, κύριε Υφυπουργέ, είπατε ότι ο διαγωνισμός ακυρώνεται. Θα πρέπει να απαντήσετε, λοιπόν, στους υποψηφίους που ταλαιπωρήθηκαν, οι οποίοι υπέβαλαν τις αιτήσεις τους, που σήμερα δεν ξέρουν ποια θα είναι η τύχη τους, αν η καινούργια ημερομηνία θα επιτρέψει και σε νέους να υποβάλουν αιτήσεις, δηλαδή αν ανοίγει το παιχνίδι για να μη φανεί ότι οι πίνακες αυτοί ήταν φτιαγμένοι εξ αρχής. 
      Και επειδή σε όλα αυτά εσείς δεν τα απαντάτε, κατέθεσα και μηνυτήρια αναφορά στον Εισαγγελέα Πρωτοδικών Σύρου για να ψάξει η δικαιοσύνη επιτέλους, αν πράγματι με απόλυτη διαφάνεια έγιναν τα όσα εσείς ισχυρίζεστε. Καταθέτω  τα προαναφερθέντα έγγραφα.
      (Στο σημείο αυτό ο Βουλευτής κ. Παναγιώτης Ρήγας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Νάκος έχει το λόγο για να δευτερολογήσει.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Εγώ θα επιμείνω, κύριε Πρόεδρε.
      Ο κύριος συνάδελφος μας έδειξε μια σειρά εγγράφων, τα οποία  προφανώς δεν είμαι σε θέση να γνωρίζω, με τα οποία πιθανόν και να αποδεικνύεται ότι κάτι δεν έγινε καλά από τη διαδικασία.
      Εκείνο που έχει σημασία, κύριε συνάδελφε, είναι ότι υπάρχει ένας νόμος κρυστάλλινος, τον οποίο επικαλείστε. Επικαλείστε αυτόν το νόμο, που έβαλε τους κανόνες του παιχνιδιού. Γιατί, αν δεν υπήρχαν αυτοί οι κανόνες του παιχνιδιού, δεν θα μπορούσατε εσείς να ρωτάτε σήμερα, όπως δεν θα μπορούσαμε και εμείς, αν η ΕΤΑ είχε προσλάβει όποιον ήθελε, και ξέρουμε πώς λειτουργούσε η ΕΤΑ και από ποιον ελεγχόταν. Αυτούς που έπαιρνε, τους έδινε, με σημειώματα, στους δήμους και στις νομαρχίες. Θα σας παρακαλέσω να συγκρίνετε τις δύο νοοτροπίες. Εγώ δεν λέω ότι φέρετε το βάρος των ανομημάτων της απελθούσης κυβέρνησης, όμως καλό είναι να συγκρίνετε και καλό είναι να δείτε και την ευαισθησία του Γενικού Γραμματέα, ο οποίος, για όλους αυτούς τους λόγους -από τους οποίους δεν ξέρω πόσοι είναι αληθείς- ακύρωσε το διαγωνισμό και εντός του Νοεμβρίου θα ξαναγίνει. Θα υπήρχε με το δικό σας νόμο διαδικασία οποιουδήποτε ελέγχου; 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Οι συνάδελφοι κυρίες Άννα Διαμαντοπούλου, Συλβάνα Ράπτη, Παρασκευή Χριστοφιλοπούλου ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τις ζητηθείσες άδειες. 
      Εισερχόμαστε στη συζήτηση της με αριθμό 89/4-10-2005 επίκαιρης ερώτησης της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Εθνικής Παιδείας και Θρησκευμάτων και Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στα δημόσια ειδικά σχολεία κ.λπ. .
       Αναλυτικότερα η επίκαιρη ερώτηση της κυρίας συναδέλφου έχει ως εξής:
      «Μία ακόμη σχολική χρονιά άρχισε με τα περισσότερα δημόσια ειδικά σχολεία να υπολειτουργούν ή να μην έχουν ανοίξει ακόμη. Αιτία οι τεράστιες ελλείψεις σε ειδικευμένο εκπαιδευτικό ή άλλο επιστημονικό υποστηρικτικό προσωπικό, ιδιαίτερα στα Ε.Ε.Ε.Κ. αλλά και βοηθητικού προσωπικού. 
      Ένας αριθμός σχολείων καθυστέρησε να ανοίξει γιατί για μια ακόμη χρονιά υπήρξαν τεράστια προβλήματα με τη μεταφορά των παιδιών, που έχει αφεθεί σε διάφορες ιδιωτικές εταιρείες. 
      Αυτό που προκαλεί περισσότερο απ’ όλα είναι η διαιώνιση από όλες τις κυβερνήσεις της Νέας Δημοκρατίας και του ΠΑ.ΣΟ.Κ. του τεράστιου προβλήματος του αποκλεισμού, από τις όποιες δομές της ειδικής αγωγής, του 85% των παιδιών με αναπηρία σχολικής ηλικίας, δηλαδή πάνω από εκατόν ογδόντα χιλιάδες παιδιά. 
      Οι οικογένειες των παιδιών καλούνται όλο και περισσότερο να βάζουν το χέρι συνεχώς πιο βαθιά στην τσέπη για να πληρώσουν για την κάλυψη των αναγκών των παιδιών τους σε τεχνικά βοηθήματα, θεραπείες, ειδικές εκπαιδευτικές παρεμβάσεις, αλλά και σε ειδικά σχολεία που λειτουργούν στον ιδιωτικό τομέα. 
      Ερωτώνται οι κύριοι Υπουργοί:
      Τι μέτρα προτίθενται να πάρουν για την άμεση στελέχωση με μόνιμο ειδικό και βοηθητικό προσωπικό των δημοσίων ειδικών σχολείων και για να λυθούν συνολικά και οριστικά τα προβλήματα μεταφοράς των παιδιών από προσωπικό μόνιμο και με υποδομές του ελληνικού δημοσίου; 
      Είναι στο σχεδιασμό της Κυβέρνησης και με ποιο χρονοδιάγραμμα η ένταξη σε δημόσιο ειδικό σχολείο ή ειδική τάξη των πάνω από 180.000 παιδιών με ειδικές εκπαιδευτικές ανάγκες που σήμερα είναι εκτός ειδικής αγωγής;». 
      Στην επίκαιρη ερώτηση της κ. Παντελάκη θα απαντήσει ο Υφυπουργός Εθνικής Παιδείας και Θρησκευμάτων κ. Καλός. 
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και  Θρησκευμάτων): Κύριε Πρόεδρε, κυρία και κύριοι συνάδελφοι, στα λίγα λεπτά της πρωτολογίας μου, θα ήθελα να απαντήσω με βάση τα στοιχεία που μου έδωσαν οι υπηρεσίες του Υπουργείου Παιδείας. Θα ήθελα, δηλαδή να σας πω, ότι η απάντηση προς την εκλεκτή συνάδελφο είναι εκ μέρους του Υπουργείου Παιδείας. Στη δευτερολογία μου θα χρησιμοποιήσω τα στοιχεία για την απάντηση που δίνει το συνερωτώμενο Υπουργείο Υγείας και Πρόνοιας. 
      Πρώτα απ’ όλα, κυρία συνάδελφε, ξέρετε πολύ καλά –και το λέω αποσπασματικά- ότι οι μεταφορές των μαθητών δεν είναι ευθύνη του Υπουργείου Παιδείας. Όμως, εμείς μπορούμε να σας ενημερώσουμε. Είναι ένα δευτερεύον θέμα, το οποίο, όμως, απετέλεσε φέτος λόγο καθυστερήσεων στην έναρξη της σχολικής περιόδου. Για να μπορέσουμε να τα αποκαταστήσουμε όλα αυτά, εμείς καταθέσαμε συγκεκριμένη πρόταση για την οποία, απ’ ό,τι είδα, έχετε και εσείς την ίδια άποψη. Μπορούμε να το συζητήσουμε και κατ’ ιδίαν και να μην αφιερώσουμε εδώ άλλο χρόνο. 
      Ας πάμε, όμως, στα καθαρά εκπαιδευτικά θέματα. 
      Πρώτα απ’ όλα, εκείνο που θα ήθελα να σας πω, είναι ότι η πολιτική μας –μ’ ένα μόνο λόγο σας το διατυπώνω- είναι προς την κατεύθυνση της διαρκούς αναβάθμισης της ειδικής αγωγής με τέτοιο τρόπο, ώστε και οι κατευθυντήριες γραμμές της εκπαιδευτικής διαδικασίας να οδηγούν σε ποιοτικό έργο, που δεν υπήρχε μέχρι σήμερα. Συμφωνώ μαζί σας. 
      Δεύτερον, θα πρέπει να φθάσουμε στο σημείο, όπου ακόμη και η νοοτροπία και οι μέθοδοι μέσα από τις οποίες επιτελείται ή πάνω από τις οποίες επιτελείται το εκπαιδευτικό έργο, να γίνουν και αυτές ποιοτικές και αποτελεσματικές υπέρ όλων αυτών των παιδιών, που καθήκον μας είναι να τους δείχνουμε περισσότερη αγάπη και κατανόηση. 
      Θα ήθελα, λοιπόν, να δούμε λίγο τα θέματα της στελέχωσης των σχολείων. Επειδή υπάρχει πάρα, πάρα πολύ παραπληροφόρηση, ας δούμε μαζί τα αριθμητικά στοιχεία. Πρώτα απ’ όλα, πρέπει να γνωρίζετε ότι όσον αφορά μεν το θεσμικό πλαίσιο, είμαστε πανέτοιμοι –το δηλώνω στη Βουλή, για να το ακούσουν και οι ενδιαφερόμενοι -να φέρουμε στην Ολομέλεια της Βουλής για να ψηφιστεί ένα καινούργιο θεσμικό πλαίσιο, που θα βάζει τους άξονες, που σας είπα. Ήδη έχουμε μιλήσει με όλους τους ενδιαφερόμενους φορείς. Θα είναι χαρά μου να μιλήσουμε και μαζί σας, που είστε ιδιαίτερα ευαισθητοποιημένοι, αλλά και με τους εκπροσώπους των υπολοίπων κομμάτων πάνω στο θέμα. 
      Να δούμε, λοιπόν, πέραν του θεσμικού πλαισίου το οποίο έρχεται, τι κάναμε από πλευράς ανάγκης στελέχωσης των σχολείων. Πλην του διαγωνισμού μέσω του ΑΣΕΠ, ο οποίος βρίσκεται εν εξελίξει και το ξέρετε, για την πρόσληψη εκατόν είκοσι μονίμων καθηγητών της ειδικής αγωγής, αλλά και ειδικού επιστημονικού βοηθητικού, όπως θα λέγαμε, προσωπικού της εκπαιδευτικής διαδικασίας, εμείς καθιερώσαμε για πρώτη φορά, κυρία Παντελάκη –και το γνωρίζετε ή πρέπει να το γνωρίζετε- τον θεσμό της αναπλήρωσης των αναπληρωτών και των ωρομισθίων, για να έρθουν να καλύψουν ανάγκες εκεί που δεν υπήρχαν ούτε καν πίνακες διοριστέων. Και το κάναμε αυτό με πλήρη συνείδηση του ότι έπρεπε να δώσουμε γρήγορα το απαραίτητο προσωπικό και φέτος, ώστε τα σχολεία να λειτουργήσουν.
      Τι δώσαμε, λοιπόν, στη δευτεροβάθμια και αντίστοιχα στην πρωτοβάθμια εκπαίδευση: Τετρακόσιες έξι θέσεις αναπληρωτών στις διευθύνσεις πρωτοβάθμιας και τριακόσιες τριάντα έξι θέσεις αναπληρωτών, μαζί με χίλιες πεντακόσιες ώρες για ωρομίσθιο προσωπικό, εκεί που δεν είναι απαραίτητο αυτό που εμείς θεωρούμε πρωταρχικό. Δηλαδή δίνουμε θέσεις αναπληρωτών για τις αποσπασματικές, αν θέλετε, ανάγκες και διδασκαλίες για να προσληφθεί βοηθητικό και κανονικό διδακτικό προσωπικό στις αντίστοιχες διευθύνσεις. 
      Δώσαμε επίσης πενήντα πέντε θέσεις, για τις οποίες αποστέλλεται το προσωπικό, μετά την ολοκλήρωση των αποσπάσεων και των μεταθέσεων του καθηγητικού προσωπικού, για το ειδικό βοηθητικό προσωπικό, ειδικά γι’ αυτά τα σχολεία τόσο στην πρωτοβάθμια όσο και στη δευτεροβάθμια εκπαίδευση.
      Όσον αφορά στις σχολικές μονάδες ειδικής αγωγής στη δευτεροβάθμια, καθυστέρησαν, όπως προείπατε, όχι μόνο εξαιτίας των γραφειοκρατικών μεθόδων μέσω των νομαρχιών προκειμένου να κλειστούν οι απαραίτητες συμφωνίες για τη μεταφορά των παιδιών μέσω των αντιστοίχων φορέων μετακίνησης, αλλά λόγω του ότι και οι πίνακες οι τελικοί του Α.Σ.Ε.Π. δεν είχαν καταρτιστεί, διότι ξέρετε ότι με βάση αυτούς και με βάση τα μόρια που δίνουν στους επιτυχόντες του Α.Σ.Ε.Π., εμείς καταρτίζουμε τους τελικούς, διαφανείς και με δημοκρατικές διαδικασίες αναρτώμενους πίνακες των αναπληρωτών. Αυτή η διαδικασία που βρισκόταν φέτος εν εξελίξει, έδωσε αυτές τις μικρές χρονικές καθυστερήσεις, ειδικά για τη δευτεροβάθμια ειδική αγωγή.
      Όσον αφορά στα ζητήματα της στελέχωσης με ειδικό προσωπικό δηλαδή των οδηγών και των συνοδών τους, για τη μεταφορά μέσω των δικών μας αυτοκινήτων για την πρωτοβάθμια εκπαίδευση, ήδη προσλήφθησαν είκοσι επτά οδηγοί και αντίστοιχα είκοσι εννέα συνοδοί. Θα ήθελα, λοιπόν, να σας πω, όσον αφορά στον αριθμό των ατόμων που λέτε ότι δεν παρακολουθούν καμία εκπαιδευτική δομή στα σχολεία και στις μονάδες που προορίζονται για τα άτομα με ειδικές ανάγκες, ότι δεν συμφωνώ με τα στοιχεία σας. Δεν συμφωνεί και το συναρμόδιο Υπουργείο Υγείας. Ο αριθμός αυτός δίνεται συνήθως από τις οργανώσεις. Δεν είναι ο τελικός. Αλλά εγώ θα ήθελα να σας δηλώσω πλήρως, με ευθύνη του Υπουργείου Παιδείας, ότι καμία περίπτωση, από κανένα ΚΔΑΥ, από κανένα δηλαδή διαγνωστικό κέντρο, δεν έφθασε στο Υπουργείο Παιδείας για να πάρουμε ένα παιδί είτε στην πρωτοβάθμια, είτε στη δευτεροβάθμια είτε στα αντίστοιχα εργαστήρια που ασχολούνται με την κατάρτιση την επαγγελματική των παιδιών και να μην το πήραμε. Αυτή είναι η απάντηση του Υπουργείου Παιδείας. Στη δευτερολογία μου μπορώ να σας αναφέρω και τα στοιχεία που μου έδωσε το Υπουργείο Υγείας.
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Παντελάκη έχει το λόγο, αλλά πριν δώσω το λόγο θα ήθελα να πω τα εξής: Όπως αντιλαμβάνεστε, επειδή παρακολουθούν τη συζήτηση εδώ παιδιά στη νοηματική γλώσσα, θα έχετε μία άνεση χρόνου και εσείς, κυρία Παντελάκη και ο κύριος Υπουργός.
      Ορίστε, έχετε το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Υπουργέ, είπατε τις προθέσεις σας και τις προσπάθειες που έχετε κάνει μέχρι τώρα αυτούς τους δεκαεννέα μήνες. Για τις προθέσεις, δεν έχω να σας καταλογίσω κάτι. Το θέμα είναι ότι εσείς ελέγχεστε αυτήν τη στιγμή για τις πράξεις σας -και δεν αναφέρομαι μόνο στο Υπουργείο Παιδείας, εμείς στην ερώτησή μας βάζουμε μαζί και το Υπουργείο Υγείας και η αντιμετώπιση αυτών των προβλημάτων είναι συνολικά πρόβλημα της Κυβέρνησης- και αναλαμβάνετε σοβαρή πολιτική ευθύνη γι’ αυτό. Για ποιο λόγο; 
      Εδώ έχουμε σοβαρά προβλήματα. Δεν έχουμε μόνο τη πλευρά του προβλήματος που λέει ότι μέσα σ’ αυτούς τους δεκαεννέα μήνες δεν έχει γίνει ένας σχεδιασμός, ένα χρονοδιάγραμμα που να αφορά όχι μόνο το κέντρο, το Λεκανοπέδιο, αλλά όλη την Ελλάδα, όλη τη χώρα σε σχέση με τα δημόσια ειδικά σχολεία και που να έχει σχέση με τα κτήρια, τις υποδομές, την κατασκευή, τα εποπτικά μέσα, τα τεχνικά βοηθήματα και το εξειδικευμένο εκπαιδευτικό προσωπικό.  Δηλαδή, να γνωρίζουμε το σχεδιασμό σας και με βάση το σχεδιασμό και το χρονοδιάγραμμα, να μας πείτε «Έχουμε προχωρήσει εκεί». Δεν υπάρχει κάτι τέτοιο. Αυτό δεν το έχετε δώσει στη δημοσιότητα μέχρι στιγμής. Και βεβαίως, επειδή έχει να κάνει με πόρους ούτε στον προηγούμενο κρατικό προϋπολογισμό ούτε στο προσχέδιο του κρατικού προϋπολογισμού, με βάση την κατεύθυνση και το περιεχόμενο του, αυτό δεν δείχνει ότι μπορεί να έχει στο κέντρο του τέτοιες ανάγκες. Αντίθετα έχει ως προτεραιότητά του τις ανάγκες των επιχειρηματιών. Οι κοινωνικές λαϊκές ανάγκες δεν χωράνε. Και πολύ περισσότερο, εδώ δεν κρατάτε ούτε τα προσχήματα για περιπτώσεις παιδιών που λόγω αναπηρίας ή μαθησιακών δυσκολιών είναι στο περιθώριο. 
      Μου αναφέρατε ότι δεν συμφωνείτε με τον αριθμό. Το ζήτημα δεν είναι ο αριθμός αυτός καθαυτός. Κατ’ αρχήν εμείς ζητάμε να γίνει προσπάθεια  απογραφής. Και αυτό βέβαια δεν σημαίνει ότι είναι το τελικό. Με βάση, όμως, τα διεθνή επιστημονικά δεδομένα, το 10% του μαθητικού πληθυσμού μίας χώρας έχει πρόβλημα αναπηρίας ή μαθησιακών δυσκολιών. Από αυτήν την άποψη, λοιπόν, είναι μικρότερος ο αριθμός από αυτόν που υπάρχει κανονικά. Υπάρχει, λοιπόν, το πρόβλημα του ελέγχου σε σχέση με το μακροπρόθεσμο. Το τώρα, όμως, το επείγον, έχει να κάνει με τα εξής τρία ζητήματα, τα οποία είναι αλληλένδετα και στα οποία η κατάσταση σήμερα είναι χειρότερη. Συνεχίζεται τόσα χρόνια αυτή η απαξίωση και είναι συνειδητή επιλογή –θα το πω- ανεξάρτητα από τις προθέσεις των κυβερνήσεων τόσα χρόνια και προσέξτε πώς εκφράζεται:
      Πρώτον, επικινδυνότητα. Υπάρχουν σχολεία, τα οποία έχουν επικινδυνότητα. Κύριε Υπουργέ, θυμάστε στην ερώτηση που μαζί είχαμε συζητήσει πριν από κάποιους μήνες, ένα χρόνο σχεδόν, το ζήτημα του επαγγελματικού σχολείου της Καλλιθέας με τα εκατόν εξήντα πέντε παιδιά, με τις άθλιες συνθήκες και την επικινδυνότητα του κτηρίου, όπου δείξατε την ευαισθησία σας και πήγατε, το επισκεφθήκατε και παρ’ όλα αυτά είναι χειρότερη η κατάσταση και είμαι σίγουρη ότι γνωρίζετε πως είναι χειρότερη. 
      Δεύτερο ζήτημα. Τίθεται θέμα να ανοίξουν όλα τα σχολεία. Είναι το αυτονόητο. Αυτήν τη στιγμή που μιλάμε, ξέρω ότι στην Ηλιούπολη και στο Ίλιον είναι κλειστά. Μάλιστα στο Ίλιον εγκαινιάζεται, νομίζω, σε δύο μέρες. Ένα μήνα μετά θα είναι κλειστά αυτά τα σχολεία. Τι μέτρα έχει πάρει η Κυβέρνηση όλο το προηγούμενο διάστημα για να δείξει την ευαισθησία της, όπως και τα συναρμόδια Υπουργεία; 
      Μπαίνει όμως και το ζήτημα –εδώ είναι και ο τελευταίος άξονας- να λειτουργήσουν επί της ουσίας. Εδώ είναι το μεγάλο πρόβλημα που υπάρχει. Συνυπάρχουν ειδικές κατηγορίες παιδιών που θέλουν ειδικούς τρόπους εκπαιδευτικής παρέμβασης. Άκουσα τα στοιχεία που μας δώσατε για την κάλυψη αυτών των θέσεων. Το πρόβλημα είναι ότι ο εκπαιδευτικός, για να κάνει σωστά τη δουλειά του, πρέπει να έχει παιδιά τα οποία δεν θα έχουν διαφορετικές κατηγορίες προβλημάτων. Δηλαδή, είναι μαζί τυφλά, κωφά, με κινητικά προβλήματα, με νοητική στέρηση, αυτιστικά. Ε, δεν γίνονται αυτά τα πράγματα. Ο εκπαιδευτικός που έχει επιλέξει αυτόν τον τομέα της δουλειάς, της ειδίκευσης, πρέπει να βλέπει και τα αποτελέσματα της δουλειάς του. Πρέπει να του δίνουμε κίνητρα -και εννοώ κίνητρα ηθικά- ώστε να μπορεί να έχει αποτελέσματα και τα παιδιά τα ίδια να βλέπουν αποτέλεσμα μέσα από αυτήν τη διαδικασία. 
      Καταλαβαίνετε επομένως ότι το υπόμνημα που έχω μπροστά μου, της Συντονιστικής Επιτροπής Αγώνα Αναπήρων, το οποίο έχετε στα χέρια σας από τις 29 Νοεμβρίου 2004, καταγγέλλει τα πραγματικά γεγονότα και τα αναφέρει στο Υπουργείο σας. Και όχι μόνο δεν έχουν αντιμετωπιστεί, αλλά είναι σε χειρότερη κατάσταση σήμερα. Αυτό είναι το μεγάλο πρόβλημα.
      Όσον αφορά το Υπουργείο Υγείας, θα κάνω μία αναφορά, επειδή δεν έχω τη δυνατότητα να μιλήσω μετά από σας. Είναι χαρακτηριστικό το δείγμα ότι  σήμερα, Παγκόσμια Ημέρα Ψυχικής Υγείας, κλείνουν ψυχιατρεία της χώρας, όπως το Ψυχιατρείο των Χανίων και της Κέρκυρας, με τη δικαιολογία ότι οι δημόσιες δομές είναι απαράδεκτες και, συγχρόνως, θα πριμοδοτηθούν ιδιώτες για να τα αναλάβουν. Ο καθένας μπορεί να βγάλει τα συμπεράσματά του.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
       ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, ο καθένας μπορεί να βγάλει τα συμπεράσματά του –συμφωνώ με την επερωτώσα συνάδελφο- όταν, όμως, υπάρχει ψύχραιμη και λογική αντιμετώπιση των αριθμών και των προβλημάτων μετά από ειδική καταγραφή. 
      Θα ήθελα, λοιπόν, να σας πω ότι δεν συμφωνώ καθόλου –εδώ θα μας βρείτε κάθετα αντίθετους- με το ότι η κατάσταση είναι χειρότερη από αυτήν που παραλάβαμε. Δεν θέλω να πάω στο παρελθόν ούτε θέλω να χρησιμοποιήσω τη λογική της συγκρίσεως, για να μπορούν να αφαιρεθούν ευθύνες, διότι όντως -σας προείπα- κάναμε εκείνο που μέχρι σήμερα δεν είχε γίνει και παρακαλώ να το καταλάβετε.
      Πρώτα απ’ όλα, δεν υπήρχε θεσμικό πλαίσιο τέτοιο, ώστε να μπορούν να γίνουν οι ανανεωτικές λειτουργίες και να μπορούμε να περάσουμε σε μια νέα φιλοσοφία αντιμετώπισης, έτσι όπως ζητά το κείμενο της Πανελληνίου Ενώσεως που μου αναφέρατε. Πρώτα απ’ όλα, αυτό θα έπρεπε να το δείτε. Θα δείτε σε λίγες ημέρες και το θεσμικό πλαίσιο, που θα έρθει σύντομα στη Βουλή.
      Δεύτερον, σας λέω ότι το Υπουργείο Υγείας με ενημέρωσε όσον αφορά τη δική του υπευθυνότητα -και σας διαβάζω τα αντίστοιχα μόνο νούμερα, επειδή λέτε ότι σήμερα είναι ημέρα τέτοιας εορτής- ότι δημιουργήθηκαν είκοσι τέσσερα Κ.Ε.Κ.Α.Μ.Ε.Α. σε αντίστοιχους νομούς της χώρας με σκοπό την πρώιμη διάγνωση, την ψυχοκοινωνική και συμβουλευτική υποστήριξη, τη λειτουργική αποκατάσταση και τον επαγγελματικό προσανατολισμό, γιατί έρχεται μ’ αυτά τα είκοσι τέσσερα Κ.Ε.Κ.Α.Μ.Ε.Α. να ενισχύσει τα κέντρα που εμείς παραλάβαμε, που ήταν κυρίως άστεγα και τα περισσότερα μη λειτουργούντα. Μιλώ για τα Ειδικά Κέντρα Επαγγελματικής Αποκατάστασης, για τα οποία πάλι οι δυο μας έχουμε συζητήσει.
      Όσον αφορά το άλλο θέμα που είπατε, είδαμε το κέντρο αποκατάστασης, δηλαδή ειδικής αγωγής, στην Καλλιθέα. Και ξέρετε πάρα πολύ καλά ότι είναι ρητές οι εντολές της Υπουργού Παιδείας και οι δικές μου προς τον Οργανισμό Σχολικών Κτηρίων και προς την Τοπική Αυτοδιοίκηση της περιοχής προκειμένου  για να γίνει η καταλληλότερη μεταστέγαση αυτού του κτηρίου. Μάλιστα αυτήν τη στιγμή γίνονται όλες οι απαραίτητες ενέργειες και, αν θέλετε, μπορείτε να έρθετε στο γραφείο μου να σας ενημερώσω, μαζί με τον διευθύνοντα σύμβουλο του Οργανισμού Σχολικών Κτηρίων, για να δείτε πώς ακριβώς χειριζόμαστε αυτό το θέμα.
      Όσον αφορά στο γιατί καθυστέρησε η Ηλιούπολη, σας το είπα. Για τον απλούστατο λόγο ότι μέσω της νομαρχίας, οι αντίστοιχοι διαγωνισμοί για το κλείσιμο των συμφωνιών μεταφοράς των παιδιών, με ευθύνη της νομαρχίας, δεν είχαν ολοκληρωθεί. Τι θα μπορούσε να γίνει σ’ αυτήν την περίπτωση και σε ποια αρμοδιότητα θα είχε να παρέμβει το Υπουργείο Παιδείας, το οποίο παρακολουθεί αυτά τα θέματα καθημερινά; Έστειλε το απαραίτητο εκπαιδευτικό δυναμικό και καθημερινά παρακολουθεί ένα ένα αυτά τα σχολεία, για να μπορούμε να κάνουμε ποιοτικότερο το έργο τους. Δεν σας συνεκίνησαν, λοιπόν, ούτε οι περισσότεροι διορισμοί στην πρωτοβάθμια, ούτε οι διορισμοί ειδικού εκπαιδευτικού προσωπικού στην πρωτοβάθμια, ούτε οι απαραίτητοι διορισμοί που δεν γίνονταν άλλες χρονιές στην περίπτωση της κατηγορίας του βοηθητικού προσωπικού, γιατί χωρίς αυτό δεν μπορούν να δουλέψουν;
      Εγώ δεν θα ήθελα να αναφερθώ ούτε στις ειδικές κατ’ οίκον διδασκαλίες ούτε στις πρόσθετες διδασκαλίες που αποφασίσαμε δίνοντας τις αντίστοιχες θέσεις ειδικού εκπαιδευτικού προσωπικού -και κυρίως ψυχολόγων- για να γίνεται η παράλληλη στήριξη μέσα στις τάξεις. Δεν σας έδωσα καν στοιχεία γι’ αυτά, αλλά όλα αυτά τα έργα γίνονται.
       Το σύνολο του έργου, βάσει του οποίου το Υπουργείο Παιδείας και το Υπουργείο Υγείας καταγράφουν ως θετικό τον απολογισμό τους, θα ήθελα να σας πω ότι δεν μας κάνει ποτέ να επαναπαυόμαστε: Απεναντίας συνεχίζουμε τον αγώνα μας, έστω και αν από οποιαδήποτε άλλη κατεύθυνση υπάρχει μια αυστηρότερη κριτική, την οποία και αυτήν την κεφαλαιοποιούμε. 
      Ευχαριστώ πολύ.
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, κρίνουμε πάντα με βάση τις ανάγκες.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Πάντα οι ανάγκες είναι μεγαλύτερες.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερησία διάταξη των 
      ΕΠΕΡΩΤΗΣΕΩΝ
      Θα συζητηθεί η υπ' αριθόν 5/4/23.9.2005 επίκαιρη επερώτηση πενήντα τεσσάρων Βουλευτών του ΠΑ.ΣΟ.Κ., των κ.κ. Δημητρίου Πιπεργιά, Βασιλείου Κεγκέρογλου, Χρήστου Αηδόνη, Αλέξανδρου Ακριβάκη, ΑθανάσιουΑλευρά, Δημήτρη. Ανδρουλάκη, της Μιλένας Αποστολάκη, Ευάγγελου Αργύρη, Ευάγγελου Βενιζέλου, Χρήστου Βερελή, Ιωάννη Βλατή, Κωνσαντίνου Γείτονα, Βασιλείου Γερανίδη, Δημήτριου Γεωργακόπουλου, Ιιωάννη Διαμαντίδη, Ιωάννη Δριβελέγκα, Λάζαρου Λωτίδη, Χαράλαμπου Καστανίδη, Ελεωνόρας. Κατσέλη, Κίμωνα Κουλούρη, Ελένης Κούρκουλα, Γεωργίου. Λιάνη, Ανδρέα Λοβέρδου, Ιωάννη Μαγκριώτη, Αλέξανδρου Μακρυπίδη, Χρύσας Μανωλιά, Αριστείδη Μουσιώνη, Σταύρου Μπένου, Μάρκου Μπόλαρη, Θεόδωρου Πάγκαλου, Μιχαήλ Παντούλα, Αθανασίου Παπαγεωργίου, Αλέξανδρου Παπαδόπουλου, Ηλία Παπαηλία, Βάσως Παπανδρέου, Γιάννου Παπαντωνίου, Φίλιππου Πετσάλνικου, Κωνσταντίνου Ρόβλια, Παναγιώτη Σγουρίδη, Κωνσταντίνου Σκανδαλίδη, Ευαγγελίας. Σχοιναράκη-Ηλιάκη, Στέφανου Τζουμάκα, Ιωάννη Τσακλίδη, Αθανασίου Τσούρα, Ανδρέα Φούρα, Απόστολου Φωτιάδη, Φώτη Χατζημιχάλη, Νικόλαου Χριστοδουλάκη, Μιχαήλ Χρυσοχοΐδη, Τηλέμαχου Χυτήρη, Ιωάννη Μανιάτη, Χρήστου Πρωτόπαπα Ροδούλας Ζήση, Άννας Διαμαντοπούλου προς τους Υπουργούς Οικονομίας και Οικονομικών και Ανάπτυξης σχετικά με τη χορήγηση επιδόματος θέρμανσης.
       Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ κ. Δημήτριος Ρέππας ορίζει Κοινοβουλευτικό Εκπρόσωπο τον κ. Πρωτόπαπα. 
      Ο Κοινοβουλευτικός Εκπρόσωπος του Κ.Κ.Ε. κ. Ορέστης Κολοζώφ ορίζει Κοινοβουλευτικό Εκπρόσωπο την κ. Ελπίδα Παντελάκη.
      Το λόγο έχει ο πρώτος επερωτών Βουλευτής κ. Δημήτρης Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κυρία και κύριοι συνάδελφοι, η άνοδος της τιμής του πετρελαίου στις διεθνείς αγορές έχει προκαλέσει αλλεπάλληλα ανατιμητικά κύματα στις τιμές των προϊόντων και των υπηρεσιών. Οι διάφοροι παράγοντες της αγοράς, εκμεταλλευόμενοι την παντελή έλλειψη αποτελεσματικών ελέγχων και την αδράνεια που επιδεικνύει η Κυβέρνηση, επιδίδονται σ’ ένα κερδοσκοπικό όργιο που πλήττει καίρια τα εισοδήματα των μισθωτών, των συνταξιούχων, των αγροτών και των πλατιών λαϊκών στρωμάτων.
      Η Κυβέρνησή σας, κύριε Υπουργέ, παρακολουθεί ως θεατής τις εξελίξεις στην αγορά και αδυνατεί να παρέμβει. Έχει οδηγήσει σε αποσύνθεση και σε διάλυση τους ελεγκτικούς μηχανισμούς με τη συστηματική δυσφήμισή τους, για να γίνει αρεστή στους παράγοντες της αγοράς που επιθυμούσαν την απουσία κάθε ελέγχου. Καλλιέργησε τη λογική της «αρπαχτής» και το πνεύμα ασυδοσίας στην αγορά. Δέσμιοι των νεοφιλελεύθερων δοξασιών σας, πιστεύετε ότι οι θαυματουργές δυνάμεις της αγοράς, με τρόπο περίπου αυτόματο, μπορούν να ρυθμίσουν τις ανισορροπίες που παρουσιάζονται στη λειτουργία της. 
      	Όσα σήμερα βιώνει με τον πλέον οδυνηρό τρόπο ο ελληνικός λαός σε όλες τις εκφάνσεις της κοινωνικής και οικονομικής ζωής του τόπου μας, είναι αποτέλεσμα της ακραίας νεοφιλελεύθερης πολιτικής που εφαρμόζετε σαν Κυβέρνηση.
      	Προεκλογικά εξαπατήσατε τον ελληνικό λαό. Εμφανιστήκατε με κεντρώο προσωπείο προβάλλοντας τη στρατηγική του μεσαίου χώρου και της ήπιας προσαρμογής, για να υποκλέψετε την ψήφο του. Μετεκλογικά και με το πέρασμα του χρόνου δείχνετε το πραγματικό, το κοινωνικά ανάλγητο πρόσωπό σας. 
      Η Κυβέρνησή σας για μικροκομματικούς λόγους, τόσο για να δυσφημιστεί το έργο των κυβερνήσεων του ΠΑΣΟΚ όσο και για να αποκτηθεί ένα άλλοθι και για την αναίρεση των υποσχέσεων που αφειδώς μοιράσατε προεκλογικά, προχώρησε στην περιβόητη απογραφή. Αποτέλεσμα της ολέθριας αυτής επιλογής ήταν να δεσμευτείτε μόνο εσείς, ενώ παρόμοια προβλήματα υπάρχουν και σε άλλες χώρες της Ευρωπαϊκής Ένωσης, στη Γερμανία, στη Γαλλία, στην Ιταλία, σ’ ένα διετές καταρχήν πρόγραμμα σταθεροποίησης, θέτοντας τη χώρα υπό επιτήρηση. 
      Το τι σημαίνει αυτό, το κατάλαβε ο ελληνικός λαός ακούγοντας τον κ. Αλμούνια πριν από λίγες μέρες να υπαγορεύει ως ανθύπατος την πολιτική που πρέπει να ακολουθήσει η Κυβέρνηση, για να πετύχει τους στόχους που σε συμφωνία έχετε θέσει.
      Η προσπάθεια να εκπληρωθούν οι στόχοι του προγράμματος σταθερότητας οδήγησε στη σύνταξη ενός πλαστού προϋπολογισμού και το 2005. Ο προϋπολογισμός του 2005 χαρακτηρίστηκε από τον κύριο Πρωθυπουργό ως ο πρώτος ειλικρινής, πλην όμως, κατά την ομολογία και του αποπεμφθέντος κ. Ρεγκούζα, ήταν πλαστός, αφού αναγράφει πλασματικά έσοδα και έθετε ανέφικτους στόχους που είναι αδύνατο να εκπληρωθούν. Δυστυχώς, αυτό επιβεβαιώθηκε πλήρως από την εξέλιξη των οικονομικών μεγεθών του προϋπολογισμού μέχρι σήμερα. 
      Ο πρωτοφανής δημοσιονομικός «εκτροχιασμός» που σημειώνεται, χαρακτηρίζεται από την κατάρρευση των δημοσίων εσόδων, από την αύξηση του ΦΠΑ και των φόρων κατανάλωσης επί ποτών και καπνού και από την υπέρβαση των δαπανών, παρά το «στραγγαλισμό» των δημοσίων επενδύσεων, την παύση των πληρωμών που είχε κηρύξει το Γενικό Λογιστήριο του Κράτους και ταυτόχρονα την αύξηση του δημοσιονομικού ελλείμματος. Ο «εκτροχιασμός» αυτός οδήγησε τη νεοδεξιά Κυβέρνησή σας στο ξεμασκάρεμα και στην υιοθέτηση μιας ακραίας νεοφιλελεύθερης πολιτικής. 
      	Η πολιτική σας περιλαμβάνει και το ξεπούλημα της δημόσιας περιουσίας για να καλυφθούν τα δημόσια ελλείμματα και τη δραστική μείωση των δημοσίων επενδύσεων και το «πάγωμα» των μισθών και των συντάξεων, για να μειωθούν οι δαπάνες και την αλλαγή των εργασιακών σχέσεων και του τρόπου αμοιβής των υπερωριών και την αλλαγή στο ωράριο λειτουργίας των καταστημάτων, που εκ των πραγμάτων οδηγεί σε αύξηση της ανεργίας και όλα μαζί σε μείωση του διαθέσιμου εισοδήματος, άρα και της κατανάλωσης.
      	Συνέπεια της πολιτικής σας είναι οι συνθήκες ασφυξίας, στην αγορά, που δημιουργήθηκαν από τον περιορισμό της εσωτερικής ζήτησης και την πτώση του τζίρου των επιχειρήσεων. Τα στοιχεία από την αγορά δείχνουν τις συνέπειες που έχει η μείωση της ιδιωτικής κατανάλωσης, όπως και την ασφυξία που βιώνουν κυρίως οι μικρομεσαίες επιχειρήσεις.
      Οι ακάλυπτες επιταγές αυξήθηκαν το 2004 κατά 33% σε σχέση με το 2003 και το εφτάμηνο Ιανουαρίου-Ιουλίου του 2005 ήταν ύψους 850.000.000 ευρώ, αυξημένες κατά 65% σε σχέση με το ίδιο διάστημα του 2004. 
      Η προσπάθεια των επιχειρήσεων, σ’ αυτό το κλίμα ασφυξίας να διατηρήσουν τα έσοδά τους για να φέρουν γύρω το χρόνο οδηγεί σε διαρκείς ανατιμήσεις. Το κλίμα κερδοσκοπίας στην αγορά τείνει να παγιωθεί. Αυτό επιβεβαιώνεται και από τις εξελίξεις των τιμών σε όλα τα γεωργικά προϊόντα. Το αγροτικό εισόδημα υπέστη συντριβή, την ίδια στιγμή που οι καταναλωτές πληρώνουν πολλά περισσότερα για τα αγροτικά και τα προερχόμενα από αυτά τελικά προϊόντα. Το λάδι, το ρύζι, το σιτάρι, τα σταφύλια, τα εσπεριδοειδή αγοράζονται στο χωράφι από τους εμπόρους σε μειωμένες τιμές με τραγικές επιπτώσεις στο εισόδημα των αγροτών. Στο ράφι, οι τιμές έχουν πάρει φωτιά και τα κέρδη των χοντρεμπόρων, των εισαγωγέων, των μεσαζόντων έχουν εκτοξευθεί στα ύψη. 
      Η ολιγοπωλιακή διάρθρωση της αγοράς ευνοεί φαινόμενα εναρμονισμένων πρακτικών, που απλώς εσείς διαπιστώνετε από τους ελεγκτικούς μηχανισμούς.  Οι συνθήκες ασυδοσίας δημιουργήθηκαν από την αντίληψή σας ότι η αγορά αυτορυθμίζεται. Οι κερδοσκόποι εκμεταλλεύονται κάθε συγκυριακό γεγονός και προχωρούν σε συνεχείς αυξήσεις των τιμών των προϊόντων. 
      Η Κυβέρνησή σας όλο αυτόν τον καιρό παρακολουθεί τις εξελίξεις ως απλός θεατής. Δεν έχει σχέδιο και αποτελεσματική πολιτική. Αντί να παρεμβαίνει ουσιαστικά, προσπαθεί με κινήσεις εντυπωσιασμού να διαχειριστεί επικοινωνιακά τα προβλήματα και να δείξει ότι κάτι κάνει. Η Κυβέρνηση αδυνατεί ή φοβάται να παρέμβει εκεί που πραγματικά υπάρχουν φαινόμενα συγκέντρωσης δυνάμεων και εναρμονισμένων πρακτικών, προφανώς για να μην έρθει σε σύγκρουση με ισχυρά οικονομικά συμφέροντα και αυτό είναι μια από τις βασικές αιτίες της ακρίβειας. Δυστυχώς, όπως, φαίνεται, το πράττει συνειδητά. 
      Αδυνατεί, όχι βέβαια. Επιδιώκει να μην παρεμβαίνει επειδή διευκολύνει την διαμόρφωση ολιγοπωλιακών και μονοπωλιακών καταστάσεων. Ενισχύει τη συγκέντρωση των δυνάμεων σε ελάχιστες εταιρείες που διακινούν μια ή περισσότερες κατηγορίες προϊόντων. Αυτό επιβεβαιώνεται και από τη θεσμοθέτηση του διευρυμένου ωραρίου στην αγορά, που εκ των πραγμάτων διευκολύνει τους μεγάλους σε βάρους των πολλών μικρών. Οι μεγάλοι είναι, όμως, εκείνοι που εφαρμόζουν εναρμονισμένες πρακτικές και διαμορφώνουν σχεδόν τις ίδιες τιμές στα βασικά προϊόντα. 
      Σύμφωνα με τα στοιχεία της Εθνικής Στατιστικής Υπηρεσίας, ο δείκτης τιμών παραγωγού στη βιομηχανία εγχώριας αγοράς αυξήθηκε τον Απρίλιο του 2005 σε σχέση με τον Απρίλιο του 2004 κατά 5,1% και τον Ιούλιο του 2005 σε σχέση με την Ιούλιο του 2004 κατά 5,7%, γεγονός που επιβεβαιώνει τη συνεχή άνοδο των τιμών στην εσωτερική αγορά. 
      Αντίθετα ο δείκτης τιμών παραγωγού εξωτερικής αγοράς για τις χώρες της Ευρωζώνης μειώθηκε τον Απρίλιο του  2005 κατά 0,8% σε σχέση με τον Απρίλιο του 2004 και τον Ιούλιο του 2005 αυξήθηκε μόνο κατά 0,7 σε σχέση με τον αντίστοιχο μήνα του 2004. 
      Η Κυβέρνηση αναγνώρισε βέβαια την ύπαρξη του προβλήματος πλην όμως δεν έχει κάνει τίποτα για να αντιμετωπίσει το φαινόμενο αυτό. Από τα στοιχεία αυτά προκύπτει ότι τα ίδια προϊόντα, όταν απευθύνονται σε χώρες της Ευρωζώνης όπου μάλιστα οι καταναλωτές έχουν μεγαλύτερη αγοραστική δύναμη, επειδή αντιμετωπίζουν έντονο ανταγωνισμό, πωλούνται σε μειωμένες τιμές έναντι αυτών της ελληνικής αγοράς. Σαν αποτέλεσμα σύμφωνα με τα στοιχεία της EUROSTAT ο εναρμονισμένος γενικός δείκτης τιμών καταναλωτή αυξήθηκε στην Ελλάδα τον Ιούλιο του 2005 κατά 3,9% όταν στην Ευρωζώνη αυξήθηκε κατά 2,2% και στο σύνολο της Ευρωπαϊκής Ένωσης κατά 2,1%. 
      Στους επιμέρους δείκτες είναι χαρακτηριστικό ότι ο δείκτης ρουχισμού αυξήθηκε για το ίδιο χρονικό διάστημα κατά 6,5% όταν στην Ευρωζώνη μειώθηκε κατά 0,5% και στην Ευρωπαϊκή Ένωση κατά 1,3%. 
      Στο δείκτη τροφίμων σημειώθηκε αύξηση για την ίδια περίοδο κατά 0,8% όταν στην Ευρωζώνη σημειώθηκε αύξηση 0,3% και στην Ευρωπαϊκή Ένωση μικρότερη. 
      Στο δείκτη ενέργειας σημειώθηκε αύξηση 15% όταν στην Ευρωζώνη σημειώθηκε αύξηση 11% και στην Ευρωπαϊκή Ένωση επίσης 11%. 
      Άλλο παράδειγμα της αδυναμίας σας να παρέμβετε είναι η κατάσταση που επικρατεί σε όλο το κύκλωμα των καυσίμων, που διακρίνεται για την ολιγοπωλιακή του διάρθρωση. Η τιμή της βενζίνης προ φόρων έχει εκτιναχθεί από την όγδοη υψηλότερη θέση, που κατείχε η Ελλάδα στην Ευρωπαϊκή Ένωση των είκοσι πέντε στις αρχές του έτους, στη δεύτερη θέση τον περασμένο μήνα. 
      Η εκτίναξη της τιμής της βενζίνης στα ύψη οφείλεται στο γεγονός ότι το κύκλωμα του πετρελαίου κερδίζει από την άνοδο της τιμής του πετρελαίου και τα κέρδη τα μετακυλύει άμεσα στη λιανική τιμή. Επίσης, κερδίζει και από την πτώση, την οποία υπολογίζει εν μέρει ή καθόλου στη διαμόρφωση της τιμής που πληρώνει ο καταναλωτής.
      Σύμφωνα με τα στοιχεία των διυλιστηρίων στο διάστημα από 1 έως 15 Σεπτεμβρίου η τιμή της αμόλυβδης βενζίνης μειώθηκε κατά 10,1 λεπτά το λίτρο, από 57 λεπτά πουλήθηκε στα 40,9 λεπτά το λίτρο.
      Την ίδια περίοδο, σύμφωνα με τα στοιχεία του Υπουργείου Ανάπτυξης, η τιμή της βενζίνης στην αντλία μειώθηκε μόνο κατά 2,58 λεπτά το λίτρο. Έτσι, το κύκλωμα εμπορίας των καυσίμων κέρδισε 7,6 λεπτά το λίτρο, τα οποία χρωστά στον καταναλωτή, επιβεβαιώνοντας απόλυτα τον κανόνα που θέλει όταν ανεβαίνουν οι τιμές στη διεθνή αγορά, οι αυξήσεις να περνούν αμέσως στον καταναλωτή, όταν όμως έχουμε μειώσεις των τιμών, η αποκλιμάκωση των τιμών στις αντλίες να καθυστερεί και αυτές να περιέρχονται στα κέρδη των εμπλεκομένων στην αγορά των καυσίμων επιχειρήσεων.
      Παρ’ όλα αυτά η Κυβέρνηση οχυρώνεται πίσω από τις αυξήσεις των τιμών του πετρελαίου στις διεθνείς αγορές και προσπαθεί εκεί να αποδώσει την ακρίβεια που πλήττει βαρύτατα το εισόδημα των εργαζομένων, των συνταξιούχων, των πλατιών λαϊκών στρωμάτων.
      Ο έλεγχος, όμως, της ελληνικής αγοράς καυσίμων, η προστασία του καταναλωτή από καταχρηστικές συμπεριφορές, καθώς και η προστασία του αδύναμου οικονομικά πολίτη δεν είναι ένα διεθνές πρόβλημα. Είναι ελληνικό πρόβλημα, για το οποίο η Κυβέρνηση πρέπει να δώσει λύσεις.
      Πρέπει επιτέλους να λειτουργήσετε τους υπάρχοντες ελεγκτικούς μηχανισμούς και να διασφαλίσετε ότι οι αρνητικές επιπτώσεις και το κόστος αύξησης του πετρελαίου θα επιμεριστούν στις κοινωνικές ομάδες μ’ ένα δίκαιο αναλογικά τρόπο. 
      Σε μία δημοκρατική και ευνομούμενη χώρα δεν μπορεί να γίνεται έτσι απλά αποδεκτό από μία κυβέρνηση ότι η αύξηση της τιμής του πετρελαίου διεθνώς, μπορεί να αποτελεί επιχειρηματική ευκαιρία για κάποιους επιτήδειους και συγχρόνως πρόβλημα διαβίωσης για τις οικονομικά ασθενέστερες ομάδες του πληθυσμού. Δεν μπορεί να συμβαίνει σήμερα αυτό και απλά να παρατηρείτε και να αναμένετε την υπερβατική λειτουργία των μηχανισμών της αγοράς και του ανταγωνισμού.
      Στην Αυστρία απειλήθηκε πρόσθετη φορολόγηση των υπερκερδών των εταιρειών πετρελαιοειδών προκειμένου να πέσουν οι τιμές της βενζίνης και του πετρελαίου. Εδώ τα υπερκέρδη απλώς διευκολύνουν χρηματιστηριακές κινήσεις επιχειρηματιών και οδηγούν βέβαια τις σχετικές μετοχές στα ύψη, όπως φαίνεται από το σχετικό πίνακα που καταθέτω στη Βουλή.
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ιδιαίτερα εν όψει της έλευσης του χειμώνα, που αναμένεται λόγω της αύξησης στην τιμή του πετρελαίου θέρμανσης να πληγεί το εισόδημα των χαμηλόμισθων, των χαμηλοσυνταξιούχων και των οικονομικά ασθενέστερων ομάδων, η Κυβέρνηση, επιδεικνύοντας μια πρωτοφανή αναλγησία, αρνείται τη χορήγηση του επιδόματος θέρμανσης στους οικονομικά ασθενέστερους. Διακρίνεται από την ίδια κερδοσκοπική λογική που έχουν οι επιχειρηματίες του κλάδου αφού απλώς επιχαίρει από την εισροή στα ταμεία του κράτους πρόσθετων εσόδων από τη φορολογία των καυσίμων.
      Σύμφωνα με υπολογισμούς, ακόμα και αν οι διεθνείς τιμές του πετρελαίου παραμένουν στα ίδια επίπεδα, η τιμή του πετρελαίου θέρμανσης αναμένεται να φτάσει τα 60 και 65 λεπτά το λίτρο από 45 λεπτά που ήταν πέρυσι.
      Με βάση αυτή την αναμενόμενη τιμή υπολογίζεται ότι η δαπάνη των νοικοκυριών για το πετρέλαιο θέρμανσης θα είναι κατά 38% αυξημένη σε σχέση με πέρυσι.
      Στην Ευρωπαϊκή Ένωση οι Υπουργοί Οικονομικών αναζητούν τρόπους να ενισχύσουν τα χαμηλά εισοδηματικά στρώματα και να αντιμετωπίσουν τα έξοδα θέρμανσης του χειμώνα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα και λίγο χρόνο από τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε.
      ΔΗΜΗΤΡΙΟΣ ΠΙΠΕΡΓΙΑΣ: Στη Γαλλία η κυβέρνηση είχε εκφράσει την πρόθεση να ενισχύσει τις φτωχές οικογένειες εφάπαξ με επίδομα θέρμανσης. Αντίστοιχη εξαγγελία έχει γίνει και από την κυβέρνηση του Βελγίου, η οποία επιστρέφει στους πολίτες μέρος του Φ.Π.Α. επί της αγοράς πετρελαίου θέρμανσης. Στην Ιταλία η κυβέρνηση αναζητά τρόπους να επιδοτήσει όσους έχουν χαμηλά εισοδήματα για την αγορά πετρελαίου θέρμανσης, ενώ η κυβέρνηση της Πολωνίας αποφάσισε μονομερώς να μειώσει το φόρο κατανάλωσης της βενζίνης. 
      Την περίοδο 2000-2001, όταν σημειώθηκαν μικρές ανατιμητικές τάσεις στις τιμές του πετρελαίου με τιμή μάλιστα 32 δολάρια το βαρέλι, η κυβέρνηση του ΠΑ.ΣΟ.Κ., δείχνοντας την κοινωνική της ευαισθησία, χορήγησε με το ν. 2875 στα ασθενέστερα κοινωνικά στρώματα και σε ευπαθείς ομάδες του πληθυσμού οικονομική ενίσχυση η οποία κυμαινόταν ανάλογα με το νομό κατοικίας από 30.000 έως 50.000 χιλιάδες δραχμές τότε, με διάθεση των απαραιτήτων κονδυλίων από τον κρατικό προϋπολογισμό.
      Την περίοδο αυτή οι τιμές του πετρελαίου κυμαίνονται από 60 μέχρι 65 δολάρια το βαρέλι. Το ελληνικό δημόσιο θα αυξήσει τα έσοδά του από τη φορολογία του Φ.Π.Α. πάνω από 300.000.000 ευρώ. Το γεγονός αυτό δίνει τη δυνατότητα στην Κυβέρνηση να ανακουφίσει τους οικονομικά ασθενέστερους πολίτες της χώρας μας, επιστρέφοντας κάτι από τα αυξημένα έσοδα που έχει, με τη χορήγηση του επιδόματος θέρμανσης. Η χορήγηση του επιδόματος θέρμανσης προβάλλει ως αίτημα και από τη Γ.Σ.Ε.Ε. και από την Α.Δ.Ε.Δ.Υ., από τις συνταξιοδοτικές οργανώσεις και από άλλους κοινωνικούς φορείς.
      Εμείς σαν ΠΑ.ΣΟ.Κ. καταθέσαμε σχετική πρόταση νόμου και θα επιδιώξουμε να συζητηθεί το συντομότερο στη Βουλή. Είμαστε συνεπείς απέναντι στις θέσεις μας και στην παράδοσή μας. Προτείνουμε τη χορήγηση εφάπαξ επιδόματος 180 έως 300 ευρώ στους χαμηλόμισθους, τους χαμηλοσυνταξιούχους, τους μακροχρόνια άνεργους, αυτούς που έχουν πραγματικά ανάγκη. 
      Απέναντι σ’ αυτό το παλλαϊκό αίτημα ο Πρωθυπουργός, που παρουσιάζεται πλέον ως στιβαρός ηγέτης απέναντι στις οικονομικά ασθενέστερες ομάδες, κωφεύει. Διαψεύδοντας τις ελπίδες μελών της Κυβέρνησής του ακόμη και του αρχιτέκτονα της απογραφής, αρνείται τη χορήγηση του επιδόματος θέρμανσης, δείχνοντας έτσι το πραγματικό του πρόσωπο. Την ίδια ώρα χαρίζει δισεκατομμύρια ευρώ στους βιομήχανους. Δεν έχετε λεφτά για το πετρέλαιο θέρμανσης, είχατε όμως άνετα χρήματα για να μειώσετε τη φορολογία των διανεμόμενων κερδών.
      Κύριε Υπουργέ, η πολιτική της Κυβέρνησής σας είναι βαθιά ταξική και αντιλαϊκή. Ασκείται υπέρ των λίγων και προνομιούχων και ενάντια στους πολλούς και οικονομικά ασθενέστερους, γι’ αυτό πολύ σύντομα θα καταδικαστείτε από τον ελληνικό λαό που αντιλαμβάνεται και βιώνει το πραγματικό περιεχόμενο της πολιτικής σας. Οι πολίτες αντιλαμβάνονται πλέον ότι η φιλολαϊκή λεοντή που είχε ενδυθεί προεκλογικά ο κ. Καραμανλής έκρυβε ένα νεοδεξιό, αυταρχικό και κοινωνικά ανάλγητο πρόσωπο. Τώρα ήρθε η ώρα της αλήθειας, ήρθε η ώρα της αποκάλυψης. Τώρα η ηθικολογία και οι διακηρύξεις για σεμνότητα και ταπεινότητα δεν μπορούν να συγκαλύψουν τις επιδιώξεις σας, επιδιώξεις που τις βλέπουμε μπροστά μας και που στοχεύουν και στην επανασύσταση του κράτους της δεξιάς και της ευνοιοκρατίας και του κομματισμού και του βολέματος των «γαλάζιων παιδιών». 
      Και όλα αυτά γιατί, κύριε Υπουργέ; Προκειμένου όλοι αυτοί να συμφωνήσουν στην εξυπηρέτηση των οικονομικά ισχυρών. Τώρα οι οσμές της σήψης και της διαφθοράς αναδύονται από παντού και συνοδεύουν την Κυβέρνησή σας και το κόμμα σας, τη Νέα Δημοκρατία, που αποδεικνύεται τόσο παλιά όσο και η νοοτροπία της δεξιάς της χώρας μας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, να έχετε υπόψη σας ότι έχετε για δευτερολογία πέντε λεπτά.
      Το λόγο έχει ο κ. Βερελής.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, τα πετρελαιοειδή στην Ελλάδα αποτελούν έναν τομέα ο οποίος παίρνει ειδικές διαστάσεις επειδή χαρακτηρίζεται από ολιγοπωλιακή φυσιογνωμία.
      Και αυτό το βλέπουμε πρώτα απ’ όλα από το γεγονός ότι στην πόρτα των διυλιστηρίων τα πετρελαιοειδή τιμολογούνται με τη δεύτερη ακριβότερη τιμή της Ευρώπης. 
      Μέχρι πριν από λίγο χρονικό διάστημα, κύριε Υπουργέ, ήμασταν όγδοοι. Τώρα ανεβήκαμε κατηγορία. Επί των ημερών σας γίναμε δεύτεροι. Και ενώ υπάρχει μία εναρμονισμένη πρακτική, δεν υπάρχει καμία μα καμία αντίδραση από την Κυβέρνηση. Τι έχετε να φοβηθείτε; Έχετε να φοβηθείτε τις ισχυρές εταιρείες των διυλιστηρίων; Ή νομίζετε ότι δεν συμβαίνει τίποτα απολύτως; 
      Με την έκρηξη των τιμών του αργού πετρελαίου τους τελευταίους μήνες θα σας πω μόνο για τα ΕΛ.ΠΕ. συγκεκριμένα στοιχεία: Το πρώτο εξάμηνο του 2005 τα κέρδη προ φόρων ήταν 197.000.000 ευρώ. Από αυτά η φορολογία την οποία θα εισπράξει το δημόσιο είναι άνω των 60.000.000 ευρώ. Και από το μέρισμα το οποίο θα πάρει για το 2005 το δημόσιο θα προστεθούν άλλα περίπου 50.000.000 ευρώ. Και από την αύξηση των εισπράξεων του Φ.Π.Α. -το αναφέρετε εσείς στο προσχέδιο του προϋπολογισμού, στη σελίδα 19 στον πίνακα 2.3- προϋπολογίζετε 265.000.000 ευρώ. Μιλάμε δηλαδή για πάνω από 400.000.000. ευρώ τα οποία θα εισπράξει το ελληνικό δημόσιο το 2005 επιπλέον. 
      Δεν βρίσκει, λοιπόν, το Υπουργείο Οικονομικών κανένα λόγο, καμία δυνατότητα να βοηθήσει οικονομικά ασθενέστερες κατηγορίες. Και τι κάνει; Παραπλανεί όλους αυτούς με μία συζήτηση περί Α.Φ.Μ. σε διαχειριστές πολυκατοικίας που κάποτε θα εφαρμοστεί. Μία κουβέντα η οποία είναι αστεία, η οποία δεν στέκει και η οποία θα οδηγήσει αν ποτέ την εφαρμόσετε, σ’ έναν τραγέλαφο στην αγορά διότι και οι στάνες θα αποκτήσουν Α.Φ.Μ. προκειμένου να υπάρξει δυνατότητα να γίνεται λαθρεμπορία. 
      Τη λαθρεμπορία μόνο αν περιορίζατε, που επί των ημερών σας έχει κάνει λαμπρή σταδιοδρομία, θα είχατε τεράστια ποσά να εξοικονομήσετε. Και εδώ θα ήθελα να σας πω κάτι το οποίο μου έκανε τεράστια εντύπωση, κύριε Υπουργέ. 
      Πριν από λίγο καιρό το Υπουργείο Οικονομικών έβγαλε μία ανακοίνωση όπου είπε ότι απέρριψε αίτημα των Η.Π.Α. προκειμένου να παραλαμβάνουν οι εταιρείες που μεταφέρουν στον έκτο Στόλο πετρελαιοειδή πετρέλαιο αχρωμάτιστο. Και ο ελληνικός λαός θαύμασε για τη ρώμη με την οποία αντιπαρατίθεστε στον έκτο αμερικανικό Στόλο. Ποια είναι η αλήθεια; Όλο το διάστημα και τους δεκαεννέα μήνες που είστε Κυβέρνηση, παραδίδατε αχρωμάτιστο πετρέλαιο. Μία φορά δεν υπήρχε αχρωμάτιστο πετρέλαιο και είπε το διυλιστήριο Ασπροπύργου «ας δώσουμε χρωματισμένο» και έγιναν έξαλλοι. Και τότε βγάλατε αυτή την ανακοίνωση παραπλανώντας. Σας καταθέτω το σχετικό έγγραφο.
      (Στο σημείο αυτό ο Βουλευτής κ. Χ. Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και εδώ η συγκεκριμένη είδηση –από την εφημερίδα «ΚΑΘΗΜΕΡΙΝΗ» το πήρα, μη νομίσετε ότι είναι από κάποιο κομματικό έντυπο- είχε ως λογική ότι η απόρριψη όπως εξηγείτε από το δικό σας Υπουργείο, έγινε από το Γενικό Γραμματέα κ. Μίχαλο με τη σύμφωνη γνώμη του Υπουργού κ. Αλογοσκούφη και διότι αντίκειται μια τέτοια εξαίρεση στην ελληνική φορολογική νομοθεσία αλλά και γιατί η όλη υπόθεση αναδίδει οσμή σκανδάλου. Αυτά λένε. 
      Ξέρετε τι σας γίνετε; Έχετε ιδέα πώς λειτουργούν τα πράγματα; Ξέρετε τι γίνεται για όλο αυτό το διάστημα; 
      Και θα συνεχίσω. Υπάρχουν στην Ελλάδα περίπου έξι χιλιάδες πρατήρια. Σε κάθε ένα πρατήριο, σε κάθε πράξη πώλησης ενός λίτρου καυσίμου στους καταναλωτές, στον ελληνικό λαό, το καπέλωμα είναι της μέσης τάξης των 7 λεπτών. Και αν θέλετε να σας κάνω και πλήρη ανάλυση. Τι σημαίνει αυτό; Ότι κάθε χρόνο βγαίνουν από τις τσέπες του Έλληνα καταναλωτή στη δική σας περίοδο –και θα σας πω γιατί στη δική σας περίοδο- περίπου 350.000.000 ευρώ. Και γιατί λέω στη δική σας περίοδο; Διότι όταν ξεκίνησε η δική σας περίοδος επειδή υπήρχε τότε μια συζήτηση για τις τιμές των καυσίμων, δηλώθηκε απ’ αυτό το Βήμα από τους δικούς σας Υπουργούς ότι: «δεν πρόκειται να βάλουμε εμείς πλαφόν». 
      Τι σημαίνει αυτό, κύριε Υπουργέ; Σημαίνει ότι κλείνουμε το μάτι στην αγορά και λέμε δεν υπάρχει κανένα πρόβλημα, αισχροκερδήστε. 
      Τι είχαμε κάνει εμείς; Είχαμε βάλει δύο φορές πλαφόν. Η αγορά θεωρούσε ότι βρίσκεται σε κόκκινη ζώνη αν κατέληγε να κάνει μια σειρά από τέτοιες ενέργειες. Τι θα μπορούσε να ανακουφίσει πέραν αυτού; Θα μπορούσαν να ανακουφίσουν άλλες διαδικασίες. 
      Δεν είστε διατεθειμένοι να ακολουθήσετε τίποτα, διότι η μεν διείσδυση φυσικού αερίου πάλι επί των ημερών σας σταμάτησε, έχει μειωθεί. Μόνο τριάντα χιλιάδες οικοδομές σε όλη την Αττική έχουν πάρει φυσικό αέριο. Πόσες μπορούσαν να πάρουν; Πεντακόσιες σαράντα χιλιάδες. Τι σημαίνει αυτό; Σημαίνει μια διείσδυση της τάξης του 6-7% μόνο. Και αυτό γιατί; Γιατί εξαντλήθηκαν τα διαθέσιμα κεφάλαια των εταιρειών φυσικού αερίου. Και αυτό πότε έγινε; Πάλι τώρα έγινε. 
      Τι συμβαίνει λοιπόν με όλη αυτή τη διαδικασία; Αυτό το οποίο συμβαίνει αγαπητέ κύριε Υφυπουργέ, είναι ότι δεν θέλει η Κυβέρνηση να δημιουργήσει συνθήκες που θα ενοχλήσουν τους μεγάλους της αγοράς καυσίμων. Δεν θέλει η Κυβέρνηση να δημιουργήσει προβλήματα σε ένα σύστημα το οποίο λειτουργεί. Δεν θέλει η Κυβέρνηση να ανασχέσει τη λαθρεμπορία. Τη διευκολύνει με τον τρόπο αυτό. 
      Να σας πω και ένα τελευταίο, γιατί ήμουν στο Φ.Π.Α.. Ενώ, λοιπόν, αυξάνεται κατά 265.000.000 ευρώ το Φ.Π.Α. του πετρελαίου, ο Φ.Π.Α. των λοιπών αγαθών μειώνεται. Πόσο μειώνεται; Μειώνεται κατά 2.150.000.000 ευρώ. Μόνο και εξ αυτού του λόγου θα έπρεπε όλο το Υπουργείο Οικονομίας να βρίσκεται αυτή τη στιγμή πολιτικά κατηγορούμενο γι’ αυτά τα οποία συμβαίνουν, διότι με την αμέλειά σας, με την ανικανότητά σας έχετε επιτρέψει στην αγορά να δημιουργούνται συνθήκες τις οποίες είχαμε να δούμε δεκαετίες ολόκληρες. 
      Για να τελειώσω θέλω να σας πω το εξής: Σε ορισμένες οικονομικές δραστηριότητες, σε ορισμένες κατηγορίες σήμερα ο νεοφιλελευθερισμός στην Ελλάδα είναι πολύ πιο κοντά στο μαυραγοριτισμό από οποιαδήποτε άλλη στιγμή της οικονομικής ιστορίας της χώρας. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, κυρίες και κύριοι συνάδελφοι, θα ξεκινήσω με μια πληροφορία, θα συνεχίσω με μερικές ερωτήσεις και θα κλείσω με τα θλιβερά συμπεράσματα.
      Η πληροφορία είναι ότι για πρώτη χρονιά, μετά από πάρα πολλά χρόνια, η επαρχία προμηθεύεται ξυλεία θέρμανσης. Και αν με ρωτήσετε γιατί προμηθεύεται ξυλεία και δεν προμηθεύεται πετρέλαιο, θα σας πω, γιατί οι πολίτες δεν έχουν λεφτά να αγοράσουν πετρέλαιο. 
      Θα συνεχίσω με τις ερωτήσεις. Θέλω να μου πείτε: Γιατί το 2000 η Νέα Δημοκρατία ζητούσε να δοθεί επίδομα θέρμανσης 100.000 δραχμών όταν το ΠΑ.ΣΟ.Κ. έδινε επίδομα θέρμανσης 50.000 δραχμών; Το πίστευε πραγματικά τότε η Νέα Δημοκρατία ή ήταν στο πλαίσιο της αντιπολιτευτικής της τακτικής; Και αν το πίστευε πραγματικά, τι άλλαξε άραγε από το 2000 ως το 2005 ώστε να δικαιολογεί την αλλαγή πολιτικής της Νέας Δημοκρατίας; Και αν η Νέα Δημοκρατία ζητούσε τότε να δοθεί επίδομα θέρμανσης 100.000 δραχμών ως αντιπολιτευτική τακτική, αυτό σημαίνει άραγε ότι η Νέα Δημοκρατία δρα διαφορετικά ως αντιπολίτευση και διαφορετικά ως κυβέρνηση; Δηλαδή η Νέα Δημοκρατία εμπαίζει τον ελληνικό λαό; 
      Το 2000 μια πολυκατοικία δώδεκα διαμερισμάτων χρειαζόταν κατά μέσο όρο 2.000 ευρώ το χρόνο για δαπάνη θέρμανσης. Η ίδια πολυκατοικία το 2005 χρειάζεται 3.240 ευρώ και υπολογίζεται ότι θα φθάσει στα 3.960 ευρώ το 2006. Δηλαδή περίπου 2000 ευρώ  περισσότερο ανά οικογένεια το χρόνο φέτος για πετρέλαιο θέρμανσης.
      Και σας ερωτώ: Όταν το 2000, με τις τιμές που σας ανέφερα, προτείνατε 100.000 δραχμές για επίδομα θέρμανσης, δηλαδή, 300 ευρώ, πόσα πρέπει να προτείνετε φέτος; Μήπως πρέπει να προτείνετε 600 ευρώ; Και τότε γιατί προτείνετε μηδέν. 
      Το 2000-2001 το πετρέλαιο θέρμανσης είχε περίπου 32 δολάρια το βαρέλι, φέτος αγγίζει περίπου τα 70 δολάρια το βαρέλι. Πως δικαιολογείται τότε να προτείνετε επίδομα θέρμανσης και τώρα όχι;
      Να το εξηγήσω και αυτό για να το καταλάβει ο ελληνικός λαός. Γιατί, κύριε Υπουργέ; Πού να σας περισσέψουν χρήματα για επίδομα θέρμανσης όταν σε δεκαοκτώ μήνες διακυβέρνησης με τους δικούς σας νόμους που φέρατε εδώ στη Βουλή, ακούσατε, ακούσατε, ιδρύσατε τετρακόσιες νέες αμειβόμενες επιτροπές και ομάδες εργασίας; 
      Ιδρύσατε εκατόν είκοσι νέες θέσεις συμβούλων Υπουργών και διοικητών οργανισμών. Διακόσιες εξήντα οκτώ νέες θέσεις ειδικού προσωπικού. Πέντε νέα νομικά πρόσωπα ιδιωτικού δικαίου. Δύο νέα νομικά πρόσωπα δημοσίου δικαίου. Τέσσερις νέες εθνικές αρχές. Τρεις νέες γενικές γραμματείες κ.λπ., κ.λπ.. 
      Ξέρετε τι ετήσια δαπάνη προξενούν αυτά; Εκατόν ένα εκατομμύρια ευρώ συν 23.000.000 ευρώ για τα έξοδα ίδρυσης. Πού να σας περισσέψουν χρήματα για επίδομα θέρμανσης, όταν οι μισθοί των είκοσι εννέα προέδρων των μονάδων κοινωνικής φροντίδας, δεκαπλασιάστηκαν; Από 300 ευρώ το μήνα έφθασαν περίπου στις 3.000 ευρώ το μήνα. 
      Κύριε Υπουργέ, χωρίς αιδώ και χωρίς φειδώ τακτοποιείτε τους κομματικά υποδεικνυόμενους, καταπατώντας κάθε έννοια διαδικασίας και σοβαρής διαδικασίας. Γελοιοποιήσατε τις προσλήψεις των ΕΠ.ΟΠ., παρανομήσατε στις προσλήψεις της Τράπεζας της Ελλάδος, καταρρακώσατε κάθε έννοια αξιοπιστίας σε οποιοδήποτε διαγωνισμό. Διακόσιες είκοσι πέντε χιλιάδες προσλήψεις σε δεκαοκτώ μήνες. 
      ΒΥΡΩΝ ΠΟΛΥΔΩΡΑΣ: Σοβαρολογείτε; 
      ΚΩΝΣΤΑΝΤΙΝΟΣ ΡΟΒΛΙΑΣ:  Αριθμός ρεκόρ, κύριε Πολύδωρα. 
      Και έπεται συνέχεια. Με τους αγροφύλακες, με τα Τ.Ε.Α. και με ό,τι άλλο επινοήσετε. 
      Η Νέα Δημοκρατία κατηγορούσε το ΠΑ.ΣΟ.Κ. για το σπάταλο κράτος του. Πόσο αστεία ακούγονται όλα αυτά δεκαοκτώ μήνες μετά τις εκλογές! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από τη δευτερολογία μου, κύριε Πρόεδρε.
      Το σπάταλο κράτος των «γαλάζιων» συνεντεύξεων και των άχρηστων προσλήψεων υμετέρων είναι υπεύθυνο για την άρνηση χορήγησης του επιδόματος θέρμανσης. Δεν σας ενδιαφέρουν οι οικονομικά ασθενείς, σας ενδιαφέρει μόνο η εξυπηρέτηση των υμετέρων. 
      Και κάτι ακόμα. Η Νέα Δημοκρατία παρέλαβε από το ΠΑ.ΣΟ.Κ. μια ευρωπαϊκή χώρα. Αυτή τη χώρα τη γυρίζει στην εποχή της ξυλόσομπας! Αυτό θα γράψει η ιστορία για την Κυβέρνηση Καραμανλή. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Αηδόνης.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κύριοι συνάδελφοι, είμαστε δεκαεννιά μήνες μετά. Η ελληνική κοινωνία βρίσκεται μέσα σε μία βαθιά οικονομική κρίση, για την οποία υπεύθυνη αποκλειστικά είναι η Κυβέρνηση της Νέας Δημοκρατίας. Οι επιλογές της έχουν θέσει την οικονομία μέσα στο τέλμα της αδράνειας. Και ο ελληνικός λαός εισπράττει το δυσβάσταχτο κόστος των επιλογών. Τα ασθενέστερα κοινωνικά στρώματα δοκιμάζονται καθημερινά από τις συνεχιζόμενες ανατιμήσεις των βασικών προϊόντων κατανάλωσης. 
      Αυτά τα κοινωνικά στρώματα όχι μόνο θα νιώσουν άμεσα την επιβάρυνση, αλλά θα γονατίσουν στην κυριολεξία από την έκρηξη στις τιμές του πετρελαίου. Για όλους τους άμισθους, τους άστεγους, τους φτωχούς, τους άπορους προδιαγράφεται πολύ σκληρός και ανελέητος χειμώνας. Το ίδιο θα ισχύσει, βέβαια και στα νοικοκυριά των μικρών και μεσαίων εισοδημάτων που δεν πρόκειται να αποφύγουν την ανάλογη επιβάρυνση. 
      Μαζί με τους χαμηλόμισθους και τους χαμηλοσυνταξιούχους, ιδιαίτερα δυσμενής θα είναι η κατάσταση που καλούνται να αντιμετωπίσουν τον ερχόμενο χειμώνα οι αγρότες μας από τη μία ως την άλλη άκρη της πατρίδας μας, αλλά και οι κάτοικοι των ορεινών και ημιορεινών περιοχών. 
      Οι αγρότες είναι αυτοί που άμεσα θα ξανασκεφτούν σοβαρά αν την επόμενη καλλιεργητική περίοδο, κάτω από αυτές τις υπέρογκες, δυσβάσταχτες τιμές του πετρελαίου, θα αποφασίσουν να μπουν στην πρόωρη συνταξιοδότηση, ή στην οριστική εγκατάλειψη της αγροτικής οικονομίας. 
      Μία πρόσφατη έρευνα του Εθνικού Κέντρου Κοινωνικών Ερευνών και της Εθνικής Στατιστικής Υπηρεσίας για τις συνθήκες διαβίωσης των νοικοκυριών, αποτυπώνει με τον καλύτερο τρόπο το πρόβλημα. 
      Είναι χαρακτηριστικό όπως αναφέρει η έρευνα, ότι από τα τρία εκατομμύρια εξακόσια σαράντα τέσσερα ελληνικά νοικοκυριά το 20%, όπως επίσης και από τα επτακόσια ογδόντα επτά χιλιάδες περίπου φτωχά νοικοκυριά το 40% δηλώνουν ότι αδυνατούν να πληρώσουν για ικανοποιητική θέρμανση στο σπίτι τους. Μάλιστα, υπάρχει ένα ποσοστό νοικοκυριών κοντά στο 14% που θεωρητικά έχουν εισοδήματα πάνω από το όριο της φτώχειας και δηλώνουν ακριβώς το ίδιο. Αυτή η κατάσταση αναμένεται να επιδεινωθεί φέτος καθώς το πετρέλαιο θέρμανσης θα αρχίσει να διατίθεται και θα κοστίζει 40% περισσότερο σε σχέση με τον περυσινό Οκτώβρη. Σύμφωνα με πληροφορίες οι οποίες επιβεβαιώθηκαν από το Υπουργείο Ανάπτυξης η χαμηλότερη τιμή για παράδοση θα ανέρχεται στα 46 έως 47 λεπτά το λίτρο έναντι των 33 λεπτών πέρυσι. Μάλιστα, σε πολλές περιοχές της χώρας ενδεχομένως να περνά και το φράγμα των 50 λεπτών το λίτρο. Πρόκειται, κυρίως, για απομακρυσμένες περιοχές παραμεθόριες, νησιωτικές για τις οποίες είχε ληφθεί ειδική μέριμνα κατά την περίοδο του 2001, όταν οι τιμές του πετρελαίου είχαν αύξηση πολύ μικρότερη από τη σημερινή. 
      Εκείνο όμως που είναι άξιο προσοχής είναι ότι σ’ αυτές τις περιοχές το μεγαλύτερο ποσοστό των νοικοκυριών έχουν εισοδήματα κάτω από το όριο της φτώχειας. Δεν είναι λίγες οι επιστολές που καταφτάνουν καθημερινά στα γραφεία, κυρίως, των Υπουργών Εθνικής Οικονομίας και Αγροτικής Ανάπτυξης και προτρέπουν τις ηγεσίες των Υπουργείων στην κατεύθυνση εισήγησης προς την Κυβέρνηση για τη θέσπιση ειδικού επιδόματος θέρμανσης. Είμαι αποδέκτης προσωπικών επιστολών και παραπόνων κυρίως χαμηλοσυνταξιούχων, αγροτών και ανέργων, πολύτεκνων οικογενειών, οι οποίοι μέσα από τα μηνύματά τους ήδη προνοούν και προμηνύουν για τα δυσκολότερα. Είναι και «πράσινοι» και «γαλάζιοι». Επίσης, είμαι αποδέκτης αντίστοιχων διαβημάτων και αιτημάτων του Δημάρχου και του Επάρχου Κάτω Νευροκοπίου, στελεχών της Νέας Δημοκρατίας, οι οποίοι αγωνιούν για την επικείμενη επέλαση ενός βαρέως χειμώνα. Η έγνοια τους στρέφεται στη διασφάλιση ανθρωπίνων συνθηκών διαβίωσης για τους κατοίκους, ιδιαίτερα μετά από την κρίση που υπάρχει είτε στην αγροτική παραγωγή είτε με την αύξηση των τιμών του πετρελαίου θέρμανσης και κίνησης. 
      Κυρίες και κύριοι συνάδελφοι, το «κάθε πέρυσι και καλύτερα» είναι η απάντηση που λαμβάνει κάποιος στη συνήθη ερώτηση «πώς πάτε, τι κάνετε;». Η κατάσταση αυτή δεν φαίνεται να εκτονώνεται. Αυτό οφείλεται σε μια σειρά από πολιτικές της Κυβέρνησης, όπως η σημαντική μείωση των εισοδημάτων των μισθωτών, η απώλεια που έχουν από τον αυξημένο πληθωρισμό που καλπάζει, η αύξηση του Φ.Π.Α. στο 19%, η μείωση των υπερωριών και η υπερχρέωση των νοικοκυριών στις τράπεζες για τα καταναλωτικά δάνεια. 
      Πρόσφατα ανακοινώθηκε ότι η τράπεζα VISA μιλά για 25% αύξηση σε σχέση με τις κάρτες. Η ανεργία, η υπερχρέωση, η ακρίβεια και η αισθητή μείωση των εισοδημάτων των νοικοκυριών οδηγούν όχι απλά σε αμηχανία τα νοικοκυριά αλλά σε πλήρη απόγνωση. Αναρωτιέμαι πού βρίσκονται εκείνες οι μαγικές συνταγές με τις οποίες προεκλογικά η Νέα Δημοκρατία θα έλυνε τα προβλήματα του ελληνικού λαού. Τώρα, μετά από δεκαεννέα μήνες διακυβέρνησης, ρωτάμε πού είναι η υπεύθυνη αντιμετώπιση σε ένα μείζον θέμα κοινωνικής ευαισθησίας. Το μόνο που παρακολουθούμε είναι δηλώσεις, ανακοινώσεις και μεγάλα λόγια. 
      Αξίζει να παρακολουθήσουμε το χρονικό των δηλώσεων των στελεχών της Κυβέρνησης. Διαπιστώνει κανείς εύκολα την υποκρισία και τον εμπαιγμό. Μπροστάρης σ’ αυτόν το χορό της  υποκρισίας ο συνήθης ύποπτος κ. Ρουσόπουλος. Δήλωνε κατ’ αρχήν χωρίς φειδώ ότι το επίδομα θέρμανσης δεν αποτελούσε προεκλογική δέσμευση της Νέας Δημοκρατίας. Και επίσης δήλωνε ότι η χορήγηση του επιδόματος θέρμανσης δεν έφερε αποτελέσματα. Ξέχασαν ο κ. Ρουσόπουλος και η Κυβέρνηση ότι το επίδομα θέρμανσης έχει έκτακτο χαρακτήρα αφού ακολουθεί μία απρόβλεπτη αύξηση στην τιμή του πετρελαίου. Μία κυβέρνηση οφείλει να έχει μεριμνήσει για την αντιμετώπιση τέτοιων καταστάσεων. Μπροστά στη γενική κατακραυγή και στο σάλο που ξέσπασε νέες δηλώσεις είδαν το φως της δημοσιότητας από τον κ. Ρουσόπουλο. Είπε ότι η Κυβέρνηση θα χειριστεί το θέμα ανάλογα με την πορεία της τιμής του πετρελαίου. Αλήθεια, ποια πρέπει να είναι η τιμή για να το χειριστείτε επιτέλους;
      Ένα δεύτερο στοιχείο που προκύπτει από τις κατά καιρούς δηλώσεις είναι η προσπάθεια αποπροσανατολισμού της κοινής γνώμης από τα πραγματικά έσοδα του κράτους.  Ο κ. Αλογοσκούφης προσπαθούσε να πείσει πως η αύξηση της τιμής δεν έχει δημιουργήσει πρόσθετα έσοδα στον προϋπολογισμό, για να εξασφαλίσει πειστικά επιχειρήματα για τη μη χορήγηση του επιδόματος.
      	Δυστυχώς γι’ αυτόν και μέσα στο κυβερνητικό αλαλούμ, ήρθε ο παριστάμενος Υπουργός κ. Δούκας, ο οποίος δήλωσε ότι αυξήθηκαν τα έσοδα από τη φορολογία πετρελαίου από 640.000.000 σε 800.000.000 ευρώ και φυσικά μέσα στον πανικό της διγλωσσίας, ακολούθησε μία κοινή δήλωση ότι τα έσοδα θα χρησιμοποιηθούν για να κλείσουν τις τρύπες στον προϋπολογισμό. 
      	Αξίζει όμως να θυμηθούμε και τις δηλώσεις του κ. Αλογοσκούφη το 2000, όταν ζητούσε επιπλέον αυξήσεις στο ποσό που έδινε η κυβέρνηση του ΠΑ.ΣΟ.Κ. τότε για το επίδομα θέρμανσης, παριστάνοντας τον κοινωνικά ευαισθητοποιημένο πλειοδότη. 
      Βέβαια, η σοφία του λαού έχει προνοήσει γα όλα και θα βάλει τον κάθε κατεργάρη στον πάγκο του. Για τον κ. Αλογοσκούφη όμως δεν ξέρω τι πάγκος θα χρειαστεί! 
      Και επειδή ο ελληνικός λαός οφείλει να γνωρίζει, είναι ανάγκη να θυμίσουμε ότι τον χειμώνα του 2000 - 2001 καταβλήθηκε από την κυβέρνηση του ΠΑ.ΣΟ.Κ. το επίδομα θέρμανσης σε δυόμισι εκατομμύρια χαμηλόμισθους, χαμηλοσυνταξιούχους και μακροχρόνια ανέργους για να καλύψουν το αυξημένο κόστος από τις υψηλές τιμές του πετρελαίου που τότε ήταν 30 δολάρια το βαρέλι. 
      Το ύψος ήταν ανάλογο με την περιοχή στην οποία έχει κατοικία ο δικαιούχος. Η Ελλάδα είχε χωριστεί σε τρεις ζώνες, στη βόρεια Ελλάδα, την κεντρική και την Πελοπόννησο, όπως επίσης και στην υπόλοιπη Ελλάδα.
      Επίσης υπήρχαν και τρεις κλίμακες σε ό,τι αφορά το ύψος του επιδόματος, όπως επίσης και τρεις κατηγορίες καταναλωτών, οι οποίοι αποζημιώθηκαν με διαφορετικό τρόπο. Το δε συνολικό κόστος από τη χορήγηση του επιδόματος θέρμανσης είχε αγγίξει τότε ακόμη και τα 300.000.000 ευρώ. 
      Ανέφερα αναλυτικά αυτά τα στοιχεία για να αντιληφθεί ο ελληνικός λαός το μέγεθος της διαφοράς που υπάρχει ανάμεσά μας, για να διαπιστώσει ότι βασικό στοιχείο της πολιτικής σας είναι η κοινωνική αναλγησία.
      Δυστυχώς είστε εδώ για να εξυπηρετείτε μόνο τα συμφέροντα των ολίγων και να παριστάνετε τις αθώες περιστερές μπροστά στα πραγματικά προβλήματα του ελληνικού λαού. 
      Κύριοι της Νέας Δημοκρατίας, η χορήγηση του επιδόματος θέρμανσης είναι αναγκαία και επιβεβλημένη. Δεν αποτελεί απλά μία ένδειξη κοινωνικής ευαισθησίας. Δεν είναι και δεν μπορεί να είναι επαίτης ο αδύναμος πολίτης, ο άνθρωπος που δεν μπορεί να ανταποκριθεί στις βασικές του ανάγκες. Αντίθετα, είναι ένας ισότιμος πολίτης που μια ευνομούμενη πολιτεία οφείλει να τον σκέφτεται και να του εκχωρεί το δικαίωμα στη ζωή. 
      Κλείνω, λοιπόν, με το εξής. Σήμερα μου ήρθε αυτή η απάντηση από το Υπουργείο Εθνικής Οικονομίας –μάλιστα υπογράφετε εσείς, κύριε Υπουργέ- όπου λέτε ότι σε απάντηση της τάδε ερώτησης των Βουλευτών κλπ., σας πληροφορούμε ότι οι υφιστάμενες δημοσιονομικές συνθήκες δεν επιτρέπουν τη χορήγηση επιδόματος θέρμανσης. Αυτή, λοιπόν, είναι η υποκρισία και η αναλγησία η οποία περιγράφεται μέσα σε τρεις μόνο λέξεις!
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αηδόνη.
      Το λόγο έχει ο συνάδελφος ο κ. Παναγιώτης Σγουρίδης, με την αγόρευση του οποίου ολοκληρώνονται οι πρωτολογίες των επερωτώντων. 
      ΠΑΝΑΓΙΩΤΗΣ ΣΓΟΥΡΙΔΗΣ: Επειδή η μόνιμη επωδός των στελεχών της Κυβέρνησης για ό,τι λέμε είναι «μα, δεν βλέπετε τι γίνεται παγκοσμίως; Δεν βλέπετε τι γίνεται στην παγκόσμια αγορά πετρελαίου; Δεν βλέπετε την ακρίβεια στις τιμές;» 
      Θέλω να ξεκαθαρίσω από την αρχή της τοποθέτησής μου ότι εμείς, κύριε Υπουργέ, δεν σας εγκαλούμε γιατί δεν παρεμβαίνετε στο να διαμορφώσετε τις τιμές του αργού πετρελαίου αφ’ ενός γιατί αυτό είναι ένα παιχνίδι στη διεθνή σκακιέρα για μεγάλους παίχτες και αφ’ ετέρου γιατί έχουμε το γνώθι σ’ εαυτόν και για το μέγεθος της χώρας μας και για το βάρος της διαπραγματευτικής μας ικανότητας, άσχετα αν το κύρος της χώρας με την κυβέρνηση του ΠΑ.ΣΟ.Κ. ήταν αρκετά υψηλό και λόγω Προεδρίας -όταν πραγματικά η κυβέρνηση του ΠΑ.ΣΟ.Κ. διαχειρίστηκε το σχίσμα της δύσης, αυτό που υπήρχε μέσα στην Ευρωπαϊκή Ένωση ανάμεσα στους ατλαντιστές και τους ευρωπαϊστές- και λόγω των Ολυμπιακών Αγώνων. Εσείς αυτό το κύρος το πετάξατε ξανά στα σκουπίδια και θα έλεγα ότι μας ξαναγυρίσατε στην εποχή της «Ελλαδίτσας».
      Όμως δεν είναι αυτό το θέμα μας. Εμείς σας εγκαλούμε γιατί τις παρενέργειες της αύξησης της τιμής του αργού πετρελαίου με πολιτικές ως Κυβέρνηση δεν τις ελαχιστοποιήσατε. 
      Πρώτον, υπάρχει ακρίβεια και ανεξέλεγκτη άνοδος των τιμών σε όλα τα είδη, δυσανάλογη με την ακρίβεια την οποία έχουμε λόγω πετρελαίου και εξαθλίωση των χαμηλοεισοδηματικών τάξεων. Πραγματικά οι Έλληνες της υπαίθρου αλλά και των ορεινών περιοχών υποφέρουν. Εσείς ως Κυβέρνηση δεν έχετε κάνει ούτε ελέγχους στην αγορά, αλλά δεν προχωρήσατε για να σταματήσετε αυτόν τον καλπασμό των τιμών. Δεύτερον, δεν προχωράτε σε αναδιανεμητικές πολιτικές.
      Αναδιανεμητικές πολιτικές που θα είναι διακριτές για να βοηθήσουν τις ασθενέστερες τάξεις που, πραγματικά, υποφέρουν.
      Κατάγομαι από την ακριτική Θράκη, από τη βόρειο Ελλάδα και θεωρώ αδιανόητο –και δεν το διαπραγματεύομαι σε καμία περίπτωση- να θέσω στο ίδιο τσουβάλι, ούτε τους μουσουλμάνους της ορεινής Ροδόπης, ούτε αν θέλετε τους  χριστιανούς του Νευροκοπίου. Εκεί ο χειμώνας είναι βαρύς. Είναι πάνω από πέντε μήνες και οι θερμοκρασίες είναι πάρα πολύ χαμηλές. Αυτοί οι άνθρωποι που το εισόδημά τους είναι, πραγματικά, πενιχρό  πώς θα μπορέσουν να ανταποκριθούν σε αυτόν το βαρύ χειμώνα και σε αυτές τις τιμές του πετρελαίου θέρμανσης;
      Είπε, προηγουμένως, ο συνάδελφος ο κ. Ρόβλιας «θα μας ξαναγυρίσετε στην εποχή της ξυλόσομπας;». Αρχίζουν, δηλαδή, τα ξύλα να είναι ένα προτιμητέο αν θέλετε είδος για τη θέρμανση των ελληνικών νοικοκυριών στην ύπαιθρο; Αλλά παράλληλα δεν θέτω στην ίδια κατηγορία ένα γιατρό από την Ξάνθη με τον πολύτεκνο στο Αιγάλεω ή με κάποιον άνεργο στην Αγία Παρασκευή.
      Θεωρώ ότι θα πρέπει η βοήθεια η οποία δίδεται –αυτό που έκανε και η κυβέρνηση του ΠΑ.ΣΟ.Κ.- να είναι κλιμακωτή. Θα πρέπει να δοθεί το επίδομα θέρμανσης και όχι σε όλους. Εάν θέλουμε να κάνουμε, πραγματικά, μία κοινωνική πολιτική, πρέπει να είναι διακριτή προς τους ασθενέστερους σε σχέση με τους υπόλοιπους. 
      Ποια είναι η πολιτική σας γύρω από τις εναλλακτικές πηγές ενέργειας; Όσοι ζουν στον κόσμο των επιχειρήσεων γνωρίζουν πάρα πολύ καλά την άνοδο των τιμών του πετρελαίου. Εσείς ως προς τα θέματα της προώθησης της πολιτικής για το φυσικό αέριο τι κάνατε; Τίποτα. Εναλλακτικές πηγές ενέργειας, μηδέν. Στασιμότητα. Το χειρότερο που κάνατε ήταν να παίξετε με τις ελπίδες ότι θα δώσετε το επίδομα θέρμανσης, αλλά, δυστυχώς, αυτό ναυάγησε στη Διεθνή ΄Εκθεση Θεσσαλονίκης και ο ατυχής τότε Υφυπουργός ... 
      Σας εύχομαι να είστε σιδεροκέφαλος, κύριε Μπέζα, γιατί αναλαμβάνετε ένα Υπουργείο που χρειάζεται όντως να είστε σιδεροκέφαλος. 
      Συνεχίζω, λοιπόν, ο ατυχής προηγούμενος συνάδελφος λίγο-πολύ το προεξόφλησε, όταν στη συνέντευξη που έδωσε ο Πρωθυπουργός, το απέκλεισε τελείως το επίδομα θέρμανσης. Θυμάμαι όμως ότι ως Νέα Δημοκρατία όταν ήσαστε στην αντιπολίτευση πλειοδοτούσατε σ΄αυτά που έδινε το ΠΑ.ΣΟ.Κ.. Τριάντα χιλιάδες λέγαμε εμείς επίδομα θέρμανσης, εξήντα λέγατε εσείς. Πενήντα χιλιάδες λέγαμε εμείς, εκατό χιλιάδες εσείς. Προβοκάρατε συνεχώς. 
      Όμως, παρ΄όλο που τα έσοδα του Φ.Π.Α. από το πετρέλαιο είναι υψηλά, τα έσοδα από την αύξηση του Φ.Π.Α. στα άλλα είναι μηδαμινά. Γι’ αυτό δεν έχετε έσοδα, διότι δημιουργήσατε μέσα από την απογραφή μία επιτήρηση της ελληνικής οικονομίας και μία στασιμότητα. Μία στασιμότητα που δεν οδηγεί στην ανακύκλωση του χρήματος. Το χρήμα γεννάει όταν γυρνάει. Εσείς το παγώσατε. Αποτέλεσμα, να κάνετε όχι επιθετικές πολιτικές για να ανακουφίσετε τους Έλληνες εργαζόμενους, αλλά στατικές πολιτικές, να τα πάρετε από όλους και αδιακρίτως.
      Δυστυχώς, κύριε Υπουργέ, γυρίσατε ξανά την Ελλάδα πίσω. Τη γυρίσατε πίσω σε εποχές που ο καθένας προσπαθούσε να εξοικονομήσει κάποια χρήματα για να ζεσταθεί. Λυπάμαι πάρα πολύ. Εμείς σας λέμε ξανά ότι είναι η ώρα να κάνετε το γενναίο βήμα. Δυστυχώς, όμως, δεν θα το κάνατε γιατί η πολιτική σας είναι ανάλγητη.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Οικονομίας και Οικονομικών κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, κατ’ αρχήν να ευχηθούμε, καλορίζικος και σιδεροκέφαλος στο νέο Υφυπουργό Οικονομικών, στο νέο συνάδελφό μου. Είναι μία εξαιρετική επιλογή του Προέδρου μας και νομίζω ότι θα μας βγάλει όλους ασπροπρόσωπους.
      (Χειροκροτήματα από την πτέρυγα της Νέας Δημοκρατίας)
      Καλώς ήλθες, καλή δουλειά και καλή δύναμη! 
      Αγαπητοί συνάδελφοι, συζητήσαμε την περασμένη εβδομάδα στη Βουλή για το πώς θα μπορούσε η χώρα μας να φύγει γρήγορα μπροστά αν σπαταλούσαμε λίγο λιγότερο χρόνο σε κομματικές αντιπαραθέσεις. Όλοι μπορούμε να συμβάλλουμε, αγαπητοί συνάδελφοι, και θέλουμε να ακούσουμε και τις ιδέες και τις προτάσεις σας. Όπως κανείς δεν έχει το μονοπώλιο στην κοινωνική ευαισθησία, έτσι κανείς δεν έχει το μονοπώλιο στις γόνιμες ιδέες. Ούτε διεκδικούμε το αλάθητο. Τω δρώντι, και παθείν εστί οφειλόμενον, αγαπητέ Βύρωνα Πολύδωρα, όπως έγραφε ο Αρριανός.
      Ο μόνος σίγουρος τρόπος να μην κάνεις λάθη είναι να κάθεσαι στ’ αυγά σου και να μην κάνεις τίποτα. Θέλουμε να ακούμε και έχουμε τη διάθεση να υιοθετούμε τις ιδέες σας, αλλά σχεδόν όλες αφορούν νέες δαπάνες, πώς να ξοδέψουμε, πώς να είμαστε και να δείχνουμε πιο γενναιόδωροι και ας βουλιάξουμε στα ελλείμματα και στα χρέη. Καμιά φορά πλειοδοτείτε σε προτάσεις για δαπάνες και αμέσως μετά ασκείτε δριμύτατη κριτική στην Κυβέρνηση, γιατί τάχα δεν μειώνει τα ελλείμματα ακόμη πιο γρήγορα. 
      Μας κατηγορείτε για έλλειψη κοινωνικής ευαισθησίας, στις πρωτολογίες σας μας κατηγορήσατε και για πολλά άλλα πράγματα, όπως για την απογραφή, λες και ήταν δυνατόν να κρυφτεί η απογραφή και τα ελλείμματα να αυξάνονται με έναν ρυθμό της τάξης των 12.000.000.000 ευρώ, το χρέος να αυξάνεται με έναν ρυθμό της τάξης των 50.000.000.000 ευρώ και λέτε ότι η Ευρωπαϊκή Ένωση δεν μπορούσε να πάρει χαμπάρι τι γινόταν. Ήταν θέμα εβδομάδων να ανακαλύψουν όλα αυτά τα μεγέθη -αγαπητέ συνάδελφε, που αναφερθήκατε στο θέμα της απογραφής- στην πλήρη τους έκταση. Δεν κρύβονταν αυτά τα μεγέθη.
      Μας κατηγορήσατε για σήψη, για διαφθορά, για ταξική πολιτική. Όπως είπαμε, δεν αναγνωρίζουμε σε κανέναν το μονοπώλιο της κοινωνικής ευαισθησίας. Προσπαθούμε να συμμαζέψουμε τα δημόσια οικονομικά. Είναι αναλγησία το να προσπαθείς να βάλεις την οικονομία σε στέρεες βάσεις για να μπορέσεις να ασκήσεις αποτελεσματική κοινωνική πολιτική σε μονιμότερη βάση; Και δεν είναι αναλγησία η κατάσταση που μας παραδώσατε την οικονομία, αγαπητοί συνάδελφοι; 
      Αν το ΠΑ.ΣΟ.Κ. είχε κοινωνική ευαισθησία μεγαλύτερη από τη δική μας, ας φρόντιζε να μην κατασπαταλήσει τόσα δισεκατομμύρια, ας μην άφηνε άδεια ταμεία, κρυφά χρέη και απλήρωτες υποχρεώσεις. Ενδεικτικά αναφέρω 200.000.000 ευρώ μόνο στο Υπουργείο Πολιτισμού.
      Κάποια βασικά στοιχεία για το πετρέλαιο. Όπως ίσως γνωρίζετε η αύξηση των τιμών του πετρελαίου στις διεθνείς αγορές είναι, κυρίως, αποτέλεσμα της αύξησης της ζήτησης από κάποια κράτη που μεγαλώνουν με πολύ γρήγορους ρυθμούς, κυρίως η Κίνα, η Ινδία, η Ρωσία, η Βραζιλία και γενικότερα τα κράτη της νοτιοανατολικής Ασίας και όχι μόνο. Παράλληλα με την αύξηση της ζήτησης δεν έχει αυξηθεί στον ίδιο ρυθμό η προσφορά ή η ανακάλυψη νέων κοιτασμάτων. Και όλοι αντιλαμβάνονται ότι αργά ή γρήγορα το πετρέλαιο θα σωθεί και μέρος και της αύξησης της ζήτησης και της έλλειψης πετρελαίου στο μέλλον, έχουν κάνει το πετρέλαιο να πάει από τα 26 δολάρια το βαρέλι που ήταν τον Απρίλιο του 2003, στα 58 με 60 δολάρια το βαρέλι αυτές τις μέρες. 
      Σύμφωνα με τα επίσημα στοιχεία της Ευρωπαϊκής Ένωσης η χώρα μας έχει έναν από τους χειρότερους δείκτες εξάρτησης στην ενέργεια και στο πετρέλαιο απ’ όλα τα ευρωπαϊκά κράτη. Το πρώτο επτάμηνο πληρώσαμε, κυρίως, στα αραβικά κράτη περίπου 4,33 δισεκατομμύρια ευρώ για εισαγωγές πετρελαίου. Οι ανεπίσημες εκτιμήσεις - ποτέ δεν είναι κανείς σίγουρος ακριβώς πού θα πάει ο λογαριασμός- μέχρι το τέλος του χρόνου, φαίνεται ότι οι εισαγωγές μας θα πιάσουν περίπου τα 8.000.000.000 ευρώ και οι εξαγωγές ειδών πετρελαίου περίπου 1,5 - 2 δισεκατομμύρια ευρώ. Δηλαδή θα έχουμε 6,5 - 7 δισεκατομμύρια έλλειμμα στο ισοζύγιο πετρελαίου.
      Όσον αφορά τα υπερέσοδα από τις εισπράξεις του Φ.Π.Α. στα πετρελαιοειδή να σημειώσουμε τα ακόλουθα. Το πρώτο οκτάμηνο του 2005 εισπράξαμε από τον Φ.Π.Α. στα πετρελαιοειδή περίπου 180.000.000 ευρώ περισσότερα απ’ ό,τι εισπράξαμε πέρυσι. Οι εισπράξεις στον ειδικό φόρο κατανάλωσης στα πετρελαιοειδή ήταν χαμηλότερες από τις περυσινές. Όχι μόνο δεν αυξήθηκαν, αλλά ήταν κατά τι χαμηλότερες 0,3%, ας το πούμε ανεπαίσθητο. Μπορούν αυτά να θεωρηθούν υπερέσοδα; Κι αν έχουμε υπερέσοδα, γιατί μέχρι τώρα έχουμε δανειστεί από τις αγορές πάνω από 33.000.000.000 ευρώ, αγαπητοί συνάδελφοι; Μας περισσεύουν τα χρήματα και τα κεφάλαια; Τα έσοδα από τον Φ.Π.Α. στα πετρελαιοειδή, δυστυχώς, δεν επαρκούν ούτε κατά ελάχιστο για να καλυφθούν οι ήδη ανειλημμένες υποχρεώσεις και δεσμεύσεις του δημοσίου:
      Οι ανάγκες για την παιδεία, την υγεία, τα χρέη προς τα Ελληνικά Πετρέλαια, τον Ο.Τ.Ε., την Ε.ΥΔ.Α.Π., τα Ταχυδρομεία, την Αγροτική Τράπεζα.
       Επιπλέον, πρέπει να λάβουμε υπ΄όψιν μας πως η αύξηση της τιμής του πετρελαίου αυξάνει αντίστοιχα και το κόστος του δημοσίου για καύσιμα. Η Πολεμική Αεροπορία πρόσφατα μας ζήτησε συμπληρωματικές πιστώσεις για το πετρέλαιο. Ναυτικό, φρεγάτες, Στρατός Ξηράς, Ε.Κ.Α.Β., θέρμανση κτηρίων του δημοσίου, θέρμανση σχολείων, αστικές συγκοινωνίες, περιπολικά Αστυνομίας, Ολυμπιακή Αεροπορία, λογαριασμοί της Δ.Ε.Η.. Ενδεικτικά σας αναφέρω πως το ελληνικό δημόσιο ξοδεύει για καύσιμα περίπου 155.000.000 ευρώ κατ’ έτος. Οι λογαριασμοί της Δ.Ε.Η. για το ελληνικό δημόσιο είναι περίπου άλλα 50.000.000 ευρώ, δηλαδή περίπου 200.000.000 και κάτι ευρώ, κόστος ενέργειας για το ελληνικό δημόσιο. 
      Επιπλέον, όλοι αναγνωρίζουμε –νομίζω- πως τα εισοδήματα των συμπολιτών μας είναι πολύ περιορισμένα. Έχουμε πλήρη συναίσθηση πόσο δύσκολα τα φέρνουν βόλτα οι περισσότεροι  συμπολίτες μας. Όταν αναγκάζονται να βάλουν βαθιά το χέρι στην τσέπη για να πληρώσουν το πανάκριβο πετρέλαιο, είναι προφανές ότι τους μένουν, αντίστοιχα, λιγότερα διαθέσιμα χρήματα για να αγοράσουν άλλα προϊόντα. Άρα ξοδεύουν, αντίστοιχα, σχετικά λιγότερα για τις άλλες ανάγκες τους. Άρα και ο Φ.Π.Α. που θα πλήρωναν για τα προϊόντα που θα αγόραζαν, αλλά δεν έχουν χρήματα να αγοράσουν, μειώνεται αντίστοιχα. 
      Η αύξηση στα έσοδα του Φ.Π.Α. από το πετρέλαιο είναι αποτέλεσμα της πολλαπλάσιας αύξησης της τιμής του πετρελαίου. Γι’ αυτό επαναλαμβάνω πως αν αυτά τα επιπλέον έσοδα από το Φ.Π.Α. στο πετρέλαιο επαρκούσαν, δεν θα χρειαζόταν το ελληνικό δημόσιο να δανείζεται  πάνω από 30.000.000.000 ευρώ το χρόνο. 
      Σας θυμίζω, αγαπητοί συνάδελφοι, πως μόνο για τόκους στο δημόσιο χρέος που κληρονομήσαμε θα πληρώσουμε φέτος περίπου 10.000.000.000 ευρώ, δηλαδή περίπου περισσότερο απ’ όσο πληρώνουμε για όλο το Υπουργείο Άμυνας και για όλο το Υπουργείο Υγείας!
      Πριν από δύο-τρεις εβδομάδες ήμουν στην Ουάσινγκτον για τη Σύνοδο του Διεθνούς Νομισματικού Ταμείου. Έλαβαν μέρος σ΄ αυτήν τη Σύνοδο περίπου εκατόν ογδόντα τρία κράτη. Από αυτά τα κράτη πέντε – Γαλλία, Ολλανδία, Βέλγιο, Ιταλία και Πολωνία- συζητούν κάποιας μορφής ενίσχυση στους κατοίκους για το πετρέλαιο. Ακόμη, βέβαια, συζητούν. Κανένα δεν έχει αποφασίσει. Κανένα από αυτά τα κράτη δεν έχει προχωρήσει σε τίποτα ουσιαστικό. Όμως  τα κράτη αυτά έχουν και κάποια άλλα χαρακτηριστικά. Ας μην ξεχνάμε ότι είμαστε το πιο φτωχό κράτος στην Ευρώπη. Η Πορτογαλία φαίνεται να είναι λιγάκι πιο φτωχή, αλλά το χρέος της Πορτογαλίας είναι 63% του Α.Ε.Π., ενώ εμείς χρωστάμε 110% του Α.Ε.Π.. Επομένως σε καθαρή βάση οι Πορτογάλοι είναι πιο πλούσιοι από εμάς. 
      Είτε, λοιπόν, αυτά τα κράτη είναι πολύ πιο πλούσια από τη χώρα μας είτε είναι σε πολύ καλύτερη δημοσιονομική κατάσταση –δεν χρωστούν 110% του ΑΕΠ- είτε έχουν υψηλότερο ειδικό φόρο κατανάλωσης στα καύσιμα είτε δεν είναι μέλη της Ευρωπαϊκής Νομισματικής Ένωσης και, επομένως, δεν έχουν την πίεση να κατεβάσουν το έλλειμμά τους στα επίπεδα του 3% που έχουμε πολλές φορές συζητήσει. Και πάλι επαναλαμβάνω ότι το σκέπτονται, χωρίς  να έχουν κάνει κάτι στο «δια ταύτα». 
      Όπως είπαμε, αντιλαμβανόμαστε πόσο δύσκολα τα «φέρνουν βόλτα» οι περισσότεροι συμπολίτες μας. Προσπαθούμε να κινηθούμε με σύνεση μέσα στα όρια των αντοχών της οικονομίας. Από το τέλος Οκτωβρίου του 2003 που άνοιξε η χειμερινή περίοδος θέρμανσης μέχρι το τέλος Οκτωβρίου του 2004 που άνοιξε η νέα περίοδος θέρμανσης οι τιμές του αργού πετρελαίου αυξήθηκαν κατά 78% περίπου, ενώ η μέση τιμή του πετρελαίου θέρμανσης στη χώρα μας αυξήθηκε κατά 39% περίπου. Αντίστοιχα οι αυξήσεις από το τέλος Οκτωβρίου 2003 μέχρι το τέλος του Απριλίου του 2005 ήταν 71% αύξηση του αργού και 46% αύξηση του πετρελαίου θέρμανσης. 
      Ο Πρωθυπουργός μας ήταν σαφής. Συγκεκριμένα δήλωσε ότι η χώρα είναι στη μέση μιας δύσκολης ανηφορικής πορείας, μιας δύσκολης προσπάθειας και ότι η δημοσιονομική πραγματικότητα, οι δυσχερέστατες οικονομικές συνθήκες, που ξέρουμε όλοι, δεν αφήνουν περιθώρια για επίδομα θέρμανσης σε αυτήν την συγκυρία. 
      Έρχομαι στο θέμα των κερδών των διυλιστηρίων πετρελαίου. Όσον αφορά στα αυξημένα κέρδη των διυλιστηρίων πετρελαίου, δηλαδή των «Ελληνικών Πετρελαίων» και της «MOTOR OIL», κατά ένα μεγάλο μέρος –όχι αποκλειστικά- είναι αποτέλεσμα της ανατίμησης της αξίας των αποθεμάτων. Αναφέρετε στην επερώτηση ότι η Κυβέρνηση παρακολουθεί αδρανής την αύξηση των κερδών των διυλιστηρίων. Αν προτείνετε να επιβληθεί νέος ειδικός φόρος στις εταιρείες αυτές, δηλαδή στα «Ελληνικά Πετρέλαια» και στη «MOTOR OIL», που είναι εισηγμένες στο Χρηματιστήριο, ή κάποιο πλαφόν, τότε πείτε το ξεκάθαρα.
      Βγείτε στο Βήμα της Βουλής εδώ και τώρα σήμερα που μιλάμε γι’ αυτό το θέμα και πείτε ότι το ΠΑ.ΣΟ.Κ. προτείνει να μπει ειδικός φόρος ή κάποιο πλαφόν στη «MOTOR OIL» και στα «Ελληνικά Πετρέλαια» και εξηγήστε μας ταυτόχρονα ποιες είναι οι σχετικές συνέπειες και παρενέργειες που θα προκύψουν από την πρότασή σας, ώστε να ξέρουμε και τα υπέρ και τα κατά. Ή να μας διαφωτίσετε καλύτερα στην απόδοση επί τοις εκατό στο σύνολο του ενεργητικού, στο σύνολο των ιδίων κεφαλαίων, στις επιπτώσεις στο Χρηματιστήριο και στους Έλληνες και ξένους επενδυτές και όλες τις άλλες παρενέργειες. Γιατί υποθέτω ότι πριν κάνετε μια τέτοια πρόταση τα έχετε σκεφτεί και τα έχετε συζητήσει μεταξύ σας. Η πρόταση αυτή δεν βγαίνει εδώ στα «κουτουρού».
      Αγαπητοί συνάδελφοι, υπάρχουν κάποιοι λόγοι για τους οποίους δεν μπορούμε να ικανοποιήσουμε όλα τα αιτήματα. Παραλάβαμε την Ελλάδα στη χειρότερη ή σχεδόν στη χειρότερη θέση στην Ευρώπη των δεκαπέντε σε μια σειρά από δείκτες, κατά κεφαλήν εισόδημα, δημοσιονομικά ελλείμματα, ανταγωνιστικότητα, εισροές κεφαλαίων για τις άμεσες επενδύσεις 2001, 2002, 2003 λιγότερο από 1% του Α.Ε.Π. χαμηλό ρεκόρ για όλη την Ευρώπη, στο εμπορικό ισοζύγιο, στην απορροφητικότητα των κοινοτικών κονδυλίων, στο δημόσιο χρέος. Όπως είπαμε, το δημόσιο χρέος πλέον είναι περίπου 19.000 ευρώ για κάθε Έλληνα και κάθε Ελληνίδα και κάθε Ελληνόπουλο. Περιλαμβάνονται και τα νεογέννητα. 
      Να θυμηθούμε πού πήγαν αυτά τα δισεκατομμύρια; Μιλήσαμε την περασμένη εβδομάδα για τα ανοίγματα της Αγροτικής ύψους 4.000.000.000 ευρώ, δηλαδή σαν να μπορούσαμε να δώσουμε ένα επίδομα θέρμανσης 400 ευρώ, όχι μόνο στους κατοίκους ορεινών περιοχών ή στους γέροντες και τους συνταξιούχους, αλλά σε όλους τους Έλληνες, κάθε Έλληνα, κάθε Ελληνίδα, κάθε Ελληνόπουλο. Να πούμε για τον Ο.Σ.Ε. που έχει χρέη πάνω από 4.000.000.000 ευρώ και έχει ρεκόρ αρνητικών αποτελεσμάτων όσον αφορά τα έσοδα και τα έξοδά του; Θα έρθουμε σε αυτά. Για την «Ολυμπιακή» που είχε ρυθμίσει προβλήματα ύψους 2,8 δισεκατομμυρίων ευρώ και παραδόθηκε εκτός από αυτά τα προβλήματα με άλλα 900.000.000 ευρώ ανοίγματα στο τέλος του 2003; Να μιλήσουμε για το κόστος των Ολυμπιακών Αγώνων, για τα χρέη προς το Ταμείο Νομικών, για τα χρέη προς τα Κ.Τ.Ε.Λ., προς το Ι.Κ.Α., προς τον Ο.Γ.Α., τον Ο.Τ.Ε., την Ε.ΥΔ.ΑΠ., τα «Ελληνικά Πετρέλαια», την άσπρη τρύπα που μόλις την ελέγξαμε πόση ήταν, βρέθηκε κατά 1.000.000.000 μικρότερη απ’ αυτήν που γράφατε στους δικούς σας λογαριασμούς; 
      Δεν θα μιλήσω για τους ειδικούς λογαριασμούς του Υπουργείου Πολιτισμού όπου είχαν δοθεί διευκρινήσεις ότι θα υπάρξουν επιχορηγήσεις ύψους 180.000.000 ευρώ και στο αντίστοιχο ταμείο δεν υπήρχε απολύτως καμία πρόβλεψη. Δεν θα μιλήσω για την Δ.Ε.Κ.Α. ούτε θα μιλήσω για τις κοινοτικές ενισχύσεις. Επαναλαμβάνω από τα 12.000.000.000 ευρώ που θεωρούνταν ότι είναι τα μέχρι τότε αθροιστικά ελλείμματα, το χρέος αυξανόταν με ρυθμούς της τάξης των 40.000.000.000 με 50.000.000.000 ευρώ. 
      Προσπαθούμε να κάνουμε αυτά τα οποία μπορούμε να κάνουμε μέσα στα πλαίσια των δημοσιονομικών δυνατοτήτων μας. Επιστρέφουμε χρήματα από το Λ.Α.Φ.Κ.Α. ύψους περίπου 650.000.000 ευρώ. Δίνουμε αυτό το ειδικό επίδομα στα Σώματα Ασφαλείας που θα φτάσει στα 57,6 ευρώ. Επεκτείναμε τις μισθολογικές προαγωγές στους αξιωματικούς που αποστρατεύτηκαν πριν από την 1η Ιουλίου 2002. Χορηγούμε συντάξεις και των δύο γονέων στα ορφανά και από δύο γονείς. Δίνουμε στους συνταξιούχους που είναι τυφλοί πλήρη σύνταξη στα δεκαπέντε χρόνια και επίδομα που θα είναι ισόποσο του βασικού μισθού του λοχαγού, όπως αυτό διαμορφώνεται κάθε φορά. Είναι πολλά αυτά; Όχι, αλλά αυτά μπορούμε να κάνουμε και αυτά κάνουμε, αγαπητοί συνάδελφοι. 
      Έχουμε ιδιαίτερα ευνοϊκές ρυθμίσεις πλέον για μητέρες με τρία παιδιά. Θα παίρνουν 2.000 ευρώ από το τρίτο, τέταρτο, πέμπτο παιδί που θα γεννάνε αφορολόγητα μάλιστα. Αυξήσαμε τα αφορολόγητα όρια στο εισόδημα από 10.000 ευρώ στα 11.000 ευρώ. Μειώσαμε κατά 25% την ασφαλιστική εισφορά υπέρ του Ε.Λ.Γ.Α. για τους πτηνοτρόφους που ζουν μόνιμα σε ορεινές και μειονεκτικές περιοχές της χώρας. Επαναχορηγήθηκε η σύνταξη σε χήρες που είναι κάτω από σαράντα χρόνων εφόσον δεν παίρνουν άλλη σύνταξη και εφόσον δεν εργάζονται. Δώσαμε τη δυνατότητα στους εργαζόμενους που τους έλειπαν μέχρι εκατόν πενήντα μέρες ασφάλισης να μπορούν να εξαγοράσουν για να μπορέσουν να πάρουν στα εξήντα πέντε χρόνια τους τη σύνταξη και κάναμε τη γενναία ρύθμιση για τα πανωτόκια. 
      Πού ήταν, αγαπητοί συνάδελφοι, η ευαισθησία όταν η χώρα μας βούλιαζε από τα χρέη, τα ελλείμματα και τους απλήρωτους λογαριασμούς; Φέτος μόνο θα πληρώσουμε για χρεολύσια 22.000.000.000 ευρώ περίπου περισσότερα απ’ όσα δίνουμε για μισθούς και συντάξεις στο δημόσιο τομέα. Και θα δώσουμε για τόκους περισσότερα απ’ όσα δίνουμε για όλο το πρόγραμμα δημοσίων επενδύσεων.
      Αγαπητοί συνάδελφοι, δεν θα μακρηγορήσω. Μακάρι να μπορούσαμε να κάνουμε περισσότερα. Όσο βελτιώνεται η οικονομία και τα δημόσια οικονομικά, να είστε βέβαιοι ότι θα κάνουμε περισσότερα, όχι για τους λίγους, όχι γι’ αυτούς που καταφέρνουν και τα βολεύουν μια χαρά, αλλά για τους πολλούς, γι’ αυτούς που πασχίζουν για ένα καλύτερο αύριο για τους εαυτούς τους, τα παιδιά τους και την οικογένειά τους.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρήστος Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Θέλω με τη σειρά μου να συγχαρώ για την ανάληψη των καθηκόντων του τον παριστάμενο κύριο Υφυπουργό και να του ευχηθώ, προς όφελος της Ελλάδας βεβαίως, να πάει καλά το θέμα των δημοσίων εσόδων, το οποίο μέχρι στιγμής εξελίσσεται ιδιαίτερα αρνητικά, κύριε Υφυπουργέ, και παραλαμβάνετε μια ιδιαίτερα δυσμενή κατάσταση, για την οποία βεβαίως η δική σας Κυβέρνηση ευθύνεται. Σας εύχομαι καλή δουλειά, πάντως.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ.
      ΧΡΗΣΤΟΣ ΠΡΩΤΟΠΑΠΑΣ: Τι θέλουμε με τη σημερινή μας επερώτηση; Θέλουμε να δοθεί το επίδομα θέρμανσης. Θέλουμε να δοθεί το επίδομα θέρμανσης στου συνταξιούχους του Ο.Γ.Α., στους συνταξιούχους που παίρνουν Ε.Κ.Α.Σ., στους μισθωτούς που αμείβονται με την εθνική γενική συλλογική σύμβαση εργασίας και στους μακροχρόνια ανέργους.
      Είχαμε δώσει ως Κυβέρνηση –παλαιότερη- του ΠΑ.ΣΟ.Κ. το επίδομα θέρμανσης, όταν ήταν 32 δολάρια το βαρέλι –σήμερα κοντεύει τα 70 ή κάτι λιγότερο ίσως- και είχαμε υποστεί και κριτική από τη Νέα Δημοκρατία και τον κ. Αλογοσκούφη ονομαστικά, ότι οι 50.000 δραχμές, τις οποίες είχαμε δώσει ως ανώτατο όριο ήταν πολύ λίγες και είχε ζητηθεί να δώσουμε 100.000 δραχμές.
      Εμείς, λοιπόν, λέμε σήμερα, παρ’ ότι είναι διπλάσια η τιμή του βαρελιού του πετρελαίου απ’ ό,τι ήταν τότε, να δοθούν 300 ευρώ στην ανώτερη ζώνη, 240 στη μέση, 180 στην κατώτερη, στις ειδικές κατηγορίες που ονόμασα, σε ανθρώπους που διαπιστωμένα έχουν ανάγκη.
      Αμφισβητεί κανείς ότι πρέπει να γίνει αυτό; Λέει η Κυβέρνηση: «Θέλω, αλλά δεν μπορώ». Το «δεν μπορώ» θα το συζητήσουμε. Το «θέλω» το αμφισβητούμε. Γιατί, αν θέλατε, θα βρίσκατε. Και θα αποδείξουμε στη συνέχεια το γιατί. Πριν πάμε όμως στο «γιατί», ας δούμε λίγο την κατάσταση που διαμορφώνεται.
      Ακρίβεια; Σε τραγική κατάσταση. Τα πρόσφατα στοιχεία του επίσημου πληθωρισμού δείχνουν ότι έχετε βγει έξω από τους στόχους. Ο επίσημος πληθωρισμός είναι στο 3,9%. Έχει σαφώς ξεφύγει από τους στόχους. Θα σας πω ένα χαρακτηριστικό παράδειγμα: από εννιακόσια δεκατέσσερα προϊόντα που είναι στα ράφια των σούπερ-μάρκετ, έχουν σημειωθεί αυξήσεις περίπου στα οκτακόσια απ’ αυτά και μάλιστα στα τετρακόσια πενήντα απ’ αυτά είναι πολύ μεγαλύτερες του πληθωρισμού του 2004.
      Υπερχρέωση; Είπε πριν ο συνάδελφος κ. Αηδόνης ότι κατά 25,9% ανήγγειλε περήφανη μια απ’ τις μεγάλες κάρτες –φαντάζομαι το ίδιο θα έχουν κάνει και οι άλλες- αυξήθηκε ο τζίρος της, αυξήθηκαν, δηλαδή, οι καταναλωτές οι οποίοι πήραν δάνειο ουσιαστικά με αυτόν τον τρόπο στο δεύτερο τρίμηνο του παρελθόντος έτους.
      Ακάλυπτες επιταγές και απλήρωτες συναλλαγματικές; Είναι 942.000.000 ευρώ, δηλαδή έχουν 55,1% αύξηση σε σχέση με το 2004 και 73% αύξηση σε σχέση με το 2003. Το ένα στα δύο νοικοκυριά χρωστάει, το ένα στα τρία πρέπει να δώσει το μισό εισόδημά του θεωρητικά στις κάρτες, στα στεγαστικά, στο ότι χρωστάει στις τράπεζες ή και σε άλλους, από τους οποίους έχει πάρει δάνειο.
      Η κερδοσκοπία ανθεί. Το πανάκριβο πετρέλαιο, που είπατε πριν, κύριε Υφυπουργέ, είναι σχετικό. Εγώ δεν καταλαβαίνω, δεν αφορά όλη την Ευρώπη η αύξηση των τιμών του πετρελαίου διεθνώς; Την αφορά προφανώς. Γιατί τότε, ενώ ήμασταν στην ενδέκατη θέση στο πετρέλαιο, φτάσαμε στη δεύτερη ακριβότερη μέσα σε οκτώ μήνες; Γιατί, ενώ ήμασταν στην όγδοη θέση στην αμόλυβδη, φτάσαμε στη τέταρτη ακριβότερη μέσα σε οκτώ μήνες;
      Τι συνέβη; Τους άλλους, δηλαδή, δεν τους πειράζει η αύξηση της τιμής; Μόνο την Ελλάδα πειράζει; Δεν νομίζω ότι είναι πειστικό ένα τέτοιο επιχείρημα. 
      Λέτε τώρα, μέσα σε όλη αυτήν την αρνητική κατάσταση, ότι «Εντάξει. Ποιος φταίει; Φταίει το ΠΑ.ΣΟ.Κ.». Κύριε Υπουργέ, δεκαεννέα μήνες κυβερνάτε, πηγαίνετε στον εικοστό. Είναι πειστικό και σοβαρό επιχείρημα αυτό; Για κοιτάξτε τον προϋπολογισμό σας. Κατέθεσε ο κ. Αλογοσκούφης έναν προϋπολογισμό και ουσιαστικά τον έχετε αποσύρει. Μη μας πείτε ότι δεν τον έχετε αποσύρει, τον έχετε. Το ξέρετε καλύτερα από μένα ότι τον έχετε αποσύρει. Ήταν ο πιο βραχυπρόθεσμος προϋπολογισμός, έστω και προσχέδιο, στην ιστορία του ελληνικού κράτους. Τον έχετε αποσύρει ακόμα και από την ιστοσελίδα του Υπουργείου, αν δεν κάνω λάθος. Ψάχναμε σήμερα να τον βρούμε και δεν τον βρίσκαμε. 
      Πήρατε πίσω μία σειρά ζητήματα και δεν καταλαβαίνω γιατί φταίει το ΠΑ.ΣΟ.Κ. Να πάρω μερικά παραδείγματα. Το ΠΑ.ΣΟ.Κ. φταίει που πέσατε έξω στα έσοδα φέτος; Πώς φταίει δηλαδή; Το ΠΑ.ΣΟ.Κ. φταίει που έχετε πέσει έξω στις δαπάνες; Το ΠΑ.ΣΟ.Κ. φταίει για το γεγονός ότι σας άδειασε ο Ευρωπαίος Επίτροπος μπροστά σε όλο τον ελληνικό λαό πριν από λίγες ημέρες; 
      ΙΩΑΝΝΗΣ ΜΑΝΩΛΗΣ: Εσείς συμφωνήσατε μαζί του.
      ΧΡΗΣΤΟΣ ΠΡΩΤΟΠΑΠΑΣ: Δύο δισεκατομμύρια ευρώ πρέπει να δικαιολογήσετε τώρα, γιατί είχατε κάνει αυτά που κατηγορούσατε και μάλιστα πολύ χειρότερα. Μας κατηγορούσατε για δήθεν δημιουργική λογιστική που βεβαίως κάθε άλλο είχε σχέση με την πραγματικότητα. Εν πάση περιπτώσει, αυτά που κατηγορούσατε, πήγατε να κάνετε απρόκλητα, απροκάλυπτα και σε πολλαπλάσιο βαθμό.
      ΙΩΑΝΝΗΣ ΜΑΝΩΛΗΣ: Εσείς με τον Αλμούνια είσαστε ή με μας;
      ΧΡΗΣΤΟΣ ΠΡΩΤΟΠΑΠΑΣ: Και το ζήτημα που τίθεται είναι ότι υπάρχουν 2.000.000.000 ευρώ για τα οποία έχετε εκτεθεί, διότι πέσατε έξω στα έσοδα, διότι πέσατε έξω, λιγότερο βέβαια από ό,τι στα έσοδα, στις δαπάνες.  Και τι θα γίνει τώρα με αυτά τα 2.000.000.000 ευρώ; Ξέρουμε τι θα γίνει. Μία τετραμελής οικογένεια θα κληθεί με τον προϋπολογισμό που θα καταθέσετε να πληρώσει 800 ευρώ παραπάνω. Κάθε τετραμελής οικογένεια στην Ελλάδα θα κληθεί να πληρώσει 800 ευρώ παραπάνω. Αυτόν τον προϋπολογισμό μας επιφυλάσσετε. Και λέτε: «κάνουμε ό,τι μπορούμε»; 
      Μια στιγμή να δούμε πού φταίει το ΠΑ.ΣΟ.Κ. Το ΠΑ.ΣΟ.Κ. φταίει ότι μετά από είκοσι μήνες διακυβέρνησής σας έπεσε το ποσοστό των επενδύσεων; Το ΠΑ.ΣΟ.Κ. φταίει ότι μειώνεται συνεχώς η βιομηχανική παραγωγή στην Ελλάδα; Έχετε υπόψη σας, κύριε Δούκα, ότι έκανε βουτιά η βιομηχανική παραγωγή τους τελευταίους μήνες σε σχέση με το αντίστοιχο διάστημα του 2004, αλλά και σε σχέση με το αντίστοιχο διάστημα του 2003; Διαλύεται ο παραγωγικός ιστός στην Ελλάδα. Έχετε υπόψη σας, κύριε Δούκα, ότι σύμφωνα με πρόσφατα στοιχεία του διεθνούς οικονομικού forum υπήρχαν εφτά θέσεις υποχώρησης της ανταγωνιστικότητας της ελληνικής οικονομίας στο σχετικό πίνακα; Πότε ξανάγινε αυτό; Το ΠΑ.ΣΟ.Κ. φταίει και γι’ αυτό; Έχετε υπόψη σας ότι έχει χαθεί κάθε έννοια στο δείκτη οικονομικής εμπιστοσύνης; Δεν σας εμπιστεύεται ο κόσμος, δεν έχει αισιοδοξία για την οικονομία, δεν ελπίζει τίποτα. Άλλοι σας φταίνε και γι’ αυτό; Καλά, πουθενά δεν σας φταίει ο εαυτός σας, πουθενά δεν έχετε εσείς ευθύνες; Όλα καλά τα έχετε κάνει; Είναι δυνατόν με τέτοια κατάσταση  να ισχυρίζεστε μετά λόγου γνώσεως κάτι τέτοιο; Φοβάμαι ότι από ένα σημείο και μετά θα μιλάμε σε άλλο μήκος κύματος και το κυριότερο να μη χάσουμε και τη σοβαρότητά μας. 
      Μας είπατε ορισμένα στοιχεία πριν από λίγο, τα άκουσα με προσοχή. Επειδή γνωρίζω ότι είστε ειλικρινής πολιτικός και αναλαμβάνετε και το κόστος σας, θα πω ότι εσείς δεν λέτε ψέματα -και το δέχομαι εξ ορισμού- αλλά λέει ψέματα ο προϊστάμενος Υπουργός σας. Σας διαβάζω για το Φ.Π.Α. του πετρελαίου. Λέει το προσχέδιο που καταθέσατε -και μάλλον έχετε ήδη αποσύρει, αλλά δεν μπορεί να λέγατε σε αυτό το σημείο, ένα απλό κονδύλι είναι-……
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν έχει αποσυρθεί.
      ΧΡΗΣΤΟΣ ΠΡΩΤΟΠΑΠΑΣ: Ωραία, δεν έχει αποσυρθεί, ακόμη καλύτερα. Λέει, λοιπόν, ότι σε εκατομμύρια ευρώ από τον Φ.Π.Α. των πετρελαιοειδών 1.141 το 2004, 1.425 οι εκτιμήσεις πραγματοποιήσεων το 2005, 1.630 το 2006. Δηλαδή μόνο από την αύξηση του Φ.Π.Α., λόγω της αυξημένης τιμής των πετρελαίων, θα κερδίσετε 265.000.000 ευρώ μέσα στο 2005 και 470.000.000 ευρώ μέσα στο 2006.
      Προσέξτε: Μόνο από τον αυξημένο Φ.Π.Α. των πετρελαιοειδών θα βγάλετε δύο φορές την πρόταση νόμου την οποία σας έχει καταθέσει το ΠΑ.ΣΟ.Κ. Διότι το Γενικό Λογιστήριο του Κράτους, ως καλύτερα εμού γνωρίζετε, λίγο υπερβολικά κατά τη γνώμη μου –αλλά εν πάση περιπτώσει για την οικονομία της κουβέντας να πω ότι μπορεί να είναι κάπου εκεί γύρω- λέει ότι η πρόταση νόμου του ΠΑ.ΣΟ.Κ. στοιχίζει κατά το δικό του υπολογισμό 400.000.000 ευρώ. Εγώ το έχω υπολογίσει λίγο πιο πάνω από τα 300, αλλά αυτό δεν λέει τίποτα. Για την οικονομία της κουβέντας να το δεχτούμε.
      Εδώ όμως προκύπτει ότι απ’ αυτές τις δύο κινήσεις μόνο από το Φ.Π.Α. θα εισπράξετε, το 2005 και το 2006, 735.000.000 ευρώ. Διπλάσια είναι. Και ερωτώ: Γιατί δεν το δίνετε; Χώρια ο ειδικός φόρος κατανάλωσης καυσίμων, που ούτε εδώ ήσασταν -εγώ εκτιμώ ότι ο προϊστάμενός σας Υπουργός ήταν- ειλικρινής. Διότι το προσχέδιο που καταθέσατε λέει εδώ 2.461 εκατομμύρια ευρώ το 2004. Προσέξτε όμως και αυτό, 2.533 εκατομμύρια ευρώ το 2005, 2.865 εκατομμύρια ευρώ το 2006. 
      Ποιος κοροϊδεύει ποιον; Να πείτε στον κ. Αλογοσκούφη να μη λέει ψέματα.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δε λέει ψέματα.
      ΧΡΗΣΤΟΣ ΠΡΩΤΟΠΑΠΑΣ: Δεν μπορεί να μη λέει ψέματα, διότι φέρατε στοιχεία εδώ τα οποία είναι τελείως αντίθετα με αυτά που ο κ. Αλογοσκούφης κατέθεσε στη Βουλή. Κάποιος από τους δύο λέει ψέματα, κύριε Υφυπουργέ. Άλλα μας είπατε εσείς σήμερα, άλλα λέει το κείμενο που κατέθεσε ο προϊστάμενός σας Υπουργός.
      Ποιος ψεύδεται; Ποιος ψεύδεται ενώπιον του ελληνικού λαού; Ποιος μας κοροϊδεύει και κοροϊδεύει και τους πολίτες που περιμένουν να ακούσουν κάτι συγκεκριμένο; Και προσέξατε ότι δεν θέλω να ρίξω σε σας τις ευθύνες.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, τα στοιχεία του επταμήνου έχετε; 
      ΧΡΗΣΤΟΣ ΠΡΩΤΟΠΑΠΑΣ: Κύριε Δούκα, σας δίνω τα δικά σας στοιχεία. Δικά μου είναι; Εγώ εξέδωσα αυτό το βιβλίο; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Έχετε εκεί τα στοιχεία του επταμήνου; 
      ΧΡΗΣΤΟΣ ΠΡΩΤΟΠΑΠΑΣ: Έχει στοιχεία και εκτιμήσεις συγκεκριμένες.
      Θα τα πάρετε τα λεφτά, κύριε Δούκα. Θα τα πάρετε τα λεφτά, αυτό τουλάχιστον μας λέτε εδώ. Θα πάρετε λοιπόν 700.000.000 με 800.000.000 μόνο από το Φ.Π.Α. και άλλα τόσα από τον ειδικό φόρο κατανάλωσης και δεν μπορείτε να δώσετε τα 450 ή τα 400 το 2005 και το 2006 για να καλυφθεί το μεγάλο πρόβλημα με το επίδομα θέρμανσης; Είναι δυνατόν ποτέ; 
      Λέτε: «Κάναμε άλλα πράγματα». Τι κάνατε; Οι αυξήσεις μισθών, σύμφωνα με το δικό σας το σχέδιο, θα είναι μικρότερες το 2006 απ’ ότι ήταν το 2005. Οι αυξήσεις των συντάξεων θα είναι μικρότερες το 2006 απ’ ότι ήταν το 2005. Οι επιχορηγήσεις του Ο.Γ.Α. θα είναι μικρότερες το 2006 απ’ ότι είναι το 2005. Οι επιχορηγήσεις του Ι.Κ.Α. θα είναι κατά το ήμισυ αυξημένες το 2006 απ’ ότι είναι το 2005. Ε.Κ.Α.Σ. και Ο.Γ.Α. ψίχουλα! 
      Κινδυνεύετε να σας πει κάποιος και να έχει δίκιο ότι η έκφραση «αναξιοπιστία, άλλα τάζω και άλλα κάνω, άλλα δεσμεύομαι και άλλα πραγματοποιώ» έχει γίνει πια αναπόσπαστο στοιχείο της πολιτικής και της εικόνας της Νέας Δημοκρατίας. 
      Τι μας είπατε για το Ε.Κ.Α.Σ. και τι κάνετε; Τι μας είπατε για τον Ο.Γ.Α. και τι κάνετε; Τι είπατε στους τρίτεκνους και τι κάνετε; Αυτό που είπατε πριν ξέρετε ότι έχει προκαλέσει θύελλα διαμαρτυριών, διότι είναι σε πλήρη αντίθεση με αυτά για τα οποία είχατε δεσμευτεί; Εσείς τάζατε, δεν τάζαμε εμείς. 
      Τι έχετε κάνει για τους ανέργους; Τι έχετε κάνει για τους μισθωτούς; Μη μας λέτε ότι δίνετε φοροελαφρύνσεις. Ξέρετε πάρα πολύ καλά -και το ξέρετε καλύτερα εμού γιατί το χειρίζεστε- ότι η μη τιμαριθμοποίηση της φορολογικής κλίμακας οδηγεί ουσιαστικά στην καταβολή πολύ μεγαλύτερων φόρων από τους μισθωτούς και τους συνταξιούχους, αφού το έχετε γράψει και στο προσχέδιο του προϋπολογισμού. Γιατί το κρύβετε; 
      Δεν υπάρχει και περίσσευμα ψυχής από την Κυβέρνηση. Δεν υπάρχει περίσσευμα ψυχής, τουλάχιστον να ομολογήσει την αποτυχία της και να κοιτάξει τι άλλο μπορεί να κάνει. 
      Μας λέτε πού να τα βρούμε; Με συγχωρείτε, αλλά σας είπε κάτι ο κ. Ρόβλιας που πρέπει να το επαναλάβω. Γιατί έπρεπε να συστήσετε διακόσιες νέες υπηρεσίες, εσείς που είσθε υπέρ του μικρότερου κράτους; Γιατί έπρεπε να δημιουργήσετε τετρακόσιες νέες επιτροπές, κύριε Δούκα, εσείς που είσθε υπέρ του μικρότερου κράτους; 
      Γιατί έπρεπε να προσλάβετε ακόμη πεντέμισι χιλιάδες υπαλλήλους σ’ αυτές τις επιτροπές για να κάνει ο κάθε Υπουργός το κομμάτι του, γιατί γι’ αυτό γίνονται, εσείς που είσθε υπέρ του μικρότερου κράτους; Μα, αυτά δεν έχουν 123.000.000 ευρώ επιπλέον κόστος για ένα χρόνο; 
      Γιατί έπρεπε ο κ. Κακλαμάνης να δώσει αύξηση 963% παραπάνω, 963.835 ευρώ στους διοικητές των μονάδων κοινωνικής αλληλεγγύης; Είναι, λέει, αποκλειστικής απασχόλησης. Γελοιοποιήθηκαν οι άνθρωποι. Τους πήραν τηλέφωνο και έκλειναν ραντεβού στα ιατρεία τους και τουλάχιστον δεν τους απέλυσε κανένας. Κανένας δεν πήρε τηλέφωνο τον οδοντίατρο που έκλεινε ραντεβού στο ιατρείο του και παρίστανε τον πρόεδρο της αποκλειστικής απασχόλησης, να τον απολύσει, βρε παιδί μου, να πει ο κόσμος ότι υπάρχει μία στοιχειώδης ενέργεια δικαιοσύνης.
      Όσον αφορά το Υπουργείο Αγροτικής Ανάπτυξης, εδώ υπέγραψε ο κ. Παυλόπουλος με τον κ. Μπασιάκο προχθές 2.000.000 ευρώ, λέει, παραπάνω απ’ ότι ξοδεύουν για να προβληθεί καλύτερα ο κ. Μπασιάκος. Διότι έχει γίνει σαν αυτό το ανέκδοτο που λέμε: «Σαράφης στα Τρίκαλα, Σαράφης στη Θεσσαλονίκη, Μπασιάκος στη Μόσχα, Μπασιάκος στην Αθήνα, Μπασιάκος ξέρω και εγώ πού αλλού». Οι εκπομπές του Υπουργείου Ανάπτυξης δεν ενημερώνουν κανέναν αγρότη και ξοδεύουμε γι’ αυτό 20.000.000 ευρώ ετησίως;
      	Μα, με αυτά προσπαθείτε να μας πείσετε ότι κάνετε οικονομία; Σας έχει φύγει η κατάσταση. Μπορεί να μη το θέλετε προσωπικά και δεν αμφιβάλω γιατί είστε έντιμος πολιτικός αλλά πείτε εκεί στον κ. Αλογοσκούφη και στους υπόλοιπους Υπουργούς και στον κ. Καραμανλή ότι έτσι δεν προχωράει, ότι αυτή δεν είναι εικόνα Κυβέρνησης, ότι έτσι οδηγούμαστε σε ένα κατήφορο. Λέμε: «ωραία, φταίει το ΠΑ.ΣΟ.Κ., φταίει το ΠΑ.ΣΟ.Κ.» και δεν προχωράμε. Ξέρετε το ανέκδοτο με τον ψεύτη που έλεγε λύκος στο μαντρί; Μα, με το λύκο στο μαντρί θα καταλήξουμε εδώ. «Λύκος, λύκος στο μαντρί» την πρώτη χρονιά. Δεν υπήρχε. «Λύκος, λύκος στο μαντρί» τη δεύτερη χρονιά. Το 2006 θα φταίει το ΠΑ.ΣΟ.Κ.. Το 2007 που θα πηγαίνουμε προς τις εκλογές, ποιος θα φταίει κύριε Δούκα; Ο ελληνικός λαός θα ξέρει ποιος θα φταίει βέβαια και θα το βρείτε μπροστά σας, αλλά αυτό μέχρι τότε συνοδεύεται και από μία σειρά άλλα ζητήματα.
      Λοιπόν, θα υποφέρει ο κόσμος φέτος. Εγώ δεν λέω ότι θα σωθεί η κατάσταση με το να δοθεί το πετρέλαιο θέρμανσης, αλλά θα είναι μία πολύ σοβαρή ενίσχυση στους μακροχρόνια ανέργους, στους συνταξιούχους του Ο.Γ.Α. –πόσα παίρνει- στους συνταξιούχους του Ε.Κ.Α.Σ. στους ανθρώπους που έχουν τη μεγαλύτερη ανάγκη. Μη δείχνετε αναλγησία και αδιαφορία, γιατί όταν το δείχνετε το μόνο που κάνετε δεν είναι να προβάλλετε το πραγματικό πρόσωπο της Νέας Δημοκρατίας, αλλά να δημιουργείτε μία γενικότερη αίσθηση δυσφορίας και απογοήτευσης στον πολίτη και σ’ αυτά τα ζητήματα. 
      Φοβάμαι ότι έχετε διακόψει τις σχέσεις σας με τις κοινωνικές ομάδες, φοβάμαι ότι η πολιτική σας απειλεί πλέον την κοινωνική συνοχή στην Ελλάδα. Εμείς θα επανέρθουμε. Έχουμε καταθέσει και πρόταση νόμου και θα σας πιέσουμε γιατί αυτή είναι η ευθύνη μας ως υπεύθυνο κόμμα. Και επειδή λέτε ότι δεν κάνουμε και άλλες προτάσεις, να σας κάνω εγώ μία σήμερα για τις προσλήψεις κύριε Δούκα και αν θέλετε αξιοποιήστε τη. Σε τελική ανάλυση σας αφορά ως αρμόδιο Υπουργό για τα έξοδα. Καταργήστε το νόμο του κ. Παυλόπουλου διότι έχει αποδειχθεί φαύλος και θωρακίστε το νόμο Πεπονή, ώστε να ξέρουν οι Ελληνόπαιδες ότι έχουν ίσα δικαιώματα στις προσλήψεις όλοι και θα είναι βέβαιοι όλοι οι Έλληνες –όπως είναι βέβαιοι για παράδειγμα στις πανελλήνιες εξετάσεις- ότι υπάρχει η στοιχειώδης αντικειμενικότητα και αξιοκρατία στις προσλήψεις. Για να δούμε, τολμάτε να το κάνετε ή είστε αιχμάλωτοι αντιλήψεων που δυστυχώς έχουν γυρίσει την Ελλάδα πολλά χρόνια πίσω; 
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, θα είχε δίκιο ο κ. Πρωτόπαπας αν υπήρχε όπως λέμε στα νομικά, η οικονομική κληρονομιά του ΠΑ.ΣΟ.Κ. επ’ ωφελεία απογραφής. Δεν είσαστε πολλοί της νομικής παιδείας εδώ μέσα.
      ΚΩΝΣΤΑΝΤΙΝΟΣ ΡΟΒΛΙΑΣ: Ε, όχι. μη μας προσβάλετε!
      ΧΡΗΣΤΟΣ ΠΡΩΤΟΠΑΠΑΣ: Των οικονομικών είμαστε, κύριε συνάδελφε.
      ΒΥΡΩΝ ΠΟΛΥΔΩΡΑΣ: Ένας αντέδρασε όπως ανέμενα, ο κ. Ρόβλιας.
      Δεν υπάρχει η οικονομική κληρονομιά, κυρίες και κύριοι συνάδελφοι, επ’ ωφελεία απογραφής. Παίρνουμε τα πάντα και δυστυχώς δεν είναι και στιγμιαίας δράσεως τα βάρη.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ούτε αποποιείσαι κληρονομιάς. 
      ΒΥΡΩΝ ΠΟΛΥΔΩΡΑΣ: Ούτε μπορείς να αποποιηθείς, κύριε Τασούλα την κληρονομιά. Κύριοι, δεν είναι στιγμιαία η κόπωση του αχθοφόρου. Είναι διαρκείας όσο είναι ο δρόμος. Αυτό είναι το πολιτικό ζήτημα. Τους λογαριασμούς τους ανέλυσε ο κ. Δούκας. Ο κ. Πρωτόπαπας είχε δίκιο στην υπόθεση του Φ.Π.Α. των πετρελαιοειδών και του φόρου κατανάλωσης, αλλά μερικό δίκιο. Θα ήταν ισχυρό το επιχείρημά του αν φανταζόμαστε τους λογαριασμούς εν νησίδαις, σε νησίδες. Αλλά δεν είναι λογαριασμοί σε νησίδες. Οι λογαριασμοί είναι σε μία σύνθεση και καταλήγει οι λογαριασμοί να αποτελούν ένα ενιαίο όλο που σημαίνει ότι οι εγγραφές του κ. Αλογοσκούφη στο προσχέδιο είναι ισχυρές αλλά στο προσχέδιο πρέπει να θεωρήσουμε ισχυρούς και τους τελικούς λογαριασμούς εσόδων του κράτους και τους τελικούς λογαριασμούς των επιπτώσεων που έχει η αύξηση των πετρελαιοειδών. Και είμαστε κωμικοί στη διεθνή οικονομική σκέψη αν  φανταζόμαστε ότι για την Ελλάδα είτε είναι 26 δολάρια το βαρέλι είτε είναι 65 δολάρια, είναι αδιάφορο. Ε, τέτοια κωμική διατύπωση μόνο το ΠΑ.ΣΟ.Κ. μπορούσε να κάνει.
      Τι συζητάμε τώρα; Να πούμε ότι με αυτήν την αύξηση του πετρελαίου δεν έχουμε κανένα πρόβλημα στην οικονομία μας; Μα, αυτό δεν είναι σοβαρό! Δεν μπορείτε να το πείτε σε κανένα διεθνές οικονομικό φόρουμ ή σε κανένα πρώτο έτος του πανεπιστημίου στη Σχολή των Οικονομικών! 
      Θέλετε να σας πω κάτι; Οφείλετε να συνεκτιμήσετε το γεγονός ότι εδώ έχουμε γύρω στο 45% εξάρτηση του ενεργειακού ζητήματος της χώρας από το πετρέλαιο. Δεν το έχει η Ευρώπη. Θέλω αυτό να το εντάξετε στους λογαριασμούς σας, όταν μιλάμε εδώ οικονομικά. 
      Σας παρακαλώ πολύ να συνεκτιμήσετε ακόμη το γεγονός ότι το βάρος για το οποίο σας μιλούσα τόση ώρα που δεν είναι στιγμιαίο, αλλά αφορά τον αχθοφόρο-Κυβέρνηση της Νέας Δημοκρατίας σε όλο το μήκος του δρόμου και είναι μεγάλο και σας το έλεγα προχθές έχει να κάνει με το γεγονός ότι –το είπε ο κ. Δούκας, αλλά πάλι δεν το είπε παραστατικά- εγγράφατε, είχατε τη θρασύτητα από κεκτημένη φορά ελπίζοντες –δύο πράγματα συνέβαιναν με τις ψεύτικες εγγραφές στον προϋπολογισμό του 2004- ή ότι δεν θα βρεθείτε σε θέση να τον εκτελέσετε, έτσι όπως όλα έδειχναν και κατέληξε ή ότι και αν έλθετε εσείς πάλι, θα βρείτε τρόπο να το μεταθέσετε για τα εγγόνια μας, για τα δισέγγονά μας. 
      Αυτό το πετύχατε. Το πετύχατε και σας συγχαίρω. Δηλαδή, δεν είναι μόνο η λογιστική απογραφή, για την οποία βάλαμε πλάτη να περάσουμε στην ευρωζώνη, να περάσουμε στην Ο.Ν.Ε.. Αυτή η λογιστική απογραφή και όλο αυτό το σύστημα που εφαρμόσατε δεν είναι μόνο αυτό. Είναι ότι είσαστε καταφερτζήδες, τα επιτυγχάνατε έτσι ώστε η εικονικότητα να διαιωνίζεται στη ζωή και για την ανεργία και για την αποβιομηχάνιση και για την επενδυτική άπνοια και για την κατάσταση της εξαρθρώσεως της παραγωγικής βάσης της χώρας.
      Μήπως μπορείτε να μου πείτε ποια εργοστάσια ανοίξατε στις δεκατρείς περιφέρειες; Μήπως μπορείτε να μου πείτε…
      ΔΗΜΗΤΡΙΟΣ ΠΙΠΕΡΓΙΑΣ: Πόσα κλείσατε εσείς μπορείτε να μας πείτε;
      ΒΥΡΩΝ ΠΟΛΥΔΩΡΑΣ: Θα σας πω εγώ!
      Λέτε τώρα γιατί πηγαίνουν στη Βουλγαρία και στη Ρουμανία. Μήπως μπορείτε να μου πείτε τις υπογραφές του Γιώργου Παπανδρέου του Αρχηγού σας και Αρχηγού της Αξιωματικής Αντιπολίτευσης, όταν έκανε διπλωματία εις βάρος της εθνικής οικονομίας υπογράφοντας ευχέρειες, δυνατότητες να πάνε στη Βουλγαρία και στις άλλες χώρες με τις συμφωνίες συνδέσεως των γειτονικών χωρών; Αυτό εκτιμήσατε τι συνέπειες έχει; 
      Μπορεί να έκανα –να σας πω εγώ που έχω περίσσευμα καρδίας, κύριε Πρωτόπαπα, όπως όλη η Κυβέρνησή μας- και εγώ τα ίδια, αλλά μη μου λέτε ότι τώρα, στις 7 Μαρτίου, έγινε κάτι πρωτοφανές και ήρθαν οι κακοποιοί να κυβερνήσουν τη χώρα! Ήρθαν οι αχθοφόροι να μεταφέρουν τα βάρη τα δικά σας! Μόνο αυτό είναι και τίποτα άλλο! 
      (Χειροκροτήματα από την πτέρυγα της Νέας Δημοκρατίας)
       Ή μήπως ξεχάσαμε την «PIRELLI» των Πατρών με τα συνδικάτα σας ή τις άλλες μονάδες στη Μακεδονία και στη Θράκη; Αντιλαμβάνεστε ότι εδώ τα πράγματα είναι σοβαρά. Και δεν μπορώ να μην στρέφω την προσοχή μου στο παρελθόν, όχι γιατί με ενδιαφέρει να σας στηλιτεύω, αλλά διότι θέλω να ερμηνεύσω τα φαινόμενα. 
      Τι έγινε εδώ; Εγγράφατε έλλειμμα 1,7% στον προϋπολογισμό του 2004. Το έλεγα και προχθές. Κατέληξε 6,7% και αυτό δημιουργεί νέες συνθήκες. 
      ΔΗΜΗΤΡΙΟΣ ΠΙΠΕΡΓΙΑΣ: Εσείς διαχειριστήκατε τον προϋπολογισμό! Δύο μήνες εμείς, δέκα εσείς!
      ΒΥΡΩΝ ΠΟΛΥΔΩΡΑΣ: Με συγχωρείτε! Δεν ελέγχουμε τη διαχείριση. Ελέγχουμε την εγγραφή. Η εγγραφή είναι το ψέμα. Το 110% του ΑΕΠ, το δημόσιο χρέος, είναι μια εγγραφή η οποία είχε πραγματοποίηση που υπερέβαινε. Αντί για 110% είχατε γράψει 101%! Και αυτά είναι τα οικονομικά δεδομένα!
      Δεν έχουμε άλλο τρόπο παρά, όπως είπε και ο κ. Δούκας, να μην κάνουμε ανταγωνισμό σε ευαισθησία. Δηλαδή, είμαστε εξίσου ευαίσθητοι εμείς και για τον αγρότη και για τον λαμβάνοντα το Ε.Κ.Α.Σ. και θα βρούμε τρόπο να τον στηρίξουμε. Δεν θα τον αφήσουμε μετέωρο, αλλά η ένσταση τότε με τα 25 δολάρια το βαρέλι ήταν έγκυρη. Και πράγματι τους δίνατε ψίχουλα γιατί οι συνθήκες ήταν πολύ πιο καλές. Έπρεπε τότε –εάν θέλατε να κάνετε κοινωνική πολιτική- να δίνατε. Σήμερα φτιάξατε συνθήκες και προϋποθέσεις, ώστε δεν μπορούμε να δώσουμε. 
      Και για να είμαστε εξηγημένοι σε ασφαλή βάση οικονομικών δεδομένων, εγώ θέλω να σας πω, κυρίες και κύριοι συνάδελφοι, ότι μόνο με το σύστημα και το πρόγραμμα της Νέας Δημοκρατίας θα βγούμε πέρα. Το σύστημα και το πρόγραμμα της Νέας Δημοκρατίας έχει ασφαλώς τη μάχη κατά της φοροδιαφυγής για να αυξήσουμε, κύριε Μπέζα, πράγματι τα έσοδα. Δεν επιτρέπεται να υπάρχει αυτός ο όγκος του εισπραττομένου και μη καταβαλλομένου Φ.Π.Α.. 
      Και εδώ συνομολογούμε και την ολιγωρία μας για τους δεκαεννέα μήνες, αλλά είχαμε τους Ολυμπιακούς Αγώνες, είχαμε άλλες προτεραιότητες με αποτέλεσμα η κυβερνητική μηχανή να μην αποδώσει όσο θα έπρεπε. Είναι ευθύνη μας: Εισπραττόμενο Φ.Π.Α. και μη καταβαλλόμενο; Δηλαδή, κανονική φοροκλοπή; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: 4.000.000.000.
      ΒΥΡΩΝ ΠΟΛΥΔΩΡΑΣ: Με συγχωρείτε, κύριε Χριστοδουλάκη.
      Θέλω, επίσης, να σημειώσω ότι εκτός από τους δημόσιους λογαριασμούς, η υπερχρέωση των νοικοκυριών αν τώρα έφθασε στα όριά της είναι διότι –να σας το πω αγγλικά, εσείς που είσαστε της αγγλικής κουλτούρας;- «the last straw breaks the camel’s back», δηλαδή «το τελευταίο άχυρο σπάει την πλάτη της καμήλας». Τα φορτώνεις τα νοικοκυριά με δάνεια, τα οποία τα διαφημίζατε εσείς χωρίς να βάλετε τον Διοικητή της Τραπέζης να τους συγκρατήσει –να στρέψετε δηλαδή, την προσοχή σας αλλού- έτσι τα βρήκαμε υπερφορτωμένα και τώρα παίζουν το ρόλο και τη συμπεριφορά του απελπισμένου δανειολήπτη. 
      Συζητήστε με ανθρώπους που τους έχουν πνίξει τα δάνεια. Θα πάνε τόσο και άλλο τόσο μήπως και γλιτώσουν. Δηλαδή, όλα έλκονται και κατάγονται από τις λαμπρές ημέρες του ΠΑ.ΣΟ.Κ. στις οποίες δεν θέλω κατά μομφή να στρέφομαι γιατί σας τιμώρησε ο λαός. Θέλω όμως, ορθολογικά να βρω την αιτία των γεγονότων, των φαινομένων. Τα φαινόμενα δεν είναι ουρανοκατέβατα. Προέρχονται από τις ημέρες και τα έργα τα δικά σας. Έτσι εγώ υποχρεούμαι να κάνω αυτή την αναδρομή στο παρελθόν. 
      Για το παρόν, ζήτησα από τον κ. Μπέζα –προς τον οποίο εύχομαι τα θερμά μου συγχαρητήρια, καλή δύναμη και καλή δουλειά- ...
      ΠΡΟΕΔΡΕΥΩΝ (Γεώργιος Σούρλας): Να πάει στο Υπουργείο πρώτα και μετά να ζητήσετε. 
      ΒΥΡΩΝ ΠΟΛΥΔΩΡΑΣ: Δικαίως έτυχε της εμπιστοσύνης του Πρωθυπουργού –γιατί τον γνωρίζουμε τον Αντώνη τον Μπέζα- και για τον πρόσθετο λόγο ότι είναι από τη Θεσπρωτία, από την Ήπειρο και διότι είναι ένας άνθρωπος εργατικός, αυτοδημιούργητος και έχει κάποιες προδιαγραφές που τιμούν την Αίθουσα και τις οποίες είδε ο Καραμανλής. Καλή δύναμη!
      Τα έσοδα: Να επιμεληθείτε. Και κυρίως με ενδιαφέρει να καταλήξω με τη λέξη που είπε ο Υφυπουργός, ο Πέτρος ο Δούκας. Δεν έχει κανένας το μονοπώλιο της ευαισθησίας. Όπως δεν έχει κανένας και το μονοπώλιο των γόνιμων και παραγωγικών, των καλών ιδεών. 
      Όμως, η λογική των γεγονότων μας πείθει για ένα πράγμα: Ότι είσαστε σε μία στείρα άρνηση και κριτική, κάνετε τους γενναιόδωρους για το επίδομα θέρμανσης και ξεχνάτε την ένσταση του Μενίππου. 
      Σήμερα, τώρα τι θα κάνατε; Δεν θα το δίνατε. Σήμερα, τώρα είναι το «ουκ αν λάβεις, παρά του μη έχοντος». Και όχι μόνο σ’ αυτό το λογαριασμό, του επιδόματος θέρμανσης, αλλά και σε πολλές άλλες περιπτώσεις εμφανίζεστε όχι παραγωγικοί και γόνιμοι. Και αυτό μπορεί να μου έδινε και χαρά γιατί μου δίνει το πλεονέκτημα των πρωτοβουλιών, αλλά με στεναχωρεί διότι θα ήθελα τη συνεισφορά στις γόνιμες και παραγωγικές ιδέες να την έβλεπα και από τους συναδέλφους του ΠΑ.ΣΟ.Κ. 
      Ο δρόμος και ο τρόπος είναι: νοικοκύρεμα της οικονομίας, αύξηση της παραγωγικής βάσης της χώρας, αναπτυξιακή γραμμή και πολιτική και φυσικά αυστηροί στα δημοσιονομικά. Όχι μόνο δημοσιονομικά γιατί, αν περιορίσουμε την οικονομική μας σκέψη και φαντασία μόνο στα δημοσιονομικά και τα πηγαίνουμε από χρόνο σε χρόνο χωρίς να αλλάζουμε τις μεταβλητές που παράγουν δημοσιονομική ισορροπία –δηλαδή παραγωγή, ανταγωνιστικότητα- θα έχουμε χάσει και εμείς το παιχνίδι, όπως το χάσατε εσείς.
      Έμφαση στην παραγωγή, στην παραγωγικότητα, στην ανταγωνιστικότητα για να επιτευχθεί μεταβολή στα δημοσιονομικά, τα οποία θα έχουν την καλή διαχείριση στα έσοδα και στις δαπάνες.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε και τον κ. Πολύδωρα.
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κα Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Με αφορμή την επερώτηση από τη μεριά της Αντιπολίτευσης –που το ζήτημα αιχμής ήταν το θέμα των καυσίμων και εγκαλεί την Κυβέρνηση να δώσει το επίδομα θέρμανσης- ήταν φυσικό να γενικευτεί η συζήτηση στην οικονομική πολιτική της Κυβέρνησης και γενικότερα στην κατάσταση για το πώς πάνε τα πράγματα συνολικότερα στη χώρα μας.
      Κατ’ αρχήν, εγώ θα ήθελα να πω το εξής: Αυτό που αποδεικνύεται από τη συζήτηση, από την επιχειρηματολογία που αναπτύχθηκε, αλλά και από την εμπειρία, είναι ότι αυτός ο δρόμος ανάπτυξης τόσο στην Ελλάδα, όσο και παγκόσμια –από άποψη συσχετισμού και το τι είναι κυρίαρχο σήμερα στην πράξη- είναι αδιέξοδος για τα λαϊκά στρώματα, για τους λαούς και είναι διέξοδος μόνο για το μεγάλο κεφάλαιο και για τα κέρδη των πολυεθνικών ομίλων.
      Υπάρχει αντίρρηση σ’ αυτό; Το μόνο που μπορείτε να εγγυηθείτε στην καλύτερη περίπτωση είναι να πετάξετε ορισμένα κόκκαλα και επιδόματα, είτε οι προηγούμενες κυβερνήσεις είτε εσείς. Και μάλιστα, είναι ντροπή που το καυχιέστε αυτό, δηλαδή από τη μια κερδίζουν με τη σέσουλα οι επιχειρηματίες και από την άλλη δίνετε μερικά κόκκαλα, αφού κλείνει η συζήτηση του νομοσχεδίου –το οποίο συζητείται και τελειώνει αύριο- και το θεωρείτε σημαντικό, τη στιγμή που η πολιτική σας πριμοδοτεί και τροφοδοτεί με κέρδη όλους τους ομίλους. Ιδιαίτερα εδώ, είναι χαρακτηριστικά τα παραδείγματα που υπάρχουν σε σχέση με τα κέρδη που έχουν βγει και σε διεθνές επίπεδο στις πετρελαιοεταιρείες και στην Ελλάδα.
      Όμως, είναι καλή αυτή η συζήτηση μεταξύ σας. Εγώ αντιλαμβάνομαι αυτό που θα έλεγε ο λαός μας, ότι δηλαδή είναι ζάχαρη αυτή η αντιπαράθεση ανάμεσα στην Κυβέρνηση και την Αντιπολίτευση, σας αρέσει. Να λέει η Κυβέρνηση «δεν μπορώ να το δώσω το επίδομα» και να λέει η Αντιπολίτευση «δεν θέλεις να το δώσεις». Ποιο είναι το πρόβλημα; Δεν μπορεί η Κυβέρνηση να το δώσει; Είναι αστείο να το συζητάει κανείς. 
      Όμως, είναι εμπαιγμός και το ότι εγκαλεί η Αντιπολίτευση την Κυβέρνηση μόνο σ’ αυτό το ζήτημα, όταν και το ΠΑ.ΣΟ.Κ. και η Νέα Δημοκρατία είναι συνυπεύθυνοι γιατί στηρίζουν αυτή την πολιτική και από τη θέση της Κυβέρνησης και από τη θέση της Αντιπολίτευσης. Κάνουν μία τεράστια ληστεία προς τους εργαζόμενους και ως προς το θέμα των καυσίμων. Θα εξηγηθώ στην πορεία.
      Τέθηκε το θέμα των τιμών. Επειδή μας ακούει ο κόσμος και θα ήθελα να καταλάβει, οι τιμές είναι ένα καιρικό φαινόμενο, είναι κάτι το μοιραίο, το αναγκαίο, που συμβαίνει, προκύπτει. Μάλιστα, ακούσαμε και από τον Υπουργό, τον κ. Δούκα, ότι είναι αποτέλεσμα της αύξησης της ζήτησης. 
      Μάλιστα! Αυτό, λοιπόν, επιδεινώνει τα πράγματα! Αυτό είναι αιτία; Ότι είναι αποτέλεσμα της αύξησης της ζήτησης; Δηλαδή, δεν υπάρχει θέμα σκληρού, ανελέητου ανταγωνισμού ανάμεσα στα κοιτάσματα και στο ποιος θα έχει το κουμάντο στη Μέση Ανατολή, στην Κεντρική Ασία, στην Αμερική και στα νέα κοιτάσματα; Εδώ, έχουν βάλει στον άξονα του κακού τις πόλεις στη σειρά. Γιατί τις έχουν βάλει στη σειρά; Γιατί υπάρχουν τα κοιτάσματα πετρελαίου και ζήτημα είναι ποιος θα έχει το πάνω χέρι.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ )
      Δεν είναι ζήτημα, λοιπόν, ποιος έχει στην ιδιοκτησία του αυτά τα κοιτάσματα, αυτόν τον έλεγχο, αυτήν την έρευνα; Δεν είναι ζήτημα ποιος οργανώνει την παραγωγή, τα πάντα; Ποιος οργανώνει τα διυλιστήρια, το χονδρικό και λιανικό εμπόριο;
      Όλα αυτά τα έχουν οι πολυεθνικές εταιρείες σε διεθνές επίπεδο, κάνουν τα κερδοσκοπικά παιχνίδια τους στο Xρηματιστήριο και χτυπιούνται τώρα οι Ηνωμένες Πολιτείες της Αμερικής με την Ευρωπαϊκή Ένωση σ’ αυτό, καθορίζουν τις τιμές και έχουν την ευθύνη της τιμολογικής πολιτικής παγκόσμια. Και ερχόμαστε τώρα εδώ, στη χώρα μας, να πούμε ότι αυτό που φταίει είναι η αδυναμία παρέμβασης της Κυβέρνησης και οι ελεγκτικοί μηχανισμοί. 
      Σε ποιο ζήτημα; Τι να καθορίσει;
      Για να πάρουμε ένα παράδειγμα. Τι έγινε στη Γαλλία; Βγήκε ο Πρωθυπουργός της χώρας και είπε –τρομοκρατώντας τάχα τις πετρελαιοεταιρείες- «θα σας βάλω φόρο, εάν δεν πάρετε τα μέτρα σας».Και εκείνοι τρομοκρατηθήκανε πολύ! Βγήκε η «TOTAL» και κατέβασε τρία λεπτά την αμόλυβδη. Είναι έτσι ή όχι;
      Τέτοια κοροϊδία και συμπαιγνία, λοιπόν, υπάρχει ανάμεσα στις κυβερνήσεις και τις πετρελαιοεταιρείες. 
      Αυτή η συμπαιγνία της Κυβέρνησης με τις εταιρείες υπάρχει και εδώ, κυρίες και κύριοι Βουλευτές. Υπάρχει συμπαιγνία και μία ασυδοσία απέναντι στον ελληνικό λαό.
      Υπάρχει κάτι πολύ απλό. Είπε ο κ. Δούκας –και προκάλεσε μάλιστα την Αντιπολίτευση που έκανε και την επερώτηση- «βγείτε από εδώ, από το Βήμα της Βουλής και πείτε να φορολογηθούν τα κέρδη,  να φορολογηθούν τα Ελληνικά Πετρέλαια, η «ΠΕΤΡΟΛΑ», η «MOTOROIL». Ποιος τολμάει να το πει; Και πείτε μάλιστα και τις συνέπειες. Υπάρχει δηλαδή αυτή η πρόκληση.
      Είναι σαφέστατο ότι συμφωνείτε να μην καταργηθεί η έμμεση κρατική φορολογία στα καύσιμα -που εμείς λέμε ότι αυτό πρέπει να γίνει τώρα- να μη φορολογηθεί, λοιπόν, ο Λάτσης και ο Βαρδινογιάννης –αυτό λέμε τώρα- στα ημικρατικά πετρέλαια «ΕΛ.ΠΕ.», τα οποία έχουν εκχωρηθεί από το ελληνικό κράτος για να πληρώνει το ελληνικό κράτος και οι εργαζόμενοι και μετά συζητάμε να κάνουμε έλεγχο στις τιμές, να κάνουμε παρατηρητήρια τιμών κλπ. Πρόκειται, λοιπόν, για συμπαιγνία των κυβερνήσεων που περνούν από τη χώρα μας με αυτές τις εταιρείες; 
      Όταν, λοιπόν, όλη η στρατηγική της οικονομίας είναι αυτή –εμείς αυτή πιστεύουμε, κυρίες και κύριοι Βουλευτές, ότι είναι η αιτία του προβλήματος- όταν έχουν τα κλειδιά της οικονομίας, το κουμάντο και σιγά-σιγά εκχωρείται ο κάθε στρατηγικός τομέας της οικονομίας στους ιδιώτες, στο ιδιωτικό κεφάλαιο, πώς είναι δυνατόν να ασκήσεις κοινωνική πολιτική για τους μισθωτούς και τους συνταξιούχους; Εκτός αν θέλετε να υποστηρίξετε την ακόμα πιο μεγάλη ουτοπία, οι επιχειρηματίες και οι πολυεθνικοί όμιλοι να κάνουν φιλανθρωπία. Αν θέλετε να πείτε αυτό, πείτε το. 
      Γι’ αυτό λέμε ότι είναι αδιέξοδη η πολιτική. Η ρίζα του κακού είναι στην πολιτική, στην εξουσία που ασκούν αυτοί οι όμιλοι και ανεβοκατεβαίνει εδώ η κυβέρνηση για να υπηρετεί αυτούς τους ομίλους. Δεν είναι υπερβολικό. Είναι μια πραγματικότητα. Τα κέρδη που έχουν αποκομίσει είναι γνωστά, ειπώθηκαν από τους άλλους ομιλητές που πέρασαν από το Βήμα, αλλά θα πρέπει να δούμε ποιος φταίει γι’ αυτό. Δηλαδή είστε συνυπεύθυνοι γι’ αυτή την κατάσταση και  κάνετε κριτική ο ένας στον άλλο για τις παρωνυχίδες μπροστά στον κόσμο που αντιμετωπίζει ολοένα και περισσότερο πρόβλημα για να τα βγάλει πέρα. Και εγκαλείται αυτή τη στιγμή η Κυβέρνηση και η Κυβέρνηση εγκαλεί την Αντιπολίτευση για πράγματα αυτονόητα. 
      Τι συζητάμε τώρα; Για την εισοδηματική πολιτική -το λέω γιατί γενικεύτηκε το θέμα- που θα είναι της τάξης του 4%, του 3%, έτσι, αλλιώς και αλλιώτικα. Μα, είναι μόνο το θέμα του εισοδήματος για το οποίο πρέπει να γίνεται κουβέντα; Από εκεί μόνο υποφέρει η εργατική λαϊκή οικογένεια; Εδώ υπάρχει φοροεπιδρομή διαρκείας. Αυτό που μπορείτε να υποσχεθείτε στους εργαζόμενους είναι φοροεπιδρομή διαρκείας και τίποτε άλλο. Αυτό εγγυάστε και τα παραδείγματα είναι καταπληκτικά. 
      Λέτε, λοιπόν, ότι δεν μπορείτε να δώσετε. Είναι, όμως, ανάγκη να αυξάνετε την τιμή των φαρμάκων και να αλλάζετε την τιμολογιακή πολιτική; Γιατί το κάνετε αυτό; Για να εξυπηρετήσετε ποιους; Τους συνταξιούχους που αγοράζουν τα φάρμακα με τα τεφτέρια στα φαρμακεία; Γι’ αυτό το ζήτημα βεβαίως δεν μπορεί να σας κάνει η αντιπολίτευση κριτική, όπως είναι επόμενο, γιατί ακριβώς την ίδια τακτική ακολουθούσε το προηγούμενο διάστημα. 
      Βεβαίως, θα μου πείτε, γιατί  ο κόσμος δεν πείθεται για κάτι διαφορετικό; Αυτό είναι το θέμα, αυτό είναι το μεγάλο πρόβλημα και σ’ αυτό έχετε δίκιο. Μπορεί ο κόσμος να αγανακτεί, να λέει ότι δεν γίνεται, ότι δεν πάει άλλο, αλλά δεν μπορεί να πειστεί για κάτι άλλο. Δεν θα είναι, όμως, έτσι για πάντα. Θα έρθει η στιγμή που θα ξεσπάσει το πράγμα. Δεν μπορεί, θα ξεσπάσει, αλλά το θέμα είναι να έχεις στόχο για να ξεσπάσει. Να χτυπάς στην πολιτική και στην εξουσία που πραγματικά τους θίγει. Γιατί δεν γίνεται αλλιώς, δεν υπάρχει δηλαδή ελπίδα και προοπτική. Υπάρχει μόνο μιζέρια, υπάρχει μία τάση να πηγαίνουμε από το κακό στο χειρότερο. 
      Ακούστηκε «γιατί έχουν, λοιπόν, τεράστια κέρδη εδώ οι πετρελαιοεταιρείες»; Ειπώθηκε μάλιστα η δικαιολογία από τον Υπουργό και πάλι, τον κ. Δούκα στο δεύτερο ζήτημα της εκτίμησής του. Είπε ότι είναι αποτέλεσμα της ανατίμησης των αποθεμάτων. Καλά, αυτό το ξέρουμε. Αυτό είναι η αιτία; Μα, αφού έγιναν ιδιοκτήτες της περιουσίας του ελληνικού λαού. Ο κ. Λάτσης έγινε ιδιοκτήτης, έγινε η «PETROLA», θα γίνουν και άλλοι. Στοχεύετε, με βάση την ενεργειακή πολιτική, να τα απελευθερώσετε όλα και να τα βάλετε στο μεγαλύτερο Χρηματιστήριο του κόσμου στη Wall Street. Αφού είναι ιδιοκτήτης, αφού τον έκανες ιδιοκτήτη, επόμενο είναι, λοιπόν, ο λαός που του ανήκει αυτή η περιουσία να υποφέρει σήμερα. 
      Γι’ αυτό λέμε ότι χρειάζεται να βγουν ουσιαστικά συμπεράσματα γι’ αυτή την αντιπαράθεση, η οποία φαντάζομαι ότι εν όψει του προϋπολογισμού θα είναι σε ζητήματα του αν η Ευρωπαϊκή Ένωση θα εγκρίνει την τιτλοποίηση εσόδων ή όχι. Αυτό μου θυμίζει κάτι σχετικά με το βασικό μέτοχο, που υπήρχε αντιπαράθεση ως προς αυτό, αλλά στην ουσία δεν έβαλε κανείς τα ζητήματα της ενημέρωσης και ποιον εξυπηρετεί και ποιος έχει την ιδιοκτησία στις συχνότητες. Έτσι θα αρχίσει και μια συζήτηση στη συνέχεια για τα οικονομικά που είναι έξω και μακριά από τα προβλήματα των εργαζομένων. Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε, κυρία Παντελάκη. 
      Ο κ. Κακλαμάνης έχει το λόγο για δέκα λεπτά. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πραγματικά απορώ. Θεωρώ τόσο άνευ ουσιαστικών ερεισμάτων, την άρνηση της Κυβερνήσεως να προχωρήσει σε αυτή την ανθρωπιστική κίνηση προς τους ορεινούς πληθυσμούς εν όψει του επερχόμενου χειμώνα, ώστε έχω καταλήξει –και το έλεγα πριν στους συναδέλφους μου του ΠΑΣΟΚ- ότι προς το τέλος του Οκτώβρη, αρχές Νοέμβρη κάτι θα κάνει, γιατί δεν είναι δυνατόν να συνεχίσει με τόση αναλγησία και τόση ανελαστικότητα να αντιμετωπίζει σοβαρότατα προβλήματα.
      Επιτέλους δεν γυρίσαμε εξήντα χρόνια πίσω στην Κατοχή που δεν υπήρχαν καύσιμα και στοιχειώδη βιοτικά αγαθά. Όταν μιλάμε για ένα κόστος 350 ή 400.000.000 ευρώ, όπως σωστά ανέφεραν οι συνάδελφοί μου του ΠΑ.ΣΟ.Κ., εάν κοστολογήσουμε χαριστικές διατάξεις που ήλθαν εδώ και ψηφίστηκαν από την Πλειοψηφία του Σώματος, από τη Νέα Δημοκρατία, δέκα φορές και παραπάνω θα μπορούσατε να είχατε δώσει αυτό το επίδομα θέρμανσης. 
      Τώρα ακούω την κ. Παντελάκη να λέει ότι δεν υπάρχει προοπτική.
      ΕΛΠΙΔΑ ΠΑΝΤΕΛΑΚΗ: Με αυτήν την πολιτική.
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχει προοπτική, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Για το κεφάλαιο υπάρχει, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχει προοπτική. Ως προς την πολιτική που εσείς εννοείτε ότι υπάρχει προοπτική, είναι μία πολιτική η οποία δεν ξέρω πότε θα εφαρμοστεί. Για την άλλη πολιτική έχετε αχρωματοψία και αυτό σας εμποδίζει να δείτε ότι είναι άλλο το χρώμα της πολιτικής της Νέας Δημοκρατίας και άλλο το χρώμα της πολιτικής του ΠΑ.ΣΟ.Κ.. Γι’ αυτό και λέτε ότι δεν υπάρχει προοπτική, αλλά μόνο μιζέρια κ.λπ..
      Εγώ πιστεύω, κύριε Υπουργέ, ότι θα έπρεπε να είχατε κάνει αυτήν την κίνηση, διότι δεν συνδέεται με τη γνωστή λογική που καμιά φορά το οικονομικό επιτελείο της Κυβέρνησης σταθμίζει, όταν πρόκειται να κάνει κάποια κίνηση, πιστεύοντας ότι θα ακολουθήσουν άλλα αιτήματα λιγότερο δικαιολογημένα ή αιτήματα που δεν θα είναι σε θέση ο κρατικός προϋπολογισμός να τα αντιμετωπίσει. 
      Προσωπικά έχω επισημάνει αρκετές από αυτές τις κινήσεις που έχετε κάνει μέχρι τώρα, οι οποίες έχουν βλάψει και έχουν στερήσει έσοδα από τον κρατικό προϋπολογισμό. Θα επαναλάβω αυτό που ακούσαμε και πάλι απόψε. Δίνετε φορολογική απαλλαγή σε κέρδη μετόχων επιχειρήσεων και το κόστος αυτών των φοροαπαλλαγών φθάνει σε βάρος του κρατικού προϋπολογισμού για εκατοντάδες εκατομμύρια ευρώ, ενώ δεν δίνετε αυτήν την απαλλαγή στις ίδιες τις επιχειρήσεις για να έχετε τη δικαιολογία -διότι και εκεί, αν δεν παρακολουθεί κανείς τι γίνεται, χαρίζει λεφτά- ότι τα δίνετε υπό τον όρο πως θα κάνουν επενδύσεις για να περιοριστεί η ανεργία. 
      Έχουμε το σκάνδαλο του ξεπλύματος μαύρου χρήματος. Φέρατε ένα νόμο και στη συνέχεια για όσους τυχόν δεν είχαν προφθάσει να τα βγάλουν έξω –κέρδη εκ της παραοικονομίας, γιατί όχι και του οικονομικού εγκλήματος- τους δώσατε και μία παράταση. Έληξε αυτή η προθεσμία; Ήρθε τίποτα από τα 20.000.000.000 ευρώ που υπολογίζατε, κύριε Υπουργέ;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Λίγα πράγματα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Λίγα πράγματα, γιατί νομίζουν -και εδώ δεν είναι μόνο δικές σας οι ευθύνες σε ό,τι αφορά το παρελθόν, είναι και δικές μας- ότι κάποιοι θα συνεχίσουν πράγματι να λυμαίνονται τον τόπο, να εμφανίζουν φορολογική δήλωση σαν του μακαρίτη του Νιάρχου στη δεκαετία του ’50 με έσοδα 9.000 δραχμών, να μην ασχολείται κανείς μαζί τους και να κάνουν όλες αυτές τις απάτες που βλέπουμε, όπως τώρα με αυτήν την ιστορία του «Flash».
      Ολόκληρη ευνομούμενη πολιτεία παρακολουθεί έναν αχυράνθρωπο και έναν επιχειρηματία, ο οποίος αυτήν τη δουλειά την έκανε από τότε που ήλθε στην Ελλάδα, να ελέγχει μέσα είτε εμφανώς είτε αφανώς, να τα πουλάει στη μια ή στην άλλη κυβέρνηση και να τα κλείνει όταν τον συνέφερε κ.λπ.. 
      Επίσης, βλέπουμε αυτήν την διελκυστίνδα όπου από τη μια είναι το συγκρότημα Κουρή και από την άλλη το συγκρότημα Κοντομηνά, σα να γίνεται κάπου έξω από τα σύνορα της Ελλάδας, και μια Κυβέρνηση που έχει ελεγκτικούς μηχανισμούς, που ξέρει τι γίνεται στην πιάτσα, δεν τολμάει να κάνει τίποτα. Και αρχίζω να πιστεύω, δεν ξέρω, μήπως αυτός ο ταλαίπωρος ο κ. Ρεγκούζας, έχει δίκιο σ’ αυτά που λέει, πέρα από τις ανοησίες όπου με το τυφλό κομματικό πάθος  αποκεφαλίστηκαν όλοι οι επικεφαλής των ελεγκτικών μηχανισμών που έφερε τα πάνω κάτω -πώς να εισπραχθούν έσοδα, όταν βάζουμε το μισό προσωπικό μιας δημόσιας οικονομικής εφορίας, ενός ελεγκτικού κέντρου απέναντι στο άλλο μισό και τους λέμε ποιοι είστε με το ΠΑ.ΣΟ.Κ. και ποιοι είστε με τη Νέα Δημοκρατία και τους βάζουμε να αλληλοτρώγονται, την ώρα που πρέπει να κοιτάξουν, πως θα συγκεντρώσουν έσοδα- ή όταν έχουμε τις ομάδες της Δ.Α.Κ.Ε. στους τελωνειακούς, στους εφοριακούς και συζητάμε ποιον θα φάμε, ποιον θα αφήσουμε.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
       Δεν ξέρω, αυτά τα θέματα, υποθέτω θα τα δει ο κ. Μπέζας, τώρα, τον οποίο εγώ εκτιμώ. Δεν τον ήξερα πιο πριν, αλλά τον έζησα εδώ αυτά τα χρόνια. Τον εκτιμώ πάρα πολύ. Η εικόνα του αποπνέει ένα ήθος. Μένει αυτό να δοκιμαστεί  στην πράξη, διότι η άσκηση δημόσιας εξουσίας είναι η λυδία λίθος πάνω στην οποία δοκιμάζονται χαρακτήρες. Αλλά αν ισχύουν αυτά που λέει ο κ. Ρεγκούζας για το λαθρεμπόριο πετρελαίου, για το λαθρεμπόριο άλλων αγαθών ευρείας κατανάλωσης, αν η ιστορία που ξαναφούντωσε των πλαστών και εικονικών τιμολογίων, την οποία βέβαια εσείς με νόμο φέρατε, την καθαρίσατε, δηλαδή, την παραγράψατε, όχι ότι τους καθαρίσατε αυτούς, αν συνεχίζετε και όντως, όπως λέει, αυτοί τον εξεβίαζαν- και δεν ήταν η ευθιξία της Κυβερνήσεως, άλλωστε δεν εκδηλώθηκε και σε άλλα αρκετά επίσης ζητήματα, που έπρεπε να εκδηλωθεί- υποθέτω ότι θα έχει τη δυνατότητα ο κ. Μπέζας, να βάλει χέρι σε όλους αυτούς και θα είστε έτσι σε θέση να έχετε περισσότερα έσοδα. Αλλά ανεξάρτητα από αυτό, εμείς πιστεύουμε ότι πρέπει να ικανοποιηθεί αυτό το αίτημα. Και νιώθω πάρα πολύ άσχημα, είναι δηλαδή ντροπή για όλους μας, για ολόκληρο τον πολιτικό κόσμο, διότι δε θα ζήσουμε εμείς στα ορεινά, δε θα περπατήσουμε στα μονοπάτια, όπως περπατούσαμε παλιά στα χωριά μας πριν γίνουμε πρωτευουσιάνοι. Έλεος θα μας πουν και αυτοί! Σε τόσα δισεκατομμύρια δισεκατομμυρίων, σε όλον αυτόν τον πλούτο, που πλείστοι όσοι επωφελούνται, δε θα κατορθώσει η ελληνική πολιτεία να εξασφαλίσει 300 – 350.000.000 ευρώ, προκειμένου να απαλύνει τη δυστυχία αυτών των ανθρώπων μέσα στο βαθύ χειμώνα;
       Για να δούμε. Θα μας πείτε απόψε τίποτε ή μένετε εκεί στο ου αν λάβοις παρά του μη έχοντος. 
      Έφυγε ο κ. Πολύδωρας. Δεν πρόκειται εδώ περί του μη έχοντος. Πρόκειται περί του έχοντος, του σπαταλούντος, εκείνου  που θα εξοικονομούσε 10.000.000.000. Αλλά αντί να εξοικονομήσει κάμποσα δισεκατομμύρια, βλέπουμε ότι οι δαπάνες του αυξάνονται περισσότερο και η προοπτική να αυξηθούν ακόμα περισσότερο με όλες αυτές τις διαδικασίες προσλήψεων αγροφυλάκων, μονάδων, ειδικών φρουρών σε ολόκληρη τη χώρα. Αυτά είναι λεπτά που ξοδεύονται. Άρα δεν εξοικονομούνται. 
      ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε, κύριοι συνάδελφοι, στις δευτερολογίες.
      Το λόγο έχει ο κ. Δημήτρης Πιπεργιάς για πέντε λεπτά.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, πριν από περίπου δύο εβδομάδες  επισκέφθηκα την βόρειο Εύβοια και πέρασα από το χωριό Ασμήνιο. Εκεί, λοιπόν, στη γωνία του δρόμου προς τις Γούβες, μπήκα σ’ ένα μικρό καφενείο, το οποίο συντηρεί μία υπέργηρη κυρία και προσπαθεί με τη διατήρηση αυτού του καφενείου να προσθέσει κάτι στην πενιχρή σύνταξη που παίρνει από τον Ο.Γ.Α. Της είπα «πώς τα πάς από υγεία» μου είπε «καλά». Αλλά μου λέει «παιδάκι μου, το καφενείο μόλις μπει ο Νοέμβρης θα το αφήσω». Της είπα «γιαγιά γιατί θα το αφήσεις αυτό το καφενείο που δίνει και ζωή στο χωριό;» Μου απάντησε «βλέπεις αυτό εκεί απέναντι» -ήταν μία σόμπα πετρελαίου- «ποιος θα την ποτίζει με πετρέλαιο για να μπορώ εγώ εδώ μέσα να στέκομαι; Γιατί ο καιρός είναι δύσκολος και δεν θα μπορέσω να καθίσω στο καφενείο εάν δεν λειτουργεί η σόμπα. Αυτή είναι η εικόνα στην ελληνική περιφέρεια και βέβαια τα προβλήματα είναι ακόμη περισσότερα, ακόμη μεγαλύτερα, όσο βορειότερα πηγαίνουμε τα προβλήματα θα είναι ακόμη πιο έντονα. 
      ΑΠΟΣΤΟΛΟΣ ΚΑΚΛΑΜΑΝΗΣ: Για την επαρχία πείτε, κύριε Πιπεργιά. Γιατί στην Αττική όσο βορειότερα πηγαίνουμε είναι τόσο καλύτερα. 
      ΔΗΜΗΤΡΙΟΣ ΠΙΠΕΡΓΙΑΣ: Μιλάω για την επαρχία. Θα λειτουργήσουν οι ξυλόσομπες, όπως είπε ο συνάδελφος κ. Ρόβλιας. 
      Πλην όμως, πρέπει να ξέρετε ότι δεν μπορούν παντού να λειτουργήσουν ξυλόσομπες και βέβαια ορισμένα στέκια σε όλα τα χωριά θα σβήσουν. 
      Εγώ δεν δέχομαι βασικά ότι δεν μπορείτε. Έχετε τη δυνατότητα. Έχετε απλούστατα μια τέτοια πολιτική που προσπαθείτε με κάθε τρόπο να την αιτιολογήσετε, επικαλούμενοι βέβαια ότι δεν υπάρχουν χρήματα. Αλλού όμως είχατε τη δυνατότητα να δώσετε παρά τις δυσκολίες που επικαλείσθε, κύριε Δούκα.
      Τόνισα και στην πρωτολογία μου ότι βρήκατε χρήματα να εφαρμόσετε άμεσα τη μείωση των φορολογικών συντελεστών στα διανεμόμενα κέρδη, που κοστίζει 1.000.000.000 ευρώ κάθε χρόνο. Ένα συν ένα συν ένα, συνολικά πάμε στα 3.000.000.000 ευρώ στην ολοκλήρωση αυτή η ρύθμιση. Για εκεί βρήκατε χρήματα άμεσα, παρά τη δυσκολία της απογραφής. Αυτό σημαίνει ότι σας λείπει πολιτική βούληση. Αντί να προχωρήσετε στον έλεγχο ή θα έλεγα εγώ, στο πάγωμα των τιμών, προτιμάτε ίσως το πάγωμα των νοικοκυριών.
      Εξάλλου το ότι η λογιστική απογραφή δεν σας δίνει άλλοθι, φαίνεται από το γεγονός ότι σε μεγάλο βαθμό η αλλαγή των οικονομικών στοιχείων οφείλεται ακριβώς στη λογιστική αλλαγή των εγγραφών, όχι στην απεικόνιση πραγματικών μεγεθών. Παραδείγματος χάρη –και υπήρχε αναφορά γι’ αυτό και προχθές στη συζήτηση που έγινε στην Αίθουσα Γερουσίας με τον κ. Αλμούνια- στην αλλαγή του τρόπου υπολογισμού των αμυντικών δαπανών. Μην επικαλείστε, λοιπόν, τώρα το θέμα των λογαριασμών της απογραφής σαν άλλοθι. Δεν θέλετε. Ασκείτε μία πολιτική η οποία είναι απόλυτα αναντίστοιχη με τις προεκλογικές σας δεσμεύσεις και υποσχέσεις.
      Τι λέγατε τον Σεπτέμβρη του 2003; Τι έλεγε ο Πρωθυπουργός; Έλεγε στην Έκθεση Θεσσαλονίκης: «Πιστεύετε ότι θα λύσει κανένα πρόβλημα στο συνταξιούχο του Ο.Γ.Α. το 1 ευρώ την ημέρα;» Δεν πιστεύετε ότι το 1 ευρώ την ημέρα θα έλυνε τα προβλήματα στους συνταξιούχους του Ο.Γ.Α.. Εφ’ όσον λοιπόν πιστεύετε ότι δεν μπορούσε να λύσει τα προβλήματα το 1 ευρώ, τότε προφανώς αρνείστε και κάτι λιγότερο που σας προτείνουμε σήμερα. Πιστεύετε ότι, εφ’ όσον δεν μπόρεσε να λύσει το πρόβλημα το 1 ευρώ, δεν θα μπορέσουν να λύσουν το πρόβλημα και τα 50 λεπτά την ημέρα που προτείνουμε εμείς σαν επίδομα θέρμανσης. Αυτή είναι η λογική σας. Η λογική σας είναι όσο λιγότερες δαπάνες για τους πολλούς τόσο το καλύτερο. 
      Πλην όμως υπάρχει η ανακύκλωση του προβλήματος. Και εγώ ευχήθηκα στον κ. Μπέζα καλή δουλειά στο Υπουργείο πλην όμως ο στραγγαλισμός της κατανάλωσης και του εισοδήματος των πλατιών λαϊκών στρωμάτων οδηγεί στη μείωση του τζίρου και της κατανάλωσης άρα και στην περιστολή των εσόδων. Δείτε τα νούμερά σας πέρα από τη φοροκλοπή που γίνεται με το Φ.Π.Α.. Αυξήσατε το Φ.Π.Α. και κατά 1%. Πετύχατε δα και κανέναν μεγάλο άθλο; 
      Πρέπει λοιπόν να αλλάξετε πολιτική. Ακόμη και ακραίες νεοφιλελεύθερες απόψεις έχουν αλλάξει, έχουν αλλάξει λογική. Πιστεύουν ότι η ενθάρρυνση της κατανάλωσης οδηγεί σε αναζωογόνηση, πράγμα που θα έχει ευεργετικές επιπτώσεις και στην απασχόληση και στη συντήρηση, αν θέλετε, της οικονομίας σε επίπεδα που είναι απαραίτητα, για να προχωρήσει μπροστά. 
      Εμείς θα επανέλθουμε στο ζήτημα. Είπε και ο Κοινοβουλευτικός μας Εκπρόσωπος ότι θα επιμείνουμε στην πρόταση νόμου και θα ζητήσουμε να έρθει το συντομότερο δυνατό στη  Βουλή. Πρέπει επιτέλους να κατανοήσετε ότι βρίσκεστε σε λάθος δρόμο, οδηγείστε σε αδιέξοδο και δυστυχώς οδηγείται σε αδιέξοδο και τη χώρα. Επιτέλους αντιληφθείτε το και αλλάξτε την πορεία σας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Βερελής για δυο λεπτά.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, η σημερινή κουβέντα έβγαλε συμπεράσματα και τα περισσότερα πρέπει να σας πω ότι είναι εξόχως αποκαλυπτικά. 
      Το πρώτο συμπέρασμα για το θέμα μας, την επιδότηση του πετρελαίου θέρμανσης, είναι ότι το ΠΑ.ΣΟ.Κ. μπόρεσε και η Νέα Δημοκρατία δεν θέλει.  Και αυτό σε μια περίοδο, όπου δοκιμάζονται τα χαμηλά εισοδήματα. 
      Το δεύτερο συμπέρασμα. Άκουσα τον κύριο Υπουργό ότι αναγκάστηκε να δανειστεί μέχρι σήμερα το 2005 33.000.000.000  ευρώ. Πρώτα απ’ όλα, κύριε Υπουργέ, πέσατε έξω στον προϋπολογισμό του 2005 διότι το ποσό που είναι γραμμένο για δανεισμό στον προϋπολογισμό είναι χαμηλότερο και δεν ξέρω που θα φθάσετε μέχρι το τέλος της χρονιάς. Τι σας οδήγησε όμως να φθάσετε εκεί; Είναι πολύ συγκεκριμένα τα πράγματα. Πρώτον, κατέρρευσαν τα έσοδα. Ποιος φταίει γι’ αυτό; Το Υπουργείο Οικονομικών. Δεύτερον, κατέρρευσαν τα δημόσια έργα τα οποία επίσης δίνουν έσοδα. Ποιος φταίει γι’ αυτό; Η Κυβέρνηση και το Υ.ΠΕ.ΧΩ.Δ.Ε.. Τρίτον, μεταφέρατε ένα κομμάτι της άμεσης φορολογίας και το κάνατε έμμεση φορολογία. Τι είναι αυτό; Οπισθοδρόμηση κατά δεκαετίες στο φορολογικό σύστημα. 
      Και ένα συμπέρασμα το οποίο είναι το μείζον, επί δέκα χρόνια επί ΠΑ.ΣΟ.Κ. αύξαναν διαρκώς τα πραγματικά εισοδήματα και, μόλις ήρθε η Νέα Δημοκρατία, έχουμε για πρώτη φορά στασιμότητα. 
      Δεν απαντήσατε επίσης σε βασικά ερωτήματα τα οποία σας τέθηκαν. Προσπαθήσατε με κάποιες λεκτικές πιρουέτες να τα ξεπεράσετε. Υπάρχει ένα αμείλικτο ερώτημα και πρέπει να το απαντήσετε ως Κυβέρνηση. Γιατί οδηγηθήκαμε από την 11η ή την 8η θέση στους διάφορους τύπους καυσίμων στη 2η θέση; Έχετε απάντηση σε αυτό; Δεν έχετε απάντηση σε αυτό. Γιατί φθάσαμε σ’ ένα σημείο όπου αυξήθηκε η λαθρεμπορία; Έχετε απάντηση σε αυτό; Δεν έχετε απάντηση. Απάντησε το Υπουργείο Οικονομικών ψευδώς. Σας κατέθεσα το χαρτί και θα πρέπει να βγάλετε αύριο μια ανακοίνωση και να μας πείτε τι συμβαίνει. Εκτός αν εσείς δεν το γνωρίζετε, βεβαίως, και αυτό μπορώ να το δεχθώ. Όμως αύριο οφείλει το Υπουργείο Οικονομικών να βγάλει μια ανακοίνωση, γιατί είπε ψευδώς ότι για πρώτη φορά ζητήθηκε αχρωμάτιστο πετρέλαιο και ότι δήθεν αντέστη η Ελληνική Κυβέρνηση απέναντι στο αίτημα των Αμερικανών.
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Βερελή.
      Ο κ. Αηδόνης έχει το λόγο για δύο λεπτά για να δευτερολογήσει.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Πρώτα απ’ όλα, θα ήθελα να σταθώ σ’ ένα βασικό στοιχείο που έχει να κάνει με την εμπιστοσύνη. Το οτιδήποτε, για να μπορέσει να εξασφαλίσει την επιτυχία, χρειάζεται πρώτα απ’ όλα να εξασφαλίσει την εμπιστοσύνη. Ιδιαίτερα στην οικονομία, εκείνο που νομίζω ότι χρειάζεται, κύριε Υπουργέ, είναι η εμπιστοσύνη, που είναι μία βασική προϋπόθεση.
      Δύο χρόνια, λοιπόν, οικονομικής θητείας σας, όχι δικής σας προσωπικά, ως Κυβέρνησης. Καταθέσατε, λοιπόν, έναν προϋπολογισμό τον οποίον ο κ. Πρωθυπουργός χαρακτήρισε ως τον πρώτο αξιόπιστο. Ο πρώτος αξιόπιστος προϋπολογισμός, λοιπόν, μετά από τρεις μήνες κατέρρευσε και ήλθατε και πήρατε πρόσθετα μέτρα τα οποία ήταν ιδιαίτερα επώδυνα για τον ελληνικό λαό. 
      Έρχεστε στη νέα οικονομική σας θητεία και καταθέτετε το δεύτερο προϋπολογισμό σας ο οποίος, δυστυχώς για σας, είναι σήμερα μία νέα καινοτομία στην πολιτική, είναι ο πρώτος προϋπολογισμός που είναι υπό απόσυρση. Δεν ξέρουμε αν θα αποσυρθεί, πάντως τελεί υπό απόσυρση και αυτό είναι το καινοτόμο στοιχείο δυστυχώς της πολιτικής σας.
      Ένα δεύτερο ζήτημα –μιας και πρέπει να είμαστε πάρα πολύ γρήγοροι και κάναμε υπέρβαση στις πρωτολογίες μας- έχει να κάνει μ’ αυτά που είπατε για τις σημερινές κυβερνήσεις των ξένων χωρών. Τα συζητούν και δεν έχουν αποφασίσει πουθενά τίποτα. 
      Κύριε Υπουργέ, το ζητούμενο, όμως, είναι ότι εκείνες οι κυβερνήσεις συζητούν, εσείς δε συζητάτε. Εσείς ήλθατε με μία απόφαση την οποία μας κοινοποιήσατε και σήμερα και μας είπατε ότι λόγω προβλημάτων στα δημοσιονομικά δε συζητάτε καν το θέμα σε σχέση με το επίδομα θέρμανσης. 
      Πρέπει, λοιπόν, να πούμε δύο-τρία πράγματα για να γνωρίζει ο ελληνικός λαός τουλάχιστον τι γίνεται προς τα έξω. Η Γαλλία, λοιπόν, απαλλάσσει τους αγρότες από τη φορολογία για το 50% του πετρελαίου που αγοράζουν. Απαιτεί από τις πετρελαϊκές εταιρείες μείωση στις τιμές των καυσίμων και εξετάζεται η χορήγηση επιδόματος 74 ευρώ σε τέσσερα εκατομμύρια Γάλλους. Το Βέλγιο εξετάζει τη χορήγηση επιδόματος 75 ευρώ στα χαμηλά εισοδήματα και διακόπτει την επιβολή Φ.Π.Α. στο πετρέλαιο θέρμανσης ως το τέλος του 2005. Η Αυστρία απαιτεί από τις πετρελαϊκές εταιρείες να μειώσουν τις τιμές των καυσίμων, διαφορετικά θα επιβάλει πρόσθετους φόρους. Η Πολωνία προχωρά σε μείωση του φόρου στη βενζίνη, όπως και η Ουγγαρία προχωρά σε μείωση του Φ.Π.Α. στα καύσιμα. 
      Αυτά, λοιπόν, γίνονται στο εξωτερικό. Εσείς εδώ δυστυχώς αμύνεστε πίσω από μία γραμμή που λέει: «Δεν έχουμε, γι’ αυτό και δεν μπορούμε να δώσουμε».
      Δεν έχετε, έτσι; Ας δούμε, λοιπόν, εδώ πέρα τι έχετε κάνει. Δώσατε, αν δεν κάνω λάθος –το βλέπω από τα στοιχεία που κατέθεσε ο κ. Πρωτόπαπας- 127,7 εκατομμύρια ευρώ σ’ όλους αυτούς τους «γαλάζιους» ανθρώπους που σήμερα στελεχώνουν τη νέα διοίκηση του κράτους με διάφορες επιτροπές, σε διάφορες θέσεις διοικήσεων, όπου πραγματικά ανακαλύπτουμε ότι γι’ αυτούς έχετε, αλλά για τον ελληνικό λαό, ο οποίος σήμερα πλήττεται βάναυσα, δεν έχετε.
      Θα ήθελα να σας πω και ένα τελευταίο στοιχείο και να κλείσω: Επειδή τυχαίνει να είμαι από τη Δράμα κι επειδή πιστεύω ότι αυτό θα είναι το αυριανό θέμα, υπάρχει τρομερή ζήτηση στο καυσόξυλο για πρώτη φορά τα τελευταία είκοσι χρόνια. Η αύξηση είναι 25%. Δε θέλω να λαϊκίσω, αλλά δύο είναι οι λόγοι. Ο ένας λόγος είναι ότι δεν υπάρχει μεγάλη προσφορά κι εκεί υπάρχουν μεγάλες ευθύνες του Υπουργείου Γεωργίας. Ο δεύτερος λόγος, κύριε Υπουργέ, είναι ότι υπάρχει μεγάλη ζήτηση. Μας γυρνάτε, λοιπόν, στην εποχή της σόμπας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Σγουρίδης για να δευτερολογήσει για δύο λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Άκουσα με προσοχή και τον Υφυπουργό, αλλά και τον Κοινοβουλευτικό Εκπρόσωπο. Ήταν προτροπή αυτό που μας είπαν, όπως εκδίδονται οι οδηγίες προς ναυτιλλομένους και μάλιστα προς το ΠΑ.ΣΟ.Κ.. Ας μην ανταγωνιζόμαστε σε ευαισθησία, ας μην ανταγωνιζόμαστε και ας μην πλειοδοτούμε πάνω στα θέματα της οικονομίας. Μάλιστα. Διαγράφετε, όμως, το παρελθόν σας με τους ακτιβισμούς ως Αντιπολίτευση.
      Δίναμε τα τριάντα ευρώ. Λέγατε: «Τι δώσατε; Ένα κουλούρι την ημέρα». Το τι δίνετε εσείς σήμερα το ξέρει καλύτερα ο συνταξιούχος. Όταν δίναμε τις 30.000 ως επίδομα θέρμανσης στη νότια Ελλάδα κατά περίπτωση και 50.000 στη βόρεια Ελλάδα, λέγατε: «60.000 στη νότια Ελλάδα, 100.000 στη βόρεια Ελλάδα». Δεν ήταν πλειοδοσίες αυτά; 
      Ξεχνάτε πώς ονομάζατε τους προϋπολογισμούς του ΠΑ.ΣΟ.Κ., κύριε Δούκα; Εσείς είστε και έντιμος ως προς τα θέματα του τρόπου με τον οποίον πολιτεύεστε. Εικονική, πλασματική, δημιουργική λογιστική. Διατυμπανίζατε ότι ο προϋπολογισμός του 2005 ήταν ο πρώτος αξιόπιστος προϋπολογισμός. Σε τρεις μήνες τον πήρατε πίσω. 
      Το 1,8 δισεκατομμύρια ευρώ τιτλοποίηση τι είναι; Εικονική ή δημιουργική λογιστική; 
      Και να σας πω και κάτι άλλο; Είπατε ότι βάζατε στη δημιουργική λογιστική την άσπρη τρύπα των λογαριασμών των ασφαλιστικών ταμείων και μάλιστα είπατε όταν ήρθαμε και τα μετρήσαμε ήταν κατά 1 δισεκατομμύριο ευρώ λιγότερα. Σας ερωτώ. Αναφέρεται η άσπρη τρύπα στο δικό σας προσχέδιο προϋπολογισμού στην σελίδα σαράντα τέσσερα στο ενδοκυβερνητικό χρέος το 2003,  -14,9% και ως δια μαγείας το 2006, -25,6%. Με μαγικό ραβδί έγινε αυτό; Τόσο πολύ αυξήθηκε μέσα σε δυόμισι χρόνια το θέμα της άσπρης τρύπας; Που είναι θετικό δηλαδή για τον προϋπολογισμό, αν δεν είναι δημιουργική λογιστική. 
      Σας έπιασε πόνος για την Α.Τ.Ε., την Αγροτική Τράπεζα. Όταν ρυθμίζατε τα πανωτόκια, δεν ήταν αυτό χρέος που προστίθετο στην Αγροτική Τράπεζα; Και να σας πω σε ποιους τα ρυθμίσατε; Να σας πω σε ποιους τα ρυθμίσατε. Σ’ αυτούς που πήραν μια φορά δάνειο και δεν ξαναπέρασαν από την Αγροτική Τράπεζα. Όσοι είχαν αλληλόχρεο λογαριασμό αυτοί πληρώνουν και σε κανέναν δεν ρυθμίζονται τα πανωτόκια. 
      Καπάκι ήρθε ο Κοινοβουλευτικός Εκπρόσωπος και τι μας είπε; Το τρίπτυχο «νοικοκύρεμα, αναπτυξιακή πολιτική, αυστηρή δημοσιονομική πολιτική». Μάλιστα. 
      Νοικοκύρεμα ίσον απογραφή, επιτήρηση, στασιμότητα, έλλειψη εσόδων, παθητική οικονομική πολιτική. 
      Δεύτερον, αναπτυξιακή πολιτική. Πείτε μου έστω και μια νέα επένδυση που έγινε σε όλη την Ελλάδα. Ότι στον τάδε αναπτυξιακό νόμο, στην τάδε περιοχή εγκρίθηκε η τάδε επένδυση και έγινε. 
      Αυστηρή δημοσιονομική πολιτική ίσον προσλήψεις. 
      Εκατό εκατομμύρια ευρώ ήταν το επίδομα θέρμανσης που έδωσε το ΠΑ.ΣΟ.Κ. και στο τέλος πλήρωσε 80.000.000 ευρώ. Εσείς λέτε «ουκ αν λάβεις παρά του μη έχοντος». Εμείς σας λέμε ότι δεν είναι έτσι. Είναι «ουκ αν λάβεις παρά του μη θέλοντος». Δεν θέλετε, γι’ αυτό δεν το δίνετε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, έχετε το λόγο για την δευτερολογία. Δικαιούστε δεκατρία λεπτά. Θα τα χρειαστείτε;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πολύ λιγότερο. 
      ΠΡΟΕΔΡΕΥΩΝ (Φίλιππος Πετσάλνικος): Να βάλω δέκα λεπτά;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Λιγότερο. Βάλτε δέκα λεπτά αλλά δεν θα τα χρησιμοποιήσω. 
      Μου ζητήθηκε να απαντήσω σ’ ένα θέμα στο οποίο ήδη έχει απαντήσει ο  Πρωθυπουργός στη Θεσσαλονίκη. Σας διάβασα προηγουμένως τι έχει πει για το θέμα αυτό και γιατί έχει πει ότι δεν είμαστε, σ’ αυτήν τη συγκυρία, σε θέση να δώσουμε το επίδομα θέρμανσης. 
      Και γιατί δεν είμαστε σε θέση; Για κάποιους συγκεκριμένους λόγους που ανέπτυξα προηγουμένως. Είπα ότι οι εισαγωγές πετρελαίου φέτος θα είναι κοντά στα 8.000.000.000 ευρώ και ότι η χώρα μας είναι η πιο ενεργοβόρα σχετικά με το Α.Ε.Π. της χώρας στην Ευρώπη. 
      Είπα ότι είμαστε σε μια οικονομία η οποία είναι καταχρεωμένη. Χρωστάμε 215.000.000.000  ευρώ, περίπου το 110% του Α.Ε.Π. και φέτος μόνο δανειζόμαστε 33.000.000.000  ευρώ. Αυτά που πληρώνουμε για χρεολύσια είναι περισσότερα απ’ ότι δίνουμε για όλους τους μισθούς και τις συντάξεις στο δημόσιο τομέα και ότι αυτά που πληρώνουμε για τόκους είναι περισσότερα απ’ όσα δίνουμε στο Υπουργείο Παιδείας και Άμυνας, αν τα προσθέσεις το ένα με το άλλο. 
      Και είπαν κάποιοι συνάδελφοι «καλά, εδώ μπορούμε να έχουμε 200.000.000 ίσως και 300.000.000 ευρώ παραπάνω Φ.Π.Α.» και λέει κανείς «είναι δυνατόν,  200.000.000 ή 300.000.000 ευρώ παραπάνω στο Φ.Π.Α. να θεωρηθεί ότι δημιουργούνε περίσσευμα» σε σχέση με την έκταση των αναγκών που ανέφερα προηγουμένως; Σε σχέση μ’ αυτά τα τριάντα τόσα δισεκατομμύρια τα οποία δανειζόμαστε; Και είπε και ένας άλλος συνάδελφος «μήπως πέσατε έξω στον υπολογισμό του ποσού χρέους, δεδομένου ότι είναι λιγότερες οι επενδύσεις στο πρόγραμμα δημοσίων επενδύσεων, άρα κάτι κερδίζετε εκεί πέρα»; Το γεγονός ότι κερδίζουμε κάτι, σημαίνει ότι έχουμε χαμηλότερες ταμειακές ανάγκες, αγαπητοί συνάδελφοι. 
      Και μην ξεχνάμε ότι αυτήν τη στιγμή είμαστε το φτωχότερο κράτος στην Ευρώπη. Η οικονομία που παραλάβαμε είναι η χαμηλότερη οικονομία από πλευράς επιδόσεων σε όλη την Ευρώπη. Είμαστε κάπου το 75% του μέσου όρου του ευρωπαϊκού Α.Ε.Π.. Δεν συγκρινόμαστε καν με τα πλούσια κράτη. Λέμε ποιος είναι ο μεσαίος; Με αυτόν συγκρινόμαστε και είμαστε 25% φτωχότεροι απ’ ό,τι είναι αυτός. Και το 2001, το 2002 και το 2003 είμαστε το κράτος με τις χαμηλότερες διεθνείς επενδύσεις σε όλη την αναπτυγμένη Ευρώπη και σε όλα τα κράτη του Ο.Ο.Σ.Α.. 
      Κάτω από 1% -ο μέσος όρος- επενδύσεις ως ποσοστό του Α.Ε.Π..
      Και είπε κάποιος συνάδελφος προηγουμένως: «Εδώ χαμηλώσατε τους φορολογικούς συντελεστές στις επιχειρήσεις». Και αυτό θεωρήθηκε εγκληματική πράξη.
      Και ρωτάω εγώ αν είναι επίσημη θέση του ΠΑ.ΣΟ.Κ. και του Προέδρου σας ότι το ΠΑ.ΣΟ.Κ. θα σηκώσει τους φορολογικούς συντελεστές στις επιχειρήσεις. Είναι επίσημη θέση σας ότι θα αυξηθούν οι φορολογικοί συντελεστές στις επιχειρήσεις; Αν είναι, θα έπρεπε να το δηλώσετε για να ξέρει ο ελληνικός λαός τη θέση σας σε αυτό.
      ΔΗΜΗΤΡΙΟΣ ΠΙΠΕΡΓΙΑΣ: Εκεί τα βρήκατε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν σας διέκοψα, αγαπητέ συνάδελφε. Σας άκουσα όλους με προσοχή.
      Επίσης, δεν μας απαντήσατε για το θέμα των διυλιστηρίων. Θα βάλετε κάποιον επιπλέον φόρο; Και μας έχετε εξηγήσει γιατί και πώς; Υποθέτω πως  όχι. Το αναφέρατε έτσι, ίσως για δημιουργία κάποιων εντυπώσεων.
      Επαναλαμβάνω: Αυτό είναι το γενικό περίγραμμα μέσα στο οποίο προσπαθούμε να τα φέρουμε βόλτα. Έχουμε την ίδια ευαισθησία. Δεν πλειοδοτούμε σε κοινωνική ευαισθησία, αλλά δεν μειονεκτούμε και δεν δεχόμαστε κανένας να μας πει ότι αυτός είναι πιο ευαίσθητος απ’ ό,τι εμείς. Αυτά τα οποία κρίνουμε ότι είναι συνετό και μπορούμε να τα κάνουμε στα πλαίσια των δημοσιονομικών δυνατοτήτων, τα κάνουμε. 
      Γνωρίζετε όλοι ποια είναι η οικονομική κατάσταση. Αντιλαμβάνομαι ότι πιάνεστε από το γεγονός ότι τα έσοδα είναι χαμηλότερα. Δεν έχουν καταρρεύσει, διότι αυξάνονται με ρυθμούς πάνω από το 4% ετησίως. Δεν είναι οι ρυθμοί που θα θέλαμε να είχαμε πιάσει. Και το 2003, όμως, αγαπητοί συνάδελφοι, οι ρυθμοί αύξησης των εσόδων σε σχέση με αυτά τα οποία εσείς είχατε προϋπολογίσει, ήταν πολύ χαμηλότεροι. Και τότε δεν μιλούσατε για τον εαυτό σας για κατάρρευση εσόδων.
      Επαναλαμβάνω, λοιπόν, πως τόσο εγώ όσο και οι υπόλοιποι συνάδελφοι –και είμαι βέβαιος- θα θέλαμε να ήμασταν έτοιμοι να διακηρύξουμε από το Βήμα αυτό ότι ναι, μοιράζουμε 200.000.000, 300.000.000, 400.000.000 ευρώ σε επιδόματα θέρμανσης. Δυστυχώς υπό την παρούσα συγκυρία αυτό δεν είναι εφικτό.
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Χρήστος Πρωτόπαπας έχει το λόγο για οκτώ λεπτά.
      ΧΡΗΣΤΟΣ ΠΡΩΤΟΠΑΠΑΣ: Ευχαριστώ, κύριε Πρόεδρε.
      Κύριε Υπουργέ, εγώ δεν κατάλαβα πάλι –γιατί δεν πήρα απαντήσεις σε κάποια ερωτήματα, που θέσαμε- τι θέλετε να πείτε.
      Τα θέματα είναι συγκεκριμένα και απλά. Είναι πάρα πολύ απλά. Γιατί ενώ ήμασταν στην ενδέκατη θέση σε σχέση με το πετρέλαιο –από τις λιγότερο ακριβές δηλαδή στην Ευρώπη- το Γενάρη, σήμερα ανεβήκαμε στη δεύτερη ακριβότερη; Γιατί ενώ ήμασταν στην όγδοη ακριβότερη θέση στην αμόλυβδη βενζίνη, σήμερα ανεβήκαμε στην τέταρτη ακριβότερη; Τι φταίει; Οι άλλες ευρωπαϊκές χώρες δεν είχαν πρόβλημα με το πετρέλαιο; 
      Να σας πω εγώ τι φταίει; Ότι εδώ στην Ελλάδα αφήνουμε την κερδοσκοπία και ανθεί. Δεν βλέπετε τις ολιγοπωλιακές καταστάσεις, κλείνετε τα μάτια στη λαθρεμπορία, κλείνετε τα μάτια στις πάσης φύσεως απάτες που κάνουν οι διάφοροι επιτήδειοι και λέτε «δεν υπάρχει», «δεν υπάρχει», «δεν υπάρχει». Αυτή, όμως, δεν είναι τζίνι. Έχει βγει από την μπουκάλα και δυστυχώς κινδυνεύει να κυριαρχήσει στα πάντα. Και πάνω απ’ όλα  επιβαρύνει τον καταναλωτή.
      Ρώτησα πριν από μερικές ημέρες το Υπουργείο Ανάπτυξης τα εξής: «Τι ελέγχους έχετε κάνει; Πόσους ελέγχους έχετε κάνει; Τι πρόστιμα έχετε βάλει; Πόσοι από τους παραβάτες έχουν οδηγηθεί στον εισαγγελέα;» Η ερώτηση έγινε στο τέλος Αυγούστου. Απάντηση δεν έχω πάρει ακόμη. Και αναγκάστηκα να κάνω την αίτηση, που προβλέπει ο Κανονισμός της Βουλής, για να μετατραπεί σε επίκαιρη ερώτηση.
      Ξέρετε γιατί δεν έδωσαν απάντηση; Γιατί δεν έχουν κάνει τίποτα. Να, γιατί ανεβαίνει. Να, γιατί η κερδοσκοπία ανθεί. 
      Ξέρετε πολύ καλά ότι πολλά από τα κλιμάκια ελέγχου –όχι του πετρελαίου, αλλά δεν έχει σημασία μια και μιλάμε γενικότερα για την κατάσταση στην αγορά- δεν έχουν πληρωθεί. Και πάνε ορισμένοι και παίρνουν τα χρήματα που αντιστοιχούν στην πληρωμή των κλιμακίων ελέγχου και τα χρησιμοποιούν για υπερωρίες των υπολοίπων υπαλλήλων. Ανέχεστε αυτήν την κατάσταση;
      Ας πάμε παρακάτω. Μονίμως φταίει το ΠΑ.ΣΟ.Κ.. Αναφέρθηκα επί μακρόν στην πρωτομιλία μου σε αυτό και δεν νομίζω ότι χρειάζεται να κουράζω τη Βουλή. 
      Το ερώτημα που τίθεται, όμως, είναι το εξής: Τα πράγματα πάνε προς το καλύτερο ή προς το χειρότερο; Είναι ένα νέο ερώτημα που σας θέτω.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Σαφώς προς το καλύτερο.
      ΧΡΗΣΤΟΣ ΠΡΩΤΟΠΑΠΑΣ: Λέτε, κύριε Υπουργέ, προς το καλύτερο. Θα σας αποδείξω, όμως, ότι δεν είναι έτσι.
      Πώς πάνε προς το καλύτερο, κύριε Δούκα; Εδώ διαβάζω, για παράδειγμα, σε σχέση με το δημόσιο χρέος, ότι το χρέος της κεντρικής και γενικής κυβέρνησης φέτος θα ανέλθει στα 214.528.000.000 ευρώ έναντι 201.244.000.000 ευρώ το έτος 2004. Πάμε προς το καλύτερο ή προς το χειρότερο;
      Δεύτερον, στη βιομηχανική παραγωγή που διαλύεται πάμε προς το καλύτερο ή προς το χειρότερο; Στην ανταγωνιστικότητα που είναι ένα μείζον ζήτημα, είναι το μέλλον της ελληνικής οικονομίας, πέσαμε επτά θέσεις. Άρα πάμε προς το καλύτερο ή προς το χειρότερο; Στο δείκτη οικονομικής εμπιστοσύνης, που δείχνει το κλίμα που επηρεάζει τις επενδύσεις, που επηρεάζει την εμπιστοσύνη των ξένων προς την ελληνική οικονομία, χάσαμε έξι - επτά μονάδες. Στις δαπάνες πάμε μήπως καλύτερα; Στα έσοδα σε σχέση με τα προϋπολογισθέντα πάμε μήπως καλύτερα, κύριε Δούκα; Διότι από το προσχέδιό σας διαβάζω άλλα. Και το ερώτημα είναι: έχετε καταλάβει προς τα πού οδηγούμαστε; 
      Μας είπατε πέρυσι το Δεκέμβριο ότι πάμε σε ήπια προσαρμογή. Πέρυσι το Δεκέμβριο είπατε ότι με αυτόν τον προϋπολογισμό, τον προϋπολογισμό που ψηφίσατε σε αυτήν εδώ την Αίθουσα, δεν θα υπάρχουν προβλήματα -μεγάλα τουλάχιστον- στην ελληνική οικονομία και θα βαδίσουμε το δρόμο της προόδου. Σήμερα αυτό δεν έγινε, το ομολογείτε και όχι μόνο εσείς αλλά το είπε και προχθές καθαρά ο κ. Αλμούνια. 
      Άρα αυτά που είπατε δεν έγιναν. Αυτά τα οποία γνωρίζατε στο τέλος Δεκεμβρίου δεν έγιναν. Και μη μου πείτε ότι δεν γνωρίζατε την κατάσταση της ελληνικής οικονομίας στο τέλος Δεκεμβρίου 2004, γιατί έτσι δηλώνατε. Δεν πραγματοποιήθηκαν. Πέσατε έξω. Και ακόμα σας φταίνε άλλοι; Θα μάθει αυτή η Κυβέρνηση, όπως οφείλουν όλοι οι υπεύθυνοι πολιτικοί να κάνουν κάποια στιγμή στην Ελλάδα, να αναλαμβάνει τις ευθύνες της και να πει: «Δεν τα καταφέραμε φέτος. Θα κάνουμε κάτι άλλο, θα προσπαθήσουμε»; Να δείξει ότι κάνει κάτι. Εκεί σταθερά: «Φταίει ο προηγούμενος». 
      Καλά, δεν έχετε καταλάβει ότι δεν σας πιστεύει κανένας και οι λίγοι που έχουν απομείνει είναι θέμα χρόνου να φύγουν και αυτοί; Είναι επιχείρημα αυτό, όταν βλέπετε ότι η κατάσταση καθημερινά χειροτερεύει; Εδώ αναγκάστηκε ο κ. Παναγιωτόπουλος προχθές και χρησιμοποίησε διπλή γλώσσα. Εδώ μας διαβεβαιώνει μεγαλοφώνως στο εσωτερικό της χώρας:  «Δεν πειράζω το ασφαλιστικό» και έστειλε χαρτί στην Ευρωπαϊκή Ένωση από την πίσω πόρτα -λες και περίμενε ότι δεν θα το βρούμε, λες και περίμενε ότι δεν θα μαθευτεί- με το οποίο είπε άλλα. Προανήγγειλε παρεμβάσεις, οι οποίες τελικώς φαίνονται και μέσα από το κείμενο του προϋπολογισμού, διότι έχουν μειωθεί οι επιδοτήσεις. 
      Με ξένα κόλλυβα μερικές φορές κάνετε πολιτική, όπως κάνατε στο ασφαλιστικό των τραπεζών σε βάρος του Ι.Κ.Α.. Και μας φέρνει ο κ. Κεφαλογιάννης τροπολογία –θα του τα πούμε μεθαύριο βέβαια, αλλά το λέω από τώρα, γιατί Υπουργός Οικονομικών είστε και έχετε ευθύνη- και χρεώνει τα κίνητρα που δίνει στους εφοπλιστές για να σηκώσουν ελληνική σημαία στα κρουαζιερόπλοια, στο Ν.Α.Τ.. Δεν τα παίρνει καν ο κρατικός προϋπολογισμός, δεν τα αναλαμβάνει καν το κράτος. Στα ασφαλιστικά ταμεία, τα ήδη πονεμένα, των εργαζομένων, των ναυτεργατών. Έτσι θα μειώσετε τα ελλείμματα; Είναι πολιτική αυτή; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Διαφωνείτε με αυτό;
      ΧΡΗΣΤΟΣ ΠΡΩΤΟΠΑΠΑΣ: Με το να τα πληρώσει το Ν.Α.Τ.; Ναι. Θα περίμενα να τα αναλάβετε εσείς. Να πείτε: «Θέλω να δώσω κίνητρα»,  ανεξάρτητα από τις παρατηρήσεις που θα τις πω, γιατί δεν εξασφάλισε ούτε καν πληρώματα. Μακάρι να έπαιρνε ελληνικά πληρώματα. Δεν διαφωνούσαμε επί της αρχής και έχουμε πει τις προτάσεις μας. Αλλά να τα πληρώσει το Ν.Α.Τ., το θεωρώ αδιανόητο. Με ξένα κόλλυβα δηλαδή!
      Και από εκεί και πέρα υπάρχουν κάποια ζητήματα. Οι πολίτες τελικά αυτήν τη στιγμή σε τι δρόμο βλέπουν να οδηγείται η χώρα; Αυτοί οι άνθρωποι για τους οποίους μιλάμε εμείς, οι φτωχοί, γιατί μιλάμε για φτωχούς, μιλάμε για τους ανθρώπους που παίρνουν Ε.Κ.Α.Σ., για τους ανθρώπους που είναι συνταξιούχοι του Ο.Γ.Α., για τους μακροχρόνια ανέργους, για τους αμειβόμενους με το μισθό της εθνικής γενικής συλλογικής σύμβασης εργασίας, πώς θα ζήσουν αυτοί, κύριε Υπουργέ; Τι αυξήσεις τους δίνετε; Τι Ε.Κ.Α.Σ. και Ο.Γ.Α. τους δίνετε; Έχετε δει; Έχετε δει ότι απέχετε πάρα πολύ από τις δεσμεύσεις σας; Ξέρετε ότι τους περνάει η εντύπωση ότι τους κοροϊδεύετε και δεν τους δίνετε ούτε καν το επίδομα θέρμανσης όταν εσείς, ο κ. Αλογοσκούφης συγκεκριμένα, στεντορεία τη φωνή, μας έκανε κριτική πριν από μερικά χρόνια ότι δίνουμε λίγα και μπορούμε να δώσουμε πολλά περισσότερα; Και σας φταίει και σε αυτό ο Παπανδρέου, όπως είπε πριν ο κ. Πολύδωρας; 
      Μα, με συγχωρείτε, είδατε τι αντίληψη έχετε για την Ελλάδα στην ομιλία σας λίγο πριν; Μια αντίληψη μαύρη, μίζερη, μια αντίληψη ηττοπαθή. Έχετε στο μυαλό σας μια Ελλάδα μικρή, μια Ελλάδα που δεν μπορεί. Και όμως αυτή η Ελλάδα πριν από μερικά χρόνια κατάφερε μέσα σε λίγα χρόνια και κοίταξε τους άλλους Ευρωπαίους στα μάτια. Και ο Παπανδρέου μαζί με τον Κώστα Σημίτη τότε ήταν μπροστά σε αυτήν την προσπάθεια. Και ήταν η Ελλάδα τότε κυρίαρχη δύναμη στα Βαλκάνια με την εξωτερική πολιτική. Και εκεί φταίμε, όταν σήμερα αυτήν τη στιγμή εμφανιζόμαστε αδύναμοι να εξασφαλίσουμε είτε στη σχέση μας με την Τουρκία είτε στη σχέση μας με τα Σκόπια το οτιδήποτε στα εθνικά μας θέματα;
      Συνεχώς υποχωρούμε, συνεχώς δεν υπάρχουμε, γιατί αυτή την αντίληψη έχει η Κυβέρνηση, της μικρής, μίζερης, φτωχής Ελλάδας που κρύβεται πίσω από τους ισχυρούς για να μπορέσει να επιβιώσει. Δεν καταλαβαίνει ότι αυτή η χώρα μπορεί η ίδια να είναι μία ισχυρή χώρα, με ισχυρή και ευημερούσα κοινωνία.
      Κλείνοντας, θα ήθελα να πω ότι 735.000.000 ευρώ θα πάρετε μόνο από τον υπολογισμό του Φ.Π.Α. επί της αυξημένης τιμής των καυσίμων, όπως σας απέδειξα πριν για το 2005 και για το 2006, στις αρχές του 2006. Θα πάρετε 735.000.000 ευρώ, χώρια από τον Ειδικό Φόρο Κατανάλωσης. Αυτό είναι μία άλλη συζήτηση. Προφανώς θα είναι και εκεί ένα πολύ μεγάλο ποσό.
      Τα μισά να δίνατε, κύριε Δούκα, σύμφωνα με την έκθεση του Γενικού Λογιστηρίου του Κράτους, θα μπορούσε να υλοποιηθεί στο σύνολό της η πρόταση νόμου που έχουν καταθέσει οι Βουλευτές του ΠΑ.ΣΟ.Κ. και δεν το κάνετε. Εμείς θα συνεχίσουμε να πιέζουμε, γιατί έχουμε ευθύνη γι’ αυτούς τους ανθρώπους. Έχουμε ευθύνη γιατί είναι άνθρωποι που δεν μπορούν να ζήσουν, γιατί είναι άνθρωποι που δεν θα μπορούν να πάρουν πετρέλαιο. Και δεν είναι αντίληψη, να χρησιμοποιούν λιγότερο τη σόμπα.
      Εμείς δεν λέμε ότι έχουμε το μονοπώλιο της κοινωνικής ευαισθησίας ούτε ποτέ θα ισχυριστούμε κάτι τέτοιο. Αλλά, τουλάχιστον, χαιρόμαστε διότι κάνουμε τέτοιες προτάσεις και τέτοιες παρεμβάσεις. Και τις έχουμε έμπρακτα αποδείξει ότι τις πιστεύουμε. Και όταν κάνουμε πρόταση νόμου σημαίνει ότι δεσμευόμαστε γι’ αυτήν γιατί υπάρχει συνέπεια λόγων και έργων. Χωρίς να δικαιούμαστε να πούμε ότι έχουμε το μονοπώλιο της κοινωνικής ευαισθησίας, μπορούμε να σας πούμε ότι φοβόμαστε ότι εσείς έχετε πάρει διαζύγιο μαζί της.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, έχετε δικαίωμα τριτολογίας. Θα κάνετε χρήση;
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, παρακαλώ, το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ναι, κύριε Πρόεδρε, αλλά ας μιλήσει προηγουμένως η κυρία συνάδελφος.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, δεν έχει δικαίωμα δευτερολογίας η κυρία συνάδελφος.
      ΕΛΠΙΔΑ ΠΑΝΤΕΛΑΚΗ: Δεν έχω δικαίωμα δευτερολογίας;
      ΠΡΟΕΔΡΕΥΩΝ (Φίλιππος Πετσάλνικος): Όχι, δεν έχετε δικαίωμα δευτερολογίας, κυρία Παντελάκη. Μόνο από την πλευρά των επερωτώντων έχουν δικαίωμα.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Εντάξει, κύριε Πρόεδρε. Εγώ πάντως προσπάθησα, κυρία Παντελάκη.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Υφυπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Είμαι αρκετά «Σπαρτιάτης», νομίζω, στις ομιλίες μου, κύριε Πρόεδρε!
      ΠΡΟΕΔΡΕΥΩΝ (Φίλιππος Πετσάλνικος): Εσείς είσθε πράγματι «Σπαρτιάτης» στις ομιλίες σας, τώρα σε σχέση με το επίδομα δεν ξέρω εάν θα είσθε «Σπαρτιάτης».
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι Λάκων.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Και εκεί. 
      Είπαμε, αγαπητοί συνάδελφοι, ότι το μέγεθος του οικονομικού προβλήματος, που είχε να αντιμετωπίσει η χώρα μας και το αντιμετωπίζει ήταν τεράστιο και αυτή η ευαισθησία η δική σας έπρεπε να υπήρχε από τότε που η χώρα μας είχε πάρει την κάτω βόλτα, την οποία τώρα εμείς προσπαθούμε με πολύ μεγάλες προσπάθειες και ενέργειες να αναστρέψουμε.
      Είπαμε ότι αφήσατε τη χώρα ως την πιο εκτεθειμένη χώρα από πλευράς ενεργειακών αναγκών με 8.000.000.000 ευρώ, μία σχετικά μικρή χώρα σαν τη δική μας. Δεν υπάρχει άλλη χώρα στην Ευρώπη με τέτοιες ανάγκες.
      Είπαμε για τα χρέη τι έχουμε να αντιμετωπίσουμε και θεωρήσατε ότι τα 700.000.000 ευρώ αν τα αθροίσεις πλέον –γιατί αρχίσαμε να αθροίζουμε και διάφορα χρόνια- ότι αυτά αποτελούν κάποιου είδους περίσσευμα, ενώ εξήγησα προηγουμένως –εκτός εάν εσείς μου πείτε ότι οι Έλληνες έχουν απεριόριστες καταναλωτικές δυνατότητες- ότι τα επιπλέον χρήματα που δίνουν και βάζουν βαθιά το χέρι στην τσέπη για να αγοράσουν πετρέλαιο τους στερούν από άλλα βασικά αγαθά. Αυτό νομίζω ότι είναι αντιληπτό.
      Επομένως, από αυτά τα άλλα βασικά αγαθά, το δημόσιο δεν εισπράττει τον αντίστοιχο Φ.Π.Α.. Επομένως πώς τα αντιμετωπίζετε, όπως είπε ο Βύρωνας Πολύδωρας προηγουμένως, σαν να ήταν νησίδες; Είναι στοιχειώδη οικονομικά αυτά, αγαπητοί συνάδελφοι, και απορώ πώς τα βλέπετε με αυτόν τον τρόπο ότι ο Έλληνας δηλαδή έχει τη δυνατότητα να αγοράζει όσο θέλει από όσα θέλει.
      Προηγουμένως, εσείς οι ίδιοι αναφερθήκατε στις πολύ περιορισμένες οικονομικές δυνατότητες. Τώρα λέτε ότι πληρώνει 700.000.000 ευρώ παραπάνω για Φ.Π.Α. και ότι το ίδιο μπορεί να κάνει και για όλα τα άλλα προϊόντα. Όχι, αγαπητοί συνάδελφοι! Αντιλαμβανόμαστε ότι ο Έλληνας είναι ιδιαίτερα στριμωγμένος.
      Το έλλειμμα το καταφέρνουμε να το μειώσουμε από το 6,6% σε επίπεδα κάτω του 4% για το 2005. Είναι μια επιτυχία αυτό. Η ανταγωνιστικότητα; Μιλήσατε για την πτώση της χώρας μας κάποιες βαθμίδες. Αυτά, αγαπητοί συνάδελφοι, είναι αποτέλεσμα…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με τιτλοποίηση ή χωρίς τιτλοποίηση;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, έχετε μία τάση να διακόπτετε και δεν αφήνετε κανέναν να διακόψει εσάς όταν μιλάτε. Απαντάω τώρα σε συγκεκριμένα ερωτήματα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μία ερώτηση έκανα.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, δεν μπορώ να συνεχίσω με τις διακοπές.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Δούκας πράγματι ήταν λακωνικός σήμερα. Σας παρακαλώ, κύριε συνάδελφε, αφήστε τον να ολοκληρώσει.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Προσπαθώ να μην υπεκφύγω σε καμία ερώτηση ή καταγγελία σας. Προσπαθώ να δώσω όσο το δυνατόν περισσότερους αριθμούς και όσο το δυνατόν πιο λεπτομερείς εξηγήσεις σε αυτά τα οποία καταμαρτυράτε.
      Λέω ότι η πτώση στη βαθμολογία ανταγωνιστικότητας ήταν μέρος μιας κεκτημένης ταχύτητας και αυτή προσπαθούμε να αναστρέψουμε με τις ενέργειές μας, με το νόμο για τη σύμπραξη δημόσιου και ιδιωτικού τομέα, με την προσπάθεια να μειώσουμε τους φορολογικούς συντελεστές.
      Πρωτογενείς δαπάνες. Το πρώτο οκτάμηνο τις έχουμε κρατήσει σε επίπεδο αύξησης χαμηλότερο από την αύξηση του πληθωρισμού. Είναι μία επιτυχία. Είναι περιορισμένη επιτυχία. Δεν πανηγυρίζουμε. Αλλά το γεγονός ότι μέσα στο οκτάμηνο κατορθώσαμε να κρατήσουμε τις δαπάνες σε αυτά τα επίπεδα, κάτι είναι και αυτό στην προσπάθεια συμμαζέματος των ελλειμμάτων.
      Αγαπητοί συνάδελφοι, η κατάσταση αναστρέφεται με γρήγορους και σταθερούς ρυθμούς και σύντομα νομίζω η χώρα μας θα βρεθεί από πλευράς οικονομίας στη θέση που της αξίζει.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς, κύριε Υπουργέ.
      Ο κ. Πρωτόπαπας δεν θα τριτολογήσει, ανέπτυξε τα επιχειρήματά του κατά τη δευτερολογία εναργώς. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 5/4.23.9.2005 επίκαιρης επερώτησης Βουλευτών του ΠΑ.ΣΟ.Κ. προς τους Υπουργούς Οικονομίας και Οικονομικών, σχετικά με τη χορήγηση επιδόματος θέρμανσης.
      Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.24΄, λύεται η συνεδρίαση για αύριο ημέρα Τρίτη 11 Οκτωβρίου 2005 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 10-10-05                          ΣΕΛ. 1



