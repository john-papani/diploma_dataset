Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΠΕ'

Πέμπτη 25 Φεβρουαρίου 1999

 

 

Αθήνα, σήμερα στις 25 Φεβρουαρίου 1999, ημέρα Πέμπτη και ώρα 10.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 24.2.1999 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΠΔ' συνεδριάσεώς του, της 24ης Φεβρουαρίου 1999 σε ό,τι αφορά την ψήφιση στο σύνολο του σχεδίου νόμου: "Κύρωση του Κώδικα Οδικής Κυκλοφορίας".) 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Αθανάσιο Δαβάκη, Βουλευτή Λακωνίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Σοφία Κουρουζίδου, κάτοικος Δράμας, ζητεί τη διευθέτηση της συνταξιοδότησής της. 

2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Παρασκευή Τσεγγελίδου, ζητεί τη διευθέτηση της συνταξιοδότησής της. 

3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι κάτοικοι του Βαθυτόπου Δράμας ζητούν να τους επιστραφούν τα καταβληθέντα ποσά που τους καταλογίσθηκαν για την αντιστάθμιση αραβοσίτου. 

4) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η 'Ενωση Αγροτικών Συνεταιρισμών Ορεστιάδας ζητεί τη μείωση των τιμών των φυτοφαρμάκων της περιοχής της. 

5) Ο Βουλευτής Αργολίδας κ. ΒΑΣΙΛΕΙΟΣ ΣΩΤΗΡΟΠΟΥΛΟΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί την άμεση στελέχωση της Αρχαιολογικής Υπηρεσίας Αργολίδας με έμπειρο προσωπικό. 

6) Ο Βουλευτής Αργολίδας κ. ΒΑΣΙΛΕΙΟΣ ΣΩΤΗΡΟΠΟΥΛΟΣ κατέθεσε αναφορά με την οποία η Συντονιστική Επιτροπή για την 'Ιδρυση Πανεπιστημίου Πελοποννήσου υποβάλλει προτάσεις για την ίδρυση Πανεπιστημίου Πελοποννήσου. 

7) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Σύνδεσμος Συνταξιούχων Πολιτικών Δημοσίων Υπαλλήλων ζητεί την αύξηση των συντάξεων των μελών του. 

8) Οι Βουλευτές κύριοι ΕΥΑΓΓΕΛΟΣ ΠΟΛΥΖΟΣ, ΓΕΩΡΓΙΟΣ ΚΑΡΑΤΑΣΟΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία ο Δήμος Δίου Πιερίας ζητεί χρηματοδότηση του αναγκαίου μηχανολογικού εξοπλισμού της περιοχής του. 

9) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Καρυάς Λευκάδας ζητεί χρηματοδότηση για την προμήθεια μηχανημάτων ανάγκης στο Δήμο. 

10) Οι Βουλευτές κύριοι ΒΑΣΙΛΕΙΟΣ ΠΑΠΑΝΙΚΟΛΑΣ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία ο Δήμος Αστυπάλαιας Δωδεκανήσου ζητεί την επίλυση του προβλήματος στέγασης του Γυμναστίου - Λυκείου Αστυπάλαιας. 

11) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Νέστορος Μεσσηνίας ζητεί την παραμονή του αστυνομικού σταθμού Κορυφασίου Μεσσηνίας καθώς και την ενίσχυσή του σε υπαλληλικό προσωπικό. 

12) Οι Βουλευτές κύριοι ΙΩΑΝΝΗΣ ΚΑΡΑΚΩΣΤΑΣ, ΓΕΩΡΓΙΟΣ ΚΑΡΑΤΑΣΟΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία το Περιφερειακό Ιατρείο Κατούνας που λειτουργεί ως παράρτημα του Κέντρου Υγείας Αμφιλοχίας ζητεί την άμεση στελέχωσή του με το αναγκαίο ιατρικό και νοσηλευτικό προσωπικό. 

13) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί χρηματοδότηση των έργων υποδομής στην περιοχή του. 

14) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί χρηματοδότηση των έργων υποδομής του. 

15) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Αγροτικός Συνεταιρισμός Συκαμινέας - Λεπέτυμνου Λέσβου διαμαρτύρεται για τον τρόπο ρύθμισης αγροτικών χρεών από τη ΔΟΥ Μήθυμνας. 

16) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Δημοτικό Συμβούλιο Μυτιλήνης επισημαίνει ευθύνες της ελληνικής κυβέρνησης στο ζήτημα της παράδοσης του Οτσαλάν στις τουρκικές αρχές. 

17) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ, ΑΠΟΣΤΟΛΟΣ ΤΑΣΟΥΛΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Ομοσπονδία Ιδιωτικών Υπαλλήλων Ελλάδας ζητεί για τους εργαζόμενους στην καθαριότητα των σχολείων τη ρύθμιση της εργασιακής σχέσης τους. 

18) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας επισημαίνει τις ευθύνες της ελληνικής κυβέρνησης στο ζήτημα της παράδοσης του Οτσαλάν στις τουρκικές αρχές. 

19) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ, ΕΥΑΓΓΕΛΟΣ ΜΠΟΥΤΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Λάρισας υποβάλλει διάφορα αιτήματα του κλάδου. 

20) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Επιμελητήριο Εικαστικών Τεχνών Ελλάδος επισημαίνει ευθύνες της ελληνικής κυβέρνησης στο ζήτημα της παράδοσης του Οτσαλάν στις τουρκικές αρχές. 

21) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Πανελλήνιος Φαρμακευτικός Σύλλογος επισημαίνει τους κινδύνους στην πώληση φαρμάκων μέσω του ηλεκτρονικού εμπορίου. 

22) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί χρηματοδότηση για την κατασκευή χλοοτάπητα στο εθνικό στάδιο Λευκάδας. 

23) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Μεσσηνίας αντιτίθεται στο νομοσχέδιο για τα εκτός έδρας των γεωπόνων στη Δ/νση Γεωργίας Μεσσηνίας. 

24) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ, ΓΕΩΡΓΙΟΣ ΚΑΡΑΤΑΣΟΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία ο Δήμος Αλυζίας Αιτωλ/νίας ζητεί την ίδρυση Μουσείου Αλυζίας στο δημοτικό διαμέρισμα Αρχοντοχωρίου. 

25) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί τη χρηματοδότηση των έργων υποδομής του. 

26) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Ενιαίος Σύλλογος Μελών ΔΕΠ Πολυτεχνείου Κρήτης διαμαρτύρεται διότι παραμένει χωρίς Σύγκλητο και χωρίς Επιτροπή Ερευνών. 

27) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία το Εργατοϋπαλληλικό Κέντρο Χανίων ζητεί να λειτουργήσει στα Χανιά Διεύθυνση ΣΕΠΕ. 

28) Οι Βουλευτές κύριοι ΙΩΣΗΦ ΜΙΧΕΛΟΓΙΑΝΝΗΣ, ΓΕΩΡΓΙΟΣ ΚΑΡΑΤΑΣΟΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία η Ελληνική Εταιρεία Προστασίας και Αποκατάστασης Αναπήρων Παίδων ζητεί να μη μειωθεί η κρατική οικονομική υποστήριξη στο Κέντρο. 

29) Ο Βουλευτής Κοζάνης κ. ΝΙΚΟΛΑΟΣ ΠΑΠΑΦΙΛΙΠΠΟΥ κατέθεσε αναφορά με την οποία ο Σύλλογος Αρχαιολόγων που εργάζονται στον ιδιωτικό τομέα και στους Οργανισμούς Τοπικής Αυτοδιοίκησης ζητεί την επαγγελματική αποκατάσταση των μελών του στο Υπουργείο Πολιτισμού. 

30) Ο Βουλευτής Κοζάνης κ. ΝΙΚΟΛΑΟΣ ΠΑΠΑΦΙΛΙΠΠΟΥ κατέθεσε αναφορά με την οποία η 'Ενωση Αγροτικών Συνεταιρισμών Εορδαίας Κοζάνης ζητεί την ικανοποίηση των οικονομικών αιτημάτων των καπνοπαραγωγών του Νομού Κοζάνης. 

B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2443/21-9-98 ερώτηση δόθηκε με το υπ' αριθμό 883/29-10-988 έγγραφο από τον Υπουργό Δικαιοσύνης η ακόλουθη απάντηση: 

"Απαντώντας στην ερώτηση με αριθμό 2443/21-9-1998, που κατέθεσε στη Βουλή των Ελλήνων ο Βουλευτής κ. Παναγιώτης Ψωμιάδης, σχετικά με την καταγγελία για δίωξη πολιτών που παρακολούθησαν τη συγκέντρωση για την συνθήκη του ΣΕΝΓΚΕΝ, που έγινε στο Λευό Πύργο Θεσσαλονίκης, και όσον αφορά το Υπουργείο Δικαιοσύνης, σας πληροφορούμε ότι τούτο δεν επεμβαίνει στο έργο των δικαστικών Αρχών, κατά ρητή συνταγματική επιταγή. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

2. Στην με αριθμό 2489/22-9-98 ερώτηση δόθηκε με το υπ' αριθμ. 885/29-1-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της 2489/22-9-1998 ερώτησης που κατέθεσε στη Βουλή των Ελλήνων ο Βουλευτής κ. Μπηρόλ Ακήφογλου, σχετικά με καταδικαστική απόφαση του Πλημμελειοδικείου Ξάνθης στις 2-9-1998 που αφορά δημοσιογράφο και ιδιοκτήτη ιδιωτικού τουρκόφωνου ραδιοφωνικού σταθμού "ΙΣΙΚ ΕΜ" Κομοτηνής, σας πληροφορούμε ότι το Υπουργείο Δικαιοσύνης δεν επεμβαίνει σε υποθέσεις που έχουν επιληφθεί οι Δικαστικές Αρχές κατά των αποφάσεων των οποίων ασκούνται μόνο τα ένδικα μέσα, που προβλέπουν οι Νόμοι. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

3. Στην με αριθμό 2823/98 ερώτηση δόθηκε με το υπ' αριθμ. 33305/30-10-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 2823/98 του Βουλευτή Αιτωλοακαρνανίας κ. Βασιλείου Μαγγίνα, θέλουμε να σας πληροφορήσουμε τα εξής: 

ΤΟ ΥΠΕΘΟ στις ' 96 προκήρυξε διαγωνισμό για την υλοποίηση έργου "Ανάπτυξη Πληροφοριακού Συστήματος του Υπουργείου Εθνικής Οικονομίας, για το Κοινοτικό Πλαίσιο Στήριξης στις Κοινοτικές Πρωτοβουλίες, το Ταμείο Συνοχής, το Πρόγραμμα Δημοσίων Επενδύσεων και τις Ιδιωτικές Επενδύσεις". 

Στις 24-2-97 κατακυρώθηκε ο διαγωνισμός στην ένωση εταιρειών "Intrasoft, 01 Πληφοριακή και Planet". 

Στις 8-10-1997 υπεγράφη σχετική σύμβαση μεταξύ του ΥΠΕΘΟ και της παραπάνω ένωσης εταιρειών. 

'Eτσι δρομολογήθηκε η διαδικασία αντικατάστασης των υπαρχουσών προβληματικών εφαρμογών για την παρακολούθηση των Δημοσίων και Ιδιωτικών Επενδύσεων καθώς επίσης και των έργων που χρηματοδοτούνται από το Κοινοτικό Πλαίσιο Στήριξης, με σύστημα παρακολούθησης σύγχρονο ως προς τον εξοπλισμό τη λειτουργία, αλλά και την επικοινωνία με τον χρήστη. 

Το σύστημα αυτό έχει ήδη εγκατασταθεί και λειτουργεί σε πιλοτική φάση για ουσιαστικό έλεγχο και διορθώσεις, προβλέ-πεται δε να τεθεί σε πλήρη και αποκλειστική λειτουργία τον Φεβρουάριο του 1999 αντικαθιστώντας τις υπάρχουσες μηχανογραφικές εφαρμογές. 

'Ετσι καταλήγουμε σε συμπέρασμα ότι το ΥΠΕΘΟ έγκαιρα και με σοβαρότητα (και μάλιστα πολύ νωρίτερα από άλλους Δημόσιους και Ιδιωτικούς Οργανισμούς) αντιμετωπίζει το πραγματικό αυτό "Πρόβλημα του 2000". 'Οσον αφορά τις ενέργειες στον Δημόσιο Τομέα γενικότερα υπεύθυνο είναι το ΥΠΕΣΔΔΑ, για δε τον Ιδιωτικό Τομέα πρωτοβουλία έχει αναλάβει το Υπουργείο Ανάπτυξης. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

4. Στην με αριθμό 2885/6-10-98 ερώτηση δόθηκε με το υπ' αριθμ. 8/29-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2885/6.10.98, που κατέθεσε ο Βουλευτής κ. Β. Δ. Κορκολόπουλος, σας πληροφορούμε τα εξής: 

Η επιδότηση των παραγωγών εσπεριδοειδών προς χυμοποίηση καθορίζεται στο παράρτημα του Καν. (ΕΕ) 2202/97 και αφορά μονοετείς, πολυετείς συμβάσεις και μεμονωμένους παραγωγούς. 

Η χορήγηση της επιδότησης γίνεται: 

α) σαν προκαταβολή και 

β) σαν οριστική ενίσχυση. 

Για τον υπολογισμό της προκαταβολής και οριστικής ενίσχυσης λαμβάνονται υπόψη οι ποσότητες που μεταποιήθηκαν κατά τις δύο περιόδους, που προηγούνται της τρέχουσας, καθώς και για μεν την προκαταβολή οι ποσότητες των υπογραφέντων συμβάσεων, ενώ για την οριστική ενίσχυση οι τελικά παραδοθείσες ποσότητες της τρέχουσας περιόδου. 

Οι αιτήσεις προκαταβολών υποβάλλονται το αργότερο εντός 30 ημερών που ακολουθούν από την λήξη των περιόδων (τριμήνων) παράδοσης αρχής γενομένης της 1ης Ιουνίου για τα λεμόνια και την 1η Οκτωβρίου για τα λοιπά προϊόντα. Η έκδοση εντολής πρέπει να πραγματοποιηθεί εντός 30 ημερών από την ημερομηνία υποβολής της αίτησης. 

Οι αιτήσεις οριστικής ενίσχυσης υποβάλλονται μέχρι 5 Ιουλίου για τα λεμόνια, 15 Αυγούστου για τα μανταρίνια, SATSUMS, Κλημ/νες και 15 Νοεμβρίου για τα πορτοκάλια - γκρέϊπ - φράπες. 

Η οριστική ενίσχυση για τα πορτοκάλια θα καθοριστεί αρχές Δεκεμβρίου, καθ' όσον σύμφωνα με το αρ. 22 του Καν. 1169/97 οι ποσότητες των παραδοθέντων πορτοκαλιών προς μεταποίηση κοινοποιούνται από τα κράτη μέλη στην Επιτροπή μέχρι την 1η Δεκεμβρίου της επομένης περιόδου. 

Για την αντιμετώπιση της καθυστέρησης χορήγησης της ενίσχυσης μ' όλες τις επιπτώσεις στους παραγωγούς (αφ' ενός μεν στην είσπραξη της ενίσχυσης αφ' ετέρου δε στην πληροφόρηση του ύψους της ενίσχυσης ενόψει της νέας περιόδου) έχει ήδη ξεκινήσει η διαδικασία σε επίπεδο κοινότητας, ώστε η ποινή λόγω υπέρβασης κατωφλίου να μεταφέρεται την επόμενη περίοδο μεταποίησης. 

Το γεγονός ότι ο παραγωγός πρώτης ύλης θα γνωρίζει στην αρχή της περιόδου την επιδότηση θα του δίνει τη δυνατότητα διαπραγμάτευσης της τιμής αγοράς. 

Σύμφωνα με το υφιστάμενο, κοινοτικό καθεστώς στη χυμοποίηση εσπεριδοειδών υπάρχει ανώτατο επίπεδο ποσότητας (κατώφλι) μεταποίησης η υπέρβαση του οποίου συνιστά ανάλογη μείωση της ενίσχυσης. Για τη διαχείριση της δαπάνης της ποσότητας αυτής δίνονται προκαταβολές ανά τρίμηνο παράδοσης και στο τέλος της περιόδου, αφού διαπιστωθεί η υπέρβαση γίνεται η εξόφληση. Για τα λεμόνια η περίοδος τελείωσε στο τέλος Μαϊου και το προϊόν εξοφλήθηκε (προκαταβολές 43% + εξόφληση 21%= σύνολο 64% της ενίσχυσης). Για τα πορτοκάλια η περίοδος έληξε στο τέλος Σεπτεμβίου και οι αιτήσεις ενίσχυσης έχουν προθεσμία 15/11. Μετά την ημερομηνία αυτή η Ευρωπαϊκή Κοινότητα θα διαπιστώσει βάσει των αιτήσεων την υπέρβαση και θα υπολογίσει την εξόφληση. Η προκαταβολή που δόθηκε στα πορτοκάλια ήταν 37% της ενίσχυσης. 'Ολες οι παραδόσεις και οι πληρωμές γίνονται μέσω Οργανώσεων Παραγωγών. Μετά τη λήξη κάθε τριμήνου και μέσα σ' ένα μήνα οι Οργανώσεις Παραγωγών μπορούν να κάνουν αίτηση για προκαταβολές, η δε πληρωμή από τη ΔΙΔΑΓΕΠ γίνεται επίσης μέσα σ' ένα μήνα. 

Το καθεστώς αυτό των προκαταβολών αλλάζει από τη φετεινή περίοδο και η ενίσχυση θα δίνεται ανά τρίμηνο. Οι Οργανώσεις Παραγωγών υποχρεούνται να καταβάλουν στους παραγωγούς τα αναλογούντα ποσά μέσα σε 15 ημέρες από την ημερομηνία, που θα τα πάρουν, αλλιώς προβλέπονται ποινές στα διοικητικά τους όργανα. 

Για τα πορτοκάλια προβλέπεται η εξόφληση των παραγωγών να αρχίσει περί το τέλος Νοεμβρίου καθ' ότι απαιτείται έκδοση κοινοτικού κανονισμού ο οποίος θα αναφέρει το ποσοστό μείωσης της ενίσχυσης εξαιτίας υπέρβασης του κατωφλίου μεταποίησης. 

Ειδικά στο Νομό Ηλείας εξοφλήθηκαν τα λεμόνια και δεν εκκρεμμεί καμία αίτηση προκαταβολής για τα πορτοκάλια. 

Ο Υπουργός 

ΣΤ. ΤΖΟΥΜΑΚΑΣ" 

5. Στην με αριθμό 2486/22-9-98 ερώτηση δόθηκε με το υπ' αριθμ. 216/29-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2486/22.9.98 που κατέθεσε ο Βουλευτής κ. Δ. Σαρρής για τα θέματα της αρμοδιότητάς μας, σας πληροφορούμε τα εξής: 

Oι Κοινοτικοί Κανονισμοί προβλέπουν δυνατότητα μείωσης της ελάχιστης απόδοσης για την χορήγηση της στρεμματικής ενίσχυσης στη σταφίδα λόγω θεομηνιών από το Κράτος Μέλος μετά την έγκριση της Κοινότητας. 

Στα πλαίσια των διατάξεων των Κανονισμών αυτών, το Υπουργείο Γεωργίας με το αρ. 344658/31.8.98 έγγραφο προς τις Δ/νσεις Γεωργίας των Νομ. Αυτ/σεων των σταφιδοπαραγωγικών Νομών της χώρας, ζήτησε να γίνουν εκτιμήσεις των ζημιών σε ποσοστά % κατά Κοινότητα της περιοχής της. Τα στοιχεία αυτά θα αποσταλούν στην Κοινότητα. Για να συμπληρωθεί ο σχετικός φάκελος των μειώσεων που θα υποβληθεί προς έγκριση στην Κοινότητα, θα πρέπει να αποσταλούν από τις Δ/νσεις Γεωργίας των Νομ. Αυτ/σεων στοιχεία με α) τις εκτιμήσεις ΕΛΓΑ κατά Κοινότητα και β) εκτιμήσεις ζημιών Δ/νσεων Γεωργίας κατά Κοινότητα. 

Στη διαχειριστική επιτροπή των μεταποιημένων φρούτων και λαχανικών (6.10.98) μετά από παρέμβαση της Ελληνικής πλευράς αποφασίστηκε η επιβολή αντισταθμιστικής εισφοράς για τις εισαγωγές ξηρής σταφίδας μεγάλων συσκευασιών από τρίτες χώρες στην Κοινότητα. 

'Οσον αφορά τα προβλήματα συντονισμού, συνεργασίας και ενοποίησης των οργανώσεων που εμπορεύονται το προϊόν αυτό, είναι θέμα πρωτοβουλιών των ίδιων των οργανώσεων πράγμα το οποίο στηρίζει το Υπουργείο Γεωργίας και το καλύπτουν οι σχετικοί Κοινοτικοί Κανονισμοί. 

Σχετικά με τη βελτίωση της ποιότητας του προϊόντος είναι θέμα που αφορά αφενός μεν τους εμπλεκόμενους φορείς και αφετέρου εφαρμόζεται στα πλαίσια του προγράμματος "Ειδικές ενισχύσεις για την σταφίδα" της Κοινότητας. 

'Οσον αφορά: 

1) τα επιτραπέζια σταφύλια είναι προϊόν που υπάγεται στο καθεστώς κοινής οργάνωσης αγοράς οπωροκηπευτικών σύμφωνα με τον Καν. (Ε.Κ.) αρ. 2200/96. 

Στα πλαίσια του καθεστώτος αυτού: 

α) δεν προβλέπεται ο καθορισμός τιμών ασφαλείας αλλά οι τιμές διαμορφώνονται ελεύθερα σύμφωνα με τους νόμους της αγοράς. 

β) προβλέπονται όμως κοινοτικές ενισχύσεις μέσω Οργανώσεων παραγωγών, που θα αναγνωρίζονται στα πλαίσια του ανωτέρω Καν/σμού, για πολυετή επιχειρησιακά προγράμματα που θα πρέπει να αποσκοπούν: 

* στον προγραμματισμό της παραγωγής και προσαρμογή της στη ζήτηση από ποσοτική και ποιοτική άποψη. 

* στην προώθηση της συγκέντρωσης της προσφοράς και της διάθεσης της παραγωγής των μελών, 

* στη μείωση του κόστους παραγωγής και ρύθμιση των τιμών παραγωγού 

* στη βελτίωση της ποιότητας των προϊόντων 

* στην ανάπτυξη της εμπορικής τους αξίας 

* στην προώθηση των προϊόντων στους καταναλωτές 

* στη δημιουργία αλυσίδων παραγωγής βιολογικών προϊόντων 

* στην προαγωγή ολοκληρωμένης παραγωγής ή άλλων μεθόδων παραγωγής που σέβονται το Περιβάλλον. 

Επομένως μέτρα αναδιάρθρωσης της καλλιέργειας των επιτραπέζιων σταφυλιών μπορούν να εντάσσονται στις επιδοτούμενες δράσεις των Επιχειρησιακών Προγραμμάτων που πρέπει να καταρτίσουν και να υποβάλλουν οι Οργανώσεις Παραγωγών στα πλαίσια του κανονισμού αυτού. 

Επί πλέον στα πλαίσια του Επιχειρησιακού Προγράμματος "ΙΝΤΕRRΕG II 1997-1999" στο Υποπρόγραμμα "Ανάπτυξη Αγροτικού τομέα" Μέτρο 2 "Βελτίωση φυτικού υλικού" έχει εγκριθεί δράση για "ανάπτυξη σύγχρονων αμπελοκομικών τεχνικών για παραγωγή προϊόντων ποιότητας", στην οποία περιλαμβάνεται μεταξύ άλλων και "Μελέτη προσαρμογής νέων επιτραπέζιων ποικιλιών αμπελιού στην Κρήτη" με συνεργασία του Πανεπιστημίου Κρήτης και των Ινστιτούτων Αμπέλου Αθηνών και Ηρακλείου Κρήτης. 

2) τις οινοποιήσιμες ποικιλίες δηλ. για παραγωγή κρασιών, ήδη στα πλαίσια των ειδικών για τη χώρα μας κοινοτικών προγραμμάτων αναμπέλωσης (Καν/σμού 895/85 από το 1986, Λειτουργικού προγράμματος για την καταπολέμηση της φυλλοξήρας στην Κρήτη (Κ.Π.Σ. 89-93) και του Μέτρου "αναμπέλωσης Κρήτης" στο Σ.Π.Α. "Ανάπτυξη του τομέα Γεωργίας" (Κ.Π.Σ. 94-99) η αναμπέλωση πραγματοποιήθηκε σε μεγάλο βαθμό με στόχο την ποιοτική βελτίωση του κρητικού αμπελώνα τόσο τις ζώνες παραγωγής οίνων ονομασίας προέλευσης όσο και στις λοιπές περιοχές με την προώθηση των συνιστωμένων ποικιλιών. 

Επίσης στα πλαίσια του παραπάνω Ε.Π. ΙΝΤΕRRΕG ΙΙ περιλαμβάνονται στην ίδια δράση ενέργειας για: 

* "καθορισμό αμπελουργικών ζωνών καλλιέργειας ποικιλιών για παραγωγή προϊόντων ποιότητας", σε συνεργασία και με την Δ/νση Αγροτικής ανάπτυξης Ηρακλείου, 

* εδαφολογικούς χάρτες αμπελουργικών ζωνών, 

* "πειραματικούς αμπελώνες λίπανσης και συστημάτων μόρφωσης", 

* "προσδιορισμό αρδευτικών αναγκών αμπελώνων", 

* "ολοκληρωμένη παραγωγή-βιολογικά αμπελοοινικά προϊόντα", 

η αξιοποίηση δε των αποτελεσμάτων των ενεργειών αυτών στα πλαίσια των προγραμμάτων που θα καταρτισθούν στα πλαίσια της ΑGΕΝDΑ 2000, είτε βάσει των προγραμμάτων "μετατροπής" που προβλέπονται ήδη στη νέα πρόταση για την επικείμενη μεταρρύθμιση στην Κοινή Οργάνωση Αγοράς στον αμπελοοινικό τομέα είτε στα οριζόντια μέτρα για την ανάπτυξη της υπαίθρου, θα δώσει τα απαιτούμενα εργαλεία στους αμπελουργούς για την αντιμετώπιση των προβλημάτων της αναμενόμενης αύξησης του διεθνούς ανταγωνισμού. 

Ο Υπουργός 

ΣΤΕΦ. ΤΖΟΥΜΑΚΑΣ" 

6. Στην με αριθμό 2759/1-10-98 ερώτηση δόθηκε με το υπ' αριθμ. 240/29-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2759/1-10-98 που κατέθεσε ο Βουλευτής κ. Ε. Μπασιάκος για τα θέματα της αρμοδιότητάς μας, σας πληροφορούμε τα εξής: 

Α) 'Εργα τα οποία είχαν προγραμματισθεί και λειτούργησαν κατά τις αρδευτικές περιόδους 1997 και 1998. 

1. "Εγκατάσταση εναέριας γραμμής ηλεκτροδότησης πλωτού αντλιοστασίου Υλίκης Οργ. Κωπαϊδος", συνολικής δαπάνης 45.000.000 δρχ. 

2."Αντικατάσταση μετασχηματιστών Αντλιοστασίου Υλίκης", συνολικής δαπάνης 25.000.000 δρχ. 

3. "Εγκατάσταση τηλεφωνικής γραμμής στο Αντλιοστάσιο Υλίκης", συνολικής δαπάνης 4.000.000 δρχ. 

4. "Κατασκευή μόνιμου ηλεκτροκίνητου αντλιοστασίου στη θέση "Τουρπογιάννη", συνολικής δαπάνης 12.000.000 δρχ. για την αρδευτική εξυπηρέτηση 2.000 στρεμμάτων περιοχής Κάστρου. 

5. "Κατασκευή μόνιμου ηλεκτροκίνητου αντλιοστασίου στη θέση "Βάνα" περιοχής Κοκκίνου", συνολικής δαπάνης 9.000.000 δρχ. για την αρδευτική εξυπηρέτηση 3.000 στρ. περιοχής Κοκκίνου. 

6. "Κατασκευή κλειστού αγωγού μεταφοράς νερού 3.000 μ. Κωπαϊδικής περιοχής Λαφυστίου στη θέση "ΠΕΤΡΑ ΝΤΡΕ" μαζί με τοποθέτηση μόνιμου ηλεκτροκίνητου αντλιοστασίου για την αρδευτική εξυπηρέτηση 4.000 στρ. περιοχών Λαφυστίου και Υψηλάντη" συνολικής δαπάνης 22.000.000 δρχ. 

7. "Κατασκευή μόνιμου ηλεκτροκίνητου αντλιοστασίου στη θέση "ΒΕΡΟΥΖΗ" για την αρδευτική εξυπηρέτηση 2.500 στρ. περιοχής Βαγίων", συνολικής δαπάνης 9.000.000 δρχ. 

8. "Κατασκευή μόνιμου ηλεκτροκίνητου αντλιοστασίου στη θέση "ΣΙΦΩΝΑ" για την αρδευτική εξυπηρέτηση 3.000 στρ. περιοχών Μαυρομματίου και Βαγίων", συνολικής δαπάνης 7.000.000 δρχ. 

9. "Κατασκευή μόνιμου ηλεκτροκίνητου αντλιοστασίου στη θέση "ΜΕΛΑΣ- ΑΛΙΑΡΤΟΣ" μαζί με κατασκευή κλειστού αγωγού μεταφοράς νερού" συνολικής δαπάνης 10.000.000 δρχ. για την αρδευτική εξυπηρέτηση 3.500 στρ. των Κωπαϊδικών περιοχών Μαρτίνου και Αγ. Γεωργίου. 

10. "Κατασκευή μόνιμου ηλεκτροκίνητου αντλιοστασίου στη θέση "ΓΑΤΣΙΝΑ" συνολικής δαπάνης 4.000.000 δρχ. για την αρδευτική εξυπηρέτηση 1.500 στρ. περιοχής Αγ. Τριάδας. 

11. "Κατασκευή μόνιμου ηλεκτροκίνητου αντλιοστασίου στη θέση "ΤΣΙΤΣΙ" προϋπολογισμού 9.000.000 δρχ. για την αρδευτική εξυπηρέτηση 3.000 στρ. Κωπαϊδικής περιοχής Μαυρομματίου. 

12. "Κατασκευή μόνιμου ηλεκτροκίνητου αντλιοστασίου στη θέση "ΠΥΡΓΟΣ", συνολικής δαπάνης 7.000.000 δρχ. για την αρδευτική εξυπηρέτηση 4.000 στρ. Κωπαϊδικής περιοχής Πύργου και Ορχομενού. 

13. "Κατασκευή μόνιμου, ηλεκτροκίνητρου αντλιοστασίου στην θέση "ΠΕΤΡΑ" με κλειστό αγωγό μεταφοράς νερού", συνολικής δαπάνης 12.000.000 δρχ. για την αρδευτική εξυπηρέτηση 4.000 στρ. Κωπαϊδικής περιοχής Πέτρας. 

14. "Κατασκευή μόνιμου ηλεκτροκίνητου αντιλοστασίου στη θέση "ΔΕΔΟΥΡΗ" μαζί με κατασκευή θυροφράγματος" συνολικής δαπάνης 12.000.000 δρχ. για αποστράγγιση και άρδευση 4.000 στρ. Κωπαϊδικών περιοχών Καρυάς και Ορχομενού. 

15. "Κατασκευή μόνιμου ηλεκτροκίνητου αντλιοστασίου στη θέση "ΠΟΡΤΕΣ" συνολικής δαπάνης 5.00.000 δρχ. για την αρδευτική εξυπηρέτηση 2.500 στρ. Κωπαϊδικής περιοχής Ακραιφνίου. 

16. "Κατασκευή μόνιμου ηλεκτροκίνητρου αντλιοστασίου στη θέση "ΣΑΛΤΑ" συνολικής δαπάνης 4.000.000 δρχ. για την αρδευτική εξυπηρέτηση 2.000 στρ. Κωπαϊδικών περιοχών Ακραιφνίου και Βαγίων. 

17. "Κατασκευή μόνιμου, ηλεκτροκίνητου αντλιοστασίου στη θέση "ΜΠΑΧΟΥΜΙ" συνολικής δαπάνης 7.000.000 δρχ. για την αρδευτική εξυπηρέτηση 1.500 στρ. Κωπαϊδικής περιοχής Ακραιφνίου. 

18. "Κατασκευή μόνιμου, ηλεκτροκίνητου αντλιοστασίου στη θέση "ΕΧ 16" συνολικής δαπάνης 7.000.000 δρχ. για την αρδευτική εξυπηρέτηση 3.000 στρ. κωπαϊδικών περιοχών Κάστρου και Μαλεσσίνας. 

Β) 'Εργα που βρίσκονται σε εξέλιξη και θα λειτουργήσουν στην αρδευτική περίοδο 1999. 

1. "Kατασκευή μόνιμου ηλεκτροκίνητρου αντλιοστασίου στη θέση "ΜΕΓΑΛΗ ΓΡΑΜΜΗ", συνολικής δαπάνης 15.000.000 δρχ. για την αποστράγγιση και την αρδευτική εξυπηρέτηση 6.000 στρ. κωπαϊδικών περιοχών Αγ. Γεωργίου και Αγ. 'Αννης. 

2. "'Ενθάρρυνση του "Βραχώδους τμήματος" του ποταμού Μέλανα και καθορισμός αυτού", συνολικής δαπάνης 100.000.000 δρχ. 

3. "Εκβάθυνση και καθαρισμός αρδευτικών διωρύγων κωπαϊδικού πεδίου συνολικού μήκους 25.000 μ." συνολικής δαπάνης 23.000.000 δρχ. 

Γ) 'Εργα που έχουν προγραμματισθεί προς κατασκευή. 

'Εχει προγραμματιστεί να ξεκινήσει εντός του έτους 1999 η σταδιακή ανακαίνιση του μηχανολογικού εξοπλισμού του Οργανισμού Κωπαϊδος καθώς επίσης η ανακαίνιση και ο εκσυγχρονισμός του υπάρχοντος παλαιού υποτυπώδους αρδευτικού δικτύου το οποίο κατασκευάσθηκε επί Διοίκησης της Αγγλικής Εταιρείας. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

7. Στην με αριθμό 2747/30.9.98 ερώτηση δόθηκε με το υπ'αριθμ. 239/29.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2747/30.9.98 που κατέθεσε ο Βουλευτής κ. Χ. Τσιόκας, σας πληροφορούμε τα εξής: 

Στην ΑΤΕ έχει υποβληθεί μόνο αίτημα της ΕΑΣΘ "ΟΜΟΣΠΟΝΔΙΑ" για την αγορά και εμπορία βαμβακιού εσοδείας 1998. Αίτημα για την αγορά και εμπορία ρυζιού εσοδείας 1998 δεν έχει υποβληθεί. Το αίτημα της Οργάνωσης για το βαμβάκι 1998 έχει ήδη εξετασθεί από τις αρμόδιες Υπηρεσίες της Τράπεζας και έχει εγκριθεί από το αρμόδιο Συμβούλι της Τράπεζας η χορήγηση στην Οργάνωση Ε/Ε για το άνοιγμα του εκκοκκιστηρίου της. 

Οι παραγωγοί που παρέδωσαν ρύζι εσοδείας 1996 στην παρέμβαση έχουν εξοφληθεί κανονικά από την Τράπεζα. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

8. Στις με αριθμούς 2578/25.9.98 και 577/27.7.98 ερωτήσεις δόθηκε με το υπ'αριθμ. 52/29.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στις ερωτήσεις 2578/25.9.98 και 577/27.7.98 που κατέθεσαν οι Βουλευτές κύριοι Λ. Παπαγεωργόπουλος και Α.Παπαληγούρας σας πληροφορούμε τα εξής: 

'Ηδη έχει συσταθεί επιτροπή, η οποία εξετάζει προτάσεις που αφορούν τα οινικά θέματα που προκύπτουν από την επικείμενη αναθεώρηση της Κοινής Οργάνωσης Αγοράς με σκοπό τη διασφάλιση των συμφερόντων της χώρας καιτ ων Ελλήνων παραγωγών. Βάση των προτάσεων αυτών διαμορφώνοτναι οι θέσεις της χώρας μας που υποστηρίζονται από την Ελληνική Αντιπροσωπεί στις συζητήσεις που γίνονται στην Ε.Ε. για την αναθεώρηση της ΚΟΑ. (Κοινή Οργάνωση Αγοράς). 

Οι κύριοι στόχοι της ΚΟΑ είναι οι ακόλουθοι: 

Διατήρηση βελτιωμένης ισορροπίας μεταξύ της προσφοράς και της ζήτησης στην κοινοτική αγορά για να επιτραπεί στους παραγωγούς να επωφεληθούν απότ τις επεκτεινόμενες αγορές. 

Διευκόλυνση του τομέα να καταστεί ανταγωνιστικότερος σε περισσότερο μακροπρόθεσμη βάση. 

Κατάργηση της δυνατότητας παρέμβασης ως τεχνητής διεξόδου για πλεονάσματα παραγωγής. 

Εξακολούθηση της διατήρησης όλων των παραδοσιακών ροών για τη βρώσιμη αλκοόλη και τα προϊόντα με βάση τον οίνο. 

Διευκόλυνση της πολυμορφίας των περιοχών. 

Τυποποίηση των δυνητικού ρόλου των οργανώσεων παραγωγών και των διεπαγγελματικών αντίστοιχων οργανώσεων. 

Σημαντική απλούστευση των νομοθετικών πράξεων. 

'Οσον αφορά τις τιμές των σταφυλιών, αυτές διαμορφώνονται ελεύθερα, σύμφωνα με το νόμο της προσφοράς και της ζήτησης και δεν υπάρχει μηχανισμός παρέμβασης. 

'Οσον αφορά την ανανέωση του αμπελουργικού δυναμικού της Χώρας μας. 

'Ηδη από το 1985 ειδικά για τη Χώρα μας εγκρίθηκε και υλοποιήθηκε στα πλαίσια του Καν. (ΕΟΚ) 895/88 "για τη βελτίωση των αμπελοοινικών διαρθρώσεων στην Ελλάδα", το Κοινοτικό Πρόγραμμα αναδιάρθρωσης αμπελώνων, 10ετούς διάρκειας (1986-1996). 

Με την ανανέωση των γηρασμένων αμπελώνων και την αντικατάσταση των ποικιλιών, όπου επιβάλλετο, με τις ποικιλίες των Οίνων ελεγχμενης ή ανωτέρας ποιότητας στις ζώνες παραγωγής Οίνων Ονομασίας Προέλευσης και τις συνιστώμενες ποικιλίες στο Νομό για την ποιοτική αναβάθμιση των επιτραπέζιων οίνων, την ίδρυση ή ανανέωση μητρικών φυτειών αντιφυλλοξηρικών υποκειμένων αμπέλου για την εξασφάλιση εξυγαισμένου φυτωριακού υλικού. 

Επίσης από το 1989, λόγω έξαρσης της προσβολής από Φυλλοξήρα στην Κρήτη εγκρίθηκε η αναμπέλωση της Κρήτης με ενοϊκότερους όρους, προϋποθέσεις, και υπερδιπλάσιες ενισχύσεις από εκείνους του Καν. 895/85 στα πλαίσια "του Λειτουργικού Προγράμματος γαι την Καταπολέμηση της φυλλοξήρας στην Κρήτη" που στη συνέχεια εντάχθηκε στα προγράμματα του 1ου Κοινοτικού Πλαισίου Στήριξης (1989-1993) και συνεχίστηκε το 1994 με νέο Μέτρο στα πλαίσια του Σ.Π.Α. Εθνικού Επιπέδου "Ανάπτυξη του Τομέα Γεωργίας" στο 2ο Κ.Π.Σ. (1994-199), και τα οποία περιελάμβαναν επίσης δημιουργία μητρικών φυτειών εμολιοληψίας στην Κρήτη. 

Επί πλέον στα πλαίσια του Επιχειρησιακού Προγράμματος "ΙΝΤΕΡΡΕΓ ΙΙ 1997-1999" Εξωτερικά Σύνορα το Υποπρόγραμμα "Ανάπτυξη Αγροτικού Τομέα" Μέτρο 2. Βελτίωση Φυτικού Υλικού έχουν εγκριθεί οι εξής δράσεις: 

Δράση 1: Παραγωγή απαλλαγμένου από ιώσεις πολλαπλασιστικού υλικού ποικιλιών αμπέλου Κρήτης, Ιωαννίνων, Λήμνου και Σάμου. 

Δράση 2: Ταυτοποίηση Φυτικού Υλικού Αμπέλου με χρήση μοριακών μεθόδων, δημιουργία Τράπεζας Γενετικού Υλικού in vino και in vitro. 

Δράση 3: Βιοτεχνολογικές εφαρμογές για Γενετική Βελτίωση Ποικιλιών Αμπέλου. 

Δράση 4: Ανάπτυξη συγχρόνων αμπελοκομικών τεχνικων για παραγωγή προϊόντων ποιότητας. 

Η αξιοποίηση των αποτελεσμάτων των ενεργειών αυτών στα πλαίσια των προγραμμάτων που θα καταρτισθούν στα πλαίσια της AGENDA 2000, είτε βάσει των προγραμμάτων "μετατροπής" που προβλέπονται ήδη στην νέα πρόταση για την επικείμενη μεταρρύθμιση στην Κοινή Οργάνωση Αγοράς στον αμεπολοοινικό τομέα είτε στα οριζόντια μέτρα για την ανάπτυξη της υπαίθρου, θα δώσει τα απαιτούμεν εργαλεία στους αμπελουργούς για την αντιμετώπιση των προβλημάτων της αναμενόμενης αύξησης του διεθνούς ανταγωνισμού. 

'Οσον αφορά τις αναγκαστικές εκριζώσεις ήδη από το 1996 επιτύχαμε την τροποποίηση του Καν.1442/88 και η δυνατότητα εφαρμογής του ανήκει στο Κ-Μ. 'Ετσι το μέτρο αυτό με απόφαση του Υπ. Γεωργίας δεν εφαρμόζεται πλέον στη Χώρα μας. 

Και στη νέα πρόταση Καν/σμού του Συμβουλίου για μεταρρύθμιση της ΚΟΑ στον αμπελοοινικό τομέα το προτεινόμενο μέτρο της Οριστικής Εγακτάλειψης της αμπελοκαλλιέργειας είναι όχι απλώς προαιρετικό γαι τα Κ-Μ, αλλά εφόσον το ζητήσουν πρέπει να αποδείξουν και την αναγκαιότητά του. 

Η χώρα μας δεν προτίθεται να εφαρμόσει αυτό το προαιρετικό μέτρο. 

Στην προτεινόμενη αναθεώρηση της ΚΟΑ: 

δεν προβλέπεται καμμία οροφή παραγωγής, 

Προτείνεται η συνέχιση της απαγόρευσης νέων φυτεύσεων με πρόβλεψη αύξηση κατά 1% του αμπελουργικού δυναμικού στις ζώνες παραγωγής οίνων ποιότητας ονομασίας προέλευσης ή με γεωγραφική ένδειξη επιτραπέζιων οίνων που θα έχουν ανταπόκριση στην αγορά. Το ποσοστό αυτό όμως θεωρούμε ότι εναι πολύ μικρό γαι τη Χώρα μας και ήδη ο Υπουργός Γεωργίας έθεσε θέμα στην πρώτη συζήτηση για την αναθεώρηση της ΚΟΑ στο συμβούλιο Υπουργών τον Σεπτέμβριο 1998. 

Στις προτεινόμενες νέες φυτεύσεις ή στις μεταβιβάσεις δικαιωμάτων φύτευσης, όπως προβλέπει ειδικό Σύστημα διαχείρισης αποθεμάτων δικαιωμάτων φύτευσης προτεραιότητας έχουν οι νέοι αμπελουργοί. 

Η οινοποίηση σταφυλιών διπλής χρήσης αποτελεί κεκτημένο δικαίωμα της Χώρα μας, βάσει της Πράξης προσχώρησης στην ΕΟΚ. Πολιτική μας δεν είναι η απεμπόλιση του δικαιώματός αυτού αλλά η σταδιακή μετατροπή των ποικιλιών αυτών στα πλαίσια των διαρθρωτικών προγραμμάτων της AGENDA 2000. 

'Οσον αφορά το Αμπελουργικό Μητρώο ήδη το Υπουργείο Γεωργίας προχωρεί στην υλοποίηση του από το Μάιο 1998, μετά την τελική έγκριση του προγράμματος από την Ε.Ε. με σύγχρονες μεθόδους (Γεωγραφικά, Συστήματα Πληροφοριών) συγχρόνως με το Ελαιοκομικό Μητρώο και αξιοποιώντας και τα διαθέσιμα στοιχεία του Ολοκληρωμένου Συστήματος Διαχείρισης και Ελέγχου (ΟΣΔΕ) των αροτραίων καλλιεργειών. 

Πιστεύουμε ότι το 2001 θα έχει ολοκληρωθεί συγχρόνως με την "απογραφή" που προβλέπει η νέα ΚΟΑ και θα αποτελέσει όχι μόνο ένα μέσο ελέγχου αλλά κυρίως το εργαλείο γαι την περαιτέρω ανάπτυξη του αμπελοοινικού τομέα στη Χώρα μας. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

9. Στην με αριθμό 2754/1.10.98 ερώτηση δόθηκε με το υπ'αριθμ. 37203/27.10.98 έγγραφο από τον Υπουργό Ανάπτυξης η ακόλουθη απάντηση: 

"Σε απάντηση της ερώτησης 2754/1.10.98 που κατέθεσε ο Βουλευτής κ. Ε. Μπασιάκος, σας γνωρίζουμε τα ακόλουθα: 

1. Την τελευταία τετραετία η "ΕΛΛΗΝΙΚΗ ΕΤΑΙΡΕΙΑ ΑΛΟΥΜΙΝΑΣ Α.Ε.", βάσει Κυβερνητικών οδηγιών, έχει εξαντλήσει τη διερεύνηση κάθε ρεαλιστικής δυνατότητας ολοκλήρωσης του έργου σε συνεργασία με τη Ρωσσική Κρατική πλευρά αλλά και μετα ιδιωτικοποιηθέντα Ρωσσικά Εργοστάσια Αλουμινίου. 

2. Η τελευταία πάντως επικαιροποίηση της μελέτης βιωσιμότηατς του έργου που έγινε τον Μάρτιο 1998 από διεθνή μελετητικό κατασκευαστικό οίκο έδειξε ότι, σύμφωνα μετις επικρατούσες προβλέψεις τιμών ΑΛΟΥΜΙΝΙΟΥ/ΑΛΟΥΜΙΝΑΣ για την προσεχή 10ετία το έργο δεν έχει ικανοποιητικές οικονομικές προοπτικές. 

3. Πάντως για την περίπτωση που για απολύτως αντικειμενικούς λόγους, δεν κασταστεί τελικά δυνατή η υλοποίηση του έργου, η πιο πάνω εταιρεία και η ΕΤΒΑ, διερευνούν κάθε δυνατότητα αξιοποίησης της διαμορφωμένης έκτασης και των υφιστάμενων έργων υποδομής στη Θίσβη, περιλαμβανομένων φυσικά των λιμενικών εγκαταστάσεων. 

Η Υπουργός 

ΒΑΣΩ ΠΑΠΑΝΔΡΕΟΥ" 

10. Στην με αριθμό 2777/2.10.98 ερώτηση δόθηκε με το υπ'αριθμ. 1002/27.10.98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 2777/2.10.98 του Βουλευτή κ. Θ. Γεωργιάδη σας πληροφορούμε ότι η ΠΑΕ ΑΕΤΟΣ ΣΚΥΔΡΑΣ προκειμένου να εισπράξει τα δικαιώματά της από το ΠΡΟΠΟ-ΠΡΟΠΟΓΚΟΛ, γαι την περίοδο 19/5-98 έως 30.8.98 προσκόμισε όλα τα δικαιολογητικά, που απαιτούνται, στον ΟΠΑΠ. 

Επειδή υπήρχε οφειλή της ΠΑΕ προς το ΙΚΑ ύψους 4.006.067 δρχ. το οποίο έπρεπε να παρακρατηθεί άμεσα εφάπαξ και εξ ολοκλήρου από τον ΟΠΑΠ να αποδοθεί στον λογαριασμό του ΙΚΑ, ο Οργανισμός (ΟΠΑΠ) αφού ενημέρωσε σχετικά την ΠΑΕ κατέθεσε το προαναφερόμενο ποσό υπέρ του ΙΚΑ. 

Ενημερωτικά σας πληροφορούμε ότι μετά την εξόφληση της παραπάνω οφειλής προς το ΙΚΑ η ΠΑΕ ΑΕΤΟΣ έλαβε ποσό 4.604.970 δρχ. για δικαιώματα ΠΡΟΠ-ΠΡΟΠΟΓΚΟΛ για το χρονικό διάστημα 5/9 έως 30/9/98. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

11. Στην με αριθμό 2694/29-9-98 ερώτηση δόθηκε με το υπ' αριθμ. 37211/27-10-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 2694/29-9-98 που κατέθεσε ο Βουλευτής κ. Γ. Καρατζαφέρης, σας γνωρίζουμε τα ακόλουθα: 

1. Το Εργαστήριο Χρυσοχοϊας "ΣΜΑΡ. ΒΕΡΓΙΩΤΗ και ΣΙΑ Ο.Ε." λειτουργεί νόμιμα με την με αριθ. 363/6-2-96 άδεια λειτουργίας, αόριστης χρονικής διάρκειας. 

2. Η παραπάνω άδεια λειτουργίας εξακολουθεί να ισχύει ως έχει, διότι δεν έχει ανακληθεί από τα αρμόδια όργανα μετά την υποβολή των προβλεπομένων από τις ισχύουσες διατάξεις προσφυγών του διαμαρτυρομένου κ. Γ. Κωνσταντίνου. 

3. Η Δ/νση Βιομηχανίας της Νομαρχιακής Αυτοδιοίκησης Αθηνών Πειραιώς ενημέρωσε εκ νέου του τον κ. Γ. Κωσταντίνου για τις προϋποθέσεις επανεξέτασης τυχόν νέων αναφορών-προσφυγών του κατά της λειτουργίας του εν λόγω Εργαστηρίου. 

4. Τέλος, μέχρι πρόσφατα δεν έχουν υποβληθεί νεώτερες καταγγελίες από οποονδήποτε, συμπεριλαμβανομένου και του κ. Γ. Κωνσταντίνου, για οχλήσεις ή διαφοροποίηση της κτιριακής ή μηχανολογικής εγκατάστασης (χρήση άλλου κτιρίου, προσθήκη μηχανημάτων κλπ), ή την μη τήρησης των όρων της Β. 363/96 άδειας λειτουργίας προκειμένου να επανεξεταστούν. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

12. Στην με αριθμό 2227/15-9-98 ερώτηση δόθηκε με το υπ' αριθμ. 37206/27-10-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 2227/15-9-98 που κατέθεσαν οι Βουλευτές κύριοι Μ. Κωστόπουλος και Σ. Κόρακας και την οποία μας κοινοποίησαν με τα (β) και (γ) σχετικά έγγραφά τους τα Υπουργεία Εθνικής Οικονομίας και Οικονομικών αντίστοιχα, όσον αφορά θέματα αρμοδιότητός μας, σας πληροφορούμε τα ακόλουθα: 

1. Με το με αριθ. 23858/1-7-94 συμβόλαιο μεταβιβάστηκε το ενεργητικό της "ΠΕΙΡΑΙΚΗ-ΠΑΤΡΑΙΚΗ ΚΛΩΣΤΗΡΙΟ ΣΑΜΟΥ ΑΕ" στην εταιρεία "COSMOS ΑΒΕΚΜΕ", έναντι συνολικού τιμήματος 581.053.000 δρχ. και με τους διαλαμβανομένους σ' αυτό όρους. 

Η εταιρεία "COSMOS ΑΒΕΚΜΕ" με την αριθ. 7423/95 "Σύμβαση Εισφοράς" μεταβίβασε κατά 100% το πωληθέν ανωτέρω βιομηχανικό συγκρότημα στην εταιρεία "ΕΡΙΟΥΦΑΝΤΟΥΡΓΙΚΗ Α.Β.Ε.Ε.", η οποία έτσι υπεισήλθε αυτοδίκαια στα δικαιώματα, τις υποχρεώσεις και τις εν γένει έννομες σχέσεις της αγοράστριας "COSMOS ΑΒΕΚΜΕ". 

2. Από το Δεκέμβριο του 1995, διεφάνησαν τα πρώτα σημεία αδυναμίας της εταιρείας. 

Με τη σύμφωνα γνώμη του Ο.Α.Ε., δόθηκαν παρατάσεις, στην εκπλήρωση των υποχρεώσεων της αγοράστριας, αφού προσετέθησαν όμως στις δόσεις οι αντίστοιχοι τόκοι. 

Στις 2-2-1996 και προ της έκδηλης πλέον αδυναμίας της εταιρείας να είναι συνεπής στις υποχρεώσεις της, υπέβαλε αίτημα προς την εκκαθαρίστρια "ΕΛΛΗΝΙΚΕΣ ΕΞΑΓΩΓΕΣ Α.Ε." και ήδη "ΕΤΒΑ FINANCE Α.Ε.", να της παρασχεθεί η άδεια για εγγραφή δεύτερης προσημείωσης υπέρ της "ΕΛΛΗΝΙΚΗ ΑΝΑΠΤΥΞΙΑΚΗ ΕΤΑΙΡΕΙΑ ΕΠΕΝΔΥΣΕΩΝ Α.Ε." ώστε να καταστεί δυνατή η σύναψη δανείου με την εν λόγω εταιρεία ύψους 600.000.000 δρχ. με σκοπό τη χρηματοδότηση του επενδυτικού της προγράμματος ύψους 1.200.000.000 δρχ. 

Η εκκαθαρίστρια, αφού συνεκτίμησε τα δεδομένα και μη θέλοντας να αποστερήσει την "ΕΡΙΟΥΦΑΝΤΟΥΡΓΙΚΗ ΑΒΕΕ" από την δανειοληπτική της ικανότητα, η οποία μετά βεβαιότητος θα απέβαινε σε βάρος της αποπληρωμής του τιμήματος, έδωσε την έγκρισή της για εγγραφή δεύτερης προσημείωσης υποθήκης υπέρ της "ΕΛΛΗΝΙΚΗ ΑΝΑΠΤΥΞΙΑΚΗ ΕΤΑΙΡΕΙΑ ΕΠΕΝΔΥΣΕΩΝ Α.Ε." μέχρι ποσού 800.000.000 δρχ. Παρά ταύτα η "ΕΡΙΟΥΦΑΝΤΟΥΡΙΚΗ ΑΒΕΕ" δεν φάνηκε συνεπής 

στις υποχρεώσεις της. 

3. Μετά από αίτηση της εκκαθαρίστριας "ΕΤΒΑ FINANCE Α.Ε.", εκδόθηκε κατά των συνοφειλετριών εις ολόκληρον εταιρειών "COSMOS ΑΒΕΚΜΕ" και "ΕΡΙΟΥΦΑΝΤΟΥΡΓΙΚΗ ΑΒΕΕ": Διαταγή για το υπόλοιπο του τιμήματος. 

4. Κατά τα τελευταία δύο χρόνια έγιναν πολλές προσπάθειες για την εξεύρεση λύσης στο αδιέξοδο που είχε περιέλθει η εταιρεία. 

Εκπονήθηκαν επανειλημμένες μελέτες βιωσιμότητας, η τελευταία δε από την "ΠΕΙΡΑΙΩΣ FINANCE A.E.", η οποία προβλέπει κοινοπρακτικό δάνειο προς την ετιαρεία από τις πιστώτριες Τράπεζες, με παράλληλη ένταξή της στο άρθρο 44 του Ν. 1892/90. Εξ άλλου απέτυχε η προσπάθεια της ΕΜΠΟΡΙΚΗΣ ΤΡΑΠΕΖΑΣ να υπαγάγει την εταιρεία και πάλι στο καθεστώς της ειδικής εκκαθάρισης. 

Σε επανειλημμένες συσκέψεις των πιστωτριών Τραπεζών και με την παρουσία της εκκαθαρίστριας κρίθηκε ότι, αν δεν ολοκληρωθεί η εξυγιαντική διαδικασία του άρθρου 44 του Ν. 1892/90 οι δανειστές και οι εργαζόμενοι θα απωλέσουν το σύνολο των απαιτήσεών τους και σε κάθε περίπτωση τις θέσεις εργασίας. Δεδομένου ότι, ενώ τα συνολικά χρέη της εταιρείας ανέρχονται σε 3 δις περίπου, το προϊόν από τυχόν εκκαθάριση ή εκποίηση ή εκπλειστηρίαση της εταιρείας και των περιουσιακών της στοιχείων προεχόντως θα εκάλυπτε δαπάνες πλειστηριασμού ή εκκαθάρισης. 

Οι εργαζόμενοι σημειώνεται ότι, συνεφώνησαν για την κατάρτιση συμφωνίας και απεφάσισαν την συμμετοχή του στην συμφωνία των πιστωτών του άρθρου 44 του Ν. 1892/90. 

Η εκκαθαρίστρια εταιρεία μετά και από σχετική εντολή του ΟΑΕ συναίνεσε και αυτή στην ένταξη της "ΕΡΙΟΥΦΑΝΤΟΥΡΓΙΚΗ ΑΒΕΕ" στο άρθρο 44 του πιο πάνω Νόμου. 

Τέλος στις 9-10-98 οι πιστώτριες Τράπεζες και οι εργαζόμενοι συνυπέγραψαν τη σχετική συμφωνία ρύθμισης - διαγραφής χρεών. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

13. Στην με αριθμό 2418/18-9-98 ερώτηση δόθηκε με το υπ' αριθμ. 1681/29-10-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 2418/18-9-98 ερώτηση, που κατατέθηκε στη Βουλή από το Βουλευτή κ. Λευτέρη Ι. Παπανικολάου, σχετικά με τη συμπληρωματική λίστα φαρμάκων, σας πληροφορούμε τα εξής: 

Με κοινή απόφαση των Υπουργών Υγείας και Πρόνοιας, Εργασίας και Κοινωνικών Ασφαλίσεων και Εμπορικής Ναυτιλίας, που προωθείται για δημοσίευση στο Εθνικό Τυπογραφείο, εγκρίθηκε συμπληρωματικός κατάλογος συνταγογραφουμένων ιδιοσκευασμάτων, ύστερα από εισήγηση της ειδικής επιτροπής. Ο συμπληρωματικός κατάλογος περιλαμβάνει 52 νέα ιδιοσκευάσματα των οποίων μειώθηκαν οι τιμές. 

Ο Υφυπουργός 

ΝΙΚΟΣ ΦΑΡΜΑΚΗΣ" 

14. Στην με αριθμό 2927/8-10-98 ερώτηση δόθηκε με το υπ' αριθμ. 37210/27-10-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 2927/8.10.98 που κατέθεσαν οι Βουλευτές κύριοι Μπ. Αγγουράκης και Μ. Κωστόπουλος, όσον αφορά θέματα αρμοδιότητάς μας, σας γνωρίζουμε τα ακόλουθα: 

Το MANAGEMENT της Α.Ε. ΕΛΛΗΝΙΚΑ ΝΑΥΠΗΓΕΙΑ (ομάδα στελεχών της BROWN AND ROOT) δεν απαιτεί την απόλυση 500 εργαζομένων της εταιρείας, δεδομένου ότι ο αριθμός του προσωπικού έχει καθορισθεί από τη συμφωνία ΕΤΒΑ-Εργαζομένων της 15.9.95 αλλά και από το σχετικό Νόμο 2367/95 σε 2.000 άτομα, το υπάρχον δε σήμερα δυναμικό είναι σ'αυτά τα επίπεδα. 

Το MANAGEMENT της εταιρείας προσπαθεί να αναδιατάξει και να αξιοποιήσει το δυναμικό της εταιρείας και παράλληλα να ελαχιστοποιήσει το πρόβλημα του προσωπικού άνευ απασχόλησης που αντιμετωπίζει σήμερα η εταιρεία. 

'Ολα αυτά βέβαια με συνεχή διάλογο με το Σωματείο των εργαζομένων και στα πλαίσια της υφιστάμενης εργατικής νομοθεσίας. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

15. Στην με αριθμό 2361/16-9-98 ερώτηση δόθηκε με το υπ' αριθμ. 2224/29-10-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην με αριθμό 2361/16-9-98 ερώτηση της Κοινοβουλευτικής Ομάδας του ΚΚΕ που κατατέθηκε στη Βουλή από τους Βουλευτές κυρίους Μήτσο Κωστόπουλο και Μπάμπη Αγγουράκη σχετικά με το θέμα της διασφάλισης των ασφαλιστικών δικαιωμάτων των εργαζομένων στο Δήμο Ηλιούπολης, σας γνωρίζουμε τα εξής: 

Το αρμόδιο Υποκ/μα του ΙΚΑ διενήργησε επιτοπίους ελέγχους στους χώρους εργασίας των απασχολούμενων στο Δήμο Ηλιούπολης στις 24/8/98 και 26/8/98. Κατά τον επιτόπιο έλεγχο της 24/8/98 βρέθηκαν δέκα επτά (17) απασχολούμενοι στον καθαρισμό πρασίνου και ειδικότερα στο χώρο του αναψυκτηρίου, εκ των οποίων οι πέντε (5) ασφαλίζονται κανονικά στο Δήμο ή στη Δημοτική Επιχείρηση του Δήμου (ΔΕΠΑΗΛ). Οι υπόλοιποι δώδεκα (12) αλλοδαποί απασχολούμενοι δεν έχουν ακόμα τακτοποιηθεί ασφαλιστικά γιατί δεν έχει παρέλθει η δίμηνη προθεσμία που έχει ο Δήμος για την καταβολή των εισφορών σύμφωνα με τις διατάξεις της παρ. 2 του άρθρου 21 του ν. 1902/90. 

Στον έλεγχο της 26/8/98 βρέθηκαν τρεις (3) εργαζόμενοι στον ελαιοχρωματισμό κιγκλιδωμάτων στην οδό Μαρίνου Αντύπα, στην Ηλιούπολη, οι οποίοι ασφαλίζονται κανονικά στο Δήμο. 

Η αρμόδια υπηρεσία του ΙΚΑ θα επανέλθει συντόμως για νέο έλεγχο τυχόν ανασφάλιστου προσωπικού. 

Ο Υφυπουργός 

ΝΙΚΟΣ ΦΑΡΜΑΚΗΣ" 

16. Στις με αριθμούς 1122/14-8-98 και 1391/19-8-98 ερωτήσεις δόθηκε με το υπ'αριθμ. 1978/29-10-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στις ερωτήσεις 1122/14-8-98 και 1391/19-8-98 που κατέθεσαν στη Βουλή οι Βουλευτές κύριοι Μ. Κεφαλογιάννης, Ι. Κουράκης και Θ. Γεωργιάδης, σχετικά με το καθεστώς ασφάλισης των αγρεργατών απασχολουμένων στο έργο της δακοκτονίας, σας γνωρίζουμε τα ακόλουθα: 

1. Μετά τη δημοσίευση του πρόσφατα ψηφισθέντος ν. 2639/98 από τους απασχολούμενους στο έργο της δακοκτονίας συνεχίζουν να υπάγονται στην ασφάλιση του ΙΚΑ οι τομεάρχες δακοκτονίας, που είναι ιδιώτες γεωπόνοι και συγκεντρώνουν τις προϋποθέσεις ασφάλισης στο 'Ιδρυμα. 

2. Το καθεστώς ασφάλισης των υπολοίπων απασχολουμένων στη δακοκτονία αντιμετωπίζεται πλέον ως εξής: 

Α) Οι απασχολούμενοι σε ιδιώτη εργολάβο, στον οποίο έχει ανατεθεί από τη Νομαρχιακή Αυτοδιοίκηση το έργο της δακοκτονίας, εξαιρούνται από την ασφάλιση του ΙΚΑ και ασφαλίζονται στον ΟΓΑ. Τα πρόσωπα αυτά, εφόσον μέχρι τη θέση σε ισχύ του ν. 2639/98 έχουν πραγματοποιηθεί 500 ημέρες στην ασφάλιση του ΙΚΑ από εργασία σε επιχειρήσεις των εδαφίων α', β', γ' της παρ. 2 του άρθρου 2 του ν. 4169/61 μπορούν πλέον -εφόσον έπαψαν να ασφαλίζονται με το ν. 4362/64- με δήλωσή τους που υποβάλλουν στο ΙΚΑ και στον ΟΓΑ εντός ενός (1) έτους από τη δημοσίευση του ν. 2639/98 (άρθρο 27, γ' εδάφιο) να συνεχίσουν την ασφάλισή τους στο ΙΚΑ, εξαιρούμενα της ασφάλισης του Ο.Γ.Α. (ν. 2639/98). 

Β) Σε περίπτωση που το έργο της δακοκτονίας ανατίθεται από τη Νομαρχιακή Αυτοδιοίκηση σε αγροτικούς συνεταιρισμούς και οι κατά κύριο επάγγελμα αγρότες, ασφαλισμένοι του ΟΓΑ, μέλη ή μη του συνεταιρισμού, απασχολούνται στη δακοκτονία για λογαριασμό του συνεταιρισμού, για αυτές τις ημέρες απασχόλησής τους ασφαλίζονται στον ΟΓΑ. 

Γ) Στην περίπτωση που η Νομαρχιακή Αυτοδιοίκηση αναθέτει απευθείας το έργο της δακοκτονίας σε φυσικά πρόσωπα, τα οποία δεν απασχολούν προσωπικό, τα πρόσωπα αυτά ασφαλίζονται στο ΙΚΑ (συνδυασμός διατάξεων των ν. 825/78 άρθρο 2 παρ. 1β, ν. 1305/82 άρθρο 4, και ν. 1759/88 άρθρο 1 παρ. 3). 

Ο Υφυπουργός 

ΝΙΚΟΣ ΦΑΡΜΑΚΗΣ" 

17. Στην με αριθμό 1793/27-8-98 ερώτηση δόθηκε με το υπ'αριθμ. 37209/27-10-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 1793/27-8-98 που κατέθεσε η Βουλευτής κ. Στ. Αλφιέρη, όσον αφορά θέματα αρμοδιότητός μας, σας πληροφορούμε τα ακόλουθα: 

1. Ο ν. 2642/98 (ΦΕΚ 216/Α/7-9-98) "Μητρώο επιχειρήσεων ναυπήγησης, μετατροπής, επισκευής και συντήρησης πλοίων και άλλες διατάξεις" στοχεύει στη λεπτομερή καταγραφή και κατάταξη σε κατηγορίες όλων των ναυπηγοεπισκευαστικών επιχειρήσεων και των ειδικών επιχειρήσεων ναυπήγησης, συντήρησης, επισκευής και μετατροπής πλοίων στην Ελλάδα, προκειμένου να επιτευχθεί ομοιομορφία στην δομή και την λειτουργία αυτών, ώστε να υπάρχει μία σαφής εικόνα της κατάστασης των ανωτέρω επιχειρήσεων και να γνωρίζουν οι ενδιαφερόμενοι πλήρως την αξιοπιστία και τις δυνατότητες της κάθε επιχείρησης. 

Στο Μητρώο εγγράφονται υποχρεωτικά οι επιχειρήσεις ναυπήγησης, μετατροπής, επισκευής και συντήρησης πλοίων που ναυπηγούνται με μεταλλικό περίβλημα (γάστρα) και έχουν μήκος άνω των 24 μέτρων, αλλά μπορούν να εγγράφονται προαιρετικά και ναυπηγοεπισκευαστικές επιχειρήσεις, οι οποίες δραστηριοποιούνται στις εργασίες αυτές για πλοία μήκους κάτω των 24 μέτρων. 

Επομένως θα μπορούν να εγγραφούν στο Μητρώο και πάρα πολλά μικρά ναυπηγεία και παραδοσιακά καρνάγια, εφόσον δεν ασχολούνται μόνο με εργασίες ξύλινων σκαφών, αλλά έχουν δραστηριότητα και σε μεταλλικά σκάφη υπό ορισμένες προϋποθέσεις που θα καθοριστούν από τα σχετικά Π.Δ., που προβλέπεται να εκδοθούν βάσει του ν. 2642/98. 

2. Ο νέος αναπτυξιακός νόμος 2601/98 (ΦΕΚ 81/Α/98) επιτρέπει την επιχορήγηση μεταποιητικών μονάδων (άρθρο 3, περίπτωση α), επομένως και των καρνάγιων, εφόσον τα τελευταία ναυπηγούν μικρά ξύλινα πλοία. 

Αν ναυπηγούνται μεγάλα πλοία, αυτά εμπίπτουν στις ειδικές διατάξεις της Κ.Υ.Α. 30512/91 (ΦΕΚ 740/Β/91) και επιχορηγούνται σύμφωνα με τα οριζόμενα στις διατάξεις αυτές. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ") 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 26 Φεβρουαρίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν.Βουλής) 

1. Η με αριθμό 672/24.2.1999 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Υγείας και Πρόνοιας, σχετικά με τις προθέσεις του Υπουργείου για συγκρότηση κεντρικής φαρμακευτικής πολιτικής ιδιαίτερα στον τομέα των αντιβιοτικών κλπ. 

2. Η με αριθμό 668/17.2.1999 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Πολιτισμού, σχετικά με την καθυστέρηση υλοποίησης της σύμβασης μεταξύ του Ελληνικού Δημοσίου και του Δήμου Δράμας στα πλαίσια του "Εθνικού Πολιτιστικού Δικτύου Πόλεων". 

3. Η με αριθμό 682/24.2.1999 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Εθνικής 'Αμυνας, Εξωτερικών, σχετικά με τη συμμετοχή της χώρας μας στις προετοιμασίες του ΝΑΤΟ για την ανάπτυξη χερσαίων δυνάμεων στο Κόσσοβο κλπ.. 

Ποιες προετοιμασίες; 'Εχουν πάει κιόλας οι δυνάμεις του ΝΑΤΟ, κύριε Αγγουράκη. 

ΧΑΡΑΛΑΜΠΟΣ ΑΓΓΟΥΡΑΚΗΣ: Στο Κόσσοβο δεν πήγαν ακόμα. 

ΠΡΟΕΔΡΟΣ (Απόστολος Κακλαμάνης): 4. Η με αριθμό 678/24.2.1999 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με τον τρόπο λειτουργίας νέων τμημάτων στα Ανώτατα Εκπαιδευτικά Ιδρύματα. 

5. Η με αριθμό 677/24.2.1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Οικονομικών, σχετικά με τις προθέσεις του Υπουργείου για τη δημιουργία δεύτερης Δημόσιας Οικονομικής Υπηρεσίας (Δ.Ο.Υ.) στη Χαλκίδα. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2&3Καν.Βουλής) 

1. Η με αριθμό 669/17.2.1999 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Εξωτερικών, σχετικά με τις προθέσεις της Κυβέρνησης για επίλυση των προβλημάτων των εργαζομένων στο Κέντρο Αποδήμων Μακεδόνων. 

2. Η με αριθμό 683/24.2.1999 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Ανάπτυξης, Περιβάλλοντος, Χωροταξίας και Δημοσίων 'Εργων, σχετικά με την πρόσφατη πυρκαγιά στα διϋλιστήρια της ΕΚΟ στη Θεσσαλονίκη. 

3. Η με αριθμό 679/24.2.1999 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Δημόσιας Τάξης, σχετικά με τη συμπεριφορά των αστυνομικών δυνάμεων της Εύβοιας κατά των απεργών εργαζομένων στην εταιρεία "ΑΛΛΑΤΙΝΗ". 

4. Η με αριθμό 675/24.2.1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προκειμένου να αποπερατωθεί εγκαίρως το τμήμα της εθνικής οδού Σερρών-Βουλγαρίας από τον κόμβο Στρυμονοχωρίου-Προμαχώνος. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 656/16.2.1999 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την καθυστέρηση ολοκλήρωσης του δρόμου Τρίπολης-Καλαμάτας κλπ. 

Η επίκαιρη ερώτηση του κ. Παπανικολάου έχει ως εξής: 

"Η Κυβέρνηση υποκρίνεται για τον τρόπο και το χρόνο ολοκλήρωσης του δρόμου Τρίπολης-Καλαμάτας, ο οποίος έχει καθυστερήσει απαράδεκτα εδώ και δεκατέσσερα χρόνια. 

'Εντονο προβληματισμό δημιούργησαν σε όλους τους Μεσσήνιους, οι πρόσφατες δηλώσεις του Γενικού Γραμματέα της Περιφέρειας Πελοποννήσου, σχετικά με την πορεία και την ολοκλήρωση του εθνικού δρόμου Τριπόλεως-Καλαμάτας. 

Επειδή, από τις σχετικές δηλώσεις του Γενικού Γραμματέα της Περιφέρειας, φαίνεται να μην υπάρχει καμία πρόοδος στην εκτέλεση των έργων και δεν είναι ξεκάθαρο αν έχουν εγγραφεί πιστώσεις, για την ολοκλήρωση του έργου, στο τρίτο Κοινοτικό Πλαίσιο Στήριξης, ερωτάται ο αρμόδιος Υπουργός: 

Πρώτον: Σε ποιο σημείο ευρίσκονται τα έργα ολοκλήρωσης του δρόμου Τριπόλεως-Καλαμάτας και πότε προβλέπεται να ολοκληρωθεί χρονικά; 

Δεύτερον: 'Εχουν εγγραφεί πιστώσεις για τη χρηματοδότηση του έργου στο τρίτο Κοινοτικό Πλαίσιο Στήριξης;" 

Ο Υπουργός Περιβάλλοντος Χωροταξίας και Δημοσίων 'Εργων κ. Κωνσταντίνος Λαλιώτης έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο συνάδελφος κ. Παπανικολάου περιγράφει μια κατάσταση η οποία δεν ανταποκρίνεται στην πραγματικότητα και ως προς τις καθυστερήσεις, αλλά και ως προς τη διασφάλιση των πόρων. 

Ο οδικός άξονας Κορίνθου-Τριπόλεως-Καλαμάτας είναι μεγάλης σημασίας για την περιφερειακή και την εθνική ανάπτυξη της Πελοποννήσου. Γι' αυτόν το λόγο, διαχρονικά το Υπουργείο Περιβάλλοντος Χωροταξίας και Δημοσίων 'Εργων έχει προσπαθήσει και έχει καταφέρει να εντάξει αυτό το τμήμα στα διευρωπαϊκά δίκτυα και να διασφαλίσει πόρους από το δεύτερο Κοινοτικό Πλαίσιο Στήριξης για ένα συγκεκριμένο τμήμα -ένα τμήμα σαράντα περίπου χιλιομέτρων- διασφαλίζοντας πόρους για την κατασκευή του σαράντα πέντε δισεκατομμύρια (45.000.000.000) δραχμές περίπου. 

Επίσης έχει κάνει όλες τις ενέργειες και τις απαιτούμενες μελέτες για να θεωρηθεί και το υπόλοιπο του οδικού δικτύου Τρίπολη-Καλαμάτα, δηλαδή άλλα πενήντα περίπου χιλιόμετρα, ως έργο ζωτικής σημασίας και απόλυτης προτεραιότητας για να ενταχθεί, στο τρίτο Κοινοτικό Πλαίσιο Στήριξης και να διασφαλιστούν οι απαραίτητοι πόροι. 

Κατά συνέπεια, δεν υπάρχει ολιγωρία. Υπάρχει και σχέδιο, υπάρχει και παρέμβαση, υπάρχει και ενδιαφέρον. Είναι γεγονός ότι από τα ογδόντα οκτώ χιλιόμετρα για τα σαράντα έχουν διασφαλιστεί πόροι και υπάρχουν εργολαβίες οι οποίες είναι εγκατεστημένες και εξελίσσονται ή υπάρχει το σχέδιο της δημοπράτησης. Και υπάρχουν και τα άλλα πενήντα περίπου χιλιόμετρα που η κατασκευή τους μελετάται τώρα. Και κατά κάποιο τρόπο, θεωρούμε ότι είναι δεδομένη και η χρηματοδότηση από το τρίτο Κοινοτικό Πλαίσιο Στήριξης. 

(Στο σημείο αυτό κτυπάει του κουδούνι για τη λήξη του χρόνου ομιλίας του κυρίου Υπουργού) 

Είναι γεγονός ότι ορισμένες από τις εργολαβίες, οι οποίες βρίσκονται σε εξέλιξη, έχουν προβλήματα. Και ομιλώ για τον κόμβο της Τρίπολης και για το τμήμα Τρίπολη-Καλογερικό, που είναι περίπου οκτώμισι χιλιόμετρα. Τα δυο αυτά τμήματα έχουν δύο εργολαβίες. Οι δυο εργολαβίες είχαν, όπως είπα, ορισμένα προβλήματα. 'Εκαναν τις απαραίτητες εργασίες, αλλά για να ολοκληρωθούν αυτά τα τμήματα, προτείνουν μια πρόσθετη δαπάνη 50% μέσα από συγκριτικούς πίνακες. 

Είναι γεγονός ότι ο νόμος 2372/1996 προσδιορίζει με σαφήνεια, πότε και πως μπορούν να γίνουν οι συγκριτικοί πίνακες που θα καλύψουν το 50%. 

Η Περιφέρεια της Πελοποννήσου είναι γεγονός ότι ζήτησε την έγκριση πίστωσης ποσού δύο δισεκατομμυρίων πεντακοσίων εκατομμυρίων (2.500.000.000) δραχμών περίπου για την σύναψη συμπληρωματικών συμβάσεων με τους συγκεκριμένους αναδόχους που κατασκευάζουν τα έργα αυτά. 

ΠΡΟΕΔΡΟΣ (Απόστολος Κακλαμάνης): Θα συμπληρώσετε στη δευτερολογία σας, κύριε Υπουργέ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ναι κύριε Πρόεδρε, θα τελειώσω αμέσως. 

'Ομως, το Ταμείο Συνοχής δεν δέχθηκε να αποτελέσει προέκταση αυτών των εργολαβιών η συγκεκριμένη ανάθεση. Εμείς, παρ' όλα αυτά, κάνουμε προσπάθεια να δεχθεί το Ταμείο Συνοχής, να προχωρήσουν αυτές οι συγκεκριμένες εργολαβίες. 

Εάν όμως δεν το δεχθεί και νομίζω ότι θα απαντηθεί μέσα στις επόμενες εβδομάδες, τότε θα προχωρήσουμε στη διαδικασία της δημοπράτησης νέας εργολαβίας. Θα αναφερθώ στη δευτερολογία μου και στα άλλα τμήματα πως εξελίσσονται οι εργασίες και σε ποια τμήματα. Αλλά θέλω να διαβεβαιώσω το συνάδελφο, ότι υπάρχει εξέλιξη στο έργο θετική για τα σαράντα χιλιόμετρα που έχουν διασφαλισμένους πόρους περίπου σαράντα πέντε δισεκατομμύρια (45.000.000.000) δραχμές. Βεβαίως, η προτεραιότητα του ΥΠΕΧΩΔΕ είναι να ενταχθεί το υπόλοιπο τμήμα των πενήντα χιλιομέτρων στο τρίτο Κοινοτικό Πλαίσιο Στήριξης διασφαλίζοντας τους απαραίτητους πόρους. 

ΠΡΟΕΔΡΟΣ (Απόστολος Κακλαμάνης): Είναι απαραίτητο να τηρούμε αυτούς τους χρόνους. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχετε δίκιο. 

ΠΡΟΕΔΡΟΣ (Απόστολος Κακλαμάνης): Διότι ο κ. Παπανικολάου τώρα είμαι βέβαιος ότι στα δύο λεπτά δεν θα σταματήσει. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Θα μας δώσετε λίγο χρόνο, κύριε Πρόεδρε. Ξέρω το ενδιαφέρον σας. 

ΠΡΟΕΔΡΟΣ (Απόστολος Κακλαμάνης): Σας είδα που μου κάνατε νόημα ότι θα πρέπει να σας δώσω λίγο χρόνο παραπάνω. 

Λοιπόν, εδώ είστε όλοι καλοί μεταξύ σας και ο κακός είμαι εγώ. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Οχι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): 'Ετσι γίνεται τελικώς. 

Εγώ σας παρακαλώ θερμά να τηρούμε τους χρόνους. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Την ανοχή σας λίγο, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Με τον όρο, κύριε Πρόεδρε, ότι δεν θα διακόπτει τις ολομέλειες. 

ΠΡΟΕΔΡΟΣ (Απόστολος Κακλαμάνης): Δεν διακόπτει. Ο κ.Παπανικολάου αυτήν τη φορά τουλάχιστον δεν διέκοψε. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Ολοι διακόπτουμε. 

ΠΡΟΕΔΡΟΣ (Απόστολος Κακλαμάνης): Εν τω μεταξύ έχουμε πρόβλημα με όσους είναι κάτω από το αυλάκι. 'Εχετε την αίσθηση -δεν ξέρω αν είναι εκ παραδόσεως αυτή η αίσθηση- ότι κατά κάποιο τρόπο πρέπει να έχετε και κάποια προνόμια εδώ στη Βουλή. Εμείς προστεθήκαμε μετά στον εθνικό κορμό και πρέπει να ακολουθούμε. 

Ορίστε, κύριε Παπανικολάου. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ζήτησα την ανοχή σας, κύριε Πρόεδρε, επειδή ο κ. Λαλιώτης είναι και γαμπρός μας και για αυτό θα ήθελα να τον ενημερώσω σωστότερα. 

Κύριε Πρόεδρε, δυστυχώς τα πράγματα δεν είναι όπως μας τα λέει ο κύριος Υπουργός. 

ΠΡΟΕΔΡΟΣ (Απόστολος Κακλαμάνης): Το Λεκανοπέδιο Αττικής και η μισή Πελοπόννησος είναι ήδη υπό τον έλεγχο Λαλιώτη και προχωρεί. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Φοβάμαι ότι δεν είναι σωστά ενημερωμένος ο κύριος Υπουργός γιατί τον έχει επιφορτίσει και με άλλες αρμοδιότητες ο κύριος Πρωθυπουργός. Ως εκ τούτου θα ήθελα να τον ενημερώσω λεπτομερέστατα. 

Κύριε Υπουργέ, τα πράγματα δεν είναι όπως τα λέτε. Θα αναφερθώ σε στοιχεία για να τεκμηριώσω την άποψη ότι έχει γίνει "γεφύρι της 'Αρτας" ο δρόμος Τρίπολη-Καλαμάτα, καρκινοβατεί κυριολεκτικώς. Δεν είναι έκφραση δική μου, είναι έκφραση δικών σας μηχανικών. Φθάσαμε στο σημείο να φτιάξουν και σύλλογο οι μηχανικοί μέλοι του ΤΕΕ Καλαμάτας για να παρακολουθούν και να προωθούν τις διαδικασίες εκτελέσεως των έργων. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Αναφέρομαι συγκεκριμένα στη σήραγγα Ραψομάτη. Το 1997 ο κ. Βερελής μέσα σε αυτήν την Αίθουσα είπε ότι δημοπρατείται το έργο το Φεβρουάριο του 1998. Δυστυχώς μπαίνουμε στο Μάρτιο του 1999 και δεν έχει δημοπρατηθεί ακόμη. Ο αρμόδιος εργολάβος πτώχευσε και αλλού πρέπει να βρούμε τις αιτίες και ποιος φταίει. Και αφού πήρε και τα τριακόσια τριάντα εκατομμύρια (330.000.000) δραχμες που ήταν η προκαταβολή, εξαφανίστηκε. Τώρα περιμένουμε να γίνει άλλη εργολαβία. Πότε θα γίνει; 

Σε αυτήν την αίθουσα και εσείς και ο κ.Βερελής είπατε το Δεκέμβριο του 1997 ότι θα δημοπρατηθεί η σήραγγα Καλογερικού στις αρχές του 1998. Είμαστε στον Μάρτιο του 1999 και ακόμη δεν έχει δημοπρατηθεί. 

Παλάντιο από κόμβο Τριπόλεως μέχρι Καλογερικό. Τα χωματουργικά έργα έχουν τελειώσει από τον Αύγουστο του 1997 και ακόμη να προωθηθεί αυτή η διαδικασία. Βέβαια υπήρξε μία παραπάνω τιμή όσον αφορά την εκτέλεση και την ολοκλήρωση του έργου αυτού. 'Ομως, εδώ φταίει κάτι άλλο, κύριε Υπουργέ. Υπάρχει γραφείο μελετών στο Υπουργείο σας αυτήν τη στιγμή -γιατί τα μαθαίνουμε και εμείς, υπάρχουν διαρροές τώρα- που για όνομα του Θεού, δίνετε μόνο ένα δισεκατομμύριο για μελέτες. Τουλάχιστον χρειάζονται δέκα με δεκαπέντε δισεκατομμύρια. Κοιτάξτε το αυτό. Ξέρω ότι είστε πολύ απασχολημένος. 'Ισως όμως οι σύμβουλοί σας, γραμματείς και φαρισαίοι, δεν προωθούν και ενδεχομένως ναρκοθετούν τις καλές προθέσεις σας. Το λέω για να προφυλάξω την αξιοπιστία σας. 

'Οσον αφορά τις αντιφατικές απόψεις που υπάρχουν διάχυτες καθημερινώς στα Μέσα Μαζικής Ενημέρωσης από αρμοδίους και αναρμοδίους. 'Αλλοι λένε εδώ μέσα στην Αίθουσα ότι υπάρχουν τριάντα τρία δισεκατομμύρια, άλλοι λένε στην Καλαμάτα ότι υπάρχουν τριάντα οκτώ δισεκατομμύρια, άλλοι σαράντα πέντε δισεκατομμύρια. Εσείς είπατε σαράντα πέντε δισεκατομμύρια ενώ μας είχατε πει το Νοέμβριο του 1997 ότι είναι τριάντα τρία δισεκατομμύρια. 

Είναι πολύ σωστό να υπάρχει μία ενιαία θέση όσον αφορά τη χρηματοδότηση. Τώρα τελευταία κυκλοφορεί και ένα άλλο σενάριο αναφορικά με την αυτοχρηματοδότηση. 'Εχουν γίνει μελέτες επανειλημμένως τόσο από την Κυβέρνηση της Νέας Δημοκρατίας, όσο και από την Κυβέρνηση του ΠΑ.ΣΟ.Κ. επί γραμματείας του κ. Πλασκοβίτη. Και οι μελέτες αυτές έδειξαν ότι αποκλείεται κάποιος επιχειρηματίας να πάρει το έργο αυτό. 

Και αυτό διότι στις διελεύσεις αυτοκινήτων πρέπει το μίνιμουμ να είναι δεκαοκτώ χιλιάδες την ημέρα από Τσακώνα προς Καλαμάτα ενώ είναι μόνο έξι χιλιάδες. Εκτός αν σκέπτεσθε να χαρατσώσετε το Μεσσηνιακό λαό με κανά δεκαχίλιαρο διόδια. Δε νομίζω, όμως, ότι αυτό είναι στις προθέσεις σας. 

'Ελεγαν οι αρχαίοι ημών πρόγονοι: Δει δη χρημάτων, πρέπει να βρεθούν χρήματα. 'Η θα μπει στο εθνικό σκέλος -και θέλουμε τη γενναία στήριξη... 

ΠΡΟΕΔΡΕΥΩΝ (Παναγιώτης Σγουρίδης): Η ανοχή λόγω Πελοποννήσου έχει τελειώσει κ. Παπανικολάου. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Σε μισό λεπτό τελειώνω. 

Γενναία στήριξη μέσω του τρίτου Κοινοτικού Πλαισίου Στήριξης για να ολοκληρωθεί και να πάψει να είναι "γεφύρι της 'Αρτας" ο δρόμος. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο, για δύο λεπτά για να δευτερολογήσει. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, την ίδια ευαισθησία που έχει ο Βουλευτής Μεσσηνίας κ. Παπανικολάου για το συγκεκριμένο έργο, την ίδια έχω και εγώ, όχι επειδή είμαι από την Πελοπόννησο ή επειδή έχω ιδιαίτερους δεσμούς με τη Μεσσηνία, αλλά επειδή θεωρώ ότι αυτό το έργο είναι ζωτικής σημασίας για την ανάπτυξη μιας ολόκληρης περιφέρειας και κατά συνεπεια για την Ελλάδα. 

Θέλω να γίνει σαφές ότι οι διασφαλισμένοι πόροι μέχρι σήμερα στα πλαίσια του δεύτερου Κοινοτικού Πλαισίου Στήριξης είναι σαράντα πέντε δισεκατομμύρια (45.000.000.000) δραχμές. Είναι τριάντα τρια δισεκατομμύρια (33.000.000.000) δραχμές από το δεύτερο Κοινοτικό Πλαίσιο Στήριξης και εντεκάμισι δισεκατομμύρια (11.500.000.000) δραχμές από το Ταμείο Συνοχής. Αν τα αθροίσετε θα καταλάβετε ότι εγώ λέω την αλήθεια. 

Αυτά τα χρήματα αντιστοιχούν στην κατασκευή σαράντα χιλιομέτρων. Τα υπόλοιπα πενήντα χιλιόμετρα πρέπει να ενταχθούν -το έχουμε προτείνει στο Υπουργείο Εθνικής Οικονομίας- στο τρίτο Κοινοτικό Πλαίσιο Στήριξης και μάλιστα κατ' απόλυτη προτεραιότητα, γιατί πρέπει να ολοκληρωθεί το δίκτυο αυτό που είναι ενταγμένο στα διευρωπαϊκά δίκτυα. Δεν είναι γεφύρι της 'Αρτας. 

Είναι γεγονός ότι για τις δυο εργολαβίες, για τον κόμβο της Τρίπολης και για το Καλογερικό, οκτώμισι περίπου χιλιόμετρα -σας είπα πως έχουν τα πράγματα- υπήρχε η πρόταση από την περιφέρεια Πελοποννήσου να υπάρχει μέσα από συγκριτικούς πίνακες στους ίδιους εργολάβους το 50% για να ολοκληρωθεί το έργο. Το Ταμείο Συνοχής δεν δέχθηκε να χρηματοδοτήσει αυτήν τη διαδικασία. Είμαστε στη φάση του διαλόγου. Ελπίζουμε να πεισθεί, ώστε να προχωρήσει και να ολοκληρωθεί το έργο. Αν δεν πεισθεί θα το δημοπρατήσουμε με αυτές τις συμπληρωματικές απαιτούμενες εργασίες. 

Για τη σήραγγα Ραψομάτη, το έργο έχει δημοπρατηθεί από 20.11.97 με προϋπολογισμό έξι δισεκατομμυρίων. 'Εχει αναδειχθεί μειοδότης ο οποίος δεν ξεκίνησε τις εργασίες γιατί αντιμετωπίζει προβλήματα. Δεν φταίμε εμείς. Στα πλαίσια της διαφάνειας αυτός ήταν ο μειοδότης και αυτός έπρεπε να το πάρει. 

Στις επομενες τρεις τέσσερις εβδομάδες θα έχει ξεκαθαρίσει, αν μπορεί να το αναλάβει, με ποιους όρους, με ποιες προϋποθέσεις, με ποιες εγγυήσεις. 

Για το τμήμα Σήραγγα Ραψομάτη μέχρι σιδηροδρομικό σταθμό Λεύκτρων. Είναι οκτώ χιλιόμετρα με δεκατρία δισεκατομμύρια προϋπολογισμό. Αυτό το έργο προχωράει. 'Εχει υπογραφεί η σύμβαση και ο προβλεπόμενος χρόνος ολοκλήρωσης είναι μέχρι το τέλος του 2000. 

Για το τμήμα Παραδείσια - Τσακώνα είναι πεντέμισι χιλιόμετρα με τέσσερα δισεκατομμύρια κόστος και ήδη κατασκευάζεται. Προβλεπόμενος χρόνος ολοκληρωσης είναι το τέλος του 1999. 

Επίσης κατασκευάζονται η νέα είσοδος Καλαμάτας, η γέφυρα σιδηροδρομικής γραμμής στην Καλαμάτα, στα Ασπροχώματα. Είναι δυο έργα που στο τέλος του 1999 θα έχουν ολοκληρωθεί. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Το τμήμα Τσακώνα - Καλαμάτα; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτό είναι το μεγάλο κομμάτι για το τρίτο Κοινοτικό Πλαίσιο Στήριξης με προϋπολογισμό τριάντα δισεκατομμυρίων. 

Μπορώ να αναφέρω πολλές άλλες λεπτομέρειες. Θα καλέσω σε σύσκεψη τον περιφερειάρχη και τους Βουλευτές της περιφέρειας και θα τα πούμε εκεί αναλυτικά. 

ΠΡΟΕΔΡΕΥΩΝ (Παναγιώτης Σγουρίδης): Νομίζω ότι αυτό είναι το πιο δόκιμο διότι δεν έχει νόημα να αναφέρονται οι λεπτομέρειες. Στις επίκαιρες ερωτήσεις πρέπει να μένει το συμπέρασμα. Και το συμπέρασμα είναι ότι ο δρόμος προχωράει. 

Η δεύτερη με αριθμό 665/17.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να καταργήσει τις πανελλαδικές προαγωγικές εξετάσεις της Β' τάξης των Ενιαίων Λυκείων κλπ., διαγράφεται λόγω κωλύματος του κυρίου Βουλευτή. 

Τέταρτη είναι η με αριθμό 662/17.2.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Δημόσιας Τάξης, σχετικά με τη στελέχωση του Πολυδύναμου Αστυνομικού Τμήματος Αχαρνών, την επανίδρυση του τμήματος στο Δήμο Ζεφυρίου κλπ. 

Η επίκαιρη ερώτηση σε περίληψη έχει ως εξής: 

"Τα τελευταία χρόνια ο Δήμος Ζεφυρίου δοκιμάζεται από έντονα προβλήματα, που κατά κύριο λόγο οφείλονται σε άτομα που κάνουν συχνές και πολλές παρεμβάσεις, στους αλλοδαπούς, στους αθίγγανους και στη διακίνηση ναρκωτικών. 

Καθημερινά παρατηρούνται κλοπές, επεισόδια με οπλοφορία και οπλοχρησία, επικίνδυνη οδήγηση από ανήλικους, βιασμοί και επιθέσεις σε όσους αρνούνται να αγοράσουν ναρκωτικά. 

Είχαμε θίξει το θέμα αυτό και με προηγούμενες Ερωτήσεις που κατέθεσα και συζητήθηκαν στις 8-1-97 και 11-11-98. 

Επειδή μέχρι σήμερα τα προβλήματα όχι μόνο δεν λύθηκαν, αλλά οξύνθηκαν και 

Επειδή η κατάσταση στο Zεφύρι έχει οδηγήσει σε τραγικά αδιάξοδα, 

Ερωτάται ο κύριος Υπουργός τι προτίθεται να πράξει και ποια μέτρα θα λάβει ώστε: 

1. Να ενισχυθεί το Πολυδύναμο Τμήμα Αχαρνών και να επανιδρυθεί το Αστυνομικό Τμήμα Ζεφυρίου. 

2. Να υπάρξει αποτελεσματική αντιμετώπιση, της ασύστολης χρήσης όπλων, των κλοπών και της εμπορίας ναρκωτικών." 

Ο κ. Χρυσοχοϊδης -και του ευχόμαστε καλή επιτυχία- έχει το λόγο. 

ΜΙΧΑΛΗΣ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ πολύ, κύριε Πρόεδρε. 

ΗΛΙΑΣ ΒΕΖΔΡΕΒΑΝΗΣ: Και από μας κύριε Υπουργέ. 

ΜΙΧΑΛΗΣ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ. 

Κύριε Πρόεδρε, ο κ. Καρατάσος πολύ εύλογα εκφράζει την αγωνία του για την εγκληματικότητα της περιοχής Ζεφυρίου και εδώ πρέπει να διαβεβαιώσω τη Βουλή ότι το Υπουργείο γνωρίζει τα προβλήματα που αντιμετωπίζει το Ζεφύρι και ιδιαίτερα η βορειοδυτική πλευρά, που όπως ξέρετε κατοικούν μόνιμα τρεις χιλιάδες αθίγγανοι, η πλειοψηφία των οποίων διαμένει σε μόνιμες κατοικίες που έχουν κτισθεί αυθαίρετα προ πολλών ετών και γίνεται μία μεγάλη προσπάθεια σε συνεργασία με τις τοπικές αρχές για την επίλυση των προβλημάτων. Γίνεται ακόμα μία προσπάθεια για την πρόληψη και την καταστολή της εγκληματικότητας, την πάταξη της αυθαίρετης δόμησης και επιτέλους να παγιώσουμε ένα αίσθημα ασφάλειας στους κατοίκους της ευρύτερης περιοχής. 

Πάντως, στη συγκεκριμένη περιοχή διενεργούνται και πεζές και εποχούμενες περιπολίες καθημερινά, καθ'όλο το εικοσιτετράωρο, υπάρχουν τακτικές εξορμήσεις της τροχαίας και συστηματικοί έλεγχοι από το Πολυδύναμο Αστυνομικό Τμήμα της περιοχής, όσο και από τις υπόλοιπες υπηρεσίες της Αστυνομικής Διεύθυνσης Αττικής. Συστηματικοί επίσης είναι και οι έλεγχοι της δραστηριότητας των αλλοδαπών διαφόρων εθνικοτήτων, που διαμένουν παράνομα στη χώρα και διαπράττουν αξιόποινες πράξεις. 

Πρέπει να σας πω ότι για το 1998 έχουμε συλλάβει οκτώ αλλοδαπούς για κλοπές και είκοσι οκτώ για παραβάσεις του νόμου ναρκωτικών, ενώ έχουν απελαθεί από τη χώρα διακόσιοι ογδόντα επτά αλλοδαποί. Πρέπει να σας πω ακόμα ότι η εγκληματικότητα στη συγκεκριμένη περιοχή ελέγχεται σε ικανοποιητικό βαθμό και εκτιμάται ότι δεν ξεπερνάει το μέσο όρο της εγκληματικότητας σε σχέση με τα άλλα προάστια του λεκανοπεδίου Αττικής. Σε συγκεκριμένα σημεία του συγκεκριμένου Πολυδύναμου Τμήματος υπάρχουν λόγω των ιδιομορφιών ιδιαίτερα προβλήματα και γι'αυτό καταβάλλεται μία ιδιαίτερη προσπάθει σε συνεργασία με τις συναρμόδιες υπηρεσίες, κυρίως με τους δήμους και τους τοπικούς φορείς για την αντιμετώπιση των προβλημάτων που προκύπτουν από τους μόνιμα εγκατεστημένους στην περιοχή ή διερχόμενους αθίγγανους. Επίσης πρέπει να πω ότι για τις συγκεκριμένες ομάδες υπάρχει μία ιδιαίτερη ευαισθησία ως προς την αντιμετώπισή τους και γενικότερα γίνεται μία προσπάθεια και μία προσέγγιση τέτοια που να ανταποκρίνεται στις ιδιαιτερότητες της περιοχής. 

Κύριε Πρόεδρε, για να μη παραβιάσω το χρόνο που μου δώσατε, θα επανέλθω στη δευτερολογία μου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατάσος έχει το λόγο. 

ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, να σας ευχηθώ και εγώ σιδεροκέφαλος, γιατί το έργο που έχετε αναλάβει είναι πάρα πολύ δύσκολο. 'Ομως αυτά που θα πείτε να μη μείνουν ούτε στα λόγια, αλλά ούτε και στα χαρτιά. Πρέπει να σας πω ότι δεν σας έχουν ενημερώσει επαρκώς και είναι φυσικό τί ακριβώς γίνεται εκεί πέρα. 

Σε προηγούμενη ερώτηση που είχα κάνει στον προηγούμενο Υπουργό, μας είχε πει ότι πράγματι υπάρχει μεγάλο πρόβλημα και γι'αυτό είχε δώσει οχήματα στον Πολυδύναμο, τον είχε στελεχώσει με τριάντα αστυφύλακες και είχε πλέον ικανό αριθμο ανδρών, ώστε να μπορέσει να τα βγάλει πέρα. 

'Ομως, δεν είναι έτσι τα πράγματα, κύριε Υπουργέ! 

Κατ' αρχήν, δόθηκαν τριάντα άτομα και τα δεκαπέντε έφυγαν αμέσως. 

Δεύτερον, νέα οχήματα δεν πήγαν καθόλου. Εκεί -για να ξέρετε- υπάρχουν ένα λεωφορείο, ένα τζιπ και τρία περιπολικά. Το ένα περιπολικό το έχει σε καθημερινή βάση η χωματερή. Τα άλλα δύο περιπολικά είναι παλαιά, με αποτέλεσμα πηγαίνοντας κάθε πρωϊ να μοιράσουν δικόγραφα οι αστυνομικοί, να μην υπάρχει κανείς στο Τμήμα. Αναγκάζονται έτσι για μία έκτακτη περίπτωση οι αστυφύλακες εκεί να παίρνουν τα δικά τους αυτοκίνητα με τα γνωστά αποτελέσματα. 

'Αρα, λοιπόν, κύριε Υπουργέ, δεν είναι έτσι τα πράγματα. Πρέπει να ξέρετε, ότι το Ζεφύρι έχει γίνει πολυεθνική οργάνωση διακίνησης ναρκωτικών. Αν παρακολουθείτε την τηλεόραση κλπ., λένε συνέχεια για τα ναρκωτικά ότι τα πάνε στο Ζεφύρι. Δεν υπάρχει άλλος δρόμος. Εκεί δεν μπορείς να περάσεις μετά τις 21.00'. Καταλαβαίνετε τι γίνεται; 

'Οσο για την αστυνόμευση που μας λέτε, δεν υπάρχει! Πιάνετε αυτούς που πάνε να αγοράσουν κανένα τσιγαράκι κλπ, αλλά τους εμπόρους δεν τους πιάνετε, γιατί δεν μπορείτε να πάτε εκεί. Πως να πάνε οι άνδρες εκεί πέρα; 

Είναι πολύ σοβαρή αυτή η υπόθεση και αν δεν τη δείτε σοβαρά το πρόβλημα θα γίνει μεγαλύτερο. Γι' αυτό εάν θέλετε πράγματι να λύσετε το πρόβλημα, πρέπει να στελεχώσετε τον Πολυδύναμο και με ανθρώπινο δυναμικό αλλά και με μηχανικό, με αυτοκίνητα. Αλλά πολύ περισσότερο, κύριε Υπουργέ, πρέπει επί εικοσιτετραώρου βάσεως να είναι γύρω από το Ζεφύρι όργανα της Τάξεως, γιατί έτσι μόνο βλέποντας την κίνηση που θα υπάρχει πιστεύω ότι θα μετριάσουμε την κατάσταση! 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε συνάδελφε, πράγματι έχουν σταλεί τριάντα νέοι αστυφύλακες στην περιοχή. 'Ομως, θα εξετάσω αυτό που μου λέτε. 

Αυτήν τη στιγμή υπηρετούν δεκαεπτά αξιωματικοί στο Πολυδύναμο και εκατόν δέκα τρεις αστυνομικοί κατωτέρων βαθμών. Και πράγματι υπάρχουν και αυτά τα υλικοτεχνικά μέσα, τα οποία και εσείς αναφέρατε. 

Βεβαίως, υπάρχει το γενικότερο πρόβλημα, όπως ξέρετε, με την ενασχόληση της Αστυνομίας με ένα σωρό άλλα καθήκοντα, τα οποία δεν είναι της αρμοδιότητάς της. Είναι ένα ζήτημα για το οποίο έχουν γίνει σημαντικές προσπάθειες στο παρελθόν και θα πρέπει να συνεχίσουμε, ούτως ώστε η Αστυνομία να ασχοληθεί με τα κύρια καθήκοντά της που είναι η προστασία των πολιτών. 

Στα πλαίσια αυτά πρέπει να σας πω, ότι εξετάζουμε και τη λειτουργία των υπηρεσιών της Διεύθυνσης της Δυτικής Αττικής και ιδιαίτερα εκείνα τα σημεία που πράγματι υπάρχουν ιδιαίτερα οξυμένα αστυνομικά προβλήματα, όπως είναι οι Αχαρνές, τα Λιόσια, η Φυλή, το Ζεφύρι κλπ. 

Πρέπει να σας τονίσω ακόμα, ότι στη Γενική Αστυνομική Διεύθυνση Αττικής δόθηκε εντολή να λάβει στη συγκεκριμένη περιοχή και στην ευρύτερη Δυτική Αττική κάθε αναγκαίο μέτρο αστυνόμευσης για την καταστολή και πρόληψη κάθε μορφής εγκληματικότητας, ούτως ώστε πράγματι να ενισχύσουμε το αίσθημα ασφάλειας των πολιτών. Πολύ σύντομα θα είμαι σε θέση να σας ανακοινώσω κάποια μέτρα γύρω από αυτά τα ζητήματα. 

Ευχαριστώ. 

ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, για το Αστυνομικό Τμήμα στο Ζεφύρι υπάρχει σκέψη να επανδρωθεί; 

ΠΡΟΕΔΡΕΥΩΝ (Παναγιώτης Σγουρίδης): Κύριε Καρατάσο, συμπληρώνετε τόσο καιρό εδώ και έχετε κάνει τόσες επίκαιρες ερωτήσεις. Σας παρακαλώ, ξέρετε ότι δεν το προβλέπει ο Κανονισμός αυτό που κάνετε! 

ΓΕΩΡΓΙΟΣ ΚΑΡΑΤΑΣΟΣ: Το ξέρω, κύριε Πρόεδρε. Συγνώμη! 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δευτέρου κύκλου: 

Η πρώτη με αριθμό 666/17.2.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τους Υπουργούς Εθνικής 'Αμυνας, Δικαιοσύνης, σχετικά με την διαλεύκανση των αιτιών θανάτου του στρατιώτη Σπύρου Ρωμιόπουλου, την απόδοση ευθυνών κλπ., διαγράφεται λόγω κωλύματος του κυρίου Υπουργού. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, είναι ασεβής η συμπεριφορά των Υπουργών! 

ΠΡΟΕΔΡΕΥΩΝ (Παναγιώτης Σγουρίδης): Να την ξανακαταθέσετε, κύριε Παπαγεωργόπουλε, και εφόσον κληρωθεί θα φροντίσουμε ώστε να έρθει ο κύριος Υπουργός ή ο κύριος Υφυπουργός. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είναι ασέβεια! 

ΠΡΟΕΔΡΕΥΩΝ (Παναγιώτης Σγουρίδης): Δεύτερη επίκαιρη ερώτηση είναι η με αριθμό 664/17.2.99 του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Ανάπτυξης, Υγείας και Πρόνοιας, σχετικά με την κυκλοφορία γενετικά μεταλλαγμένων τροφίμων στην αγορά, την λήψη μέτρων αποτελεσματικού ελέγχου κλπ. 

Η επίκαιρη ερώτηση του κ. Αγγουράκη σε περίληψη έχει ως εξής: 

"Αδίστακτες οι πολυεθνικές εταιρείες προκειμένου να πετύχουν υπερκέρδη δεν διστάζουν να κυκλοφορούν στην αγορά γενετικά μεταλλαγμένα τρόφιμα, αδιαφορώντας εάν αυτά μπορεί να έχουν σοβαρότατες -ακόμη και μη αναστρέψιμες- συνέπειες στη δημόσια υγεία. Πολύ περισσότερο μάλιστα που οι επιστήμονες δηλώνουν κατηγορηματικά ότι "κανείς δεν εγγυάται την ασφάλεια των γενετικά τροποποιημένων τροφίμων" και ζητούν την απαγόρευση διάθεσή τους στην αγορά μέχρι να γίνουν νέες μελέτες. 

Το θέμα είναι πως στη χώρα μας κυκλοφορούν γενετικά μεταλλαγμένα τρόφιμα και μάλιστα χωρίς κανένα έλεγχο από τις αρμόδιες υπηρεσίες και ούτε καν με κάποια προειδοποιητική ένδειξη. 

Ερωτώνται οι κύριοι Υπουργοί ποια μέτρα θα πάρει η Κυβέρνηση και πότε ώστε: 

Να αποσυρθούν άμεσα τα τρόφιμα αυτού του τύπου που έχουν κυκλοφορήσει και να απαγορευθεί στο τέλος η κυκλοφορία γενετικά τροποποιημένων τροφίμων, τουλάχιστον μέχρι να ολοκληρωθούν οι αναγκαίες και να αποσαφηνιστούν οι πιθανές επιπτώσεις. 

Nα δρομολογηθούν άμεσα οι διαδικασίες αποτελεσματικού ελέγχου και σήμανσης των γενετικά μεταλλαγμένων τροφίμων από το Γενικό Χημείο του Κράτους". 

Ο κ. Χαραλάμπους έχει το λόγο για τρία λεπτά να πρωτολογήσει. 

Κύριε Χαραλάμπους, σας ευχόμαστε καλή δύναμη στο έργο σας! 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, η επίκαιρη ερώτηση του συναδέλφου κ. Αγγουράκη θέτει πράγματι ένα σοβαρό θέμα, το οποίο φαντάζομαι ότι και μελλοντικά θα απασχολήσει την κοινωνία μας, όχι μονάχα τοπικά αλλά σε παγκόσμιο επίπεδο, την προστασία, δηλαδή, των καταναλωτών από τα γενετικά τροποποιημένα τρόφιμα. 

Βεβαίως, η κατάσταση δεν είναι όπως περιγράφεται. 'Ηδη, και σε κοινοτικό και σε εθνικό επίπεδο έχουν ληφθεί μέτρα προστασίας του καταναλωτή. 'Εχει περάσει από την Ευρωπαϊκή Κοινότητα η οδηγία 90/220/ΕΟΚ, με την οποία επιβάλλεται έλεγχος αυτών των τροφίμων και χορηγούνται πιστοποιητικά. Η Ελλάδα έχει έγκαιρα προσχωρήσει, έχει ενσωματώσει στο Εθνικό Δίκαιο την οδηγία αυτή και υπάρχει σε λειτουργία μία εθνική επιτροπή με συντονισμό του ΥΠΕΧΩΔΕ και των συναρμόδιων Υπουργείων για να παρακολουθήσει τα σχετικά ζητήματα. 

Το Υπουργείο Ανάπτυξης μέσα από τη Γενική Γραμματεία Καταναλωτή παρακολουθεί από πάρα πολύ κοντά, μαζί με το Χημείο του Κράτους, έτσι ώστε να εφαρμόζονται αυτές οι διατάξεις και να εντοπίζεται κάθε περίπτωση η οποία θέτει σε κίνδυνο τη δημόσια υγεία. 

'Ηδη έχουμε προχωρήσει σε κινήσεις οι οποίες θα επιβάλουν όχι μονάχα την αναγραφή της πιστοποίησης στα αγγλικά αλλά και σε μετάφραση και στα ελληνικά, ώστε να μπορεί ο καταναλωτής να επιλέγει. 

Βεβαίως, κύριε Πρόεδρε, δεν θεωρούμε ότι αυτό το μείζον θέμα έχει κλείσει με τα μέτρα αυτά που έχουμε πάρει. 

Το Υπουργείο Ανάπτυξης αναπτύσσει τους ελέγχους από το τελωνείο μέχρι τον τελικό καταναλωτή, ούτως ώστε να αποκλίσει κάθε περίπτωση κινδύνου στην υγεία των καταναλωτών. Μέχρι σήμερα τα αποτελέσματα είναι θετικά. Το Υπουργείο Ανάπτυξης θα προχωρήσει και είναι ήδη έτοιμο το σχέδιο, στη δημιουργία Ενιαίου Φορέα Ελέγχου Τροφίμων (ΕΦΕΤ), ώστε οι διάσπαρτες υπηρεσίες οι οποίες ελέγχουν τα τρόφιμα και ποτά να συγκεντρωθούν σε ένα κεντρικό φορέα και να μπορούν να ανταποκριθούν στις σύγχρονες ανάγκες προστασίας του καταναλωτή από τις εξελίξεις της επιστήμης και από τις αδυναμίες που στην πορεία αυτή παρουσιάζονται. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγουράκης έχει το λόγο για δύο λεπτά για να αναπτύξει την επίκαιρη ερώτηση. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατ' αρχήν να ευχηθώ και εγώ καλή επιτυχία στον κύριο Υπουργό στο έργο του. 

Τώρα όσον αφορά την ερώτηση που έθεσα, τουλάχιστον διέκρινα μία ανησυχία από τον κύριο Υπουργό και ενδεχομένως αυτή να βοηθήσει στο να αντιμετωπιστεί μία κατά τη γνώμη μας επικίνδυνη και απαράδεκτη -θα έλεγα- κατάσταση. 

Κατ' αρχήν, κύριε Πρόεδρε, υπάρχουν δύο ζητήματα: 

Πρώτα απ' όλα, υπάρχει ένα πόρισμα μιας επιστημονικής μελέτης που δημοσιεύτηκε στη Μεγάλη Βρετανία -στη χώρα μας την έφερε στη δημοσιότητα η εφημερίδα "ΤΑ ΝΕΑ" στις 15 Φεβρουαρίου- όπου τα πράγματα είναι σαφέστατα. Είκοσι επιστήμονες από δεκατρείς χώρες λένε, ότι οι συνέπειες μπορεί να είναι ολέθριες για τα γενετικά μεταλλαγμένα τρόφιμα και ως εκ τούτου συνιστούν την απαγόρευση της κυκλοφορίας αυτών των τροφίμων μέχρι να ολοκληρωθούν οι έρευνες. Γι' αυτό κιόλας έθεσα το θέμα τι σκοπεύει η Κυβέρνηση να κάνει ως προς αυτό το σκέλος της υπόθεσης, δηλαδή, την απαγόρευση της κυκλοφορίας. 

Υπάρχει φυσικά μία ιδεολογική διαφωνία. Το θέμα είναι για μας ότι το πρόβλημα δεν λύνεται με το μαρκάρισμα, με τη σήμανση. Εν πάση περιπτώσει, ας πάμε και στο θέμα της σήμανσης. 

'Εχω στην ίδια εφημερίδα μία δήλωση -έτσι το σημειώνει ο συντάκτης της εφημερίδας- του Γενικού Χημείου του Κράτους της χώρας μας, η οποία λέει συγκεκριμένα το εξής: "Μέχρι στιγμής δεν έχει ληφθεί μέριμνα για τις διαδικασίες ελέγχου και τη σήμανση των γενετικά μεταλλαγμένων προϊόντων". Αυτό έλεγε το Γενικό Χημείο του Κράτους. Αν ανταποκρίνεται στην πραγματικότητα αυτή η δήλωση, δεν μπορώ να το ξέρω εγώ. Αυτό είναι και το πρόβλημα που υπάρχει. Κυκλοφορούν στην ελληνική αγορά είτε ευθέως είτε έμμεσα γιατί ξέρετε ότι πολλά τέτοια προϊόντα πάνε ως πρώτη ύλη σε άλλα τρόφιμα και ουδείς γνωρίζει ότι καταναλώνει γενετικά τροποποιημένα υλικά. Κατά συνέπεια, υπάρχει ένα θέμα να πάρει θέση η Κυβέρνηση απέναντι στη συγκεκριμένη έρευνα και υπάρχουν τρόποι να το κάνουν αυτό. Και ένα δεύτερο, νομίζω, να απαγορεύσει για ένα χρονικό διάστημα την κυκλοφορία αυτών των υλικών. Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Υφυπουργέ. Προσέξτε μήπως σας αδειάσουν σαν τον Τόνι Μπλερ κανά δυο τρεις τόνους από μεταλλαγμένα υλικά προς την πόρτα του Υπουργείου! 

ΧΑΡΑΛΑΜΠΟΣ ΑΓΓΟΥΡΑΚΗΣ: Εγώ δεν έχω πάντως. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, εγώ μια και γνωρίζω -και προσπαθούμε να το γνωρίζουμε όλοι- ότι υπάρχουν και κάποιες επισημάνσεις, τις διαβάζω και καλό είναι να προφυλασσόμαστε όλοι απ' αυτούς τους κινδύνους. 

Δεν υπάρχει κύριοι συνάδελφοι καμία ανησυχία. Οι κρατικές υπηρεσίες παίρνουν όλα τα μέτρα. 'Ομως, θα ήταν επιπόλαιο σε ένα τόσο σοβαρό θέμα να εφησυχάζουμε. Θα πρέπει να είμαστε επί μονίμου βάσεως σε εγρήγορση, ώστε να διασφαλίζουμε τη μεγαλύτερη δυνατή προστασία στην υγεία του καταναλωτή. Μ' αυτήν την έννοια, λοιπόν, βεβαίως δεν μπορούμε να είμαστε ήσυχοι, οφείλουμε να είμαστε ανήσυχοι και συνεχώς να διασφαλίζουμε απ' όλες τις πλευρές αυτήν την προστασία. Βρισκόμαστε μπροστά σε προόδους της επιστήμης πρωτόγνωρες, οι οποίες αλλάζουν τη φυσιογνωμία της ανθρωπότητας στο επίπεδο διατροφής και μην ξεχνάμε ότι τελικά αυτές οι πρόοδοι ανέβασαν το μέσο όρο ζωής από σαράντα χρόνια στα εβδομήντα πέντε, με τις συνέπειές τους όμως. Κατά συνέπεια, αυτές τις προόδους δεν μπορούμε να τις αντιμετωπίσουμε με συντηρητισμό, αλλά θα τις αντιμετωπίσουμε με εγρήγορση, ώστε να κρατήσουμε από τις προόδους της επιστήμης όλα τα θετικά που ανεβάζουν το βιοτικό επίπεδο και το μέσο όρο ζωής, προσέχοντας όμως παράλληλα τις παραμέτρους εκείνες που μπορούν να μας διαφύγουν και να δημιουργήσουν προβλήματα. Και η ελληνική Κυβέρνηση έχει και ευαισθησία και πρόνοια σ' αυτό το θέμα και αντιλαμβάνεται πάρα πολύ καλά τι σημαίνει η προστασία του καταναλωτή σ' αυτόν τον τομέα τα προσεχή χρόνια. Και διαβεβαιώνουμε το Σώμα ότι θα κάνουμε -και κάνουμε- όλες εκείνες τις αναγκαίες ενέργειες, ώστε να προστατεύσουμε τον καταναλωτή από ανεπιθύμητες παρενέργειες αυτών των επιστημονικών προόδων. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 650/15.2.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Υγείας και Πρόνοιας, σχετικά με την έκδοση του προεδρικού διατάγματος για τη λειτουργία Κέντρων Υποδοχής Προσφύγων κλπ. 

Η επίκαιρη ερώτηση της κ. Δαμανάκη είναι η ακόλουθη: 

"Η τελευταία αστυνομική επιχείρηση στην Πλατεία Κουμουνδούρου αναδεικνύει για μια ακόμη φορά το τεράστιο θέμα ανυπαρξίας πολιτικής για τους πρόσφυγες και τους οικονομικούς μετανάστες. Ούτε η Κυβέρνηση ούτε η Τοπική Αυτοδιοίκηση εμφανίζονται διατεθειμένες να δώσουν ουσιαστική λύση στο πρόβλημα. 

Ερωτάται ο κύριος Υπουργός: 

1. Πότε σκοπεύει να εκδόσει το προεδρικό διάταγμα του ν. 2452/96 για τη λειτουργία Κέντρων Υποδοχής Προσφύγων; 

2. 'Εχει η Κυβέρνηση σχέδιο για τη δημιουργία νέου Κέντρου Προσφύγων πέραν του κορεσμένου κέντρου του Λαυρίου; 

3. Τι μέτρα θα πάρει για την προσωρινή ανακούφιση των οικονομικών μεταναστών που διέρχονται από τη χώρα μας και δεν υποβάλλουν αιτήσεις για τη χορήγηση ασύλου (Κούρδοι της Πλατείας Κουμουνδούρου); 

4. Ποια κονδύλια απορροφήθηκαν κατά τα έτη 1997 και 1998 από τα σχετικά προγράμματα της Ευρωπαϊκής 'Ενωσης;". 

Ο Υφυπουργός Υγείας και Πρόνοιας κ. Θεόδωρος Κοτσώνης έχει το λόγο για τρία λεπτά να πρωτολογήσει. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, το Υπουργείο Υγείας και Πρόνοιας έχει θέσει σε εφαρμογή ένα εθνικό σχεδιασμό για την κοινωνική προστασία των προσφύγων. Το προεδρικό διάταγμα του ν. 2452/1996 για τη λειτουργία των Κέντρων Υποδοχής Προσφύγων βρίσκεται στο Συμβούλιο της Επικρατείας προς επεξεργασία. Εκεί μεταξύ άλλων ρυθμίζουμε το τεράστιο πρόβλημα της ιατροφαρμακευτικής και νοσοκομειακής κάλυψης των προσφύγων. 

Ταυτόχρονα με το προαναφερόμενο προεδρικό διάταγμα παρέχεται η δυνατότητα στις ιδιαίτερα ευάλωτες κατηγορίες προσφύγων όπως ασυνόδευτοι ανήλικοι, άτομα με ειδικές ανάγκες, ηλικιωμένοι, να φιλοξενούνται στα υφιστάμενα για τους ημεδαπούς ιδρύματα. 

Ταυτόχρονα γίνεται εκσυγχρονισμός του υφιστάμενου στο Λαύριο Αττικής κέντρου προσωρινής διαμονής αιτούντων άσυλο και εκσυγχρονισμός των παρεχόμενων υπηρεσιών. Στο κέντρο υλοποιούνται σήμερα οι παρακάτω δράσεις: Αναβάθμιση των κτιριακών εγκαταστάσεων, γίνονται εργασίες για την ολοκλήρωση των εργασιών ανακατασκευής των χώρων υγιεινής και του συστήματος κεντρικής θέρμανσης. Επίσης, γίνεται αναβάθμιση των κοινωνικών υπηρεσιών του κέντρου. 

Για το συγκεκριμένο στόχο βρίσκεται σε εξέλιξη πολυδιάστατο πρόγραμμα το οποίο αφορά μεταξύ άλλων τη δημιουργία βάσης δεδομένων για την πλήρη καταγραφή των κοινωνικών χαρακτηριστικών των φιλοξενουμένων, επαγγελματική ειδίκευση, εκπαιδευτικό επίπεδο, η οποία θα αποτελέσει το βασικό εργαλείο της κοινωνικής υπηρεσίας του κέντρου για την κοινωνική και επαγγελματική ένταξη των προσφύγων. 

Το συγκεκριμένο πρόγραμμα επιχορηγείται από την Ευρωπαϊκή Επιτροπή και το Υπουργείο μας καλύπτει μέρος της εθνικής συμμετοχής. 

'Οσον αφορά το δεύτερο ερώτημα που αφορά την ίδρυση νέου κέντρου προσωρινής διαμονής, το Υπουργείο μας υπέβαλε αίτηση για τη χρηματοδότηση δημιουργίας νέου κέντρου προσφύγων στη δυτική Ελλάδα, το οποίο θα αναπτυσσόταν σε δύο φάσεις, ώστε να υπάρξει πλήρης αξιοποίηση των κοινοτικών κονδυλίων. Μάλιστα στην αίτηση έγινε ρητή αναφορά στο γεγονός ότι το σχέδιο ήταν σε πλήρη αντιστοιχία με το σημείο οκτώ του σημείου βάσης για την είσοδο μεταναστών από το Ιράκ και τις γειτονικές χώρες, κυρίως κουρδικής καταγωγής. 

Για την πρώτη φάση αιτήθηκαν ένα εκατομμύριο εξακόσιες ενενήντα τέσσερις χιλιάδες τετρακόσια δώδεκα ECU, όταν ο συνολικός προϋπολογισμός της γραμμής ήταν τρία εκατομμύρια επτακόσιες πενήντα χιλιάδες ECU. Η Ευρωπαϊκή Επιτροπή, παρά τις αρχικές προφορικές διαβεβαιώσεις της, τελικά δεν ενέκρινε το σχέδιο. 

Το Υπουργείο Υγείας και Πρόνοιας δια μέσου της ΜΕΑ στην Ευρωπαϊκή 'Ενωση, εξέφρασε τη δυσαρέσκειά του και δήλωσε, ότι το σχέδιο θα επανυποβληθεί του χρόνου στο σύνολό του. Η επιτροπή εξέφρασε και πάλι τη θετική θέση της για τη δημιουργία νέου κέντρου υποδοχής προσφύγων και υποσχέθηκε θετική αντιμετώπιση του σχεδίου στην νέα προκήρυξη. 

'Οσον αφορά το τρίτο ερώτημα για τα μέτρα που αφορούν την προσωρινή ανακούφιση των οικονομικών μεταναστών που διέρχονται από τη χώρα μας και δεν υποβάλλουν αιτήσεις για χορήγηση ασύλου, θέλω να πω ότι βρισκόμαστε σε συνεννόηση, μια δύσκολη συνεννόηση, με τη Νομαρχιακή και Τοπική Αυτοδιοίκηση, για τη δημιουργία κέντρων υποδοχής, εκμάθησης ελληνικής γλώσσας και ένταξης στην αγορά εργασίας. 

Τέλος, σε ό,τι αφορά τα συγχρηματοδοτούμενα από την Ευρωπαϊκή Επιτροπή προγράμματα, σημειώνουμε ότι για το χρονικό διάστημα 1997-1998, πρώτη εφαρμογή των προγραμμάτων, χρηματοδοτήθηκαν και υλοποιήθηκαν διάφορα σχέδια από μη κυβερνητικές οργανώσεις, εκ των οποίων συγχρηματοδοτήσαμε τα δύο με το ποσόν των τριάντα εννέα εκατομμυρίων εβδομήντα δύο χιλιάδων επτακοσίων εξήντα (39.072.760) δραχμών, ενώ συμμετείχαμε στο σχεδιασμό του συνόλου των προτάσεων. Για το χρονικό διάστημα 1998-1999, συμμετείχαμε στο σχεδιασμό των περισσοτέρων σχεδίων ενώ συγχρηματοδοτούμε πέντε εξ αυτών με το ποσόν των εξήντα πέντε εκατομμυρίων εβδομήντα εννέα χιλιάδων τριακοσίων (65.079.300) δραχμών. 

ΠΡΟΕΔΡΕΥΩΝ (Παναγιώτης Σγουρίδης): Η κ. Δαμανάκη έχει το λόγο για δύο λεπτά, να αναπτύξει την επίκαιρη ερώτησή της. 

ΜΑΡΙΑ ΔΑΜΑΝΑΚΗ: Κύριε Πρόεδρε, τα προβλήματα τα οποία υπάρχουν και που αφορούν τη ζωή, τις ανθρώπινες συνθήκες διαβίωσης των Κούρδων μεταναστών και των άλλων οικονομικών μεταναστών και των προσφύγων στη χώρα μας, είναι γνωστά. 

Εγώ, τα έχω συζητήσει με τον κύριο Υπουργό και άλλη φορά. Είναι γεγονός ότι επανήλθαν με ένα δραματικό τρόπο, μετά την τελευταία τραγωδία που υπέστημεν και σαν χώρα με την υπόθεση Οτσαλάν και έτσι έχουν βγει πια στο φως της επικαιρότητας. 

Τονίζω όμως ότι είναι ανάγκη η ελληνική πολιτεία να μπορέσει να αναπτύξει μια σταθερή και πάγια πολιτική γι'αυτά τα θέματα, διότι θα τα βρίσκουμε συνεχώς μπροστά μας. Στα θέματα αυτά, δοκιμάζεται εν τέλει η ανθρωπιά μας, η ανθρωπιά της Ελλάδας, της Ευρώπης και ίσως αυτό το πρόβλημα της μετανάστευσης θα είναι το κύριο πρόβλημα ή ένα από τα κύρια προβλήματα πάνω στα οποία θα οικοδομηθούν και οι όποιες διαχωριστικές γραμμές θα διαχωρίζουν, αν θέλετε, την προοδευτική παράταξη από τη συντήρηση. 

Τα λέω όλα αυτά για να πω, ότι κατά τη γνώμη μου το όλο έργο της Κυβέρνησης είναι εντελώς ανεπαρκές σ'αυτόν τον πολύ σοβαρό τομέα. Να ξεκινήσω από τους Κούρδους της πλατείας Κουμουνδούρου. Δεν θα σχολιάσω τα όσα συνέβησαν. Νομίζω ότι έχουν επαρκώς σχολιαστεί. Υπάρχει ένα, όμως, ένα θέμα, κύριε Υπουργέ. Τι γίνεται τώρα με αυτούς τους ανθρώπους; 

Σήμερα η εφημερίδα "ΤΑ ΝΕΑ" έχουν ένα εκτενές δημοσίευμα βάση του οποίου προκύπτει ότι αυτοί, οι οποίοι βεβαίως δεν έμειναν στον 'Ορος Πατέρα, όπου τους εγκλωβίσατε, επιστρέφουν σε σπίτια της περιοχής Κεραμεικού. 

Τι θα γίνει πως θα λυθεί το πρόβλημά τους; 'Ακουσα ότι βρίσκεστε σε συνεννόηση με την Τοπική Αυτοδιοίκηση.Ξέρω ότι και η Τοπική Αυτοδιοίκηση δεν έκανε ό,τι μπορούσε -δεν θέλω να ανοίξω τώρα αυτό το κεφάλαιο αλλά πρεπει πολύ γρήγορα να αποφασίσετε να διαθέσετε ένα σοβαρό ποσό, εγώ εκεί θέλω να επιμείνω, για το θέμα αυτό διότι αν δεν διατεθεί το ποσόαυτό κανένας δήμος καμία Νομαρχιακή Αυτοδιοίκηση δεν θα δεχθεί να φιλοξενήσει αυτούς τους ανθρώπους με διάφορα επιχειρήματα, αστεία κατά τη γνώμη μου και ηθικά και πολιτικά απαράδεκτα αλλά τα οποία δίνουν κάποια βάση για να γίνονται οι άνθρωποι αυτοί μπαλάκι από τον ένα δήμο στον άλλο. 

Τα ποσά τα οποία μας αναφέρατε είναι αστεία, κύριε Υπουργέ. 'Ενα πρόγραμμα αν κατάλαβα καλά υποβάλαμε στην Ευρωπαϊκή 'Ενωση, που έχει σχέση με το νέο κέντρο εγκατάστασης υποδοχής προσφύγων, το οποίο πραγματικά απερρίφθη. Ενταξει. 'Ηταν επαρκής η μελέτη μας; 'Ηταν όλα όσα έπρεπε να κάνουμε; Εν πάση περιπτώσει απερρίφθη. Αυτό τι σημαίνει ότι δεν θα γίνει; 

Είδα χθες σε μια άλλη ερώτηση παρόμοια, ότι απαντάτε ότι αυτό το κέντρο θα γίνει κάπου στη δυτική Ελλάδα. Ελπίζω ότι δεν εννοείτε ότι θα γίνει το κέντρο υποδοχής προσφύγων κάπου που θα θυμίζει έναν τόπο εξορίας διότι είναι απλό, δεν θα μένουν, θα προσπαθούν να αποδράσουν -τα έχουμε ζήσει αυτά- με κάθε τρόπο ώστε να έρθουν κοντά σε κατοικημένες περιοχές για να μπορέσουν να βρουν έστω μια προσωρινή δουλειά. 

'Αρα νομίζω ότι χρειάζεται ένας συνολικός επαναπροσανατολισμός στο όλο θέμα. 

(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 

Και για να κλείσω, κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ τελειώστε, κυρία Δαμανάκη. 

ΜΑΡΙΑ ΔΑΜΑΝΑΚΗ: Τελειώνω αμέσως. 

Το ότι καθυστερούν επί δύο χρόνια και πλέον να εκδοθούν προεδρικά διατάγματα, τα δύο προεδρικά διατάγματα ενός νόμου που έχει ήδη ψηφισθεί -εσείς τον ψηφίσατε, επιτέλους- αυτό δείχνει, είναι το μέτρο κατά τη γνώμη μου του ενδιαφέροντος που υπάρχει γι' αυτό το πολύ σοβαρό θέμα. Ας τα σκεφθούμε όλα πριν είναι πολύ αργά. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κοτσώνη, έχετε το λόγο για δύο λεπτά για να δευτερολογήσετε. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Το πρόβλημα το οποίο θέτει η κυρία συνάδελφος είναι πάρα πολύ σοβαρό και προέκυψε στην ελληνική κοινωνία τα τελευταία χρόνια. 'Ετσι δεν υπήρχαν επεξεργασμένες πολιτικές από παλαιότερα ή εμπειρίες ώστε να μπορούμε να δίνουμε λύσεις οι οποίες έχουν δοκιμασθεί και πραγματικά βρισκόμαστε ενώπιον προβλημάτων στα οποία πρέπει να λειτουργήσει η φαντασία και η δημιουργικότητα για να απαντήσουμε. 

'Οσον αφορά τα χρήματα: 'Εχω εντολή από τον κύριο Πρωθυπουργό να διαθέσω όσα χρήματα χρειάζονται, για την εύρεση λύσεων σ' αυτά τα προβλήματα τα οποία συναντούμε μέσα στη μεγάλη μας πόλη. Αλλά για να επενδυθούν τα χρήματα πρέπει να βρεθούν οι χώροι και εκεί είναι το μεγάλο πρόβλημα. Για να καταλάβετε δε πόσο μεγάλο εκεί είναι το πρόβλημα της ένταξης μέσα στον κοινωνικό ιστό ομάδων ανθρώπων, που ανήκουν στον αποκλεισμό της κοινωνίας σας λέω το εξής: Για τους είκοσι πέντε εναπομείναντες στο όρος Πατέρα οι οποίοι δεν ήξεραν που να πάνε και ζήτησαν την βοήθειά μας παρεκάλεσα τον Πρόεδρο του Ελληνικού Ερυθρού Σταυρού να διαθέσει χώρο στη Νέα Μάκρη όπου έχει ήδη μια κατασκήνωση και φιλοξενεί περίπου εκατόν δέκα Κούρδους. Πράγματι, ο κ. Μαρτίνης τους υπεδέχθη στη Νέα Μάκρη αλλά εκεί ο αρχηγός των Κούρδων των ήδη εγκατεστημένων είπε, εδώ είμαστε οικογένειες, έχουμε τακτοποιηθεί και δεν θέλουμε άλλους. 

Καταλαβαίνετε ότι έχω ένα μεγάλο πρόβλημα όχι μόνο με τους μετανάστες αλλά με τους φορείς του AIDS, τους τοξικομανείς κλπ. Πρέπει να δημιουργήσω εγκαταστάσεις στην Αθήνα, στη Θεσσαλονίκη στη Πάτρα και βλέπω μια αντίδραση από τις γειτονιές και καταλαβαίνετε ότι δεν είναι τόσο εύκολα αυτά. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι έχω την τιμή να σας ανακοινώσω ότι τη συνεδρίασή μας παρακολουθούν από τα ανατολικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα μαθητές και δύο συνοδοί-καθηγητές από το 20ο Γυμνάσιο της Νέας Ιωνίας Αττικής. 

Επίσης τη συνεδρίασή μας παρακολουθούν από τα άνω δυτικά θεωρεία πενήντα επτά ανθυπασπιστές του Πολεμικού Ναυτικού, της Σχολής Γενικής Επιμόρφωσης και ένας συνοδός-καθηγητής. 

Η Βουλή τους καλωσορίζει! 

(Χειροκροτήματα από όλες τις πτέρυγες) 

Θα ήθελα σε αυτούς που παρακολουθούν τη συνεδρίαση να πω ότι έχουμε αυτήν τη στιγμή Κοινοβουλευτικό 'Ελεγχο, άρα στην Αίθουσα βρίσκονται μόνο οι Βουλευτές οι οποίοι ερωτούν και οι Υπουργοί οι οποίοι απαντούν. 

Tέταρτη είναι η υπ' αριθμ.660/17.2.99 επίκαιρη ερώτηση του Βουλευτού του Δημοκρατικού Κοινωνικού Κινήματος κ. Ιωάννη Αράπη προς τον Υφυπουργό Πολιτισμού, (αρμόδιο για θέματα αθλητισμού), σχετικά με τη χρηματοδότηση αποπεράτωσης του έργου κατασκευής του κολυμβητηρίου Περάματος. 

Η επίκαιρη ερώτηση του κ. Αράπη είναι η ακόλουθη: 

"Η κατασκευή κολυμβητηρίου στο Πέραμα έχει εγκριθεί από το 1989 σε χώρο που έχει παραχωρήσει ο Ναύσταθμος. Από το 1989 έως το 1997 η Δημοτική Αρχή εκταμίευσε για την κατασκευή του περίπου διακόσια (200) εκατομμύρια δραχμές και μόλις το 1998 η Γενική Γραμματεία Αθλητισμού άρχισε να στέλνει χρήματα σε δόσεις που συνολικά δεν ξεπερνούν τα 180 εκατομμύρια για την ολοκλήρωση του έργου και την έναρξη λειτουργίας του κολυμβητηρίου απαιτούνται τριακόσια είκοσι (320) εκατομμύρια δραχμές. 

Ερωτάται ο κύριος Υπουργός: 

'Εχει προγραμματίσει το Υπουργείο αυτήν τη χρηματοδότηση και αν ναι, πότε προβλέπεται να γίνει;". 

Ο Υφυπουργός κ.Φούρας έχει το λόγο για τρία λεπτά, για να πρωτολογήσει. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, το θέμα δεν έρχεται για πρώτη φορά στη Βουλή. Πρόκειται για μία αρκετά ταλαιπωρημένη υπόθεση. 

Το 1989 ο Δήμος Περάματος αποφάσισε με δικές του δυνάμεις να κάνει ένα κολυμβητήριο στο Πέραμα. Το σχεδίασε, το μελέτησε, το δημοπράτησε και βεβαίως κάποια στιγμή στην πορεία και στη διαδρομή διαπίστωσε ότι δεν έχει τα χρήματα να το ολοκληρώσει και τότε εστράφη στην πολιτεία. Και ζήτησε τη χρηματοδότηση και την ένταξη του κολυμβητηρίου που ο Δήμος Περάματος αποφάσισε, σχεδίασε, μελέτησε και δημοπράτησε στα προγράμματα δημοσίων επενδύσεων. Πράγματι με δική μας παρέμβαση, δεδομένου ότι μας ενδιαφέρει η αθλητική υποδομή, το 1998 μπήκε το έργο στο πρόγραμμα δημοσίων επενδύσεων για να ολοκληρωθεί με προϋπολογισμό τετρακόσια εκατομμύρια (400.000.000) δραχμές και ήδη έχει εκταμιευθεί το 1998 ποσό πάνω από εκατό εκατομμύρια (100.000.000) δραχμές. 

Θα ήθελα με την ευκαιρία αυτή να κάνω ένα σχόλιο. 'Οταν ένας δήμος αποφασίζει να προωθήσει ένα έργο, οφείλει να έχει και πρόβλεψη της χρηματοδότησης του έργου. 

Δίπλα ακριβώς στο Πέραμα είναι το Κερατσίνι. Εδώ είναι ο κύριος Λάλος, Βουλευτής Β'Πειραιά, με τον οποίο έχουμε συνεργαστεί. Το 1996 λοιπόν, ξεκίνησε το κολυμβητήριο του Κερατσινίου και το 1998 το λειτουργήσαμε και κάναμε τα εγκαίνια γιατί είχε σχεδιαστεί, είχε μελετηθεί, είχε δημοπρατηθεί με σωστές διαδικασίες και όχι με τον ανορθόδοξο τρόπο που επιχείρησε ο Δήμος Περάματος να οργανώσει ένα σχέδιο για την νεολαία του, αλλά του έλειπε η βασική προϋπόθεση, η χρηματοδότηση. 

Ελπίζω ότι το Υπουργείο Εθνικής Οικονομίας θα δώσει εκείνη τη χρηματοδότηση που είναι αναγκαία για το 1999 έτσι που επιτέλους το 2000 να δούμε αυτό το κολυμβητήριο -το οποίο δεν ήταν μεσα στο σχεδιασμό της Γενικής Γραμματείας Αθλητισμού, δεν εντασσόταν σε κεντρικούς πόρους αλλά ήταν ένα δημοτικό έργο- να τελειώσει όχι βέβαια με τις προσπάθειες της δημοτικής αρχής, αλλά με τη συμβολή και τη σύμπραξη της Κυβέρνησης. 

Θέλω αξιοποιώντας αυτήν την ευκαιρία να δηλώσω ότι δεν είναι δυνατόν κάποιος να λέει "εγώ σχεδιάζω, εγώ μελετώ, εγώ δημοπρατώ και κάποιος άλλος πληρώνει", γιατί αυτός ο οποίος τελικά καλείται να πληρώσει δεν είχε καν στο νου του αυτήν την αθλητική υποδομή και το κόστος της και ο σχεδιασμός του ήταν εντελώς διαφορετικός. 

Εν πάση περιπτώσει, για να κλείσουμε τη συζήτηση η νεολαία του Περάματος χρειάζεται ένα κολυμβητήριο. Εμείς το εντάξαμε στο πρόγραμμα δημοσίων επενδύσεων, αναλώθηκαν εκατό εκατομμύρια (100.000.000) δραχμές το 1998 και πιστεύω ότι θα κινηθούμε σε ένα επαρκές για το 1999 επίπεδο χρηματοδότησης έτσι που το 2000 να μπορέσει να λειτουργήσει και αυτό το κολυμβητήριο. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Αράπης έχει το λόγο. 

ΙΩΑΝΝΗΣ ΑΡΑΠΗΣ: Εγώ, κύριε Υπουργέ, θα ξεκινήσω από το σχόλιο το δικό σας, που είπατε ότι κάθε δήμος, όταν ξεκινάει ένα έργο πρέπει να το ολοκληρώνει. 

Σας ερωτώ το εξής: Σήμερα στην Αττική και σε όλη την Ελλάδα ποιος δήμος έχει τη δυνατότητα να κάνει ένα τόσο μεγάλο έργο ύψους περίπου οκτακοσίων εκατομμυρίων (800.000.000) δραχμών; Ποιος δήμος μπορεί και από που θα βρεθούν οι πόροι για να μπορέσει η Αυτοδιοίκηση να κάνει τέτοια έργα; 

Το Υπουργείο Αθλητισμού πείτε μας σε τι σκοπό έχει και τι επιδιώκει. Θέλουμε αθλητική νέα γενιά, θέλουμε νεολαία έτοιμη για το 2004. Πείτε μας λοιπόν, πως θα το πετύχουμε αυτό; 'Εχουμε τους Ολυμπιακούς Αγώνες και αν δεν κατεβάσουμε τα παιδιά στο στίβο, στο κολυμβητήριο πως είναι δυνατόν να φτιάξουμε καινούριους αθλητές; Αυτό είναι το δικό μας ερώτημα. 

Ξεκίνησε τότε ο δήμος και έβαλε διακόσια τόσα εκατομμύρια συν άλλα είκοσι πέντε εκατομμύρια σύνολο διακόσια είκοσι πέντε εκατομμύρια (225.000.000) δραχμές για το έργο αυτό. Εδώ και μία δεκαετία αυτό το κολυμβητήριο μένει εκεί γιαπί. Αυτό είναι μεγάλο ερώτημα για τον ίδιο τον λαό. 

Αυτό το κολυμβητήριο εξυπηρετεί το Δήμο Περάματος, τη Σαλαμίνα, ακόμα και το Κερατσίνι, διότι είναι κολυμβητήριο ολυμπιακών διαστάσεων. Γι' αυτό και επιμένω ότι πρέπει να τελειώσει τουλάχιστον το '99 αυτό το περιβόητο κολυμβητήριο, ώστε να πάμε τη νεολαία μέσα σ' αυτό το κολυμβητήριο να αγωνιστούν, για να φτιάξουμε και αθλητές. Χρειάζονται περίπου τριακόσια εκατομμύρια. Βρείτε τρόπο, κύριε Υπουργέ. Δε σας ανήκει τώρα το κολυμβητήριο, γιατί έγινε μεταβίβαση στο Υπουργείο Αθλητισμού και νομίζω ότι εσείς πρέπει να λύσετε το θέμα. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, το σχόλιό μου δεν αναφερόταν στην υπαρκτή ανάγκη της νεολαίας να έχει αθλητικούς χώρους και υποδομές, αλλά στον τρόπο όπου η Αυτοδιοίκηση αποφασίζει και μετά ζητάει τη χρηματοδότηση από κεντρικούς πόρους. Η Γενική Γραμματεία Αθλητισμού έχει σε εξέλιξη ογδόντα έργα, έχει έναν συγκεκριμένο προϋπολογισμό και αν ο κάθε δήμος βάλει και ένα έργο ενός δισεκατομμυρίου μέσα στο πρόγραμμά του, το ξεκινήσει και μετά ζητάει να ενταχθεί στο πρόγραμμα δημοσίων επενδύσεων, προφανώς κανένα αθλητικό έργο δεν πρόκειται να ολοκληρωθεί στη χώρα, γιατί τότε πάμε σε έναν πολλαπλασιασμό πόρων, που δεν υπάρχουν. 

Εκείνο που εγώ θέλω να διαβεβαιώσω τον αγαπητό συνάδελφο, είναι ότι πράγματι μπήκε επιτέλους σε ένα δρόμο το κολυμβητήριο Περάματος. Εδώ είναι και ο Αντιπρόεδρος της Βουλής, μας έρχεται χαμογελώντας γιατί ακούει πως το κολυμβητήριο Περάματος είναι πλέον στο πρόγραμμα δημοσίων επενδύσεων και θα τεθεί στη διάθεση της νεολαίας, αλλά και γιατί όχι του αθλητικού κυρίου Αντιπροέδρου μας. 

ΠΑΝΑΓΙΩΤΗΣ ΚΡΗΤΙΚΟΣ (Α' Αντιπρόεδρος της Βουλής): Δεν το ακούω τώρα, το γνωρίζω από πριν. 

ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, σας είπε και αθλητικό. Ξέρω ότι είσθε στο σύλλογο του μπάσκετ εκεί στον Πειραιά, παίζετε πλέϊ-μέϊκερ. 

Η με αριθμό 659/17.2.99 επίκαιρη ερώτηση πρώτου κύκλου της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων επίλυσης των προβλημάτων στο Υποκατάστημα του Ιδρύματος Κοινωνικών Ασφαλίσεων (ΙΚΑ) στη Λάρισα, διαγράφεται, λόγω κωλύματος του αρμοδίου Υπουργού. 

ΑΝΔΡΙΑΝΗ ΛΟΥΛΕ: Κύριε Πρόεδρε, να μου δώσετε το λόγο, για να ξέρετε τουλάχιστον τι έχει γίνει σήμερα. 

Από χθες προσπαθεί το Υπουργείο να αναβάλει την ερώτηση. Με πήρε ο κ. Ιωαννίδης και μου είπε ότι θα έρθει ο Υφυπουργός κ. Πρωτόπαπας. Με πήρε χθες τη νύχτα ο κ. Πρωτόπαπας, με παρακάλεσε να έρθει στις 11.00' και σήμερα δεν έρχεται. Αυτό είναι απαράδεκτο. Δεν κατάλαβα, δηλαδή, πώς οι Υπουργοί συμπεριφέρονται έτσι στους Βουλευτές. 

ΠΡΟΕΔΡΕΥΩΝ (Παναγιώτης Σγουρίδης): Σημαίνει ότι υπήρχε κώλυμα. 

ΑΝΔΡΙΑΝΗ ΛΟΥΛΕ: Μα, κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Λουλέ. Θα φροντίσει το Προεδρείο να δει τι ακριβώς συνέβη.

ΑΝΔΡΙΑΝΗ ΛΟΥΛΕ: Μα, τελευταία στιγμή; 

ΠΡΟΕΔΡΕΥΩΝ (Παναγιώτης Σγουρίδης): Εσείς, όμως, θα παρακαλούσα πολύ να την επανακαταθέσετε. 

ΑΝΔΡΙΑΝΗ ΛΟΥΛΕ: Εντάξει. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας Υπουργείου Πολιτισμού: "Μουσειακή προβολή και αρχεία της Εθνικής Αντίστασης 1941-1944". 

Πριν δώσω το λόγο στον εισηγητή της Πλειοψηφίας, θα ήθελα να ανακοινώσω ότι ο κ. Παπαθεμελής, Βουλευτής Θεσσαλονίκης, ζητά ολιγοήμερη άδεια απουσίας του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 

Καλώ, λοιπόν, στο Βήμα τον Α' Αντιπρόεδρο της Βουλής κ. Παναγιώτη Κρητικό, ως εισηγητή της Πλειοψηφίας. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Από εδώ έχω μεγαλύτερο ακροατήριο. 

ΠΡΟΕΔΡΕΥΩΝ (Παναγιώτης Σγουρίδης): Κύριε Κρητικέ, πρέπει να γνωρίζετε ότι όλοι σας παρακολουθούν μέσα από το κλειστό κύκλωμα της τηλεόρασης. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Πάντοτε ήμουν υπό... παρακολούθηση. 

ΠΡΟΕΔΡΕΥΩΝ (Παναγιώτης Σγουρίδης): 'Οχι αυτήν την παρακολούθηση, που εννοείτε εσείς, που γινόταν το '40-'44. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Και αργότερα, και αργότερα... 

Κυρίες και κύριοι συνάδελφοι, κατ' αρχήν θέλω να καλωσορίσω στη Βουλή την κυρία Υπουργό Πολιτισμού υπό τη νέα της ιδιότητα και να της ευχηθώ καλή επιτυχία στο έργο της. 'Εχει ένα σημαντικό έργο στο Υπουργείο Πολιτισμού, τρισυπόστατο, θα έλεγα, έργο διάσωσης πολιτισμού, έργο ανάδειξης πολιτισμού και έργο προσφοράς πολιτισμού. Της ευχόμαστε επιτυχία πλήρη. 

Αισθάνομαι μεγάλη τιμή, κυρίες και κύριοι συνάδελφοι, που εισηγούμαι με την παρούσα πρόταση νόμου η οποία αφορά στην ίδρυση Μουσείου της Εθνικής Αντίστασης των Ελλήνων. 

Ο ν.1285/82 με καθυστέρηση τριάντα οκτώ ετών αναγνώρισε το μεγάλο αυτό έπος της νεοελληνικής ιστορίας, το έπος των νεοελλήνων χρειάστηκε η μεγάλη απόφαση του Ανδρέα Παπανδρέου για να βρούν την ιστορική τους δικαίωση οι θυσίες των Ελλήνων. Και έρχεται τώρα με πολύ μεγαλύτερη καθυστέρηση η πρόταση νόμου να αποτελέσει αρχή, αφετηρία, εκκίνηση της αναζήτησης στέγης, μιας μικρής στέγης -μεγάλη έπρεπε να είναι- για να συγκεντρώσει όλα τα στοιχεία μνήμης, ιστορίας, δράσης, πολιτισμού αυτής της μεγάλης εποχής. 

Νομοθετούμε συχνά για υλικές αξίες σ'αυτό το Κοινοβούλιο, για αξίες οικονομικές -και πρέπει- για αξίες πραγμάτων κινητών -και πρέπει- για αξίες που ρυθμίζουν τις σχέσεις των ανθρώπων και την ανάπτυξη της κοινωνίας και πρέπει. Πολλές φορές όμως ξεχνάμε ή αδιαφορούμε να νομοθετήσουμε για ηθικές αξίες, για ιστορικές αξίες, για εθνικές αξίες, γι'αυτές που καταξίωσαν αυτόν τον τόπο και αυτόν το λαό χιλιετίες και χάρη στις οποίες επιβίωσε, χάρη στις οποίες διεσώθηκε, χάρη στις οποίες δημιούργησε, χάρη στις οποίες μεγαλούργησε. 

Μία από τις αξίες αυτές είναι και η αξία των αγώνων του λαού μας για την εθνική του αποκατάσταση και την εθνική του ελευθερία. 'Οταν απογυμνώνεται η ψυχή των Ελλήνων από αυτές τις αξίες, στεγνώνει, αποστεώνεται, γυμνώνεται, γίνεται και αυτή μια αξία χωρίς πολύ μεγάλη σημασία. Μόνο οι χυμοί οι οποίοι αναβλύζουν από τις ρίζες της Ιστορίας αναζωογονούν τον 'Ελληνα, την ψυχή του, αναζωογονούν την Ελλάδα. Και προς τα εκεί πρέπει να στραφούμε, προς τα εκεί πρέπει να επιδεικνύουμε το ενδιαφέρον μας όταν οι περιστάσεις το επιβάλλουν, αλλά και όταν οι περιστάσεις δεν το επιβάλλουν. Πρέπει κάποτε να είμαστε έτοιμοι ηθικά για να αντιμετωπίσουμε τους όποιους κινδύνους αντλώντας δύναμη από την ιστορία μας, από τους αγώνες των προγόνων, από τον πολιτισμό μας. 

'Ολες οι εποχές, κυρίες και κύριοι συνάδελφοι, έχουν τη μουσειακή τους συγκρότηση, τη μουσειακή τους αναφορά. Η κλασική αρχαιότητα έχει τα μουσεία της και έπρεπε να έχει και περισσότερα. Το Βυζάντιο επίσης. Η αλεξανδρινή εποχή επίσης. Το "τρομοκρατικό" '21 επίσης -εγώ αγαπητοί συνάδελφοι, αισθάνομαι υπερήφανος ότι είμαι απόγονος αυτών των "τρομοκρατών"- για τους οποίους υπερηφανεύονταν και οι πρόγονοι κάποιων σημερινών προστατών, των Τούρκων υπερηφανεύονταν για την εθνική παλιγγενεσία, στήριζαν αυτή την παλιγγενεσία οι πρόεδροι των Η.Π.Α. της εποχής εκείνης, όπως ο Μονρόε και άλλοι, ενώ οι σημερινοί τους απόγονοι βαφτίζουν αυτούς τους αγώνες σύμφωνα με τα δικά τους συμφέροντα σε τρομοκρατικούς αγώνες. 

Κατά συνέπεια, και η εποχή μας έχει τους αγώνες της. Και οι αγώνες για την ελευθερία, οι αγώνες για την εθνική αποκατάσταση, οι αγώνες για τα δικαιώματα είναι ιεροί αγώνες. Και ο αγώνας των Κούρδων είναι ιερός αγώνας. Αλλά δεν είναι της παρούσης να αναφερθώ σ'αυτό τον αγώνα. Είναι άλλο το αντικείμενο, αλλά η συγκυρία των πραγμάτων με υποχρεώνει να κάνω μνεία και αναφορά, επιδοκιμαστική. 

Η πρόταση νόμου, κυρίες και κύριοι συνάδελφοι, ήταν ευρύτερη. Είχε και άλλες διατάξεις οι οποίες προέβλεπαν την ίδρυση μουσείου, προέβλεπαν προεδρικά διατάγματα τα οποία θα εξεδίδοντο στο όνομα της εξουσιοδότησης αυτού του νόμου, ούτως ώστε να οργανωθεί το μουσείο, να ταξινομηθεί το περιεχόμενό του, ο ρόλος του και η αποστολή του. 

Ωστόσο, όμως, στην επιτροπή, για να αποτελέσει, όπως είπα και στην αρχή, αφετηρία εκκίνησης αυτό το γεγονός και να ολοκληρωθεί στην πορεία, δεχθήκαμε την πρόταση του τότε Υπουργού Πολιτισμού, του κ. Βενιζέλου, η οποία περιορίζεται σε μόνο άρθρο -και θα καταφύγω στα πρακτικά της επιτροπής για να το προσδιορίσω- το οποίο προβλέπει την έκδοση προεδρικού διατάγματος, που εκδίδεται μέσα σε έξι μήνες από τη δημοσίευση του παρόντος. 'Ισως εδώ θα πρέπει να συζητήσουμε με μία μεγαλύτερη ευχέρεια, ώστε να υπάρξει μία μεγαλύτερη προθεσμία, διότι αντιλαμβανόμαστε όλοι τη δυσκολία που έχει η προσπάθεια της συγκέντρωσης του μουσειακού υλικού, της συγκέντρωσης των στοιχείων, της συγκέντρωσης των μνημείων που μαρτυρούν και καταγράφουν αυτήν την ιστορική εποχή. Και ίσως, επαναλαμβάνω θα χρειαζόταν για κάτι σωστότερο και αποτελεσματικότερο, μία μεγαλύτερη ευχέρεια την οποία θα μπορούσαμε να δούμε με συγκατάβαση. 

Εκείνο που θα ήθελα να προσθέσω ως δεύτερη παράγραφο και είναι κάτι που είναι ανάγκη να συμπεριληφθεί διάταξη με την οποία να προβλέπεται η απαιτούμενη δαπάνη για την όλη αυτή προσπάθεια, η οποία δαπάνη θα βαρύνει τον προϋπολογισμό του Υπουργείου Πολιτισμού. Αυτό πρέπει να συμπεριληφθεί στο άρθρο αυτό για να υπάρξει η δυνατότητα της υλοποίησης του προεδρικού διατάγματος. Χωρίς αυτήν την πρόβλεψη το προεδρικό διάταγμα θα είναι έωλο. 

Δεν θα είχα περισσότερα να προσθέσω γι' αυτό το σημαντικό, κατά την άποψή μου, νομοσχέδιο. Είναι νομοσχέδιο με ηθική και πολιτισμική διάσταση, και η αποδοχή του είναι ένα μέτρο με το οποίο προσμετρώνται οι αξίες. 

Θέλω να πω, όμως, ότι είναι καιρός να υλοποιείται ευρύτερα και συχνότερα η διάταξη του Συντάγματος, η οποία προβλέπει την κατάθεση προτάσεων νόμων και από τους Βουλευτές. Η διάταξη είναι νέα στο Σύνταγμα,και τέθηκε για να γίνεται και δεκτή. 

Στη διάρκεια της Μεταπολίτευσης, από το 1974 μέχρι σήμερα έχουν γίνει δεκτές από τις δεκάδες, προτάσεις νόμων που έχουν καταθετεί από συναδέλφους όλων των βουλευτικών περιόδων, μόνο έξι ή επτά προτάσεις. Πρόταση για την αναγνώριση της γενοκτονίας των Αρμενίων, η οποία έγινε αποδεκτή, των Ποντίων που έγινε αποδεκτή, του Μικρασιατικού Ελληνισμού, πρόταση για την Παναγία της Τήνου από τον αείμνηστο Γιάννη Ζίγδη σε μια άλλη εποχή, η οποία έγινε αποδεκτή και μια πάλι πρόταση του υποφαινόμενου προς την τότε Υπουργό Υγείας και Πρόνοιας κ. Μαριέτα ΓιαννάκουΚουτσίκου για την καθιέρωση της 1ης Οκτωβρίου ως ημέρας τιμής για την τρίτη ηλικία. 'Ολες βεβαίως δεν είχαν οικονομικό κόστος. Κάποτε, όμως, θα πρέπει να αντιμετωπιστεί και η αποδοχή από την εκάστοτε κυβέρνηση, η οποία πρέπει να αποβάλει ή να μετριάζει τον κυβερνητικό εγωισμό, και προτάσεων νόμων που αφορούν και άλλα αντικείμενα και έχουν το αναγκαίο κόστος. 

Θυμάμαι μια πρόταση νόμου που είχα καταθέσει νομίζω το 1978 για τη σύσταση ταμείου επικουρικής ασφάλισης των ναυτικών. Υπάρχει στο αρχείο της Βουλής. Συζητήθηκε αυτή, αλλά δεν έγινε αποδεκτή από τον τότε Υπουργό Εμπορικής Ναυτιλίας -και θυμάμαι τον αείμνηστο Παναγιώτη Κανελλόπουλο, ο οποίος κρατούσε αυτό το έδρανο μπροστά μας ως ανεξάρτητος τότε Βουλευτής- ο οποίος πήρε το λόγο και είπε περίπου τα εξής: Γιατί επιτέλους δεν γίνεται δεκτή και μια πρόταση νόμου από τη Βουλή όπως η παρούσα πρόταση την οποία εγώ διάβασα και είναι άρτια; 'Ελεγε ο αείμνηστος Παναγιώτης Κανελλόπουλος. 

Επιτέλους, κάποια ώρα πρέπει να υλοποιείται το Σύνταγμα και σ' αυτό το σημείο. 

Kάνω την ευχή ότι εφόσον η Κυβέρνηση και η κυρία Υπουργός αποδεχθούν την παρούσα πρόταση στη μορφή που είναι και με την προσθήκη την οποία ανέπτυξα, και ελπίζω ότι αυτό θα αποτελέσει μια αρχή και μια αφετηρία για την ολοκλήρωση αυτού του μουσείου, το οποίο δεν πρέπει να είναι μόνο μουσείο συγκέντρωσης των αναθημάτων και των στοιχείων της Εθνικής μας Αντίστασης, αλλά και ότι θα είναι ένας φορέας έρευνας επιστημονικής, έρευνας, ενδελεχούς της εποχής εκείνης, της ιστορίας και των γεγονότων, με την αντικειμενική καταγραφή, όπως επιβάλλει και το χρέος μας απέναντι στο έθνος, απέναντι στο μέλλον του Ελληνισμού, αλλά και απέναντι στα γεγονότα τα οποία πρέπει να προσδιορίσουμε με τη μεγαλύτερη δυνατή ακρίβεια και τη μεγαλύτερη δυνατή αντικειμενικότητα για τη διδαχή των νέων και τον παραδειγματισμό του, για πράξεις χρέους και πατριωτισμού. 

Σας ευχαριστώ. 

(Χειροκροτήματα) 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω να σας ανακοινώσω τα εξής: 

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας, ορίζει ως ειδικό αγορητή τον Βουλευτή κ. Γεώργιο Τσαφούλια για τη συζήτηση της πρότασης αυτής. 

Ο κ. Σταύρος Δήμας, Γενικός Γραμματέας της Κοινοβουλευτικής Ομάδας της Νέας Δημοκρατίας ορίζει ως Κοινοβουλευτική Εκπρόσωπο τη Βουλευτή Α' Αθηνών κ. Αννα Ψαρούδα-Μπενάκη για τη συζήτηση της πρότασης αυτής. 

Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος ορίζει ως Κοινοβουλευτικό Εκπρόσωπο τον κ. Πέτρο Κουναλάκη για τη συζήτηση της πρότασης αυτής. 

Εκ μέρους της Νέας Δημοκρατίας ο κ. Σταύρος Παπαδόπουλος έχει το λόγο για είκοσι λεπτά επί της προτάσεως αυτής. 

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, δεν είναι δυνατόν,σε εποχές που η Ελλάδα βάλλεται από εχθρούς και φίλους και απειλούνται τα σύνορά μας, η Νέα Δημοκρατία να είναι αντίθετη σε θεσμούς, πολιτιστικές εκδηλώσεις, ήθη, έθιμα και παραδόσεις που εξυπηρετούν και προωθούν τα εθνικά μας συμφέροντα. 

Εξ άλλου, αν αυτήν τη στιγμή η Ελλάδα υπάρχει -και θα υπάρχει- αυτό το οφείλει στον πολιτισμό της, το οφείλει στην πολιτιστική της κληρονομιά, το οφείλει στους αρχαίους τραγικούς συγγραφείς και φιλοσόφους, το οφείλει στα απείρου κάλλους αρχαιολογικά της ευρήματα, το οφείλει στον ελληνοορθόδοξο πολιτισμό της και την ιστορία της. 

Γι' αυτό, κύριε Πρόεδρε, κυρίες και κύριοι συνάδελφοι, η Νέα Δημοκρατία θα ήταν κατ' αρχήν σύμφωνη με τη φιλοσοφία και τους σκοπούς της πρότασης νόμου, που είναι η συγκέντρωση, διάσωση και συντήρηση των ιστορικών ντοκουμέντων, αρχείων και πραγμάτων που συνδέονται άμεσα με τα ιστορικά γεγονότα της περιόδου 1941-1944 και αποτελούν στοιχεία της Εθνικής Αντίστασης. Αυτήν την πολιτιστική και ιστορική μας κληρονομιά είμαστε υποχρεωμένοι, κυρίες και κύριοι συνάδελφοι, να τη μεταλαμπαδεύσουμε προς τις μέλλουσες γενιές των Ελλήνων, αν θέλουμε να συνεχίσουμε την ύπαρξή μας σαν έθνος, σαν Ελλάδα που κλείνει μέσα της το μεγαλείο από τις αρχές της αυτοθυσίας για πατρίδα και οικογένεια, από τις αρχές της δικαιοσύνης και της ελευθερίας, από τους αγώνες της για ανθρώπινα δικαιώματα. Δικαιώματα που δυστυχώς, κυρίες και κύριοι συνάδελφοι, η Κυβέρνηση του κ. Σημίτη ή άλλως η "Κυβέρνηση όλων των Ελλήνων", όπως συνήθιζαν να λένε, που έγινε Κυβέρνηση ολίγων μόνον Ελλήνων φιλελλήνων και των συγγενών αυτών, με τις τελευταίες ενέργειές της στην υπόθεση Οτσαλάν, καταρράκωσε, με μια ατιμωτική για την Ελλάδα και τον Ελληνισμό πράξη, που μας ταπείνωσε όλους. Δυστυχώς η Κυβέρνηση του κ. Σημίτη ξέχασε τα πατροπαράδοτα ήθη και έθιμά μας για φιλοξενία και αγάπη, που ξεκινούν από την εποχή του Ξένιου Δία και συνεχίζουν μέχρι σήμερα με την αγάπη στο συνάνθρωπό μας που διδάσκει η Ελληνορθόδοξη Εκκλησία μας. 

Η πρόταση νόμου μιλάει "Για την ίδρυση Μουσείου της Ενωμένης Εθνικής Αντίστασης 1941-1944". 

Ο τέως Υπουργός Πολιτισμού είπε: Τι μουσείο θα είναι αυτό; Αποτελεί νομικό πρόσωπο ή είναι μία υπηρεσία που θα ανήκει σε κάποιο υπουργείο; Εάν είναι νομικό πρόσωπο, τι είδους νομικό πρόσωπο θα είναι; Θα είναι νομικό πρόσωπο δημοσίου δικαίου, το οποίο θα υπόκειται στους γνωστούς περιορισμούς, δημοσιονομικούς και άλλους; 

Στη συνέχεια ο κ. Βενιζέλος είπε ότι θα αναπτυχθεί αυτό το μουσείο, όταν δεν έχουμε αυτήν τη στιγμή τη δυνατότητα, τουλάχιστον, στους κόλπους του Υπουργείου Πολιτισμού να καλύψουμε το βασικό μας αντικείμενο της προστασίας της πολιτιστικής μας κληρονομιάς; 

Πράγματι, κυρίες και κύριοι συνάδελφοι, υπάρχουν σοβαρά προβλήματα που είναι ανυπέρβλητα για τη σημερινή Κυβέρνηση. Τα ερωτήματα είναι ακριβώς τα ίδια που έθεσε και ο τέως Υπουργός Πολιτισμού, αλλά παραμένουν αναπάντητα και με το σχέδιο νόμου το οποίο ο ίδιος τροποποίησε και έφερε σήμερα ενώπιον της Ολομέλειας της Βουλής. 

Δεν είναι δυνατόν, κυρίες και κύριοι συνάδελφοι, να συναινέσουμε εν λευκώ και να εξουσιοδοτήσουμε τους συναρμόδιους υπουργούς, που αναφέρονται στο μόνο άρθρο της πρότασης νόμου, χωρίς να γνωρίζουμε εκ των προτέρων τι μουσείο θα είναι. Θα είναι νομικό πρόσωπο ιδιωτικού δικαίου ή νομικό πρόσωπο δημοσίου δικαίου; Πώς θα διοικείται; Πώς θα χρηματοδοτοτείται; Πώς θα αποφασίζει το αθηνοκεντρικό, δυστυχώς, κράτος, κυρίες και κύριοι συνάδελφοι, για τα μουσεία που πρέπει να γίνουν στις πρωτεύουσες των νομών στις παραμεθόριες περιοχές; 

Τι επικρατεί ακριβώς αυτήν τη στιγμή αν θέλετε στην ιδιαίτερη πατρίδα μου τη Δράμα, αν θέλετε στην Ξάνθη, αν θέλετε στην Πιερία: Στη Δράμα παραδείγματος χάρη δεν είναι δυνατόν αυτήν τη στιγμή να υπάρξει συμφιλίωση ανάμεσα -δυστυχώς με λύπη το λέω, αλλά αυτή είναι η αλήθεια- στους αντιμαχόμενους ανθρώπους από εκείνη ακόμα την εποχή. Ζουν οι άνθρωποι του Φωστηρίδη, του Αντώνη Τσαούσο και δεν είναι δυνατόν να συνεννοηθούν και να ταυτισθούν με τους ανθρώπους που ήταν από την απέναντι όχθη και βρισκόντουσαν σε διαρκή διωγμό. Υπάρχουν θυσίες και από τις δύο πλευρές. Δυστυχώς υπάρχουν και δεν μπορούν να τους συμφιλιώσουν. 

Προτείνω και πάλι να συσταθεί -και το λέω για να έχει αίσιο τέλος- μία διακομματική επιτροπή, που μέσα σε διάστημα έξι μηνών να μελετήσει αυτό το σημαντικό για την ελληνική ιστορία θέμα και να υποβάλει μία ολοκληρωμένη πρόταση για το πώς θα ιδρυθεί, θα διοικηθεί και θα λειτουργήσει εύρυθμα το μουσείο, καθώς και το πώς θα βρεθούν οι απαιτούμενοι πόροι για τη σωστότερη λειτουργία του. 

Για όλους αυτούς τους λόγους είμαι υποχρεωμένος, κυρίες και κύριοι συνάδελφοι, να μην ψηφίσω το σχέδιο νόμου, καθώς και η Νέα Δημοκρατία. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο για είκοσι λεπτά. 

ΓΕΩΡΓΙΟΣ ΤΣΑΦΟΥΛΙΑΣ: Η αξία της έννοιας των αγώνων και των αγωνιστών σε περιόδους εθνικής αντίστασης, αποτελεί ένα μεγάλο περιεχόμενο οφειλής της πολιτείας. Πρέπει να αναγνωρίσει την ιστορία τους, να αναγνωρίσει την πίστη τους, να υμνήσει τους αγώνες τους και να εδραιώσει βαθιά μέσα στην πίστη του λαού ότι οι παραδόσεις αυτές θα πρέπει να συνεχίζονται και ότι θα πρέπει να βρίσκουν τη δικαίωσή τους ιστορικά και πολιτικά. 

Δεν μπορεί να αμφισβητήσει κανείς την αληθινή πρόθεση των Βουλευτών που υπέγραψαν και υπογράφουν την πρόταση σε μία ώρα πραγματικής επιθυμίας τους να ιδρυθεί το μουσείο της Εθνικής Αντίστασης. 

Δεν μπορεί να αρνηθεί το νόημα μίας τέτοιας προσπάθειας, γιατί η προσπάθεια αυτή πράγματι έχει αξία ιστορική με το νόημα του αγώνα του λαού μας. Και το νόημα του αγώνα του λαού μας την εποχή εκείνη υπήρξε πράγματι αντάξιο της πρότασης. Και υπήρξε πράγματι αντάξιο της πρότασης, διότι είχε ένα νόημα εθνικοαπελευθερωτικό, ένα νόημα αγώνα για δημοκρατία, ελευθερία, κοινωνική δικαιοσύνη, για εθνική ανεξαρτησία και αξιοπρέπεια, ένα νόημα ανάλογο με το νόημα πολλών εθνικοαπελευθερωτικών κινημάτων της εποχής μας. Και γι'αυτό δεν είναι δυνατόν κανείς να αμφισβητήσει την αξία του περιεχομένου αυτής της πρότασης. 

Επομένως κατ'αρχήν δεν μπορούμε να μην πούμε ότι πρέπει να γίνει μουσείο Εθνικής Αντίστασης. Δεν μπορούμε κατ'αρχήν να το αρνηθούμε, γιατί η ψυχή του λαού είναι συνδεδεμένη με την αξία της έννοιας του περιεχομένου του αγώνα που μας επιβάλλει να ιδρύσουμε το μουσείο ΕΘνική Αντίστασης. Και κατ'αρχήν δεν μπορούμε να πούμε όχι σε αυτήν την πρόταση. 

Μπορούμε, όμως, να πούμε όχι στα άρθρα της πρότασης, όπως διεμορφώθησαν. Μπορούμε όμως να πούμε όχι στο ότι δεν περιλαμβάνονται όλες οι πλατιές αντιστασιακές οργανώσεις και περιλαμβάνεται μόνο η τριτοβάθμια. Και εκεί έχουμε τις διαφορές μας. Μπορούμε να πούμε όχι στην απόλυτο εξουσία των Υπουργών να καθορίζουν τα πάντα για την ίδρυση και λειτουργία του Μουσείου. 

'Οχι στο απεριόριστο, στο αόριστο, στο αφανές περιεχόμενο των προεδρικών διαταγμάτων, τα οποία θα εκδοθούν με πρόταση των Υπουργών Εσωτερικών, Δημοσίας Διοίκησης και Αποκέντρωσης, Πολιτισμού και Εθνικής 'Αμυνας, ύστερα από σύμφωνη γνώμη της μεγαλύτερης οργάνωσης. Και εκεί θα καθοριστούν οι λειτουργίες κλπ. 

'Οχι σε ένα αόριστο περιεχόμενο της διάταξης του άρθρου 2, στο οποίο κάθε Υπουργός θα έχει το δικαίωμα να κανονίζει εκείνος τα πάντα. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α'Αντιπρόεδρος της Βουλής): 'Εχετε υπόψη σας το πρώτο κείμενο. 'Εχει αλλάξει. 

ΓΕΩΡΓΙΟΣ ΤΣΑΦΟΥΛΙΑΣ: 'Εχει αλλάξει το κείμενο αλλά και στο δεύτερο τίθενται μεγάλες προθεσμίες. Και το περιεχόμενο του δευτέρου κειμένου δεν είναι τόσο σαφές ως προς την εξουσιοδότηση που παρέχετε. 

Και ως εκ τούτου, όπως και στο άλλο κείμενο -θα τα πούμε στα άρθρα- έχει διαμορφωθεί μία κατάσταση, που δεν είναι ικανοποιητική για την πραγματική αποστολή της λειτουργίας μίας τέτοιας ψηφισμένης πρότασης. Και στα άρθρα θα τα πούμε. 

Αλλά εκείνο αυτή τη στιγμή θέτει προθεσμία -εξάμηνο- και δεν δίνει τις δυνατότητες σε όλες τις οργανώσεις να συμμετέχουν και να καθορίζουν το περιεχόμενο του τρόπου της συντήρησης, της διάσωσης και της συγκέντρωσης των ιστορικών γεγονότων και τη χρονολογία μέχρι την οποία πρέπει να φθάσουμε. Και αυτό ώστε να συγκροτηθεί μέσα από το ακριβές περιεχόμενο αυτού που θα καθορίσουμε, η αξία της υπόθεσης του μνημείου που θα αφορά όλους τους 'Ελληνες, που θα περιέχει τα θετικά και τα αρνητικά. Και θα είναι εκ των προτέρων αδιάβλητο το περιεχόμενο ως προς την αξία της έννοιας της λειτουργίας της αποστολής της. 

Γι'αυτό εκεί στα άρθρα θα επισημάνουμε τις διαφορές και διαφοροποιήσεις μας. Δεν θέλουμε ιστορικής αξίας γεγονότα και μνημεία τέτοιου είδους να βρίσκονται στα χέρια ή στην απολυταρχία Υπουργών ή ανθρώπων που χάριν σκοπιμοτήτων έχουν δημιουργήσει πολλές φορές εντυπώσεις, όχι σύμφωνες με το περιεχόμενο του αγώνα της Εθνικής Αντίστασης, ή των Εθνικών Αντιστάσεων. 

Εδώ θα διαφωνήσουμε και θα ζητήσουμε να διορθωθούν τα πράγματα και να γίνουν κατά τέτοιο τρόπο, ώστε να αποτελέσει ένα κείμενο και το περιεχόμενό του να είναι τέτοιας αξίας, όση ήταν η αξία της Εθνικής Αντίστασης. 

'Εχουμε όμως και μια άλλη πλευρά του προβλήματος της σημερινής συζήτησης της πρότασης νόμου. 'Εστω και αν τυχαίως επελέγη η ημέρα αυτή για τη συζήτηση της ίδρυσης του μνημείου Εθνικής Αντίστασης, η σύμπτωση της στιγμής σήμερα συμπίπτει με την ατίμωση της Εθνικής Αντίστασης, χρονικά συμπίπτει με τον προσδιορισμό γεγονότων τα οποία έχουν λάβει την έκρηξή τους, τη διάστασή και την επέκτασή τους και ακυρώνουν την έννοια της Εθνικής Αντίστασης. 

Αν η ημέρα αυτή δεν είχε επιλεγεί προκαταβολικά από τον Πρόεδρο της Βουλής, θα έλεγα ότι είναι ένας ύπουλος πολιτικός ελιγμός, παρά τιμή για την Εθνική Αντίσταση. Αλίμονο να ταυτίζουμε το μεγαλείο της Εθνικής Αντίστασης των ωραιοτέρων χρόνων της ιστορίας της Ελλάδας με στιγμές εθνικής ταπείνωσης. 

Τιμώ τους συναδέλφους κυρίους Κρητικό, Μπαντουβά, Παπαθεμελή και Παπαηλία και γνωρίζω τις αγαθές προθέσεις τους και ξέρω ότι αυτοί οι άνθρωποι μέσα από την ψυχή τους έκαναν αυτήν την πρόταση. 'Ομως στις ημέρες που διερχόμαστε θέτω κάποια αμφισβήτηση, μήπως θα έπρεπε να υποχωρήσουν και να ζητήσουν την ψήφιση του νομοσχεδίου αυτού σε άλλη ημερομηνία, σε ήρεμη εθνική περίοδο, σε μια περίοδο που θα είχε ξεδιαλύνει το τοπίο που βαρύνει την αξιοπρέπεια, αξιοπιστία και δύναμη ως προς την αξία των ιστορικών γεγονότων της Κυβέρνησης που σήμερα κυβερνάει τον τόπο. 

Κύριε Κρητικέ, μήπως θα έπρεπε να φύγει σήμερα αυτή η υπόθεση και να συζητηθεί σε μια άλλη συνεδρίαση, ενδεχομένως με μια άλλη Κυβέρνηση, ενδεχομένως με έναν άλλον Πρωθυπουργό ή με έναν άλλο Βουλευτή, ο οποίος ήταν Υπουργός των Εξωτερικών, ενδεχομένως με μια άλλη σύνθεση κυβέρνησης που θα ετίμα την αξία της έννοιας της Εθνικής Αντίστασης και η οποία δεν θα έφθανε τον ελληνικό λαό στο σημείο να τραυματίσει βαριά το εθνικό του φιλότιμο; 

Δεν μπορεί να συζητείται σήμερα τέτοια πρόταση νόμου, τη στιγμή που έχει βαρύτατα τραυματιστεί το εθνικό φιλότιμο του 'Ελληνα και δεν θα πρέπει αν γινόταν ονομαστική ψηφοφορία να πέσει η δική μας ψήφος σήμερα μαζί με την ψήφο εκείνων που συνήργησαν στην εθνική ατίμωση του ελληνικού φιλοτίμου. 

Δεν μπορώ να εννοήσω, κύριε Κρητικέ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Τσαφούλια, θα σας παρακαλούσα επί της προτάσεως να αναφέρεσθε. 

ΓΕΩΡΓΙΟΣ ΤΣΑΦΟΥΛΙΑΣ: ...αυτούς που αμαύρωσαν την αξία της έννοιας της Εθνικής Αντίστασης και να ψηφίσουμε μαζί τους την πρόταση αυτή. Μπορεί να είναι τιμή για σας, αλλά δεν είναι τιμή για τον ελληνικό λαό, δεν είναι τιμή και δόξα για όσους υπηρετούν αυτά που υπηρετούν. 

Μην ξεχνάτε ότι αγωνίζεται για κάτι που το κάνει για τον εαυτόν του, που το κάνει για να ικανοποιήσει τη δυναμική παρουσία της ιστορίας και τη συνειδησιακή του ύπαρξη, λέει ο Κράμψης.'Οποιος εννοιολογεί την τύχη του για ό,τι έκανε και για όσα σοβαρά πράγματα έκανε σε έναν αγώνα, το κάνει μόνο και μόνο για κατανάλωση να εκμεταλλευθεί την περίπτωση για να πάρει λεία από την πολιτική ζωή του τόπου. 

Τούτο μου θυμίζει την προγενεστέρα συνέντευξη του αρχηγού της ΕΥΠ κ. Τσίμα, στον οποίο παρετέθησαν τα μετάλλια αντίστασης του πατέρα του. Εκείνη τη στιγμή αν είχε διαβάσει τον Κράμψη θα έπρεπε να του πεί: "Αλτ. Τα μνημεία αυτά άστα εκεί, μη μου τα υπενθυμίζεις, αποτελούν ιστορικά γεγονότα". Ούτε η περίπτωση που ζήτησε στη Τσεχοσλοβακία και στην Ανατολική Γερμανία ο ίδιος ο κ. Σημίτης άσυλο. 'Οταν αυτά καταργούνται, αναιρούνται και δεν αποτελούν περιεχόμενο ευθείας κυβερνητικής πολιτικής και άξιου 'Ελληνα Πρωθυπουργού με το τελευταίο συμβάν που έγινε και παρεδόθη στους Τούρκους ο Οτσαλάν και ατιμώθηκε η αξία της έννοιας της Ελλάδος, της τιμής της, του φιλοτίμου του ελληνικού λαού. 'Οταν αυτά προκαλούνται σε συνεντεύξεις και διαιωνίζονται και διαφημίζονται ως αγωνιστικά μνημεία, ως αγωνιστικά κειμήλια, για να προσδώσουν περιεχόμενο ισχυρού πολιτικού ανδρός που πιστεύει στον αγώνα και δεν πιστεύει στην παράδοση του Οτσαλάν και στην προδοσία, δεν διαφημίζονται καθ' όν χρόνο διαφημίστηκαν. 

ΠΡΟΕΔΡΕΥΩΝ (Παναγιώτης Σγουρίδης): Επί του θέματος, κύριε Τσαφούλια. Σας λέω πάλι επί της προτάσεως. 

ΓΕΩΡΓΙΟΣ ΤΣΑΦΟΥΛΙΑΣ: Για την πρόταση, κύριε Πρόεδρε, ανέφερα τα όσα ανέφερα. Αλλά είναι ημέρα... 

ΠΡΟΕΔΡΕΥΩΝ (Παναγιώτης Σγουρίδης): Ο χρόνος σας, όμως, δεν σημαίνει ότι πρέπει να αναλίσκεσθε στο να λέτε ό,τι θέλετε από του Βήματος αυτού. 

ΓΕΩΡΓΙΟΣ ΤΣΑΦΟΥΛΙΑΣ: ...η Μεγάλη Παρασκευή του ελληνικού έθνους... 

ΠΡΟΕΔΡΕΥΩΝ (Παναγιώτης Σγουρίδης): Θα σας παρακαλέσω να επανέλθετε επί της προτάσεως, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ:...καλούνται σήμερα να συνυπογράψουν και να πουλήσουν την αξία της έννοιας της εθνικής αντιστάσεως. Με αυτά τελειώνω. 

ΠΡΟΕΔΡΕΥΩΝ (Παναγιώτης Σγουρίδης): Την ψηφίζετε ή δεν την ψηφίζετε; 

ΓΕΩΡΓΙΟΣ ΤΣΑΦΟΥΛΙΑΣ: Είπα κατ' αρχήν διαφωνώ στα άρθρα. 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει τέτοιο πράγμα. 

ΓΕΩΡΓΙΟΣ ΤΣΑΦΟΥΛΙΑΣ: Δεν ξέρω τι θα αποφασίσει το κόμμα αν θα έρθει ο Σημίτης και ο Πάγκαλος. 

ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτα από αυτά που λέει ο κ. Τσαφούλιας. 

Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Ταράχθηκα από την ομιλία. 'Ελεος, κύριε Τσαφούλια, φθάνουν πια οι λαϊκισμοί. Συζητάμε ένα συγκεκριμένο θέμα εδώ πέρα. Μιλούσατε επί δέκα λεπτά για το γνωστό θέμα. Μη χρησιμοποιούμε εδώ πέρα το Βήμα για να εκφωνούμε δεκάρικους... 

ΓΕΩΡΓΙΟΣ ΤΣΑΦΟΥΛΙΑΣ:.... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσαφούλια. 

ΠΕΤΡΟΣ ΚΟΥΝΑΛΑΚΗΣ: Κύριε Τσαφούλια, δεν είμαι καθόλου σύμφωνος και το ξέρετε. Αλλά, άλλο διαφωνία ή συμφωνία και άλλο να μας τρελαίνετε τώρα με κραυγές. 

ΓΕΩΡΓΙΟΣ ΤΣΑΦΟΥΛΙΑΣ: .... 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος Βουλής): Τι σχέση έχουν όλα αυτά; 

ΠΕΤΡΟΣ ΚΟΥΝΑΛΑΚΗΣ: Τι σχέση έχουν τώρα όλα αυτά τα οποία είπατε, κύριε Τσαφούλια, με το θέμα που συζητάμε; 

Κυρίες και κύριοι συνάδελφοι, εγώ θα είμαι αυστηρά στο θέμα. Η περίοδος της Εθνικής Αντίστασης -νομίζω ότι σ' αυτό είμαστε όλοι σύμφωνοι-είναι μία ένδοξη περίοδος στη νεότερη ιστορία της Ελλάδος. Η σημασία της έχει αναγνωρισθεί από όλους, καθυστερημένα στην Ελλάδα, αμέσως μετά τον Β' Παγκόσμιο Πόλεμο στις υπόλοιπες χώρες της Ευρώπης και του κόσμου. Μόνο η ελληνική πολιτεία ολιγώρησε και έκανε μέχρι σήμερα ελάχιστα. Θα έλεγα ότι υπήρξε ο ουραγός σε ολόκληρη την Ευρώπη, διότι αν πληροφορούμασταν καμιά φορά πώς η Ευρώπη αντιμετώπισε την Εθνική Αντίσταση, τις οργανώσεις της και τους αγωνιστές της, παρ' όλο που σε πολλές άλλες ευρωπαϊκές χώρες ήταν πολύ μικρότερη από την ελληνική, θα τρίβαμε τα μάτια μας, Γαλλία, όλες οι χώρες της Ανατολικής Ευρώπης και των Βαλκανίων. 

Βέβαια σ' αυτήντην απαράδεκτη στάση της πολιτείας απέναντι στην Εθνική Αντίσταση έπαιξαν κατά την γνώμη μου δύο πράγματα πολύ σημαντικό ρόλο. Το πρώτο είναι ο εμφύλιος πόλεμος και οι διωγμοί που ακολούθησαν κατά των αγωνιστών της Εθνικής Αντίστασης, αλλά και η αδιαφορία και το μίσος θα έλεγα εκείνων που κυβέρνησαν τη χώρα μετά την εμφύλιο πόλεμο και οι οποίοι ήταν απόντες από την Εθνική Αντίσταση. 

Τώρα σιγά-σιγά έχουμε μια διδικασία ομαλοποίησης και αποκατάστασης. Λέω σιγά-σιγά, γιατί είναι απαράδεκτο το γεγονός ότι πενήντα πέντε, εξήντα χρόνια, μετά από αυτό το μεγάλο έπος, υπάρχουν ακόμα ένα σωρό εκκρεμότητες. 

Κατ'αρχήν για το προεδρικό διάταγμα, δεν έχουμε αντίρρηση να υπάρξει ένα μουσείο, αλλά έτσι όπως διατυπώνονται τα πράγματα υπάρχουν πολύ σημαντικά κενά και κανείς δεν ξέρει ποια μορφή θα πάρει το προεδρικό διάταγμα τελικά. 

Εμείς δεν έχουμε αντίρρηση γι'αυτό το πράγμα, αλλά υπό δυο όρους: Πρώτον, να γνωρίσουμε, κυρία Υπουργέ, το σχέδιο του προεδρικού διατάγματος και εμείς και οι αντιστασιακές οργανώσεις. Και λέγοντας "εμείς", εννοώ τα κόμματα. Δηλαδή, δεν είναι δυνατόν να βρεθούμε προ ενός τετελεσμένου γεγονότος. 

Εάν, λοιπόν, μας γνωρίσετε το σχέδιο του προεδρικού διατάγματος, διατυπώσουμε τις απόψεις μας και τα κόμματα και οι αντιστασιακές οργανώσεις που είναι οι άμεσα ενδιαφερόμενοι, τότε μπορεί αυτό το πράγμα να έχει μία θετική εξέλιξη και κατάληξη. 

Το δεύτερο που ήθελα να πω σε σχέση με το προεδρικό διάταγμα είναι το εξής: Μη γίνει ένας φορέας στου οποίου τη διοίκηση θα είναι γραφειοκράτες υπάλληλοι των Υπουργείων κλπ. Πρέπει οπωσδήποτε να μετέχουν επιστήμονες που ασχολούνται με το θέμα αυτό -όχι γενικώς επιστήμονες- και οπωσδήποτε εκπρόσωποι των αντιστασιακών οργανώσεων. 

Λέει εδώ: "Ο εκπρόσωπος της μεγαλύτερης τριτοβάθμιας ... κλπ.". Ξέρετε ότι είμαστε μπροστά σε ένα γεγονός, το οποίο μπορεί να είναι δυσάρεστο. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): 'Εχει τροποποιηθεί αυτό. 

ΠΕΤΡΟΣ ΚΟΥΝΑΛΑΚΗΣ: Σύμφωνοι. Θέλω να πω να μη διατυπωθούν κάπως έτσι τα πράγματα και στο προεδρικό διάταγμα. 

Υπάρχει ένα δυσάρεστο γεγονός στην Ελλάδα. Ενώ σε ολόκληρη την υπόλοιπη Ευρώπη η αντίσταση είναι ενιαία ή υπάρχει μια καλή συνεργασία ανάμεσα στις οργανώσεις της, δυστυχώς αυτό δεν συμβαίνει στη χώρα μας. Επομένως, πρέπει να ληφθεί υπόψη η ελληνική πραγματικότητα και να εξασφαλιστεί η συμμετοχή όλων των αντιστασιακών οργανώσεων και όχι μόνο της μίας ή της άλλης πλευράς. Πρέπει να συμμετάσχουν οι πραγματικές αντιστασιακές οργανώσεις, δηλαδή αυτές οι οργανώσεις των οποίων τα μέλη πήραν μέρος στην Εθνική Αντίσταση. 

Επίσης, ήθελα να πω το εξής: Πέρα από το μουσείο υπάρχουν ένα σωρό εκκρεμότητες σε σχέση με την Εθνική Αντίσταση. Δεν πρέπει εδώ να θεωρήσουμε ότι με το να ψηφίσουμε αυτήν την πρόταση νόμου και να συγκροτήσουμε ένα μουσείο Εθνικής Αντίστασης, εξιλεωθήκαμε κατά κάποιο τρόπο απέναντι σε πολύ σημαντικά εκκρεμή προβλήματα αυτής της περιόδου και αυτών των αγωνιστών, όσων ακόμα έχουν απομείνει. 

Θα ήθελα να επισημάνω επιγραμματικά ορισμένα από αυτά τα προβλήματα τα οποία εκκρεμούν και έχουν πάρα πολύ μεγάλη σημασία. 

Κατ'αρχήν, κυρία Υπουργέ, πρέπει να δούμε και τον τίτλο του μουσείου. Πρέπει δηλαδή να είναι ένας τίτλος, ο οποίος πραγματικά να εκφράζει το σύνολο της αντίστασης. Εμείς έχουμε μία άποψη. Θα μπορούσε να είναι: Μουσείο Εθνικής Αντίστασης των Ελλήνων, ούτως ώστε να μην υπάρχει ταύτιση με μία συγκεκριμένη οργάνωση και να αισθάνονται ότι μετέχουν και εκφράζονται από αυτό όλοι οι άνθρωποι, οι οποίοι πήραν μέρος στην Εθνική Αντίσταση. 

Δεύτερον, δεν συμφωνούμε με την χρονική περίοδο 1941-1944. Νομίζουμε ότι πρέπει να επεκταθεί και στο 1945, διότι είναι γνωστό ότι η Κρήτη, στην οποία αναπτύχθηκε μία σημαντική αντίσταση, αποτελούσε κατοχικό διαμέρισμα μέχρι και το Μάϊο του 1945. 'Αρα καλύτερο θα ήταν να πούμε τη χρονική περίοδο 1941-1945, δηλαδή να συμπεριλάβουμε και τις τελευταίες περιπτώσεις, χρονικά, αντιστασιακών δραστηριοτήτων. 

Πέρα απ'αυτά θέλω να επισημάνω ορισμένα προβλήματα. Πρώτα-πρώτα πρέπει να εισαχθεί, κατά τη γνώμη μας, η ιστορία της αντίστασης σε όλες τις βαθμίδες της εκπαίδευσης. Είναι ένα μεγάλο κενό, το οποίο υπάρχει ακόμα. Υπάρχουν σε κάποια βιβλία ορισμένες αναφορές κλπ., αλλά συνήθως ποτέ δεν φθάνει η διδασκαλία σ'αυτήν την περίοδο. 

Δεύτερον, πρέπει να υπάρξει μία βιβλιοθήκη της Εθνικής Αντίστασης με τη φροντίδα του κράτους. 

Τρίτον, πρέπει επιτέλους να γίνει, όπως συμβαίνει σε όλη την υπόλοιπη Ευρώπη, ένα κεντρικό μνημείο της Εθνικής Αντίστασης, εδώ στην πρωτεύυσα, στην Αθήνα. 

Σε σχέση επίσης με το μουσείο πρέπει να σας πω ότι επειδή υπάρχουν αρκετές δραστηριότητες άλλων φορέων ή ιδιωτών η γνώμη μου είναι ότι βεβαίως να γίνει το μουσείο αυτό το οποίο εδώ προτείνουμε -και νομίζω ότι θα συμφωνήσουμε- αλλά παράλληλα πιστεύω ότι το κράτος, το Υπουργείο σας, πρέπει να ενισχύει παράλληλες πρωτοβουλίες, διότι σε καμιά περίπτωση δεν πρέπει αυτές οι πρωτοβουλίες να αποδυναμωθούν γιατί είναι πολύ σημαντικές και έχουν αναπτυχθεί επειδή ακριβώς υπήρξε μέχρι τώρα αυτή η αδιαφορία της πολιτείας. 

'Ενα τελευταίο θέμα που θέλω να θίξω είναι το εξής: Ακόμη, κυρίες και κύριοι συνάδελφοι, υπάρχουν πολύ σημαντικές εκκρεμότητες σε σχέση με την αναγνώριση των αγωνιστών της Εθνικής Αντίστασης. Και πολλοί γελούν πικρά όταν τους λέμε ότι ξέρετε, κάνουμε ένα μουσείο για την περίοδο αυτή που αγωνιστήκατε, αλλά οι άνθρωποι αυτοί λένε, ωραία το μουσείο, αλλά τι γίνεται με την αναγνώρισή μας, με αυτήν την μικρή σύνταξη, που θα μπορούσαν να πάρουν όσοι προέρχονται από αγροτικές περιοχές που είναι είκοσι χιλιάδες το μήνα, αλλά που για αυτούς θα ήταν ένα μεγάλο βοήθημα μαζί με την αγροτική σύνταξη. Ξέρουμε ότι χιλιάδες άνθρωποι τότε καταστράφηκαν έχασαν τις περιουσίες τους, τις οικογένειες τους κλπ. και ακόμα εκκρεμούν τέτοια προβλήματα. 

Εγώ, λοιπόν, νομίζω ότι παράλληλα με αυτό το μουσείο -το οποίο όμως πάλι σας λέω ότι πρέπει να οργανωθεί και να προχωρήσει σωστά- το καλύτερο για εμένα θα ήταν να λάβουμε υπόψη μας ένα σχέδιο προεδρικού διατάγματος πριν αυτό προχωρήσει στη δημοσίευση- η Κυβέρνηση θα έπρεπε να δείξει και μία ευαισθησία απέναντι στα άλλα μεγάλα εκκρεμή προβλήματα αυτών των ανθρώπων, οι οποίοι σιγά σιγά φεύγουν. Σε λίγα χρόνια δεν θα υπάρχει αυτό το πρόβλημα. 'Εστω την ύστατη στιγμή ας ανταποκριθούμε στις υποχρεώσεις που έχουμε απέναντι σε αυτούς τους ανθρώπους, οι οποίοι σε μία συγκεκριμένη περίοδο δόξασαν την Ελλάδα! Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα μαθητές και εννιά συνοδοί-καθηγητές από το 10ο Τεχνικό Επαγγελματικό Λύκειο Αθήνας. 

Η Βουλή τους καλοσωρίζει! 

(Χειροκροτήματα από όλες τις πτέρυγες) 

Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κυρίες και κύριοι Βουλευτές, είναι αλήθεια ότι συζητάμε σήμερα μία πρόταση που κατά τη γνώμη μας έχει ιδιαίτερη βαρύτητα. Και θα ήθελα να σημειώσω ότι η πρόταση αυτή κατά καλή συγκυρία συζητείται μόλις δύο μέρες μετά την επέτειο της ίδρυσης της ηρωϊκής ΕΠΟΝ. Ταυτόχρονα όμως θέλω και εγώ να σημειώσω ότι συζητείται η πρόταση αυτή με φόντο τα όσα ζήσαμε και ζούμε σχετικά με την υπόθεση Οτσαλάν και θα μου επιτραπεί να πω ότι δεν είναι... 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): 'Εχει πάρει τρεις αναβολές. 

ΣΤΡΑΤΗΣ ΚΟΡΑΚΑΣ: Μίλησα για συγκυρία για σύμπτωση. Δεν λέω ότι έγινε επίτηδες, κύριε Κρητικέ. 

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά δεν θα πρέπει η συγκυρία αυτή να μας κάνει να συζητήσουμε το θέμα Οτσαλάν μέσα στην πρόταση. 

ΣΤΡΑΤΗΣ ΚΟΡΑΚΑΣ: 'Οχι, όμως θέλω να πω, κύριε Πρόεδρε, ότι αυτή η ιστορία έρχεται σε πλήρη αντίθεση με τα διδάγματα, με τα οράματα με τα ιδανικά της Εθνικής Αντίστασης. Και θα πω δύο λόγια και εγώ παρακάτω, χωρίς φυσικά να συμφωνώ με την εκμετάλλευση που επιχειρείται από ορισμένες πλευρές να γίνεται γύρω από το όλο θέμα. 

Είναι αλήθεια ότι η Εθνική μας Αντίσταση, ένα κίνημα που ήταν ίσως από τα πρώτα, τα ισχυρότερα που αναπτύχθηκαν στην Ευρώπη στα χρόνια της ναζιστικής, φασιστικής επιδρομής και κατοχής, αποτελεί πράγματι ένα πολύτιμο κεφάλαιο, μία τεράστια παρακαταθήκη. Είναι μία πηγή αστείρευτη θα λέγαμε έμπνευσης, διαπαιδαγώγησης, διδαγμάτων για τις νέες γενιές. Και νομίζω ότι εδώ κυρίως πρέπει να αναζητήσουμε το μένος, το μίσος, το πάθος με το οποίο καταπολεμήθηκε, διώχθηκε η Εθνική Αντίσταση όχι μετά τον εμφύλιο πόλεμο, αλλά αμέσως μετά την απελευθέρωση της χώρας μας. 

Νομίζω ότι τα Δεκεμβριανά αποτελούν την απαρχή αυτού του διωγμού. Δεν μπορούσαν οι ιμπεριαλιστές και φυσικά τα ενεργούμενά τους στην Ελλάδα να ανεχθούν να συνεχίσει ο ελληνικός λαός, και μετά την ηρωϊκή πορεία που ανέπτυξε στα χρόνια της κατοχής. 'Ηταν μία πορεία αγώνων για την επίτευξη της εθνικής απελευθέρωσης, της απελευθέρωσης της πατρίδας μας, την κατοχύρωση της λαϊκής κυριαρχίας και της εθνικής μας ανεξαρτησίας. Kαι βεβαίως διώχθηκε, κυνηγήθηκε για δεκαετίες, χωρίς αυτό να σημαίνει ότι έγινε κατορθωτό να σβήσουν τα οράματα. 'Ολες οι μετακατοχικές γενιές γαλουχήθηκαν στα οράματα αυτά της Εθνικής Αντίστασης. 

Θα θυμηθούμε όλοι ότι ένα από τα πάγια αιτήματα, στα μετέπειτα χρόνια του δημοκρατικού κινήματος ήταν η αναγνώριση της Εθνικής Αντίστασης και η νομιμοποίηση του Κομμουνιστικού Κόμματος της Ελλάδας, που αποτελούσε το βασικό αιμοδότη και τον εμπνευστή αυτής της Εθνικής Αντίστασης. Είναι γνωστό ότι το Κομμουνιστικό Κόμμα της Ελλάδας είχε πάρει και την πρωτοβουλία για τη δημιουργία του ΕΑΜ, της ΕΠΟΝ και στη συνέχεια του ΕΛΑΣ, χωρίς αυτό να σημαίνει ότι θέλουμε να μονοπωλήσουμε την Εθνική Αντίσταση και ότι δεν δεχόμαστε -αυτό εξάλλου αποτελούσε και τη μεγάλη επιτυχία του κινήματος της Εθνικής Αντίστασης- την παλλαϊκή συμμετοχή σ' αυτήν. 

Ωστόσο, θα μας επιτραπεί να σημειώσουμε ότι δεν συμφωνούμε και με την αντίληψη ότι ολόκληρος ο ελληνικός λαός ανέπτυξε την Εθνική Αντίσταση. Υπήρξαν δυστυχώς, και δυνάμεις που συνεργάστηκαν με τον κατακτητή. Δεν το λέω αυτό για να ξύνω παλιές πληγές, αλλά για να αποκαθίσταται η ιστορική πραγματικότητα και για να μπορέσουμε να βγάλουμε τα σωστά συμπεράσματα από αυτό το έπος της Εθνικής Αντίστασης. 

Είναι αλήθεια ότι τελικά σαράντα χρόνια μετά, το 1982, αναγνωρίστηκε η Εθνική Αντίσταση με το νόμο 1285/82, για να επιβεβαιωθεί και η ρήση του παλιού μας συντρόφου και συναδέλφου μας εδώ πέρα, του αείμνηστου Κώστα Λουλέ, ο οποίος απαντώντας σε εκπρόσωπο της συντηρητικής παράταξης, όταν του είπε ότι "δεν πρόκειται να αναγνωριστεί ποτέ αυτή η Εθνική Αντίσταση" -ήμασταν, βλέπετε, οι ΕΑΜοβούλγαροι ακόμα, όπως μας αποκαλούσαν- του απάντησε με τη χαρακτηριστική του ντόπιου λαλιά: "Θα αναγνωριστεί και θα είναι ντάλα μεσημέρι"! 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Και αυγουστιάτικο μεσημέρι με δυνατό ήλιο. Τώρα έχει εξασθενίσει. 

ΣΤΡΑΤΗΣ ΚΟΡΑΚΑΣ: Ακριβώς. 

Και πράγματι δεν πέρασε πολύς χρόνος και αναγνωρίστηκε. Ωστόσο όμως, πρέπει να πούμε ότι με το νόμο 1285/82 δεν αποκαταστάθηκε πλήρως η Εθνική Αντίσταση και δεν αποκαταστάθηκαν ολοκληρωτικά οι αντιστασιακοί. 

Μέχρι σήμερα δεν έχουν αρθεί οι αδικίες, οι διακρίσεις που άφηνε αυτός ο νόμος σε βάρος των αντιστασιακών. Πολλοί από τους αντιστασιακούς που έκαναν πραγματικά τεράστιες θυσίες -όσοι ακόμα επιζούν- δεν έχουν γνωρίσει την ηθική και οικονομική ανταμοιβή γι' αυτήν τους την προσφορά. Και κατά τη γνώμη μας, η τακτική αυτή συνεχίζεται και σήμερα. 

Επανειλημμένα το Κομμουνιστικό Κόμμα της Ελλάδας έθεσε αυτά τα ζητήματα είτε με τη μορφή του κοινοβουλευτικού ελέγχου είτε με πρόταση νόμου που κατέθεσε το 1993 -και θα πω μία κουβέντα μετά γι' αυτό- είτε με άλλες ευκαιρίες. Το κύριο όμως, κατά τη γνώμη μας, είναι ότι τα οράματα της Εθνικής Αντίστασης μένουν ακόμα, πενήντα τόσα χρόνια μετά, ανεκπλήρωτα. 

Και τα οράματα αυτά, όπως ήδη είπαμε, ήταν η εθνική απελεύθερωση, η λαική κυριαρχία, η εθνική ανεξαρτησία. 

Είναι αλήθεια, κύριοι Βουλευτές, ότι τα ιδανικά αυτά καταρρακώνονται καθημερινά και σήμερα στη χώρα μας. Και όχι μόνο αυτό, αλλά υπάρχουν δυνάμεις που εκφράζουν και την υπερηφάνεια τους για την καταρράκωση αυτών των ιδανικών, αυτών των οραμάτων. 

'Εχουμε αναμφίβολα στη χώρα μας πλήρη υποταγή στα ξένα κέντρα. Δεν είναι υπερβολή νομίζω, αν λέγαμε, ότι σήμερα κατά κάποιον τρόπο, η χώρα μας βρίσκεται υπό καθεστώς μιας ιδιότυπης κατοχής, η οποία δεν έχει επιβληθεί με τανκς και αεροπλάνα, όπως η ναζιφασιστική γερμανοϊταλική και βουλγαρική κατοχή, αλλά με την εξαγορά συνειδήσεων με το δολάριο, με το μάρκο, με την εξαγορά κυβερνήσεων. 

'Εχουμε φυσικά και στη σημερινή εποχή συνεργάτες αυτών των σύγχρονων κατακτητών. Τέτοια δείγματα της υποταγής έχουμε καθημερινά. 'Ενα από αυτά -επιτρέψτε μου, κύριε Πρόεδρε, να πω- είναι και η υπόθεση Οτσαλάν. Η υπόθεση αυτή και η στάση της ελληνικής Κυβέρνησης είναι αποτέλεσμα της υποτακτικής αντίληψης, της αντίληψης της υποταγής των πάντων στα ξένα κέντρα, σ' αυτό που λένε -γιατί κάθε φορά παίρνει διάφορες διατυπώσεις αυτή η υποταγή- τώρα, "επίτευξη του ύψιστου εθνικού στόχου", που είναι η ένταξη της χώρας μας στην ΟΝΕ. 'Ακουσον, άκουσον! 

Να, γιατί διώχθηκε παλιότερα ή υποβαθμίζεται σήμερα η Εθνική Αντίσταση. Διότι τα οράματα της Εθνικής Αντίστασης έρχονται σε πλήρη αντίθεση, με αυτήν την υποταγή στα ξένα κέντρα, που ονομάζεται σήμερα "ύψιστος εθνικός στόχος". 

Για να δούμε, μήπως είμαστε υπερβολικοί; Εδώ στην αίθουσα αυτή, πριν από λίγες μέρες πολλοί Βουλευτές, αλλά και Υπουργοί και ο Πρωθυπουργός, κατά τη συζήτηση της συνθήκης του 'Αμστερνταμ, έπλεξαν το εγκώμιο της Κοινής Εξωτερικής Πολιτικής και της Πολιτικής Ασφάλειας. Τι σημαίνει αυτό; Παραδίνουμε ή δεν παραδίνουμε με τον τρόπο αυτό, την άσκηση της εξωτερικής πολιτικής της χώρας μας στα ξένα κέντρα; Βεβαίως το επιχείρημα είναι, ναι, αλλά συμμετέχουμε και εμείς στη διαμόρφωση. Ευχαριστώ πάρα πολύ. 'Εχει κανείς αμφιβολία ότι σ' αυτά τα κέντρα, στις Βρυξέλλες ή στο ΝΑΤΟ, μας έχουν του μπάτσου ή του κλώτσου; Και έχει κανείς την αντίληψη εδώ ότι τα συμφέροντα της χώρας μας, του λαού μας, της περιοχής εδώ της ειρήνης, μπορούν να ταυτίζονται με τα συμφέροντα των Γερμανών, των Γάλλων, των 'Αγγλων ιμπεριαλιστών; Δεν λέω του γερμανικού λαού ή του γαλλικού ή του λαού της Μεγάλης Βρετανίας. Λέω της άρχουσας τάξης, των πολυεθνικών που διαφεντεύουν σήμερα αυτές τις χώρες και την Ευρωπαϊκή 'Ενωση. 

Μάλιστα, κύριε Κρητικέ, η πρότασή σας για τη δημιουργία μουσείου Εθνικής Αντίστασης, είναι σίγουρα μια πρόταση καλοπροαίρετη. Ωστόσο, όμως θα δεχθείτε ότι καλό είναι να κάνουμε μουσεία, αλλά όταν την ίδια στιγμή ποδοπατούμε τα ιδανικά, τα οράματα, τις αξίες αυτού που θέλουμε να βάλουμε μέσα στα μουσεία, τότε αυτό μπορεί να ηχήσει και σαν ειρωνεία. 

Δεν θέλω να πω ότι έχετε τέτοια πρόθεση, γιατί γνωριζόμαστε. Μιλώ όμως, για τις σημερινές συνθήκες. Γι' αυτό, πιστεύω ότι το πρώτο που πρέπει να έχουμε υπόψη μας, είναι ο αγώνας για την πραγμάτωση επιτέλους αυτών των ιδανικών, αυτών των οραμάτων της Εθνικής Αντίστασης. 

Η συζήτηση, λοιπόν, της πρότασης νόμου γίνεται με φόντο την υπόθεση του Οτσαλάν και έχει σχέση η όλη ιστορία, η όλη πολιτική μας σήμερα, με την πρόταση νόμου που συζητάμε. 

Το ΚΚΕ, όπως είπα, κατέθεσε το 1993 πρόταση νόμου που συζητήθηκε. Σ' αυτήν την πρόταση νόμου προβλεπόταν επίσης η δημιουργία Μουσείου Εθνικής Αντίστασης. Να τι λεγόταν στο άρθρο 2 αυτής της πρότασης νόμου: "Ιδρύεται με έδρα την Αθήνα και με δαπάνες των Υπουργείων Πολιτισμού, Εσωτερικών και Εθνικής 'Αμυνας, Μουσείο της Εθνικής Αντίστασης των Ελλήνων της περιόδου 1941-1945". Εθνικής Αντίστασης των Ελλήνων και όχι της Ενωμένης Εθνικής Αντίστασης και δεν ξέρω πώς έλεγε αρχικά η πρόταση νόμου. 

"Σκοπός του μουσείου είναι η συγκέντρωση, διάσωση και συντήρηση ιστορικών ντοκουμέντων, αρχείων, αντικειμένων και πραγμάτων που συνδέονται άμεσα με τα ιστορικά γεγονότα της περιόδου 1941-1945 και αποτελούν στοιχεία της Εθνικής Αντίστασης. 

Με προεδρικό διάταγμα που εκδίδεται με πρόταση των Υπουργών Εσωτερικών, Πολιτισμού και Εθνικής 'Αμυνας, ύστερα από τη σύμφωνη γνώμη των αναγνωρισμένων από τους νόμους οργανώσεων και ενώσεων αγωνιστών της Εθνικής Αντίστασης..." -και όχι της μεγαλύτερης τριτοβάθμιας, όπως λέγονταν στο αρχικό σχέδιο και δεν ξέρω πώς θα λέγεται στο π.δ. γιατί όλα τώρα πάνε σε ένα π.δ.- "... που είναι μέλη της Διεθνούς Ομοσπονδίας Αντιστασιακών και έχουν έδρα την Αθήνα, ορίζονται οι λεπτομέρειες οργάνωσης λειτουργίας και συντήρησης του μουσείου. 

Με προεδρικά διατάγματα τα οποία εκδίδονται με πρόταση των Υπουργών Εσωτερικών, Πολιτισμού και Εθνικής 'Αμυνας ύστερα από σύμφωνη γνώμη: α) των παραρτημάτων ή τοπικών οργανώσεων στο νομό των αναγνωρισμένων από τους νόμους οργανώσεων και ενώσεων αγωνιστών της Εθνικής Αντίστασης που είναι μέλη της Διεθνούς Ομοσπονδίας Αντιστασιακών β) των αναγνωρισμένων από τους νόμους οργανώσεων και ενώσεων αγωνιστών της Εθνικής Αντίστασης που είναι μέλη της Διεθνούς Ομοσπονδίας Αντιστασιακών και έχουν έδρα την Αθήνα, ιδρύονται μουσεία της Εθνικής Αντίστασης σε πρωτεύουσες νομών, με σκοπό τη συγκέντρωση, διάσωση και συντήρηση ντοκουμέντων και στοιχείων που συνδέονται με την Εθνική Αντίσταση στην περιοχή. 

Με το ίδιο προεδρικό διάταγμα ορίζονται οι λεπτομέρειες οργάνωσης λειτουργίας και συντήρησης του μουσείου. 

Στον προϋπολογισμό χρήσεως 1994 "-λέγαμε τότε-" εγγράφεται η αναγκαία πίστωση για την ίδρυση του μουσείου της Εθνικής Αντίστασης με έδρα την Αθήνα". 

Νομίζουμε ότι αυτή η διατύπωση είναι πολύ πιο ολοκληρωμένη, πολύ πιο συγκεκριμένη και εξασφαλίζει πραγματικά και διαφάνεια και αντιπροσωπευτικότητα. 

Σε ό,τι αφορά την συγκεκριμένη πρόταση νόμου που συζητάμε, τελικά το αρχικό της κείμενο, πάνω στο οποίο είχαμε διατυπώσει αρκετές παρατηρήσεις, αντικαταστάθηκε, έπειτα από πρόταση του τότε Υπουργού Πολιτισμού κ. Βενιζέλου, με άλλο που λέγει ότι όλα αυτά θα ρυθμίζονται με προεδρικό διατάγμα. Λέει συγκεκριμένα ότι: "Με προεδρικό διάταγμα που εκδίδεται μέσα σε έξι μήνες με πρόταση των Υπουργών Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Οικονομικών, Εθνικής Παιδείας και Θρησκευμάτων και Πολιτισμού, ρυθμίζονται τα σχετικά με την μουσειακή προβολή και τα αρχεία της Εθνικής Αντίστασης της περιόδου 1941-1944...". Υπάρχει ένα πρόβλημα εδώ πέρα, γιατί υπάρχουν περιοχές που απελευθερώθηκαν το 1945. Πρέπει, λοιπόν, να μπει 1941-1945. 'Η υπάρχει το ναυτεργατικό κίνημα, κύριε Κρητικέ, το οποίο συνέχισε να παλεύει στους ωκεανούς μέχρι την οριστική ήττα του φασιστικού άξονα, δηλαδή 9 Μαίου 1945. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Μου επιτρέπετε μια διακοπή; 

ΣΤΡΑΤΗΣ ΚΟΡΑΚΑΣ: Παρακαλώ. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Η πρόταση κινείται στα πλαίσια του ν. 1285/82. Δεν μπορεί να φύγει απ' αυτά. Αν τροποποιήσουμε τον εν λόγω νόμο και επεκτείνουμε την εθνική αντίσταση πέραν αυτού του ορίου, δεν έχω καμία αντίρρηση. Επαναλαμβάνω, όμως, ότι η παρούσα πρόταση νόμου κινείται στα πλαίσια του ν. 1285/82. 

ΣΤΡΑΤΗΣ ΚΟΡΑΚΑΣ: Κατ' αρχήν δεν βλέπω κανένα λόγο, καμιά αναγκαιότητα να κινείται ντε και καλά σ' αυτά τα πλαίσια. Και μάλιστα για ζητήματα που ξέρουμε εκ των πραγμάτων ότι είναι ανακριβή ιστορικά. 

Συνεχίζω με το κείμενο της εν λόγω πρότασης νόμου που λέγει "... τα σχετικά με την ένταξη των δραστηριοτήτων αυτών σε υφιστάμενους φορείς, τα σχετικά με τη νομική μορφή, τους σκοπούς, την οργάνωση και λειτουργία φορέων που ιδρύονται ειδικά ή αναλαμβάνουν αυτόν ακριβώς το σκοπό και κάθε άλλο συναφές ζήτημα. 

Η ισχύς του παρόντος αρχίζει ..." κλπ. 

Νομίζω ότι αυτή η εξουσιοδοτική διάταξη που πρότεινε ο κ. Βενιζέλος και τελικά υιοθετήσατε και αντικατέστησε την πρότασή σας, δεν μπορεί να μας καλύψει. Δεν μπορούμε να δώσουμε, δηλαδή, εν λευκώ εξουσιοδότηση στην Κυβέρνηση για ένα τέτοιο ζήτημα σχετικά με τη δημιουργία και λειτουργία αυτών των μουσείων χωρίς να έχουν άποψη οι συμμετέχοντες, αυτοί που πήραν μέρος, οι συντελεστές της Εθνικής Αντίστασης. 

Εάν, λοιπόν, επιμένετε σε αυτήν την ιστορία, στην εν λευκώ εξουσιοδότηση της Κυβέρνησης και μάλιστα μιας Κυβέρνησης της οποίας η πολιτική είπαμε από τι χαρακτηρίζεται, εμείς δεν είναι δυνατόν να την ψηφίσουμε, ακόμα περισσότερο που δεν ξέρουμε και αν σε έξι μήνες θα βγει αυτό το προεδρικό διάταγμα, αλλά και να βγει τι θα περιέχει κλπ. 

Εμείς πιστεύουμε ότι θα πρέπει να δεσμευθεί η Κυβέρνηση ότι τους επόμενους μήνες θα φέρει νόμο συγκεκριμένο μέσα στον οποίο θα ορίζονται τα βασικά για τη δημιουργία αυτού του μουσείου. Αλλιώς θα είναι απλώς μία φωνή, η οποία δεν θα έχει το σχετικό πρακτικό αντίκρισμα που επιβάλλεται, κατά τη γνώμη μας, να έχει κάθε τι που περνάει και ψηφίζεται από αυτήν τη Βουλή. 

Με την έννοια αυτή εμείς, κύριε Πρόεδρε, επιμένουμε στην κατάθεση νόμου -νομίζουμε ότι η πρόταση νόμου του Κ.Κ.Ε. μπορεί να αποτελέσει τη βάση αυτού του νόμου- για να μπορέσουμε επιτέλους, όντας η μοναδική χώρα στην Ευρώπη που δεν έχουμε τέτοια μουσεία, να προχωρήσουμε στη δημιουργία, στην ίδρυση αυτών των μουσείων. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η Υπουργός Πολιτισμού κ. Παπαζώη έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, κυρίες και κύριοι συνάδελφοι, θεωρώ κατ'αρχήν τιμή μου που η πρώτη μου παρέμβαση στο ελληνικό Κοινοβούλιο με την ιδιότητα της Υπουργού Πολιτισμού γίνεται με αφορμή αυτήν την πρόταση νόμου για τη μουσειακή προβολή και το αρχείο της Εθνικής Αντίστασης. 

Πιστεύω ότι είναι ατυχής η σύνδεση της πρότασης νόμου με την υπόθεση Οτσαλάν. Προσωπικά ζήτησα να αναβληθεί η συζήτηση για να μπορέσω να ενημερωθώ και να έχω και την ευκαιρία να συζητήσω με τους εκπροσώπους των κομμάτων. Από πλευράς της Βουλής δεν κατέστη δυνατό. Ούτως ή άλλως όμως είναι ατυχής η σύνδεση της πρότασης νόμου με την υπόθεση Οτσαλάν. Πιστεύω ότι η Κυβέρνηση έχει κάνει το χρέος της προς αυτήν την κατεύθυνση. 

'Ισως είναι καιρός να συζητήσουμε ποιό είναι το νόημα του πραγματικού πατριωτισμού σήμερα Είναι φανερό ότι οι εποχές αλλάζουν. Πατριώτης δεν είναι αυτός ο οποίος εκφράζεται με ανεύθυνες ενέργειες που στηρίζονται στην απλοϊκή άποψη ότι κάθε εχθρός του εχθρού μου είναι και φίλος μου αλλά είναι αυτός που πραγματικά προσπαθεί να εξασφαλίσει τα εθνικά συμφέροντα της χώρας. 

Θεωρώ ότι είναι ευτύχημα που η κοινωνία μας -παρά τα όσα προσδιόρισε -και τα θεωρώ σημαντικά, ο κ. Παπαδόπουλος- στο σύνολό της έχει πλέον την ωριμότητα να συζητήσει ψύχραιμα και μέσω την εκλεγμένων εκπροσώπων της, τις δυνατότητες και τους τρόπους δημιουργίας ενός θεσμού διάσωσης της μνήμης, αλλά και προβολής αυτής της πολύ σημαντικής περιόδου της πρόσφατης ιστορίας μας. 

Δεν υπάρχει αμφιβολία ότι η αντίσταση του ελληνικού λαού, οργανωμένη και ανοργάνωτη, ενεργητική και παθητική, ένοπλη και άοπλη, κατά των κατακτητών του 1941-1944 υπήρξε ένα από τα σημαντικότερα επεισόδια όχι μόνο της δικής μας ιστορίας, αλλά και του Β' Παγκόσμιου Πολέμου σε διεθνές επίπεδο. 

Είναι επίσης γεγονός ότι για πολλά χρόνια η αντίσταση αυτή δεν αναγνωρίστηκε και δεν τιμήθηκε όπως της έπρεπε. Ο λόγος είναι γνωστός. Η δραματική τροπή που πήραν στη χώρα μας οι μεταπολεμικές εξελίξεις με τον 

εμφύλιο, το μετεμφυλιακόαστυνομικό κράτος, την πόλωση και τις διώξεις των αγωνιστών στο ψυχροπολεμικό, άλλωστε, κλίμα αυτής της εποχής. 

'Ολα αυτά καταδίκασαν στην σιωπή τη φωνή των μεγάλων εκείνων στιγμών των αντιστασιακών αγώνων. 

Ευτυχώς δεν βρισκόμαστε στο ίδιο σημείο. Στη βραδεία μετακίνηση της κοινωνίας μας, στην επίπονη και δύσκολη πορεία αφομοίωσης και συμφιλίωσης με το παρελθόν μας, θα πρέπει να τονίσουμε τη συμβολή της επίσημης αναγνώρισης της Εθνικής Αντίστασης από την πολιτεία με το νόμο που έφερε ο Γεννηματάς το 1982. 

Σήμερα βρισκόμαστε σε επαρκή χρονική απόσταση από τα γεγονότα -την απόσταση που διεθνώς και από την επιστημονική κοινότητα θεωρείται κατάλληλη- ώστε η ιστορική έρευνα να μπορεί να αντιμετωπίζει νηφάλια, με τους κανόνες της επιστημονικής δεοντολογίας, τα γεγονότα. 

Δεν είναι τυχαίο, που ορισμένα δημόσια αρχεία είναι διαθέσιμα για την έρευνα, μετά από τριάντα ή και πενήντα χρόνια, ανάλογα με τη διαβάθμιση των εγγράφων. Βρισκόμαστε όμως πιστεύω και σε μια οριακή στιγμή όσον αφορά τη διάσωση των τεκμηρίων, γραπτών πηγών, υλικών αντικειμένων, αλλά και προφορικών μαρτυριών. 

Ευτυχώς η εποχή εκείνη αποτελεί ακόμη οριακά έστω της ζωντανής μας ιστορίας. Σήμερα διασώζεται ακόμη κάτι από το ιδιαίτερο ύφος αυτής της εποχής. Και η προσπάθεια συγκρότησης ενός σώματος πηγών και μαρτυριών μπορεί ακόμη να διεκδικήσει αυθεντικότητα και πληρότητα. 

Είναι, λοιπόν, διπλά κατάλληλη στιγμή για να προχωρήσουμε στη σύσταση αυτού του θεσμού. 'Εχουμε υποχρέωση, απέναντι στις επόμενες γενιές, να εξασφαλίσουμε την πρόσβασή τους στην ιστορική γνώση με τους καλύτερους δυνατούς όρους. 

Ο σεβασμός προς αυτήν τη σημαντική και κρίσιμη περίοδο της πρόσφατης ιστορίας μας απαιτεί: 

Να επεξεργασθούμε προσεκτικά το σχέδιο δημιουργίας ενός θεσμού αφιερωμένου στην Εθνική Αντίσταση. 

Να ζητήσουμε τη συνεργασία όλων των εμπλεκόμενων φορέων και των επιζώντων μαρτύρων. 

Να ζητήσουμε τη συνδρομή της επιστημονικής κοινότητας, η οποία έχει αρχίσει πολύ πρόσφατα να δίνει δείγματα της ικανότητας της κοινωνίας μας να αντιμετωπίσει αυτήν την περίοδο με τους νηφάλιους όρους της ιστορικής επιστημονικής δεοντολογίας. 

Να εντοπίσουμε και να καταγράψουμε όλες τις υπάρχουσες πηγές άντλησης υλικού, που επίσης πρόσφατα έχουν αρχίσει να συγκροτούνται, όπως για παράδειγμα τα Αρχεία της Σύγχρονης Κοινωνικής Ιστορίας και πολλά άλλα. 

Να συνεξετάσουμε τα ποικίλα σχέδια που έχουν προταθεί ή βρίσκονται σε εξέλιξη τα τελευταία χρόνια με το ίδιο συναφές αντικείμενο. 

Για όλους αυτούς τους παραπάνω λόγους, αποδεχόμαστε την πρόταση νόμου, έτσι όπως διαμορφώθηκε στην επιτροπή από τον προηγούμενο Υπουργό Πολιτισμού κ. Ευάγγελο Βενιζέλο. Μια πρόταση που, διαβάζοντας τα Πρακτικά της επιτροπής -μια που δεν συμμετείχα- φαίνεται ότι έγινε αποδεκτή από όλες τις πλευρές και από όλα τα κόμματα. Γι' αυτό σήμερα, αν θέλετε με έκπληξη διαπιστώνω ότι το Κομμουνιστικό Κόμμα Ελλάδος και το Δημοκρατικό Κοινωνικό Κίνημα και η Νέα Δημοκρατία δεν αποδέχονται αυτήν την πρόταση νόμου που είχε καταθέσει ο κ. Κρητικός και άλλοι συνάδελφοι, που η πρόταση του κ. Βενιζέλου στην επιτροπή στην επιτροπή φάνηκε ότι αποτέλεσε μια λύση συμβιβαστική. 

Η πρόταση νόμου προβλέπει έξι μήνες μέχρι την έκδοση του σχετικού προεδρικού διατάγματος. Εγώ θα πρότεινα, εάν είναι δυνατόν, να πάμε μέχρι 31 Δεκεμβρίου 1999, γιατί ακριβώς χρειάζεται η συνέργεια όλων αυτών των φορέων. Και συμφωνώ με την πρόταση του κ. Κουναλάκη ότι πρέπει το προεδρικό διάταγμα να γίνει έγκαιρα γνωστό και στα κόμματα και στις αντιστασιακές οργανώσεις, που είναι φανερό ότι θα συμμετέχουν στη δημιουργία αυτού του προεδρικού διατάγματος. Χρειαζόμαστε, λοιπόν, αυτό το χρονικό διάστημα για να συντονίσουμε όλους τους εμπλεκόμενους φορείς, να εξασφαλίσουμε τη συνδρομή της επιστημονικής κοινότητας, την οποία θεωρώ απαραίτητη και όπως είπα, να συνεξετάσουμε και τα άλλα σχέδια τα οποία βρίσκονται σε εξέλιξη. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ). 

Θα ήθελα εδώ να θυμίσω ότι το Υπουργείο Πολιτισμού και άλλοι φορείς, στηρίζουν αυτά τα σχέδια που βρίσκονται σε εξέλιξη είτε από τοπικούς φορείς, φορείς της Τοπικής Αυτοδιοίκησης είτε από επιστημονικές ομάδες. 

Θα σας διαβάσω τώρα το σχετικό κείμενο, γιατί είδα ότι ο συνάδελφος του ΔΗ.Κ.ΚΙ. αναφέρθηκε στο προηγούμενο κείμενο. 

ΓΕΩΡΓΙΟΣ ΤΣΑΦΟΥΛΙΑΣ: Και σε αυτό. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Αναφερθήκατε και σ'αυτό. 

Θα ήθελα να το διαβάσω για να μην υπάρχει καμιά αμφιβολία: "Μουσειακή προβολή και αρχείο της Εθνικής Αντίστασης 1941-1944. Με προεδρικό διάταγμα που εκδίδεται μέσα σε έξι μήνες -θα πρότεινα μέχρι 31.12.1999- με πρόταση των Υπουργών Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Οικονομικών, Εθνικής Παιδείας και Θρησκευμάτων και Πολιτισμού, ρυθμίζονται τα σχετικά με τη μουσειακή προβολή και τα αρχεία της Εθνικής Αντίστασης της περιόδου 1941-1944, τα σχετικά με την ένταξη των δραστηριοτήτων αυτών σε υφιστάμενους φορείς, τα σχετικά με τη νομική μορφή, τους σκοπούς, την οργάνωση και λειτουργία φορέων, που ιδρύονται ειδικά ή αναλαμβάνουν αυτόν ακριβώς το σκοπό και κάθε άλλο συναφές ζήτημα." 

Θα ήθελα να συμπληρώσω, επίσης, ότι η αναφορά στην οικονομική ενίσχυση αυτής της προσπάθειας δεν είναι δυνατή να γίνει μέσα σ'αυτήν τη νομοθετική ρύθμιση. 

Απαντώντας σε ορισμένα πρόσθετα θέματα, τα οποία ετέθησαν και τα οποία θεωρώ ότι εντάσσονται στη συζήτηση αυτής της πρότασης νόμου, όπως οι ρυθμίσεις για τους αγωνιστές της Εθνικής Αντίστασης, θα ήθελα να σας πω ότι στο άρθρο 4 του σχεδίου νόμου για την αναπροσαρμογή των συντάξεων και των συνταξιούχων κλπ. θεσπίζονται τα εξής μέτρα: 

Πρώτον, καθιερώνεται η 9η Μαίου ως μέρα πανελλαδικού εορτασμού των εθνικών αγώνων και της Εθνικής Αντίστασης κατά του ναζισμού και του φασισμού, ώστε να αποτελεί ημέρα μνήμης και διδαχής για τις επερχόμενες γενιές. 

Δεύτερον, προβλέπεται η ανέγερση στην Αθήνα μνημείου αφιερωμένο στην Εθνική Αντίσταση του λαού μας κατά του ναζισμού και του φασισμού, σύμβολο της ομοψυχίας του 'Εθνους, του πνεύματος της ελευθερίας και της ανεξαρτησίας, καθώς επίσης και ανδριάντων των στρατιωτικών ηγετών του ένοπλου αντιστασιακού αγώνα. 

Τρίτον, παρατείνεται η προθεσμία για την αναγνώριση μόνο της ιδιότητας του αγωνιστή Εθνικής Αντίστασης από τη λήξη της 31.8.1995 μέχρι 31.12.1999, καθώς επίσης και η λειτουργία των αρμοδίων επιτροπών για τρία χρόνια. 

Τέταρτον, επανεξετάζονται όλες οι αιτήσεις συνταξιοδότησης των αγωνιστών Εθνικής Αντίστασης που είχαν υποβληθεί με τα απαιτούμενα δικαιολογητικά στην Υπηρεσία Συντάξεων του Γενικού Λογιστηρίου του Κράτους μέχρι τη δημοσίευση του σχετικού νόμου του 1991 με τον οποίο καταργήθηκαν οι διατάξεις του άρθρου 27. Να μην μπω στις λεπτομέρειες. 'Ετσι θα εξετασθούν οίκοθεν από την αρμόδια Υπηρεσία Συντάξεων δέκα χιλιάδες περίπου αιτήσεις αγωνιστών που είχαν τεθεί στο αρχείο το έτος 1991 και θα δικαιωθούν με σύνταξη όσοι από αυτούς τηρούν τις νόμιμες προϋποθέσεις. 

Αυτό συμπληρώνει νομίζω τα ερωτήματά σας για τα άλλα θέματα που σχετίζονται με την Εθνική Αντίσταση. 

Κλείνοντας θα ήθελα να ζητήσω, και με όλες αυτές τις διευκρινίσεις, τις οποίες έδωσα, να γίνει δεκτή η πρόταση, την οποία υπέβαλαν οι τέσσερις Βουλευτές με πρώτον τον κ. Κρητικό, από όλες τις πλευρές της Βουλής. Γιατί πιστεύω ότι είναι μια πρόταση θετική. 

Θα ήθελα να σας διαβεβαιώσω ότι στις σχετικές συναντήσεις που θα γίνουν για τη δημιουργία του προεδρικού διατάγματος και τα κόμματα και οι αντιστασιακές οργανώσεις στο σύνολό τους θα λάβουν μέρος στην επεξεργασία αυτού του προεδρικού διατάγματος. 

Σας ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Η κ. Μπενάκη, ως Κοινοβουλευτικός Εκπρόσωπος της Νέας Δημοκρατίας έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριοι συνάδελφοι, η Εθνική Αντίσταση 1941-1944 υπήρξε μία ηρωϊκή περίοδος για τη χώρα μας, η οποία πέρασε στο διεθνές περιβάλλον ως μία περίοδος ξεχωριστής αντίστασης κατά του φασισμού και κατά της ξενόφερτης κατοχής. Επομένως είναι μία περίοδος που αξίζει και να μελετηθεί και να αναλυθεί, κυρίως να διαφυλαχθεί από διάφορες κακοποιήσεις που συνέβησαν σε όλη την περίοδο από τότε μέχρι σήμερα και κυρίως να προβληθεί στις νέες γενιές ως μία περίοδος ομοψυχίας και ηρωϊκής αντίστασης του ελληνικού λαού. 

Υπάρχει, όμως, μεγάλη ανάγκη ενιαίου προσδιορισμού και αντιμετώπισης αυτής της περιόδου της εθνικής αντίστασης, διότι δυστυχώς και αντίθετα απ' ό,τι συνέβη σε άλλες χώρες, την ηρωϊκή αυτή περίοδο διεδέχθη η οδυνηρή εμπειρία του εμφυλίου. Επομένως αλλοιώθηκε ο χαρακτήρας της Εθνικής Αντίστασης και υπέστη πολλές παραποιήσεις και κακοποιήσεις, πράγμα που επιβάλλει σε μας σήμερα να επανατοποθετήσουμε την περίοδο αυτή στις σωστές της βάσεις. 

Είναι ένα πολυσύνθετο γεγονός με πολλές πτυχές, αλλά είναι και ένα γεγονός που ακόμα δυστυχώς και σήμερα, συνεπεία του οδυνηρού διχασμού που επηκολούθησε, δεν αντιμετωπίζεται με ενιαίο τρόπο. Υπάρχουν ακόμα διαφοροποιήσεις στον τρόπο εκτίμησης των γεγονότων αυτής της εποχής, πράγμα που κατά την αντίληψή μου νοθεύει πραγματικά την ευγένεια και τον ηρωϊκό χαρακτήρα αυτού του μεγάλου γεγονότος. Υπάρχουν, λοιπόν, προβλήματα που φάνηκαν στη συζήτηση, όπως είδα από τα πρακτικά στην Κοινοβουλευτική Επιτροπή, και που ήδη αναδύθηκαν εδώ μέσα από τις τοποθετήσεις των συναδέλφων των άλλων παρατάξεων. 

Συνεπώς κατά την αντίληψή μας, παρά την αδιαφιλονίκητη ανάγκη να υπάρξει μελέτη, ανάλυση, διαφύλαξη και προβολή όλου του αρχειακού υλικού της Εθνικής Αντίστασης, δεν είναι δυνατόν αυτό το ύψιστο έργο, που θα το παραδώσουμε στις επόμενες γενεές και αυτό πλέον θα μείνει στην ιστορία, να ανατεθεί εν λευκώ στην κυβέρνηση -θα έλεγα στην όποια κυβέρνηση- αλλά πολύ περισσότερο στην παρούσα κυβέρνηση, που δυστυχώς στα εθνικά θέματα δεν μας έχει δώσει ικανοποιητικά δείγματα τόλμης και καθαρότητας στην αντιμετώπιση. Δεν θέλω να αναφερθώ στα συγκεκριμένα γεγονότα, αλλά όλοι αντιλαμβανόμαστε πού αναφέρομαι. 

Δεν είναι δυνατόν αυτό το ύψιστο έργο τιμής προς την Εθνική Αντίσταση, προς την ενωμένη Εθνική Αντίσταση 1941-1944, να το αφήσουμε εμείς, η Βουλή εξ ολοκλήρου και εν λευκώ στα χέρια της Κυβέρνησης. Και απορώ πώς είναι δυνατόν να προτείνεται και να υιοθετείται αυτό το ύψιστο εθνικό θέμα να φύγει από τα χέρια της Βουλής και να μην προσδιορίζεται ούτε και στις ελάχιστες κοινές προδιαγραφές του μέσα στη Βουλή. 

Δίνεται εξ ολοκλήρου εξουσιοδότηση στην Κυβέρνηση, η οποία όχι μόνο το προεδρικό διάταγμα που θα προβλέπει τα πάντα θα συντάξει, αλλά στο μέλλον θα έχει τη δυνατότητα τροποποιώντας το συγκεκριμένο προεδρικό διάταγμα εν αγνοία του νομοθετικού σώματος, να κάνει ρυθμίσεις οι οποίες μπορεί να μην ικανοποιούν το σύνολο. 

Με το να απαλλοτριώνουμε το δικαίωμα ρύθμισης του νομοθετικού σώματος σ' αυτό το θέμα προς την Κυβέρνηση, δεν νομίζω ότι επιτελούμε ένα έργο που ενισχύει την κοινοβουλευτική μας θέση και κυρίως δεν ενισχύει τους κοινοβουλευτικούς θεσμούς. 

Τι γίνεται με αυτήν την πρόταση νόμου: Απορώ κατ' αρχήν πώς συνετάγη κατ' αυτόν τον τρόπο από ένα διακεκριμένο συνταγματολόγο, τον αποχωρήσαντα Υπουργό Πολιτισμού κ. Βενιζέλο, γιατί κατά την αντίληψή μου είναι χειρότερο από εκείνο που ο ίδιος απέρριψε κατά τη διάρκεια της συζήτησης στην επιτροπή και δεν απαντάει το νέο κείμενο, ούτε κατ' ελάχιστο, στους ενδοιασμούς τους οποίους εξέφρασε ο ίδιος ο τέως Υπουργός Πολιτισμού. 

Σέβομαι, βέβαια, την ευαισθησία της κυρίας Υπουργού, την οποία με την ευκαιρία αυτή συγχαίρω και από του Βήματος για την ανάληψη των καθηκόντων της και της εύχομαι καλή επιτυχία και καλή δύναμη -και από πλευράς μας στα θέματα του πολιτισμού, πρέπει να ξέρει ότι θα έχει την καλύτερη δυνατή συνεργασία σέβομαι, λοιπόν, την ευαισθησία της να υποστηρίξει την πρόταση που προήλθε από τον προκάτοχό της, αλλά πρέπει να σας πω ότι τη βρίσκω χειρότερη από το προηγούμενο κείμενο και κυρίως άσχετη με τις παρατηρήσεις που εξέφερε ο ίδιος ο Υπουργός Πολιτισμού. 

Θα σας αναγνώσω τι είπε ο τέως Υπουργός Πολιτισμού, σε σχέση με το προηγούμενο κείμενο: "Η πρόταση νόμου μιλάει για τη σύσταση μουσείου της ενωμένης Εθνικής Αντίστασης. Τι μουσείο όμως είναι αυτό; Είναι ένα αυτοτελές νομικό πρόσωπο ή θα είναι μια υπηρεσία που θα ανήκει σε κάποιο Υπουργείο; Εάν είναι νομικό πρόσωπο, τι είδους θα είναι; Θα είναι νομικό πρόσωπο δημοσίου δικαίου που θα υπόκειται στους γνωστούς περιορισμούς δημοσιονομικούς και άλλους; Πώς θα αναπτυχθεί αυτό, όταν δεν έχουμε δυνατότητες τουλάχιστον στους κόλπους του Υπουργείου Πολιτισμού να καλύψουμε το βασικό μας αντικείμενο της προστασίας της πολιτιστικής μας κληρονομιάς. Και προτείνει, λέγοντας, ότι παρ'ότι θα ήθελα να συμπράξω στην άμεση εξαγγελία και ψήφιση μιας γενικής διάταξης, η ευθύνη του χειρισμού των θεμάτων δεν μου το επιτρέπει. Συμφωνώ με την επιχειρηματολογία και γι' αυτό προτείνω την αναδιατύπωση της πρότασης, σύμφωνα με όσα ανέφερα παραπάνω". 

Αυτό που γίνεται στην αναδιατύπωση της πρότασης δεν ανταποκρίνεται σ' αυτά που ανέφερα, γιατί δεν γνωρίζουμε εάν ιδρύεται μουσείο και τι είδους μουσείο είναι αυτό, ποια νομική μορφή θα έχει, πώς θα διοικείται, τι πόρους θα διαθέτει και ποιο κυρίως θα είναι το αντικείμενο που θα καλύψει και τις προϋποθέσεις υπό τις οποίες θα το καλύψει. 

'Οπως αντελήφθην από τη συζήτηση που έγινε ακόμη και στο θέμα ποιες είναι οι αναγνωρισμένες αντιστασιακές οργανώσεις, οι οποίες θα έχουν ένα λόγο επί της σύστασης αυτού του μουσείου, και αυτό δεν είναι ξεκαθαρισμένο. Υπάρχουν διαφορετικές εκτιμήσεις και συνεπώς όταν αυτά τα θέματα βρίσκονται σε μια τέτοια ρευστότητα, πώς είναι δυνατόν να μη διαλευκανθούν και προσδιοριστούν μέσα στη Βουλή, αλλά να παραπεμφθούν σε ένα προεδρικό διάταγμα, του οποίου το στοιχειώδες περιεχόμενο δεν περιγράφεται μέσα στην εξουσιοδοτική διάταξη; 

Με άλλα λόγια δηλαδή και από άποψη Συντάγματος και κοινοβουλευτικής πρακτικής έχουμε μία εσφαλμένη τοποθέτηση, δηλαδή δίνουμε μία παντελώς αόριστη νομοθετική εξουσιοδότηση. Θεωρώ πάρα πολύ πιθανόν εν πάση περιπτώσει ότι το διάταγμα το οποίο τυχόν θα εκδοθεί με βάση αυτήν τη διάταξη και θα πάει στο Συμβούλιο Επικρατείας για να τύχει της προβλεπόμενης επεξεργασίας τελικά θα κηρυχθεί αντισυνταγματικό, διότι η εξουσιοδότηση επί της οποίας εστηρίχθη είναι παντελώς αόριστη. 

Επομένως, κύριοι συνάδελφοι, παρά το γεγονός ότι -όπως είπα και πριν- σεβόμαστε την πρόταση του συναδέλφου κ. Κρητικού και των άλλων συναδέλφων που την κάνουν, παρ'όλο που συμφωνούμε ότι η Εθνική Αντίσταση 1941-1944 είναι μία περίοδος ηρωϊκή για τον τόπο μας που πρέπει να μείνει στην ιστορία και παρ'όλο που συμφωνούμε ότι το μουσειακό υλικό αυτής της περιόδου πρέπει να μελετηθεί, να αναλυθεί, να ξεκαθαριστεί και να προβληθεί δεόντως στις ερχόμενες γενεές, δεν μπορούμε να τη ψηφίσουμε και επί της αρχής και επί του μοναδικού άρθρου βεβαίως. Λέω μοναδικού άρθρου, διότι εδώ δεν ξεχωρίζει η αρχή και το άρθρο, γιατί ένα και μοναδικό είναι το άρθρο. Δεν μπορούμε να ψηφίσουμε, διότι πιστεύουμε ότι η διατύπωση αυτής της πρότασης νόμου, πρώτον απαλλοτριώνει ένα βασικό δικαίωμα της Βουλής που είναι να νομοθετεί επί των βασικών στοιχείων και της μορφής του οποιουδήποτε οργανισμού δημιουργείται, πόσο μάλλον όταν είναι μουσείο Εθνικής Αντίστασης, δεύτερον διότι είναι εξαιρετικά αόριστη και επομένως δεν πρόκειται ούτε και από συνταγματική πλευρά να ευημερήσει το οποιοδήποτε νομικό κείμενο τυχόν εκδοθεί με βάση αυτήν την εξουσιοδοτική διάταξη, και τρίτον και βασικό, ότι δεν έχουμε καμία εμπιστοσύνη στην Κυβέρνηση αυτή στο σύνολό της -γιατί δεν θέλω να αναφερθώ στο πρόσωπο της κυρίας Υπουργού, η οποία έχουμε κάθε λόγο να πιστεύουμε ότι θα κάνει το καλύτερο δυνατόν που μπορεί και θα τηρήσει και το λόγο της ότι το διάταγμα αυτό θα το θέσει υπόψη της Βουλής και των κομμάτων- για τον τρόπο που χειρίζεται τα εθνικά θέματα και για τις περιπέτειες στις οποίες μας εμβάλλει ως χώρα κάθε τόσο. Μπορεί τα τρέχοντα να τα αντιμετωπίζουμε, αλλά τουλάχιστο να μην εκθέσουμε σ' αυτούς τους κινδύνους μία πολύτιμη περίοδο της χώρας μας, όπως είναι η περίοδος της Ενωμένης Εθνικής Αντίστασης. 

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο. 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα ήθελα και εγώ να πάρω το λόγο. 

ΠΡΟΕΔΡΕΥΩΝ (Λουκάς Αποστολίδης): Θα επικαλεστούμε την επιείκεια του Προεδρείου και του Σώματος, κύριε Κεδίκογλου, για να πάρετε και εσείς το λόγο! 

Ορίστε, κύριε Βεζδρεβάνη, έχετε το λόγο. 

ΗΛΙΑΣ ΒΕΖΔΡΕΒΑΝΗΣ: Κατ' αρχήν, κύριοι συνάδελφοι, θέλω να συγχαρώ την κυρία Υπουργό για την ανάληψη των καθηκόντων της. 

Με ειλικρίνεια να ευχηθώ κάθε επιτυχία στο έργο σας, κυρία Υπουργέ! 

'Οπως δήλωσε η Κοινοβουλευτική μας Εκπρόσωπος, η κ. Μπενάκη, θα βρείτε τη θερμή συμπαράσταση της Νέας Δημοκρατίας στο έργο σας με τη βεβαίως επιβαλλομένη υπευθυνότητα και κριτική διάθεση σε θέματα τα οποία χρήζουν κριτικής. Διότι σε ένα δημοκρατικό πολίτευμα η κριτική αντιπολίτευση με εποικοδομητική προδιάθεση συμβάλλει στο έργο και εκείνων οι οποίοι ασκούν την εξουσία. 

Κύριοι συνάδελφοι, ο αγαπητός μας Αντιπρόεδρος της Βουλής, κ. Κρητικός, με γλαφυρότητα και πατριωτική έξαρση εισηγήθηκε την πρόταση νόμου και μάλιστα έδωσε διαστάσεις που πράγματι το Εθνικό Κοινοβούλιο θα πρέπει να τις λαμβάνει σοβαρά υπόψη. 

Είπε μεταξύ των άλλων ο κ. Κρητικός στην εισήγησή του, πως επιτέλους αυτή η Βουλή θα πρέπει να μην ασχολείται μόνο με τα υλικά αγαθά και πως ρυθμίζονται οι σχέσεις αυτές προς αυτά, αλλά και ότι θα πρέπει η νομοθετική εξουσία να ασχολείται κάποτε και με τις αξίες. Και είναι πράγματι μεγάλη αξία η Εθνική Αντίσταση των Ελλήνων κατά την περίοδο 1941-1944. 

'Οντως η αξία αυτή είναι μεγίστη, είναι η τιμή του αγώνα της Εθνικής Αντίστασης των Ελλήνων κατά των κατακτητών της πατρίδας μας. Κανείς δεν μπορεί να αρνηθεί τη σημασία της συγκέντρωσης του υλικού που στοιχειοθετεί την ανάμνηση αυτού του μεγάλου γεγονότος της Εθνικής Αντίστασης των Ελλήνων και κανείς δεν αμφισβητεί την ανάγκη της συγκέντρωσης αυτού του υλικού σε ένα μουσείο. 

Κύριε Αντιπρόεδρε, δεν θα μιλούσα για ένα μουσείο, αλλά θα μιλούσα για μουσεία κατά τόπους, θα μιλούσα με τελευταία υποχώρηση για μουσείο κατά νομό. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Η αρχική διατύπωση είχε αυτή την πρόβλεψη, αλλά είπαμε να γίνει το πρώτο βήμα. 

ΗΛΙΑΣ ΒΕΖΔΡΕΒΑΝΗΣ: Εν πάση περιπτώσει, τοποθετούμαι ότι δέχομαι ασφαλώς το μείζον, αλλά προσθέτω και το έλασσον στην προκειμένη περίπτωση, για να υπάρξει μία σωστότερη αντιμετώπιση του θέματος. 

Συζητούμε, λοιπόν, την πρόταση νόμου των συναδέλφων για την ίδρυση του μουσείου της Εθνικής Αντίστασης. 

Θα αποφύγω, κύριοι συνάδελφοι, να απαντήσω σε ορισμένες απαράδεκτες θέσεις που και από αυτό το Βήμα σ' αυτήν την Αίθουσα σήμερα ακούστηκαν! 

ΒΑΣΙΛΗΣ ΚΕΔΙΚΟΓΛΟΥ: Από ποιο; 

ΗΛΙΑΣ ΒΕΖΔΡΕΒΑΝΗΣ: 'Oσοι ήταν παρόντες, αγαπητέ κύριε συνάδελφε, το άκουσαν. Εν πάση περιπτώσει, από την πλευρά των δύο κομμάτων της Αριστεράς. 

ΒΑΣΙΛΗΣ ΚΕΔΙΚΟΓΛΟΥ: Τα κόμματα της Αριστεράς έχουν ονόματα! 

ΗΛΙΑΣ ΒΕΖΔΡΕΒΑΝΗΣ: Από το Κομμουνιστικό Κόμμα και από το Συνασπισμό, κύριε Κεδίκογλου. Δεν μου έλειπε ποτέ το θάρρος να πω αυτά που πιστεύω και αυτά που αισθάνομαι από αυτό το Βήμα και το έχω κάνει πολλές φορές! 

Θα αποφύγω, λοιπόν, όπως είπα, να αναφερθώ σε κάποια που αναφέρθηκαν σε αυτήν την Αίθουσα σήμερα και που θέλουν να συντηρούν το εμφυλιοπολεμικό κλίμα. Διότι πρέπει να καταλάβουν οι συνάδελφοι της Αριστεράς ότι σ' αυτόν τον τόπο έχουν και άλλοι λόγο και έχουν περισσότερο λόγο, γιατί αυτή η παράταξη κράτησε στην ελευθερία και στη δημοκρατία αυτήν τη χώρα και δεν είμαστε σήμερα Αλβανία και Βαλκάνια εν γένει! Δεν θέλουμε να γυρίσουμε πίσω! Μην ξύνετε όμως πληγές, γιατί αν θέλετε, θα την έχετε την απάντηση! Μάλιστα σε μία εποχή που καταξιώθηκε αυτός ο αγώνας αυτής της παράταξης, τουλάχιστον ας μη μας προκαλούν! Μάλιστα σε μία πρόταση νόμου και με μια εισήγηση του κ. Κρητικού, που ήταν μέσα στα πλαίσια της προσπάθειας όλων μας να ξεχάσουμε το παρελθόν και να ενωθούμε! 

Θα αποφύγω, λοιπόν, τα περισσότερα, γιατί για κάθε φράση υπάρχει η απάντηση και για κάθε στοιχείο υπάρχει η πληθώρα των στοιχείων που αποδεικνύουν το αντίθετο. Αυτό αποδεικνύει, κύριοι συνάδελφοι, πώς εννοούν κάποιοι την Εθνική Αντίσταση, δηλαδή επαίνους προς τους δικούς τους, συκοφαντίες προς την άλλη παράταξη. Και αυτό η δημοκρατική παράταξη δεν πρόκειται να το ανεχθεί ποτέ! 

Κανείς δεν έχει αντίρρηση στην ιδέα και στη φιλοσοφία αυτής της πρότασης νόμου. Φρονώ όμως, κύριοι συνάδελφοι, ότι είναι πολύ νωπές οι μνήμες και δεν είναι ο κατάλληλος καιρός. Και το λέω αυτό, κύριοι συνάδελφοι, γιατί προέρχομαι από μία περιοχή που υπέστη πολλά -και δεν είναι η ώρα να τα θυμηθούμε- και αν θέλετε και με προσωπικές εμπειρίες, τραυματικές εμπειρίες που τις υπέστημεν σε ηλικία εξίμισι ετών και τις φέρνουμε επάνω μας σήμερα. Αν είναι δυνατόν ένα επτάχρονο παιδί να είχε ανάμειξη θετική ή αρνητική! 

Γι'αυτό, αγαπητέ κύριε Κρητικέ, με όλη την αγάπη που σας έχω και με την τιμή που σας απονέμω αυτήν την ώρα με αυτά που είπατε από αυτό το Βήμα, που τα προσυπογράφω μέχρι κεραίας, θέλω να πιστεύω ότι είναι πολύ νωπές οι μνήμες ακόμη και δεν ξέρω αν μπορούμε να τα ξεπεράσουμε. Ευχής έργο θα ήταν. Και θα σας έκανα μία απλή ερώτηση: Το μνημειακό αρχείο του Ψαρρού πώς θα το βάλετε μέσα; Γιατί εμείς θέλουμε να το βάλετε. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Θέλετε απάντηση σ'αυτό; 

ΗΛΙΑΣ ΒΕΖΔΡΕΒΑΝΗΣ: Ευχαρίστως, κύριε Πρόεδρε. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): 'Οπως είναι τα άρματα του Ανδρούτσου, δίπλα στα άρματα του Γκούρα. Για το Θεό. Δεν μπορούμε να ξεπεράσουμε βιωματικά αυτές τις εποχές; Ιστορία καταγράφουμε. 

ΗΛΙΑΣ ΒΕΖΔΡΕΒΑΝΗΣ: Λοιπόν, θα εγγυηθείτε, κύριε Κρητικέ, ότι θα μπει και το μνημειακό αρχείο του Ψαρρού. 

Κύριε Πρόεδρε, επιτρέψτε μου για λίγο χρόνο ακόμη, γιατί δέχθηκα και τις χρήσιμες διακοπές των συναδέλφων. 

Η πρόταση νόμου είναι σαφώς προς τη σωστή κατεύθυνση. Το πόσο είναι δυνατόν να γίνει δεν το γνωρίζω. Αλλά, κυρία Υπουργέ, δεχθήκατε την πρόταση και επομένως υιοθετείτε και τη διαδικασία. Υιοθετείτε μία διαδικασία που δεν είναι από εκείνες που τιμούν το Κοινοβούλιο. Δηλαδή, ζητείτε μία αόριστη εξουσιοδότηση να εκδόσετε ένα προεδρικό διάταγμα και να πράξετε ό,τι σεις νομίζετε. Τέτοια εξουσιοδότηση ο υποφαινόμενος την αρνήθηκε εκατοντάδες φορές σ'αυτήν την Αίθουσα, γιατί το δικαίωμα της Βουλής δεν πρέπει να απαλλοτριώνεται υπέρ της εκτελεστικής εξουσίας. Φτάνει που η εκτελεστική εξουσία όταν παίρνει από δω την όποια εξουσιοδότηση κάνει κατά το δοκούν και δεν επανέρχεται ποτέ να απευθυνθεί προς τη Βουλή. Δεν είναι ανάγκη να της δώσουμε και αυτήν την εξουσιοδότηση. Ακόμη έχω πολλές αμφιβολίες αν ένα τέτοιο προεδρικό διάταγμα θα μπορούσε να περάσει από το Συμβουλίο της Επικρατείας με θετική άποψη. 

Γι' αυτό, λοιπόν, κύριοι συνάδελφοι και επειδή και ο χρόνος μου τελείωσε, θέλω να δηλώσω ότι θεωρώ αναγκαία την ίδρυση ενός μουσείου Εθνικής Αντιστάσεως, φρονώ ότι είναι νωρίς ακόμη και ακόμη νομίζω ότι θα πρέπει να υπάρξει μια διακομματική επιτροπή, η οποία να μελετήσει το όλο θέμα, να νερώσουν όλες οι θέσεις και όλες οι παρατάξεις λίγο το κρασί τους, για να μπορέσει να υπάρξει ένα τέτοιο μουσείο Εθνικής Αντιστάσεως, αντάξιο του μεγάλου αγώνα που έκαναν οι 'Ελληνες την περίοδο 1941-1944. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Αράπης, έχει το λόγο για πέντε λεπτά. 

ΙΩΑΝΝΗΣ ΑΡΑΠΗΣ: Κυρίες και κύριοι συνάδελφοι, γυρίζοντας πίσω πενήντα χρόνια στα μαύρα χρόνια της κατοχής, που τότε ολόκληρος ο ελληνικός λαός ξεσηκώθηκε, αντιστάθηκε, εκτελέστηκε στην Κοκκινιά, στα Καλάβρυτα, στην Κρήτη, στην Καισαριανή, στο Χαϊδάρι και σε όλη την Ελλάδα, υπάρχουν ακόμη οι τάφοι των νεκρών που αντιστάθηκαν για την ελευθερία και τη δημοκρατία. 

Η γενιά εκείνη της Αντίστασης θεωρείται αδικημένη, δεν πήρε εκείνα που έπρεπε να πάρει. Η γενιά εκείνη έδωσε πολλά, αλλά δεν πήρε τίποτα. Δεν ζήτησε περγαμηνές. 'Εδωσε τα πάντα για αυτόν τον αγώνα, τον αγώνα για την ελευθερία και τη δημοκρατία. 

Η Εθνική Αντίσταση ήταν μία από τις κορυφαίες στιγμές του έθνους. Η Αθήνα αναδείχθηκε σε πρωτεύουσα της αντίστασης στην Ευρώπη. Η πατρίδα μας κέρδισε το σεβασμό όλου του κόσμου με την αυτοθυσία των παλικαριών της και την παλικαριά της πλειοψηφίας του ελληνικού λαού. Επίσης ανάκτησε έδαφος που το κρατούσαν οι Ιταλοί από την εποχή των Ενετών. Κανείς δεν είναι βέβαιος ποια θα ήταν η έκβαση εκείνου του πολέμου στο ανατολικό μέτωπο, αν οι γερμανικές μεραρχίες δεν ήταν καθηλωμένες στην Ελλάδα να πολεμάνε τους αντάρτες στα βουνά και τα χωριά. Πόσα σπίτια κάηκαν, πόσα παλικάρια βασανίστηκαν και δολοφονήθηκαν, πόσες μανάδες μαυροφορέθηκαν. Και ακολούθησε το δράμα. Οι μεγάλες δυνάμεις μας έσπρωξαν στον εμφύλιο σπαραγμό. Η πατρίδα μας χωρίστηκε στα δύο σε νικητές και νικημένους. Το μίσος και ο διχασμός αναμοχλεύθηκαν επί δεκαετίες. Η ασφάλεια καθημερινά δημιουργούσε το μεγαλύτερο ιστορικό αρχείο όλων των εποχών με το φακέλωμα τότε των πολιτών. 

Με την ευκαιρία αυτή θέλω να εκφράσω από αυτό το Βήμα την ευγνωμοσύνη μου για την αναγνώριση της Εθνικής Αντίστασης από το ΠΑ.ΣΟ.Κ. το 1980. Θέλω επίσης να εκφράσω τη δυσαρέσκεια μου για το κάψιμο των φακέλων. Νομίζω ότι ήταν μία θεατρική πράξη. Η εθνική συμφιλίωση και η λήθη είχαν επέλθει με τον καιρό και με τις πολιτικές αλλαγές που είχαν ήδη γίνει. Το κάψιμο των φακέλλων δεν συνεισέφερε σε τίποτα. Απλώς καταστράφηκε ένα από τα σημαντικότερα ιστορικά αρχεία, ένα αρχείο που θα έπρεπε να διαφυλάσσεται σε ένα μουσείο σαν αυτό που προτείνεται με την παρούσα πρόταση νόμου, να το μελετούν οι ιστορικοί και να παραδειγματίζονται οι κατοπινές γενιές το τι σημαίνει εθνικός διχασμός. Χωράνε αυτά σε ένα μουσείο; Τι θα μπει σε αυτό το μουσείο; Γιατί τώρα μουσείο; Τα ερωτήματα αυτά με βασανίζουν, γιατί και εγώ συμμετείχα στην Αντίσταση όπως και τα άλλα δεκαπεντάχρονα παιδιά. Και η δική μου η οικογένεια ξεκληρίστηκε και φύγαμε από τα σπίτια μας και κυνηγηθήκαμε και ήρθαμε εδώ στην πρωτεύουσα τότε. 

Θα προτιμούσα χίλιες φορές ένα νομοσχέδιο, που να βάζει το έπος της Εθνικής Αντίστασης εις μνήμην αυτών που θυσιάστηκαν. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Δύο λεπτά μόνο, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Αξίζουν πολλά περισσότερα λεπτά, κύριε συνάδελφε, αλλά πρέπει να τηρείται ο Κανονισμός. 

ΙΩΑΝΝΗΣ ΑΡΑΠΗΣ: Θα προτιμούσα χίλιες φορές ένα νομοσχέδιο, που θα βάζει το έπος της Εθνικής Αντίστασης σε όλα τα σχολικά βιβλία, να έρχονται σε επαφή με το νεότερο έπος του έθνους μας όλες οι κατοπινές γενιές και να παραδειγματίζονται. 

'Ετσι εγώ καταλαβαίνω το σεβασμό στην ιστορία, όταν η ιστορία γίνεται παράδειγμα στην καθημερινή ζωή και μεταλαμπαδεύεται από γενιά σε γενιά. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρίες και κύριοι συνάδελφοι, ειλικρινά οφείλω να εκφράσω τα συγχαρητήριά μου στην έμπνευση του Αντιπροέδρου κ. Κρητικού, να κάνει την εισήγηση της συζήτησης της προτάσεως νόμου, γιατί η Εθνική Αντίσταση αποτελεί εθνικό κεφάλαιο. 

Κάθε προσπάθεια που ολοκληρώνει το σεβασμό, που οφείλουμε σ' αυτήν την κορυφαία ιστορική έπαλξη της πατρίδος, δικαιώνει την ανάγκη να αντλήσουμε από τις ιστορικές ρίζες σαν μέλλον και ελπίδα τη δυναμική εκείνη που ανέδειξε τη φυλή μας μετά τη μικρασιατική καταστροφή αντάξια της ιστορίας της και υπέρμαχο σε έναν μεγάλο αγώνα υπέρ της ελευθερίας, της δημοκρατίας και της ανθρώπινης αξιοπρέπειας. 

Είναι η συνέχεια του αγώνα της Πίνδου και των μακεδονικών λοφοσειρών η Εθνική Αντίσταση. Είναι η σφράγιση της βεβαιότητας της εθνικής μας επιβίωσης μετά την αποφράδα ημέρα της 14ης Σεπτεμβρίου του 1922, που συνολικά με την κατάληψη και καταστροφή της Σμύρνης, συντελείται η μικρασιατική καταστροφή. 

"Αν τα παραληλυθότα μνημονεύης άμεινον περί των μελλόντων βουλεύσεις". Αν θυμάσαι και αξιοποιείς τα περασμένα, φωτίζεις και δυναμικοποιείς το παρόν και δρομολογείς το μέλλον. Τω όντι, θα μεταφέρω την εκτίμηση που κάνετε κύριε Κρητικέ, δεν μπορεί να απογυμνωθεί από τον ανθό της η ψυχή μας, η ελληνική καρδιά. Και αυτός ο ανθός διαποτίζεται από τη ζείδωρο έμπνευση και ζείδωρο δύναμη της Εθνικής μας Αντίστασης. 

'Οσο δε οι καιροί συμπιέζονται, τα προβλήματα στις διακρατικές σχέσεις μετά το διπολισμό παίρνουν μια εντελώς ασταθή πορεία. 

'Οσο οι προκλητικές εις βάρος της πατρίδας μας απειλές εντείνονται, τόσο η αξία της έμπνευσης, της γονιμοποίησης του υπέρτατου της Εθνικής Αντίστασης αγώνος, θα μπορεί να αποτελέσει τη δυναμική διδαχή για το οφειλόμενο χρέος, για την κατοχύρωση της αξιοπρέπειας, της ακεραιότητας και της ελευθερίας και ανεξαρτησίας της πατρίδας μας. 

Η ιστορία είναι πηγή δύναμης. Η ιστορία που αξιοποιείται, η ιστορία που είναι σεβαστή, η ιστορία που δεν τεμαχίζεται. 

Θέλω να εκφράσω την ικανοποίησή μου και προς το σύνολο του Κοινοβουλίου, αλλά ειδικότερα στον προτείνοντα τη συζητούμενη πρόταση συνάδελφο Αντιπρόεδρο και για ένα δεύτερο σημείο της ομιλίας του σήμερα. Και το δεύτερο σημείο είναι η ανάγκη της εθνικής μας ενότητας, που θα αναδυθεί σαν μέγιστο συμπέρασμα μέσα από την αξιολόγηση του υπέρτατου αγώνα, μέσα από το σεβασμό του αγώνα με αυτήν την καθολική ευλάβεια προς κάθε πλευρά που συνέβαλε -από τη δική της σκοπιά, με τις συνθήκες της εποχής- σε αυτόν το μέγιστο αγώνα έξω από τα εμφιλοχωρήσαντα αίτια της διασπαστικής από κάποιο σημείο και μετά κινήσεως, η οποία ακολουθήθηκε και από το γνωστό εμφύλιο με τα γνωστά πλείστα όσα μειονεκτήματα που για δεκαετίες βάρυναν την ψυχή της πατρίδας, θα έλεγα. 

Και το δεύτερο ουσιώδες σημείο των συμπερασμάτων που πρέπει να εξαχθούν και να συντρέξουν αυτήν την προσπάθεια είναι ο ανθός της γονιμοποίησης της ιστορίας με τη διδαχή ότι το κράτος ενωμένο πολλαπλασιάζει τη δύναμή του και ευεργετεί τις προϋποθέσεις να πορεύεται εν προόδω και ασφαλεία. 

'Ενα τρίτο σημείο που θέλω να επισημάνω είναι ο σεβασμός στην ακεραιότητα της ιστορίας με την έννοια της αντίκρισης χωρίς προκαταλήψεις και σκοπιμότητες, που είναι όρος για την αξιόλογη γονιμοποίησή της και την αναγωγή της σε μόνιμη πηγή έμπνευσης. Αυτό προϋποθέτει την υπέρβαση των δύσκολων και κακών στιγμών του όλου αγώνα, προϋποθέτει να την αντικρίσουμε με ακέραιο μάτι δικαιοσύνης και ισότητας, προϋποθέτει να την αξιολογήσουμε μέσα μας σαν εθνική επιταγή, τουτέστιν να υπερβούμε τις διαχωριστικές γραμμές και το χώρο μέσα από τον οποίο η κάθε πλευρά συνέβαλε στον τιτάνιο αγώνα, στην εποποιία του 1940-1944. 

'Ερχομαι σε ένα τέταρτο σημείο. Αξιοποιείται η ιστορία όταν γίνεται κοινή συνείδηση. Αξιοποιείται η ιστορία όταν η κάθε γενιά την παραδίδει πέρα από την αρτιότητά της, όσο είναι δυνατόν. Και γίνεται αυτό όσο απομακρυνόμαστε από τη ζωντανή συγγραφή της ιστορίας, καθώς ο χρόνος επουλώνει τις προκαταλήψεις και τις σκοπιμότητες και η γραφίδα του έρχεται ακεραίως να παραστήσει την πραγματική εικόνα της ιστορίας, για να εμπεδωθεί σαν πηγή έμπνευσης η ιστορία. Επιπλέον χρειάζεται και μια συνεχή ευλαβική λειτουργία για τη διδαχή των μελλουσών γενεών. Και αυτό οφείλει να πράξει η πατρίδα. 

Σαν στρατιωτικός δηλώνω ότι δεν διδάχθηκα τις κορυφαίες μάχες της Εθνικής Αντίστασης. 'Οπως ξέρετε, διδάσκεται η στρατιωτική ιστορία. Είναι βασικό επαγγελματικό στοιχείο για τον επαγγελματία στρατιωτικό. Διδάσκονται οι μάχες που αφήνουν συμπεράσματα τακτικής και στρατηγικής, ελιγμών, αναπτύξεων και μαχών, υποχωρήσεων και προελάσεων. Μέσα στις δέλτους των προγραμμάτων δεν αναφέρθηκε τίποτα για την Εθνική Αντίσταση. 

Και ανήκω σε εκείνη την κατηγορία -θα το πω- που πιστεύω ότι και το αρνητικό διδάσκει, αρκεί να μην εγκλωβίζεται κανείς στο αρνητικό. Αρκεί, δηλαδή, να αφήνει τις προσωπικές του άγκυρες στα θολά νερά, στις σκοπιμότητες και τις προκαταλήψεις. Γιατί η πραγματική εικόνα των εθνικών γεγονότων, για να λειτουργήσει σαν πηγή έμπνευσης και διδαχής, οφείλει να είναι σεβαστή και να αντικρίζεται με τόλμη, με υπέρβαση και με θάρρος. Να μην αγκυλώνεσαι μόνο στις προκαταλήψεις. 

Οφείλουμε να δώσουμε αυτήν ακριβώς τη λειτουργία της διδαχής, με το να καταστήσουμε την ιστορία, όχι μόνο στα σχολεία, στο δημοτικό, στο γυμνάσιο, στο λύκειο ή στο πανεπιστήμιο, αλλά θα έλεγα και θα πρόσθετα και εγώ σαν νέος στρατιωτικός ότι οφείλουμε να διδάξουμε τις κορυφαίες μάχες της εθνικής αντίστασης με το ενιαίο πνεύμα σεβασμού και στις στρατιωτικές σχολές. 

Οφείλουμε να καταστήσουμε μια μέρα του έτους ημέρα εθνικής ομοψυχίας και εθνικού αγώνα, ημέρα εθνικής αντίστασης. Οφείλουμε να υπερβούμε τους εαυτούς μας και τις προκαταλήψεις μας σαν γενιά, που έστω και στα νηπιακά μας ή εφηβικά μας χρόνια ζήσαμε αυτό το κορυφαίο γεγονός. 

Οφείλουμε σήμερα και μπορεί η πατρίδα να παραδώσει στους ακολουθούντες την εθνική αντίσταση σαν κορυφαία έπαρξη της σύγχρονης των Ελλήνων ιστορίας. Ψηφίζω με όλη μου την καρδιά τη συγκεκριμένη πρόταση νόμου. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η κ. Αράπη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κυρία Υπουργέ, με την πρόταση νόμου για την ίδρυση μουσείου Εθνικής Αντίστασης μπορώ να πω ότι αποτίω φόρο τιμής στους απλούς ανθρώπους που γνώρισα, εκ των οποίων οι περισσότεροι έχουν φύγει από τη ζωή στην περιοχή μου, καθότι τα Τζουμέρκα ήταν η έδρα και των δύο αρχηγών της Εθνικής Αντίστασης και του Ναπολέοντα Ζέρβα και του Αρη Βελουχιώτη. Μάλιστα τους έχω καταγράψει και σε κασέτα. 

Αποτίω, όμως, φόρο τιμής και στις οικογένειές μου, στην πεθερά μου την Καλλιόπη Αράπη, στον Αναστάσιο Αράπη, στον Τέλη Αράπη που ζει, στον πατέρα μου Σωτήρη Καραγιάννη, οι οποίοι αγωνίστηκαν στην Εθνική Αντίσταση, κάηκαν τα σπίτια τους και έδωσαν πολύ σπουδαίους αγώνες εκείνη την εποχή. 

Θα πρέπει, κυρία Υπουργέ, οι νεοέλληνες να γνωρίζουν τι αγώνες έχουν κάνει οι άνθρωποι της γενιάς μας. Υπήρξε ηρωική περίοδος, μια ξεχωριστή θα έλεγα περίοδος που συμμετείχε ολόκληρη η κοινωνία με παλλαϊκή συμμετοχή: μικρά παιδιά, γυναίκες, γέροι, όπου έχασαν τα σπίτια τους, έχασαν τις περιουσίες τους, έχασαν τα πάντα. Ξεκληρίστηκαν από τις περιοχές τους, γιατί υπήρχε και το μίσος που επήλθε αργότερα. 'Εχασαν τον τόπο τους και οι περισσότεροι πήγαν να ζήσουν σε άλλες πόλεις, όπως στην Αθήνα, όπου ήρθαν οι περισσότεροι από τους αντιστασιακούς. 

Με το ν. 1285/82, όπου κλείστηκαν σαράντα χρόνια για την Εθνική Αντίσταση, μπορώ να πω ότι ο Ανδρέας Παπανδρέου έκανε μια πολύ σπουδαία χειρονομία που θα μείνει στην ιστορία. Ενας σπουδαίος νόμος που συμφιλίωσε τους ανθρώπους της εποχής εκείνης, που φοβόντουσαν να λένε ποιοι πολεμήσαν και ποιοι δεν πολεμήσαν. Επήλθε μια ομοψυχία. Φυσικά ο νόμος αυτός έχει και ατέλειες. Δεν εκπληρώθηκαν τα πάντα, έδωσαν ηθική ικανοποίηση αλλά όχι και οικονομική στους ανθρώπους που έχασαν τις περιουσίες τους και τα σπίτια τους. 

'Ομως αυτή εδώ η περίοδος, η οποία είναι ηρωική για τη νεότερη ιστορία, πρέπει να μελετηθεί, να αναλυθεί, να διατηρηθεί αλώβητη στις μνήμες των νεότερων γενιών και φυσικά θα πρέπει το κράτος να αναλάβει αυτόν τον αγώνα, να γίνει ένα μουσείο που θα συλλέξει όλες τις πληροφορίες απ' όλες τις πλευράς, για να μάθουν οι νεότεροι την ιστορία μας. 

Στις μέρες μας, κυρία Υπουργέ, που στις γειτονικές βαλκανικές χώρες ξετυλίγονται κάποιες σκηνές πολέμου, με το μουσουλμανικό τόξο της Τουρκίας που θέλει να προβάλει ως μελλοντική απειλή, το αίτημα της ενίσχυσης της αμυντικής συνείδησης του λαού μας, αυτήν τη στιγμή γίνεται ακόμη πιο επιτακτικό και πειστικό, ώστε να διασφαλιστούν τα δικαιώματα των Ελλήνων και το πατριωτικό μας καθήκον ως μια άμυνα προστασίας μας, διότι έτσι με την καλλιέργεια της ιστορικής μας μνήμης διαμορφώνεται μία δεξαμενή, η οποία αποτελεί, θα έλεγα, τη βάση μας για την ιστορία μας, για να αντλήσουμε τις ιδέες μας, τα συναισθήματά μας, τον πατριωτισμό μας, την αγωνιστικότητά μας, για τη μελλοντική εξέλιξη της χώρας μας. 

'Ετσι λοιπόν στα πλαίσια αυτά τα γεγονότα της νεότερης ιστορίας μας από '41 μέχρι '44 ίσως και μετέπειτα -αυτό θα το δούμε στην πορεία -πρέπει να φωτισθούν και να αναδειχθούν, αφού αποτελούν κειμήλια εθνικής μας υπόστασης. Αυτές λοιπόν τις δύσκολες στιγμές οι νέοι μας αναζητούν οράματα και αξίες και τα γεγονότα της Εθνικής Αντίστασης αποτελούν -νομίζω -την καλύτερη πυξίδα για τη μετέπειτα ιστορία μας, έστω και αργά. 

Σε πάρα πολλές περιοχές οι τοπικές κοινωνίες έχουν κάνει σπουδαία δουλειά, έχουν κάνει μνημεία, έχουν συλλέξει κάποια αντικείμενα, έχουν καταγράψει -σας είπα και εγώ έχω καταγράψει- πολλές κασέτες από ανθρώπους που δεν υπάρχουν σήμερα. 

'Εστω και αργά η πολιτεία οφείλει και πρέπει να υπερβεί αυτές τις αγκυλώσεις του παρελθόντος και κατάματα να δει την αλήθεια και να ιδρύσει ένα μουσείο Εθνικής Αντίστασης και να στεγάσει όλες αυτές τις μνήμες, όλα αυτά τα γεγονότα, που σημάδεψαν την πορεία μας ως έθνος την περίοδο αυτή '40-'44 και θα φέρει στο προσκήνιο τις ανθρώπινες αξίες για αγώνα, εθνική αξιοπρέπεια, που τελευταία έχει καταρρακωθεί με το θέμα του Οτσαλάν και θα αποτελέσει το μουσείο αυτό ένα ανάχωμα στην αλλοτρίωση και την ισοπέδωση των καιρών μας, ενώ συγχρόνως θα γίνει και ο βασικός διαφωτιστής της συνείδησης των νέων προς την πατριωτική κατεύθυνση από την οποία λίγο πολύ οι νέοι μας πάνε να ξεφύγουν. Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η χώρα μας είναι γνωστό σε όλους ότι παράγει πολιτισμό και ιστορία. Αλίμονο εάν αυτά τα δύο προϊόντα δεν τα βάλουμε σε προθήκες καλές για να είναι θεατά σε όλον τον κόσμο, τότε φυσικά θα είμαστε ένοχοι απέναντι στην πλούσια κληρονομιά μας και στους προγόνους μας. Ευτυχώς όμως που είμαστε πάντα στο προσκήνιο, γιατί είμαστε αυτοί που πραγματικά δημιουργήσαμε τον ευρωπαϊκό πολιτισμό. Είμαστε αυτοί οι οποίοι δώσαμε στοιχεία επιστημών προς όλους τους λαούς και δικαίως καυχιέμαστε για όλα αυτά που προσφέραμε στη παγκόσμια κοινωνία και εξακολουθούμε να προσφέρουμε και σήμερα. 

'Ομως για θέματα όπως το συζητούμενο, πρέπει να είμαστε λίγο προσεκτικοί. Γιατί, θα μου πείτε. Δείτε μια άδικη θέση ενός συναδέλφου, ο οποίος είπε ότι αργήσαμε πάρα πολύ. Δεν αργήσαμε. Ξέρετε όταν λέμε ότι έχουμε μουσείο Κλασικής Τέχνης πόσους αιώνες περιλαμβάνει αυτό το μουσείο, τι εκθέματα έχει μέσα, τι στοιχεία πολιτισμού αιώνων πολλών; 

'Οταν λέμε ότι έχουμε ένα Βυζαντινό Μουσείο στην πρωτεύουσά μας ή σε οποιαδήποτε άλλη πόλη της περιφέρειας και λέμε ότι εδώ διασώζονται στοιχεία βυζαντινού πολιτισμού, φυσικά δεν εννοούμε ούτε πολιτιστικά στοιχεία μιας δεκαετίας ούτε ενός αιώνος αλλά πολλών αιώνων.'Αρα λοιπόν ο χρόνος που πέρασε από τότε που δημιουργήθηκε το έπος της Εθνικής Αντίστασης δεν είναι μεγάλος, ώστε να πούμε, γιατί καθυστερήσαμε τόσο. Μην ξεχνάτε ότι δεν είμαστε και αντικειμενικοί πάρα πολλές φορές και έχουμε πολλά γεγονότα που αποδεικνύουν αυτό που ισχυρίζομαι, ότι δηλαδή οι άνθρωποι, επηρεαζόμενοι από την άλφα ή βήτα άποψη, καθώς δημιουργείται μέσα σε συμπλοκή ιδεών και θέσεων, να παίρνουν θέσεις τέτοιες, οι οποίες φυσικά δεν ικανοποιούν ή δεν συνάδουν προς την απόλυτη αρχή της ειλικρίνειας, της αλήθειας, της δικαιοσύνης. 

Συνεπώς όταν λέμε ότι θα στήσουμε ένα μουσείο ή πολλά μουσεία στις επαρχιακές πόλεις, που θα στεγάσουμε αυτά τα ευρήματα, τα οποία είναι ντοκουμέντα μιας γενιάς, η οποία πολέμησε όντως για ελευθερία και δημοκρατία, θα πρέπει από αυτό το νομοσχέδιο να πηγάζουν ποια θα είναι σε γενικές γραμμές αυτά τα εκθέματα , αυτά τα στοιχεία τα οποία πρόκειται να συγκεντρωθούν, να διασωθούν, να συντηρηθούν, να διδάξουν στις επερχόμενες γενιές. 

Αν αυτά τα αφήσουμε στον εκάστοτε Υπουργό ή στον Υπουργό που θα τύχει να εκδώσει το συγκεκριμένο προεδρικό διάταγμα, τότε φυσικά και αντισυνταγματικό θα είναι αλλά και πολύ διακοσμητικός ο ρόλος της Βουλής, ο οποίος ρόλος πρέπει να είναι εδώ πρωταρχικός και ότι δεν είναι θέμα ενός Υπουργού να συμπεριλάβει σε ένα προεδρικό διάταγμα τι ακριβώς θα είναι αυτό το μουσείο. 

Είπε η κυρία Υπουργός ότι στο νομοσχέδιο του οποίου η συζήτηση έληξε χθες, για την Εθνική Αντίσταση, υπάρχουν συμπληρωματικά μέτρα κλπ., τα οποία φυσικά κατατείνουν προς την ίδια κατεύθυνση, ότι δηλαδή αποκαθιστούν σιγά-σιγά μερικές αδικίες που έγιναν εις βάρος των αγωνιστών της Εθνικής Αντίστασης. 

Ναι, κυρία Υπουργέ, αλλά βλέπετε ότι είμαστε νεοέλληνες με πολλές κακές έξεις και επηρεασμούς. Ακούστε τα δικά μου στοιχεία, για να δείτε πόσο όμορφα κάνουμε τη δουλειά μας: 

Τα αρχεία του ΕΛ.Α.Σ. λένε ότι υπήρξαν εκατόν πέντε χιλιάδες άνθρωποι, που πήραν όπλα και πολέμησαν τον κατακτητή. 'Αλλοι μιλάνε για εξήντα χιλιάδες. Εν πάση περιπτώσει, εγώ δέχομαι το μεγαλύτερο νούμερο, που είναι εκατόν πέντε χιλιάδες. Από αυτούς οι εβδομήντα χιλιάδες ήσαν γεωπόνοι, δάσκαλοι, καθηγητές, έμποροι κλπ. Αγρότες ήταν τριάντα χιλιάδες κατά τη δική μου εκτίμηση. Θέλετε να βάλουμε πενήντα χιλιάδες, τους μισούς από τους εκατό χιλιάδες; Να τους βάλουμε. Από τις πενήντα, λοιπόν, χιλιάδες έχουν πεθάνει σαφώς οι σαράντα χιλιάδες αγρότες, διότι μέχρι τώρα έχουν περάσει εξήντα χρόνια και αν ήταν τότε τριάντα ετών, ίσως τώρα να μη ζει κανείς. 

'Ομως η εφευρετικότητα της φυλής μας είναι μεγάλη. 'Εσπευσαν και κατέθεσαν στις επιτροπές των νομαρχιών του κράτους πεντακόσιες ογδόντα εννιά χιλιάδες αιτήσεις και λαμβάνουν αυτήν τη στιγμή εξήντα οκτώ χιλιάδες άνθρωποι σύνταξη. Και ερωτώ εγώ με τη σειρά μου, είναι δυνατόν στον αγροτικό τομέα να είχαμε τόσους πολλούς εναντίον του κατακτητού που να πολέμησαν; 

Αν το πάρουμε από γενική άποψη, όλος ο λαός ταλαιπωρήθηκε, όλοι προσέφεραν, όλοι υπέφεραν και όλοι κάτι έχουν λαμβάνειν. Τι όμως έχουν λαμβάνειν, κύριε Σπυριούνη, που εσείς θέτετε πολλές φορές στη σωστή βάση μερικά τέτοια θέματα, όταν ο εχθρός εισβάλει στη χώρα σου για να σου κάψει το σπίτι, για να ακρωτηριάσει τα σύνορα της χώρας, για να βιάσει τη γυναίκα σου κλπ., δεν έχεις άλλη επιλογή από το να πάρεις το όπλο να πολεμήσεις. Είναι υπέρτατο χρέος του κάθε πολίτη να αντισταθεί στον εισβολέα και να πολεμήσει. Δεν δικαιούται τίποτε από αυτό. 

'Οσοι όμως έχασαν ένα μέλος του σώματός τους στα πεδία των μαχών, εμείς οι αρτιμελείς, οι ζώντες σήμερα, οι ελεύθεροι πολίτες, οι φορολογούμενοι, οφείλουμε να δώσουμε κάτι από το υστέρημά μας για να στηρίξουμε αυτούς τους ανθρώπους που άφησαν πίσω τις οικογένειές τους, χήρες γυναίκες, ή ακόμη και τους τραυματίες. 

'Οχι όμως, κύριοι συνάδελφοι, νηστεύσαντες και μη, όλοι στον κρατικό προϋπολογισμό. Δεν έχω καμιά αντίρρηση, επαναλαμβάνω, σε αυτόν που πολέμησε -και είναι μια πράξη αναγνωρίσεως των υπηρεσιών του- να του δώσουμε σύνταξη, να δώσουμε και στη χήρα, να δώσουμε και στον τραυματία. Τουλάχιστον από ανθρωπιστικής πλευράς δεν πρέπει να τον αφήσουμε έτσι. 

Βλέπετε όμως τις σκοπιμότητες που επικρατούν και μερικοί παρακινήθηκαν από κάποιους και υπέβαλαν γρήγορα τα χαρτιά τους στο Γενικό Λογιστήριο. Και έρχεται τώρα το ελληνικό κράτος με το χθεσινό νομοσχέδιο που τέλειωσε στην επιτροπή να πει ότι "και όσοι υπέβαλαν νομοτύπως αίτηση μέχρι την ημέρα που καταργήθηκε η σύνταξη του αγωνιστού Εθνικής Αντίστασης, να πάρουν. Οι άλλοι όχι." 

Δεν είμαστε άδικοι; Είναι αυτό αξιοκρατία; Είναι αυτό δικαιοσύνη; Είναι αυτό ισότητα; Επειδή υπήρχαν άνθρωποι που δεν υπήρχε κανένας να τους ενημερώσει και δεν υπέβαλαν την αίτηση παρ'όλο που πολέμησαν και προσέφεραν, θα πρέπει αυτούς να τους αφήσουμε απέξω; 

Δεν είμαστε εντάξει απέναντι στους αγωνιστές της Εθνικής Αντίστασης, όταν μόνο μερικούς, που εμείς τους υποδείξαμε -δεν ξέρω ποιοι- και έσπευσαν και υπέβαλαν εμπροθέσμως αιτήσεις, για να πάρουν και άλλοι να μην πάρουν. 

Θα πρέπει να υπάρξει ενιαία ρύθμιση για όλους εκείνους οι οποίοι πραγματικά προσέφεραν. 'Οχι φυσικά και για κάποιον ο οποίος πήγε ένα σημείωμα και μάλιστα σε μια απόσταση τριών χιλιομέτρων από το ένα χωριό στο άλλο. Είναι η ελαχίστη υπηρεσία που μπορεί να προσφέρει κανείς, όταν η πατρίδα καίγεται, όταν ο εχθρός σφάζει, ριμάζει και καίει. Δεν μπορείς να ζητάς αποζημίωση από την πατρίδα, επειδή πήγες ένα σημείωμα από το έναν οικισμό στον άλλον. Πρέπει να καταλάβουμε ότι δεν μπορούμε να κρεμαστούμε όλοι από τον κρατικό προϋπολογισμό. Θα πρέπει να είμαστε αντικειμενικοί και δίκαιοι σ'αυτήν την κατηγορία των ανθρώπων. 

Κατά τα λοιπά είναι βέβαιο ότι το νομοσχέδιο βρίσκεται στη σωστή κατεύθυνση. Συμφωνώ με τη φιλοσοφία. Διαφωνώ όμως κάθετα με το κείμενο του νομοσχεδίου, διότι δεν έχει αυτές τις γραμμές που περίμενα εγώ να έχει, δηλαδή πού θα στηριχθεί το προεδρικό διάταγμα, το οποίο θα εκδοθεί μέχρι 31.12.1999, όπως είπε η κυρία Υπουργός, σε τι βασικούς άξονες. Απλώς θα επαναλάβει αυτό το φτωχό κείμενο του νόμου, ότι ιδρύεται μουσείο Εθνικής Αντίστασης και τίποτα άλλο; 

Νομίζω όμως ότι σε ένα νομοσχέδιο, για να είναι πλήρες και να μην αφήνει πολλές αμφιβολίες πίσω και να μην αφήνει μεγάλη δικαιοδοσία στον ασκούντα διοίκηση, στην κυβέρνηση, θα πρέπει να είναι ενσωματωμένες όλες αυτές οι ρυθμίσεις για να είναι ολοκληρωμένο. Γι'αυτό και δεν ψηφίζω το νομοσχέδιο. Και παρακαλώ τον προτείνοντα κύριο Αντιπρόεδρο της Βουλής αγαπητό καθόλα, να φέρει ένα πληρέστερο νομοσχέδιο και να γίνει μια διακομματική επιτροπή, να μελετήσει σωστότερα το θέμα, ώστε καθ'οδόν να μην έχουμε πάλι διαξιφισμούς και μαλώματα μεταξύ μας. Αρκετά υπέφερε ο τόπος από τέτοιου είδους διαιρέσεις και φιλονικίες. Θα πρέπει να γίνει μια σωστότερη δουλειά. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα μαθητές και δύο συνοδοί -καθηγητές από το 10ο Τεχνικό Επαγγελματικό Λύκειο Αθηνών. Τους καλωσορίζουμε στο Εθνικό Κοινοβούλιο. 

(Χειροκροτήματα απ'όλες τις πτέρυγες της Βουλής) 

Επίσης, ο συνάδελφος κ. Στάθης ζητά ολιγοήμερη άδεια απουσίας του στο εξωτερικό. 

Εγκρίνει η Βουλή; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε. 

Ο κ. Κεδίκογλου έχει το λόγο. 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, πρόκειται περί μιας πολύ αξιόλογης πρωτοβουλίας του εις πολλά θέματα ευρηματικού Αντιπροέδρου μας και καλλιεπούς Παναγιώτη Κρητικού. Και νομίζω, πέραν από κάποιες μικροατέλειες που μπορεί να υπάρχουν, ότι το ζήτημα πρέπει να αντιμετωπιστεί. Το διάταγμα παραδείγματος χάρη θα μπορούσε να εκδοθεί εφάπαξ, ή και τα άλλα διατάγματα να εκδοθούν εφάπαξ, που σημαίνει στην ουσία νόμος. Κανείς δεν αποτολμά ένα διάταγμα εφάπαξ, αν δεν συνεννοηθεί με όλα τα κόμματα της Βουλής. 

Σε κάθε περίπτωση όμως, αφού ψηφίσουμε το πρώτο άρθρο περί ιδρύσεως του μουσείου, στην όλη προσπάθεια θα προκύψουν και τυχόν ενδεχόμενες ατέλειες και μπορεί η Βουλή με νέες πρωτοβουλίες να τις διορθώσει ή να τις συμπληρώσει. Το ζήτημα είναι αν συμφωνούμε με την ίδρυση του μουσείου Εθνικής Αντίστασης. Αυτή είναι η πεμπτουσία του ζητήματος. Και χάρηκα που κανείς δεν διαφωνεί με αυτό. Και δεν διαφωνεί κανείς, γιατί πιστεύω ότι Εθνική Αντίσταση σημαίνει πίστη του λαού. Αντίσταση κάνει ένας λαός, όταν έχει πίστη στην αξία του εαυτού του και όταν βλέπει ελπίδα στο μέλλον. 

Δεν στέκεται στις ενδεχόμενες εσωτερικές εμφυλιακές έριδες, οι οποίες είναι φυσικές. Πουθενά στον κόσμο δεν έγινε προσπάθεια αντίστασης ή κοινωνικής αλλαγής διά των όπλων και δεν υπήρξαν εμφυλιακές έριδες. Γιατί; Γιατί άπτονται του πολιτικού ζητήματος. 

Το θέμα υπήρξε βεβαίως, η δολοφονία -και πρόκειται περί δολοφονίας- του Ψαρρού. Τεράστιο λάθος. Αναντίρρητα. Αυτό, όμως, είναι στον τρόπο με τον οποίο ο καθένας έβλεπε το μέλλον του, την εξέλιξη. 'Ηταν μία πολιτική διαφορά. Αυτό, όμως, για παράδειγμα ή άλλες έριδες του ΕΔΕΣ, δεν εμπόδισε τους άνδρες, οι οποίοι είχαν πραγματικό σκοπό να πολεμήσουν τον κατακτητή, να πάνε και στην άλλη πλευρά. Για παράδειγμα ο Λέανδρος Παπαμήτσος, σημερινός στρατηγός που βρέθηκε στην πλευρά του ΕΔΕΣ Ψαρρού και υπήρχε η διαμάχη με τον ΕΛΑΣ και συνελήφθη αιχμάλωτος, είπε μετά: "Με συγχωρείτε, η διαφορά είναι πολιτική. Το πρώτο θέμα για μένα είναι ο εχθρός. Εντάσσομαι στον ΕΛΑΣ." Ενετάχθη στον ΕΛΑΣ, προχώρησε, πολέμησε, μπήκε και στο Β' πίνακα, ταλαιπωρήθηκε και έφθασε στο βαθμό του στρατηγού μετά. 

Μη στεκόμαστε, λοιπόν, σε εμφυλιακές έριδες. Μπορεί να κατηγορείται, παραδείγματος χάρη, ο ΕΛΑΣ ή το ΕΑΜ ή το Κ.Κ.Ε., γιατί εξετέλεσε την ηθοποιό Ασπασία Παπαθανασίου. Η ηθοποιός, όμως, σύμφωνα με το Δημήτρη Δεμερτζή -αναφέρω την πηγή- από την Εύβοια, ο οποίος εκδίδει μία πολύ αξιόλογη σε πηγές και πλούτο εφημερίδα, ιδίως πολιτισμού και ιστορίας, αρνήθηκε την παράκληση της μοδίστρας της "σε παρακαλώ, γνωρίζεις τον κ. Ράλλη, πες μια κουβέντα για να μην εκτελεστούν τα παιδιά μου". "Γι'αυτό με απασχολείς;" ήταν η απάντησή της. Και ξεσηκώθηκε κατακραυγή με προσπάθεια της τότε κυβέρνησης. Αυτό, όμως, δεν εμπόδισε τον ΕΛΑΣ να εκτελέσει στην πλατεία Αγάμων τα δύο παιδιά που πήραν την πρωτοβουλία μόνα τους να εκτελέσουν την Παπαθανασίου. Να βλέπουμε το ένα, να βλέπουμε και το άλλο. 

Πράγματι, στην πόλη μου, μέσα στο σπίτι μου, ζήσαμε την ιστορία της εισβολής των ταγμάτων ασφαλείας και της εκπόρθησής τους από τον ΕΛΑΣ τότε. Κάποιος εκεί αυτομόλησε από τον εφεδρικό ΕΛΑΣ και πήγε στα τάγματα ασφαλείας και όταν τον θεώρησαν και αυτόν ύποπτο οι ταγματασφαλίτες, τον πήγαν στο απόσπασμα, στο δρόμο έφυγε. Τα κατάφερε και έφυγε. Και τραυματίσθηκε από το απόσπασμα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Δώστε μου δύο λεπτά, κύριε Πρόεδρε. 

Οι ΕΛΑΣίτες τον πήραν, τον ίασαν, τον πέρασαν από το νοσοκομείο, έγινε εντελώς καλά. Μετά, όμως, τον πέρασαν από στρατοδικείο, γιατί "κύριε, αυτομόλησες στον εχθρό". Να τα βλέπουμε και αυτά. Και δεν είναι οι εμφύλιες διαμάχες εκεί που πρέπει να σταθούμε. 

Αυτό που προέχει, κύριε Αντιπρόεδρε, είναι να εκκαθαριστούν τα αρχεία. Εδώ τι βλέπουμε; Πάρτε τα πρακτικά των επιτροπών που, όπως είπε ο κ. Παπαδημόπουλος πολύ ωραία, ανέδειξαν χιλιάδες αντιστασιακούς. Εδώ φθάσαμε ο κατ'εξοχήν εκπρόσωπος "αντιστασιακός" στην Κυβέρνηση να είναι ταγματασφαλίτης. Να έλθει να το διαψεύσει. Η ιστορία το λέει και το λέει και ο μάρτυρας Χαρίλαος Στεφάνου, τον οποίο ο ίδιος πρότεινε. Και στα τάγματα Ευζώνων, που ήταν, λέει, προηγουμένως, τα ίδια έκανε. Δεν τον πρότεινα εγώ μάρτυρα το Στεφάνου, ούτε τον πρότειναν άλλοι. Τον πρότεινε ο ίδιος. Στεφάνου, Μοσχανδρέου και Αντωνίου. Και λέει αυτά. 

Να εκκαθαριστούν, λοιπόν, οι καταστάσεις. Δεν μπορεί να ανακηρύσσεσαι αντιστασιακός, να παίρνεις βαθμούς με μία ψευδή αίτηση. Φαντασθείτε Υπουργός Δικαιοσύνης, κοινός απατεών. Φαντασθείτε το! Με ψευδή αίτηση ότι "εγώ απελύθην με το διάταγμα του 1948, στις 7-2-48". 'Οχι, κύριε, με του Πλαστήρα. 

Τι έγινε; Στον Πλαστήρα πήγαν πολλοί, κύριε Πεπονή. Χαίρομαι, γιατί είχατε κάποια θέση τότε. Και το έψαξε ο Πλαστήρας. 

ΑΝΑΣΤΑΣΙΟΣ ΠΕΠΟΝΗΣ: Καμία θέση δεν είχα. 

ΒΑΣΙΛΗΣ ΚΕΔΙΚΟΓΛΟΥ: 'Οχι ως αξιωματικός. 'Ησασταν νομίζω στη νεολαία της ΕΠΕΚ. Βλέπετε, λοιπόν, ότι κάτι ξέρω. 

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, σας παρακαλώ. 

ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Με φέρνετε όμως και μένα σε δύσκολη θέση. Δεν μπορείτε να υβρίζετε από το Βήμα. 

ΒΑΣΙΛΗΣ ΚΕΔΙΚΟΓΛΟΥ: Να δικαιολογήσω την πρότασή μου. 

Και ο Πλαστήρας τους είπε: "τι είναι αυτά που μου λέτε εδώ;". Και ο Σάββας Παπαπολίτης πήγε για τον συγκεκριμένο και ζήτησε να ανασταλεί το διάταγμα. Και του λέει "κάτσ' κάτω". Είναι γνωστή η έκφραση του Πλαστήρα "για κάτσ' κάτω, όχι, τιμωρία". Και τον έστειλε στο πυρ το εξώτερο το Γιαννόπουλο.... 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Κεδίκογλου, γιατί είναι θέμα που αφορά το συγκεκριμένο νομοσχέδιο. Σας παρακαλώ! 

ΒΑΣΙΛΗΣ ΚΕΔΙΚΟΓΛΟΥ: ...αυτός είναι ο Υπουργός Δικαιοσύνης. 'Οχι, Υπουργός Δικαιοσύνης, κυρία Μπενάκη, θεματοφύλακας των θεσμών. Εκφράζει την ηθική βάση της Κυβέρνησής μας. Αυτό είναι το θέμα. 

Να εκκαθαριστούν, λοιπόν, πρώτα οι καταστάσεις, τα αρχεία, ποιοι πραγματικά είναι αντιστασιακοί. Πραγματικά οφείλουμε το ταχύτερο να ιδρύσουμε το μουσείο, για να μη χάσουμε τα στοιχεία ... 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε. 

ΒΑΣΙΛΗΣ ΚΕΔΙΚΟΓΛΟΥ: ...για να μη χάσουμε, αγαπητοί συνάδελφοι -αυτό είναι το μεγάλο θέμα- τα στοιχεία. Τα όπλα του Ζέρβα, του Βελουχιώτη, του άλφα, του βήτα, που ήδη υπάρχουν και θα αποτελέσουν τα αντικείμενα. 

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, ολοκληρώστε. Θα αναγκαστώ να σας διακόψω. 

ΒΑΣΙΛΗΣ ΚΕΔΙΚΟΓΛΟΥ: Αυτό είναι το ζητούμενο. Και δεν πρέπει, επειδή υπήρξαν εμφυλιακές έριδες, αυτό να μας οδηγεί στο να μην ψηφίσουμε την πρόταση νόμου. Να ψηφιστεί η πρόταση νόμου και υπάρχουν όλα τα περιθώρια, για να βελτιωθεί, κυρία Υπουργέ, και όχι "κυρία Υπουργός". 

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, θα ήθελα να υποβάλω θερμή παράκληση και σε εσάς και στους κυρίους συναδέλφους, εάν μπορείτε, επειδή δεν πρόλαβα να εγγραφώ, να μου επιτρέψετε για ένα λεπτό να πω δυο λόγια. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μπαντουβά, έχετε το λόγο, αλλά μόνο για ένα λεπτό. 

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αυτήν την πρόταση νόμου, την οποία συνυπέγραψα και εγώ -ήταν πρωτοβουλία του Αντιπροέδρου της Βουλής κ. Παναγιώτη Κρητικού- θα ήθελα και εγώ να τη χαιρετίσω σαν μια πολύ θετική κοινοβουλευτική πρωτοβουλία και λειτουργία του Σώματος, αφού αναφέρεται στην Εθνική Αντίσταση μιας κρίσιμης εθνικής περιόδου, της γερμανικής κατοχής. 

Θα ήθελα να πω, κύριε Πρόεδρε, ότι άλλοι λαοί, οι οποίοι δεν είχαν την ευτυχία να έχουν αγωνιστές, ήρωες και ολοκαυτώματα, δημιούργησαν ψεύτικα και νόθα, γιατί τα εχρειάζοντο για τις νέες γενιές, για να μπορούν να εμπνέουν, να παραδειγματίζουν και να καθοδηγούν. 

Εμείς είχαμε την ευτυχία και σε εκείνο το εθνικό προσκλητήριο να έχουμε τη θέση του σημαιοφόρου σε ολόκληρον τον κόσμο. 

Δυστυχώς αυτό το γεγονός δεν το αξιοποιήσαμε και δεν το ετιμήσαμε όσο έπρεπε. Χρειάστηκε να περάσει περίπου μισός αιώνας για να αναγνωρίσουμε την Εθνική Αντίσταση. Και δεν ελήφθη καμία μέριμνα για να διασώσουμε στοιχεία, τα οποία θα ήταν απαραίτητα για την πιο απτή και την πιο αποτελεσματική διαφώτιση και ενημέρωση των νέων. 

Αυτή η πρωτοβουλία για τη δημιουργία μουσείου, που θα στεγάσει και θα αξιοποιήσει όλα εκείνα τα στοιχεία, τα ευρήματα και τα κείμενα τα οποία αποδεικνύουν το έπος της Εθνικής Αντίστασης στη χώρα μας, νομίζω ότι είναι εκ των ων ουκ άνευ, έστω και αν έρχεται καθυστερημένα. 

Σας αναφέρω ενδεικτικά ότι υπάρχει ένα τέτοιο μουσείο της Εθνικής Αντίστασης στην Κρήτη. 'Εγινε, δυστυχώς, κύριε Πρόεδρε, με πρωτοβουλία των αγωνιστών. Δεν χρηματοδοτήθηκε και δεν ενισχύθηκε ούτε ηθικά ούτε οικονομικά από το κράτος. Και εκεί υπάρχουν θαυμάσια και πολύτιμα στοιχεία τα οποία δυστυχώς δεν είναι μόνον αναξιοποίητα, αλλά καταστρέφονται κιόλας. 

Συγχαίρω γι' αυτήν την πρωτοβουλία. Ελπίζω ότι θα την αγκαλιάσει ολόκληρη η Βουλή. 

'Οσον αφορά αυτά που ακούστηκαν για την αναγνώριση των αγωνιστών, πιστεύω και εγώ, κύριε Πρόεδρε, ότι η συμμετοχή του ελληνικού λαού στην Εθνική Αντίσταση ήταν καθολική, ότι υπήρξαν μάρτυρες και ήρωες της Εθνικής Αντίστασης... 

ΠΡΟΕΔΡΕΥΩΝ (Λουκάς Αποστολίδης): Γι' αυτό, κύριε Μπαντουβά, καλό θα είναι να μην ξύνουμε πληγές. 

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μα, δεν ξύνω πληγές, κύριε Πρόεδρε. 

Υπήρξαν ήρωες και μάρτυρες, οι οποίοι δεν ήταν πάντοτε γνωστοί. Επομένως θα πρέπει, εάν υπάρχουν ορισμένες εκκρεμότητες ακόμη, αυτοί οι άνθρωποι να δικαιωθούν. Δηλαδή δεν θα πρέπει να υπάρχει προθεσμία περιοριστική στην αναγνώριση των αγωνιστών της Εθνικής Αντίστασης. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Μπαντουβά, και μην κάνετε κατάχρηση της ανοχής του Προεδρείου. 

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω αμέσως, κύριε Πρόεδρε. 

'Αλλο η οικονομική επιβάρυνση για συνταξιοδότηση. 'Αλλωστε οι περισσότεροι δικαιούμενοι δεν ζουν πια, έχουν φύγει. 

'Ομως, αναγνώριση πρέπει να γίνει για λόγους στοιχειώδους δικαιοσύνης. 

ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας έχει το λόγο, για να δευτερολογήσει. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, είναι αλήθεια ότι η συζήτηση που έγινε έθεσε και ορισμένα άλλα ζητήματα. 

Θα ήθελα, ωστόσο, να πω ότι δεν κατανοώ πάρα πολύ τις αιτιάσεις της Νέας Δημοκρατίας. Δεν ξέρω. Φοβόσαστε, μήπως το προεδρικό διάταγμα που θα βγει θα είναι προς το αντιστασιακότερο, από ό,τι θέλετε εσείς; Νομίζω ότι τουλάχιστον η σημερινή Κυβέρνηση έχει δώσει σαφέστατα δείγματα γραφής, που θα έπρεπε να σας καθησυχάζουν. 

Εμείς είμαστε αντίθετοι σε μια εν λευκώ εξουσιοδότηση προς την Κυβέρνηση, γιατί ακριβώς αυτά τα δείγματα γραφής μας βεβαιώνουν ότι δεν πρόκειται το περιεχόμενο του προεδρικού διατάγματος να είναι αυτό που θα ήθελε ο ελληνικός λαός. 

Με ανησύχησε επίσης μία φράση που είπε η κ. Παπαζώη, η νέα Υπουργός Πολιτισμού. Είπε ότι θα πρέπει να επανακαθορίσουμε την έννοια του πατριωτισμού στις σημερινές συνθήκες και να δούμε ότι πατριωτισμός είναι αυτό που ωφελεί τα εθνικά συμφέροντα. Αυτό με ανησυχεί πάρα πολύ. Δεν ξέρω γιατί στις σημερινές συνθήκες η έννοια του πατριωτισμού είναι διαφορετική από αυτήν που είχαμε στα χρόνια της κατοχής ή στα μετέπειτα χρόνια. 

Επειδή πολλά έχουμε ακούσει σ' αυτήν την Αίθουσα, φοβάμαι πάρα πολύ ότι ο πατριωτισμός πάει να ταυτιστεί τώρα με την πλήρη υποταγή σ' αυτούς τους δήθεν ύψιστους εθνικούς στόχους, όπως είναι η ΟΝΕ, η νέα τάξη πραγμάτων, στην οποία και η Νέα Δημοκρατία και το ΠΑΣΟΚ και άλλα κόμματα σπεύδουν να δώσουν γην και ύδωρ, να προσφέρουν βοήθεια κλπ. Για μας αυτό είναι πολύ ανησυχητικό. 

Είναι αλήθεια ότι η Εθνική Αντίσταση, το έπος της Εθνικής Αντίστασης αξιοποιήθηκε από ορισμένες δυνάμεις και από το ΠΑΣΟΚ κατά κόρον. Αυτή η αναγνώριση της Εθνικής Αντίστασης από την Κυβέρνηση του ΠΑΣΟΚ -που ήταν ένας ώριμος καρπός, εάν θέλετε, αλλά μία αναγνώριση κουτσουρεμένη- αξιοποιήθηκε διά άγραν ψήφων, ενώ την ίδια στιγμή η πολιτική του ΠΑΣΟΚ ήταν διαμετρικά αντίθετη με τα ιδανικά της Εθνικής Αντίστασης. Βάλαμε και άλλους στο ΝΑΤΟ. Βάλατε, δηλαδή, για να μην τα μπερδεύουμε και άλλους στο ΝΑΤΟ και άλλους στην Ευρωπαϊκή 'Ενωση κλπ. Και συνεχίσατε να δίνετε σύνταξη στους δοσίλογους. 

Θα ήθελα να πω στον κ. Παπαδημόπουλο, που στεναχωριέται τόσο πολύ γιατί εξήντα οκτώ χιλιάδες άτομα παίρνουν σύνταξη της Εθνικής Αντίστασης, ότι αυτήν τη στιγμή δεν ξέρω πόσες δεκάδες χιλιάδες δοσίλογοι, συνεργάτες των Γερμανών παίρνουν σύνταξη. Δεν τα καταλαβαίνω αυτά τα πράγματα. Υπήρξε λοιπόν μία τέτοια εκμετάλλευση. 

Μιλάτε σήμερα για την ΟΝΕ, λες και μιλάτε για τον επίγειο παράδεισο του ελληνικού λαού, χωρίς κανένας από σας να λέει τι θα ωφεληθεί τελικά ο ελληνικός λαός. Βεβαίως, οι εμποροβιομήχανοι θα βοηθηθούν, το μεγάλο κεφάλαιο θα βοηθηθεί. Σήμερα διάβασα τον τίτλο μιας εφημερίδας που έλεγε "μέτωπο για τη σωτηρία της οικονομίας" από εκπροσώπους του ΠΑΣΟΚ, της Νέας Δημοκρατίας, των βιομηχάνων και δεν ξέρω ποιων άλλων ακόμα μεγαλοκαρχαριών. Βεβαίως, αυτό το μαύρο μέτωπο, ας μου επιτραπεί η έκφραση, στην υπηρεσία του μεγάλου κεφαλαίου συγκροτείται. Αλλά αυτό δεν έχει καμία σχέση με την Εθνική Αντίσταση. 

Επίσης, ειπώθηκε εδώ ότι δεν πρέπει να ξύνουμε παλιές πληγές. Φυσικά και δεν πρέπει να ξύνουμε παλιές πληγές. Για μας ο νόμος, που ψηφίστηκε το καλοκαίρι του '89 για την άρση των συνεπειών του εμφυλίου πολέμου, αποτελεί ένα πολύ σημαντικό βήμα προς αυτήν την κατεύθυνση. Είναι θετικό το γεγονός ότι ψηφίστηκε ομόφωνα, παρά το ότι ορισμένοι ακόμα δεν μπορούν να χωνέψουν αυτήν την ιστορία. 

'Ομως, θα πρέπει να πούμε για άλλη μία φορά σ' αυτήν την Αίθουσα ότι όταν μιλάμε για αντιστασιακούς δεν εννοούμε μόνο αυτούς που πήραν τα όπλα, αυτούς που πολέμησαν με τα όπλα. Θα ήθελα πάλι να πω στο συνάδελφο κ. Παπαδημόπουλο ότι μόνο ο ΕΛΑΣ, τακτικός και εφεδρικός, είχε φθάσει να έχει εκατόν τριάντα χιλιάδες ένοπλους άνδρες και γυναίκες, οι οποίοι έδωσαν μάχες στις πόλεις, στους κάμπους, στα βουνά κλπ. Υπήρχαν και άλλες αντιστασιακές οργανώσεις, που είχαν και αυτές ένοπλους. Αλλά αντιστασιακοί ήταν όλοι αυτοί που πήραν μέρος στον αγώνα με ό,τι μέσα είχαν στη διάθεσή τους. Θα σας πω ενδεικτικά δύο στοιχεία. 

Το ΕΑΜ έφθασε να έχει ενάμισι εκατομμύρια μέλη οργανωμένα. Η ΕΠΟΝ, η αντιφασιστική νεολαία, έφθασε να έχει εξακόσιες χιλιάδες μέλη. Βεβαίως, όλοι αυτοί, που ήταν μέλη του ΕΑΜ ή μέλη της ΕΠΟΝ ή μέλη του ΕΛΑΣ, ήταν αντιστασιακοί. Γιατί όχι; 

Και η τιμητική σύνταξη που δίνεται, είναι ίσως μία δαπάνη σημαντικότερη με μεγαλύτερη αξία από όλες. Εμείς επιμένουμε ότι διώχθηκε η Εθνική Αντίσταση, ακριβώς διότι οι διώκτες της δεν ήθελαν να γαλουχηθεί η νεολαία μας με τα οράματα, με τα διδάγματα, τις αξίες της Εθνικής Αντίστασης. 

Τέλος, θα ήθελα να επαναλάβω συνοπτικά τη θέση μας για τη συζητούμενη πρόταση νόμου. Επαναλαμβάνω ότι δεν αμφισβητούμε την καλή θέληση και την καλοπροαίρετη προσπάθεια του Αντιπροέδρου της Βουλής κ.Κρητικού. Ωστόσο θα πρέπει να παραδεχθούμε ότι ιδιαίτερα με αυτήν την εξουσιοδοτική διάταξη, που πρότεινε ο πρώην Υπουργός Πολιτισμού και υιοθέτησε ο κύριος Αντιπρόεδρος, τα πράγματα γίνονται ακόμη πιο φλου. Δηλαδή σε έξι μήνες θα βγει ένα προεδρικό διάταγμα -κατά πώς το καταλαβαίνει αυτή η συγκεκριμένη Κυβέρνηση, στην οποία δεν έχουμε καμία εμπιστοσύνη- που θα προβλέπει πράγματα που για εμάς δεν είναι δυνατόν να τα αποφασίσει μόνη της η Κυβέρνηση. Δεν μπορούμε να δώσουμε εν λευκώ εξουσιοδότηση. 

Θέλουμε να επαναλάβουμε την πρότασή μας και προς την κυρία Υπουργό. Διάβασα το συγκεκριμένο άρθρο της πρότασης νόμου που είχε καταθέσει το ΚΚΕ το 1993. Νομίζω ότι πρέπει να το ξαναδείτε. Να έλθετε μετά εδώ, στους επόμενους μήνες, με νόμο -δυστυχώς δεν μπορούμε σήμερα να πούμε "αντικαθίσταται το μόνο άρθρο από αυτό"- για να συζητήσουμε και να ψηφίσουμε όλοι μαζί τη δημιουργία αυτού του μουσείου ή αυτών των μουσείων της Εθνικής Αντίστασης των Ελλήνων. 

Να, γιατί δεν μπορούμε να ψηφίσουμε τη συζητούμενη πρόταση νόμου, παρά το ότι δεν αμφισβητούμε την καλή προθεση του προτείνοντος συναδέλφου. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουναλάκης έχει το λόγο, μετά ο κ. Τσαφούλιας και τέλος ο κ. Κρητικός, για να αγκαλιάσει όλον τον προβληματισμό που αναπτύχθηκε. 

Ορίστε, έχετε το λόγο. 

ΠΕΤΡΟΣ ΚΟΥΝΑΛΑΚΗΣ: Μόνο δύο λεπτά. 

Πρέπει να σας πω ότι είμαι απογοητευμένος από τη σημερινή συζήτηση. Είμαστε άξιοι της τύχης μας και της μοίρας μας, γιατί είμαστε ο μοναδικός ευρωπαϊκός λαός και η μοναδική ευρωπαϊκή χώρα που δεν μπορέσαμε πενήντα πέντε χρόνια μετά το τέλος του Β'Παγκοσμίου Πολέμου να συνεννοηθούμε και να αντιμετωπίσουμε από κοινού το θέμα της αναγνώρισης και της καταξίωσης της Εθνικής Αντίστασης. 

Επαναλάβαμε αυτό το θέατρο που έχουμε ζήσει εκατοντάδες και δεκάδες φορές. Αλλά πρέπει να καταλάβουμε όλοι μας ότι η Εθνική Αντίσταση είναι μία εθνική υπόθεση, που αφορά όλους μας και ως έτσι θα πρέπει να αντιμετωπίζεται. 

Εγώ επαναλαμβάνω τη θέση μας. Να προχωρήσει η Κυβέρνηση στην έκδοση προεδρικού διατάγματος υπό μία προϋπόθεση και μόνο έτσι εμείς το ψηφίζουμε: 'Οτι θα κατατεθεί το σχέδιο του προεδρικού διατάγματος στα κόμματα και στις οργανώσεις της Εθνικής Αντίστασης. Επομένως αντιμετωπίζεται αυτό το οποίο έθιξε και η κ. Μπενάκη και ο εκπρόσωπος του ΚΚΕ, δηλαδή μόνο αν υπάρξει συναίνεση να προχωρήσουμε και να υλοποιηθεί αυτό. Γιατί κάνουμε όλες αυτές τις συζητήσεις, από αναβολή σε αναβολή, από χρονιά σε χρονιά κλπ., ούτως ώστε στο τέλος να πεθάνει και ο τελευταίος άνθρωπος αυτής της γενιάς και να μη δει να κατοχυρώνεται και να αξιοποιείται και να τιμάται ο αγώνας του. 

Εγώ κάνω έκκληση και στην κυρία Υπουργό και στους εκπροσώπους των άλλων κομμάτων να συνεννοηθούμε υπ'αυτόν τον όρο και να προχωρήσουμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Στην προηγούμενη ομιλία μου -εκφράζω αυτήν την άποψη- κακοποιήθηκαν τα Πρακτικά και εκείνα τα οποία πίστευα και εξέθεσα ήταν συσχετιζόμενα με το θέμα και όχι εκτός θέματος. Και αν κανένας δει την ομιλία μου, θα διαπιστώσει ότι όχι συνταγματικά και όχι σύμφωνα με τον Κανονισμό της Βουλής, οι απόψεις ενός ελευθέρου Βουλευτου δεν διετυπώθησαν στο χαρτί. Και θα παρακαλέσω πολύ να αντιμετωπιστεί το θέμα σύμφωνα με τον Κανονισμό και το Σύνταγμα και με τη λειτουργία της ελευθέρας έκφρασης της φωνής και του λόγου του Βουλευτή, ώστε να έχουμε περισσότερο σεβασμό στην αξία της έννοιας και της λειτουργίας του Κοινοβουλίου. 

Διευκρινίζω ότι κατ'αρχήν μας βρίσκει σύμφωνους η σκέψη και η προσπάθεια του κ. Κρητικού και των συναδέλφων. Επειδή όμως η αρχική αυτή θέση συμπεριελήφθη σε ένα άρθρο, διευκρινίζουμε ότι καταψηφίζουμε το άρθρο και επειδή το άρθρο είναι το όλον, καταψηφίζουμε εξ ολοκλήρου και δεν δεχόμεθα το σχέδιο αυτό. Γι'αυτόν το λόγο διευκρινίζω αυτό το οποίο προηγουμένως, ενδεχομένως, να μην είχε διευκρινιστεί τόσο βασικά. 

Εάν ο κύριος Υπουργός θελήσει να τροποποιήσει το άρθρο και να μην έχει αυτήν την αοριστία και την πλήρη εξουσιοδότηση στους Υπουργούς, οπωσδήποτε, τότε, κατ'αρχήν, θα πούμε ναι, και εν συνεχεία θα δούμε πως θα διατυπώσουμε το άρθρο. Εφόσον το άρθρο ταυτίζεται και με το κατ'αρχήν, εξ ολοκλήρου το καταψηφίζουμε. 

Παρακαλούμε τον κ. Κρητικό, αν έχει τη διάθεση και αν η κυρία Υπουργός δέχεται να τροποποιηθεί το άρθρο και ως εκ τούτου, αν τροποποιηθεί, τότε επανερχόμεθα στην αρχική θέση και δήλωση την οποία έκανα, όταν ανέβηκα στο βήμα την πρώτη φορά. Επειδή όμως δεν βλέπω τέτοια πρόθεση και διάθεση, δεν συμφωνούμε με το άρθρο το οποίο είναι και το κατ'αρχήν και τα πάντα. 

Λέει το άρθρο: "Με προεδρικό διάταγμα, που εκδίδεται μέσα σε έξι μήνες με πρόταση των Υπουργών Εσωτερικών, Δημόσιας Διοίκησης και Αποκέντρωσης, Πολιτισμού και Εθνικής 'Αμυνας, Οικονομικών, Εθνικής Παιδείας και Πολιτισμού, ρυθμίζονται τα σχετικά, με εντυπωσιακή προβολή και τα αρχεία της Εθνικής Αντίστασης περιόδου 1941-1944, τα σχετικά με την ένταξη των δραστηριοτήτων σε υφιστάμενους φορείς, τα σχετικά με τη νομική μορφή, τους σκοπούς, την οργάνωση και τη λειτουργία των φορέων, ιδρύονται ειδικά ή αναλαμβάνουν ακριβώς αυτόν το σκοπό και κάθε άλλο συναφές ζήτημα. 

Είναι τελείως νόμω και Συντάγματι αβάσιμα. Ούτε με το νόμο ούτε με το Σύνταγμα μπορεί να εδραιωθεί η θέση του άρθρου. Είναι αντισυνταγματικό και παράνομο. Το περιεχόμενο της αοριστίας δίνει την έλλειψη της νομιμότητας και το περιεχόμενο της αοριστίας, δίνει ειδικότερα την έλλειψη της συνταγματικής νομιμότητας. Και η συνταγματική νομιμότης, θα μπορεί δηλαδή να κηρυχθεί αντισυνταγματικό και στο Συμβούλιο Επικρατείας, πού θα πάει, αλλά και σε κάθε περίπτωση, αν μείνει έτσι, πάλι αντισυνταγματικό θα θεωρείται. Υπάρχει άρθρο που να μην καθορίζει τη νομική μορφή αυτού που φτιάχνουμε; 'Οταν δεν καθορίζεται η νομική μορφή ενός γεγονότος, που πάμε να το επισημοποιήσουμε νομοθετικά, ερωτάται, πώς είναι έγκυρο; Είναι νομικό πρόσωπο ή δεν είναι; Επομένως αυτό είναι τελείως αντισυνταγματικό, λόγω της έλλειψης νομικής μορφής. Είναι τελείως αόριστο και είναι πάλι παράνομο και αντισυνταγματικό και δεν θα εδραιωθεί ποτέ λόγω της αοριστίας του. 

Πρέπει να πω εδώ ότι το περιεχόμενο της Εθνικής Αντίστασης είναι ο αγώνας για την ελευθερία, την ανεξαρτησία, τη νομιμότητα, την κατοχύρωση της προστασίας των ανθρωπίνων δικαιωμάτων, είναι για την εδραίωση των ανθρώπων που δεν έχουν κράτος να εδραιωθούν, είναι για τον αγώνα εκείνων που μάχονται να αποκτήσουν κάποια γωνιά, όπως οι Παλαιστίνιοι και οι Κούρδοι, και επομένως το περιεχόμενο αυτό της αντίστασης το έχουμε καθημερινά στην πράξη και να το κρίνουμε και να το χρησιμοποιήσουμε και να του συμπεριφερθούμε, εμείς οι 'Ελληνες, εδώ, ως Κυβέρνηση και το έχουν και εκείνοι που μάχονται. Και το περιεχόμενο αυτό είναι ιδεώδες, δεν είναι υλικό, να το βάλουμε σε ενέργειες. Είναι αόρατη δύναμη το περιεχόμενο της ιδέας που δημιουργεί τους εθνικοαπελευθερωτικούς αγώνες. Και αυτό το περιεχόμενο, η Γαλλική Επανάσταση το κατοχύρωσε στην κορυφαία της εκδήλωση, υπήρχε και προηγουμένως, να αποτελεί το αιώνιο σήμα, το αιώνιο μήνυμα για όλες τις γενιές, για όλους τους ανθρώπους, για όλα τα κράτη, για όλους τους λαούς. 

Επομένως πρέπει στο περιεχόμενο αυτό να έχουμε απόλυτη εμπιστοσύνη, δηλαδή πρέπει να έχουμε πίστη στο περιεχόμενο του αγώνα της Εθνικής Αντίστασης. Διότι αν ελλείπει το στοιχείο της πίστεως στον αγώνα της Εθνικής Αντίστασης τότε δεν πρέπει καθόλου να μιλάμε για Εθνική Αντίσταση. Δηλαδή το να προδίδουμε και να λέμε "ζήτω η Εθνική Αντίσταση" και να θέλουμε μουσεία Εθνικής Αντίστασης... να μας λείπουν τα μουσεία της Εθνικής Αντίστασης και να μην προδίδουμε. Καλύτερα να κριθούμε χωρίς μουσεία Εθνικής Αντίστασης ως μεγάλοι αγωνιστές του περιεχομένου της Εθνικής Αντίστασης, των εθνικοαπελευθερωτικών αγώνων, της προστασίας των ανθρωπίνων δικαιωμάτων, της κατοχύρωσης της συνταγματικής νομιμότητας, της προστασίας της ανθρώπινης προσωπικότητας και να μην έχουμε μουσεία και να γίνουμε παράδειγμα, να μιλάνε οι άλλοι για μας. Να λένε οι άλλοι ότι εδώ στην Ελλάδα είσθε το παράδειγμα της προστασίας των αγώνων για την Εθνική Αντίσταση. Εδώ στην Ελλάδα είσθε εκείνοι οι οποίοι συνεχίζετε τον αγώνα που ξεκίνησε από σας, από τους αρχαίους 'Ελληνες. 

Και επομένως αν δεν έχετε μουσεία Εθνικής Αντίστασης, ας μην τα έχετε. Πιστεύετε και αυτή είναι η ουσία, η πραγματικότητα. Δηλαδή, να πιστεύουμε στο θεσμό των αγώνων της Εθνικής Αντίστασης και ας μας λείπουν τα μουσεία. 'Οταν δημιουργούμε μουσεία και παράλληλα προδίδουμε, αιρέτω η αξία της έννοιας της ιδρύσεως των μουσείων. Είναι δευτερεύουσα έννοια αυτή και ως εκ τούτου δεν μπορούμε να πούμε ότι σ' αυτήν την περίπτωση θα συνάδει προς την αξία της έννοιας του νομοθετήματος και η έλλειψη πίστης προς την Αντίσταση. 

Και η έλλειψη πίστης προς την Αντίσταση είναι αποδεδειγμένη. Οι Υπουργοί προς τους οποίους αναθέτουμε, η Κυβέρνηση προς την οποία αναθέτουμε την έκδοση των προεδρικών διαταγμάτων, έστω και παρανόμων και αντισυνταγματικών, δεν εμπνέει εμπιστοσύνη σε μας και δεν πιστεύουμε εμείς. Και έχω τη γνώμη εγώ -και έχουμε τη γνώμη- ότι δεν πιστεύει η Κυβέρνηση στο περιεχόμενο της Εθνικής Αντίστασης. Ως εκ τούτου δεν πρέπει να της δώσουμε την εν λευκώ εξουσιοδότηση να φτιάξει διατάγματα. 'Οταν συνεννούνται οι μυστικές υπηρεσίες, της Μοσάντ, της Ελλάδος, της CIA και της ΜΙΤ, να παραδώσουν τον Οτσαλάν στην Τουρκία ... 

ΚΥΡΙΑΚΟΣ ΣΠΥΡΙΟΥΝΗΣ: Να μη λέτε χαζομάρες εδώ μέσα! 

ΓΕΩΡΓΙΟΣ ΤΣΑΦΟΥΛΙΑΣ: ... μπορούμε να δείξουμε εμπιστοσύνη στους Υπουργούς; Μπορούμε να πιστεύουμε στους Υπουργούς; Μπορούμε να πιστεύουμε στον Πάγκαλο... 

ΚΥΡΙΑΚΟΣ ΣΠΥΡΙΟΥΝΗΣ: Λέτε ανοησίες, κύριε συνάδελφε, και δεν μπορείτε να τις λέτε εδώ μέσα! 

ΓΕΩΡΓΙΟΣ ΤΣΑΦΟΥΛΙΑΣ: ... και στο Σημίτη ότι έκαναν το χρέος τους; 

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, δεν έχουν καμία σχέση αυτές οι αναφορές... 

ΓΕΩΡΓΙΟΣ ΤΣΑΦΟΥΛΙΑΣ:'Εχουν, διότι αναθέτουμε εν λευκώ στους Υπουργούς. 

ΚΥΡΙΑΚΟΣ ΣΠΥΡΙΟΥΝΗΣ: Λέτε χαζομάρες! 

ΓΕΩΡΓΙΟΣ ΤΣΑΦΟΥΛΙΑΣ: 'Εχουν σχέση ... 

ΠΡΟΕΔΡΕΥΩΝ (Λουκάς Αποστολίδης): Δεν έχουν καμία σχέση κύριε Τσαφούλια! 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, μην του επιτρέπετε να λέει αυτά τα πράγματα εδώ! 

ΓΕΩΡΓΙΟΣ ΤΣΑΦΟΥΛΙΑΣ: Κύριε συνάδελφε, μην κόπτεσθε για τους αγώνες... 

ΠΡΟΕΔΡΕΥΩΝ (Λουκάς Αποστολίδης): Δεν έχουν καμία σχέση αυτά που αναφέρετε, κύριε Τσαφούλια, με τη συζήτησή μας και οι αντιδράσεις των συναδέλφων είναι δικαιολογημένες, όταν προκαλείτε. 

ΓΕΩΡΓΙΟΣ ΤΣΑΦΟΥΛΙΑΣ: Το άρθρο λέει: αναθέτουμε εν λευκώ στους Υπουργούς Δημόσιας Διοίκησης και Αποκέντρωσης, Οικονομικών, Παιδείας και Θρησκευμάτων και Δημόσιας Διοίκησης... Η υπηρεσία μυστικών υπηρεσιών ανήκει στο Υπουργείο, στο οποίο εμείς δίνουμε εξουσιοδότηση εν λευκώ. 

Επομένως, όταν η Κυβέρνηση δίνει εντολή στη μυστική υπηρεσία να συνεννοηθεί με τις άλλες μυστικές υπηρεσίες και να παραδώσουμε τον Οτσαλάν... 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Τσαφούλια! 

ΓΕΩΡΓΙΟΣ ΤΣΑΦΟΥΛΙΑΣ: ... θα τους δώσουμε και το δικαίωμα να φτιάξουν διάταγμα για την Εθνική Αντίσταση; Είναι λάθος, κύριοι, να δώσουμε το δικαίωμα αυτό. Είναι πλάνη. 

ΠΡΟΕΔΡΕΥΩΝ (Λουκάς Αποστολίδης): Τοτε να μην υπάρχουν Υπουργοί, κύριε συνάδελφε. Να καταργήσουμε τους Υπουργούς! 

ΓΕΩΡΓΙΟΣ ΤΣΑΦΟΥΛΙΑΣ: Δεν τους εμπιστευόμεθα. Και τέτοια διατάγματα πρέπει να τα αναθέτουμε σε όσους πιστεύουν. Σε όσους δεν πιστεύουν, να μην τα αναθέτουμε. 

ΠΡΟΕΔΡΕΥΩΝ (Λουκάς Αποστολίδης): Αυτά θα τα αξιολογήσει ο λαός, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Επομένως ο λόγος ο νομικός, ο πραγματικός και ο ουσιαστικός που δεν θέλουμε να αναλάβει η Κυβέρνηση αυτή, προς την οποία ο ελληνικός λαός δεν έχει καμία πίστη, διότι του τραυμάτισε το φιλότιμο, είναι ότι δεν τη δεχόμαστε, την απορρίπτουμε. Είναι ντροπή πλέον να συνεχίζεται αυτή η διακωμώδηση, είναι ειρωνεία! 

Ευχαριστώ για τη διακοπή που κάνατε στον ουσιαστικό μου λόγο! 

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, δεν μπορεί να μιλάμε επί παντός επιστητού. 

ΓΕΩΡΓΙΟΣ ΤΣΑΦΟΥΛΙΑΣ: Δεν είναι επί παντός επιστητού. 

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, δεν έχετε το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Μου αφαιρείτε το λόγο, για να πείτε εσείς ό,τι θέλετε; Το λέει ο νόμος. 

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, ούτε για τον Οτσαλάν μιλάμε εδώ ούτε για την επικαιρότητα. 

ΓΕΩΡΓΙΟΣ ΤΣΑΦΟΥΛΙΑΣ: Το λέει ο νόμος, κύριε. Μου αφαιρείτε το λόγο και δεν μου επιτρέπετε να μιλήσω επί του νομοσχεδίου. 

ΠΡΟΕΔΡΕΥΩΝ (Λουκάς Αποστολίδης): Αυτοί είναι δικοί σας συνειρμοί και είπα προηγούμενα να μην ξύνετε πληγές. 

ΓΕΩΡΓΙΟΣ ΤΣΑΦΟΥΛΙΑΣ: Δεν ξύνω πληγές. 

ΠΡΟΕΔΡΕΥΩΝ (Λουκάς Αποστολίδης): Αυτό κάνετε, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Εσείς ξύνετε πληγές. Δεν σταματάνε οι πληγές σας. 

ΠΡΟΕΔΡΕΥΩΝ (Λουκάς Αποστολίδης): Νομίζω ότι περισσότερη υπευθυνότητα και ψυχραιμία σε ορισμένα ζητήματα θα ωφελούσε όλους μας. Και απ' αυτήν την Αίθουσα δεν νομίζω ότι πρέπει να δίνουμε αυτήν την εικόνα και αυτό το παράδειγμα, κύριε Τσαφούλια. 

Η κ. Μπενάκη έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Μη νομιμοποιείτε προδοσίες της ΕΥΠ. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε συνάδελφε! 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, δύο λόγια μόνο, εξ αφορμής και των όσων είπε ο κ. Κουναλάκης. Γεγονός είναι ότι η Βουλή δεν πρέπει να δίνει λευκές εξουσιοδοτήσεις για οποιοδήποτε θέμα, οσηδήποτε εμπιστοσύνη και αν έχει σ' εκείνους, οι οποίοι θα εκτελέσουν την εξουσιοδότηση. Ειδικά μάλιστα επί εθνικών θεμάτων σ' αυτήν την Κυβέρνηση πρέπει να είναι επιφυλακτική η Βουλή στις εξουσιοδοτήσεις που δίνει. Επομένως η ηθική δέσμευση της κυρίας Υπουργού στην πρόταση του κ. Κουναλάκη, ότι το διάταγμα αυτό θα το θέσει υπόψη των κομμάτων και μόνο αν συμφωνήσουν θα το προχωρήσει, δεν εξουδετερώνει κατ' ελάχιστον το ουσιαστικό γεγονός ότι η Βουλή θα απεκδυθεί του βασικού δικαιώματός της να συντάσσει τους νόμους. 'Αλλωστε, μπορεί αυτό το διάταγμα να έρθει και να συμφωνήσουν τα κόμματα έπειτα μάλιστα από την ηθική δέσμευση της κυρίας Υπουργού, αλλά αυτό δεν εξασφαλίζει ότι το διάταγμα αυτό θα τροποποιηθεί. 

Εγώ θα έκανα μία άλλη πρόταση, διότι πράγματι συμμερίζομαι την απογοήτευση ότι επί ενός τέτοιου θέματος, που πρέπει να υπάρχει σύμπτωση, δεν μπορούμε να συνεννοηθούμε και να συστήσουμε ένα όργανο διαφύλαξης, αξιοποίησης και προβολής αυτής της κληρονομιάς. 

Ας αποσυρθεί η πρόταση ή ας κρατηθεί εκκρεμής. Ας συσταθεί μία διακομματική επιτροπή, που θα φτιάξει ένα νόμο -και μπορούμε μάλιστα να δώσουμε την εξουσιοδότηση αυτή στην κυρία Υπουργό, να πάρει εκείνην την πρωτοβουλία μιας διακομματικής επιτροπής, ώστε να έρθει ένα συγκεκριμένο νομοθέτημα στη Βουλή, που θα προβλέπει τα στοιχειώδη και από εκεί και πέρα θα δίνει μία οριοθετημένη νομοθετική εξουσιοδότηση. Τότε, μάλιστα, είναι δυνατόν και να συνεννοηθούμε και ένα σωστό νόμο να κάνουμε και κυρίως να μην πέσουμε στην παγίδα της αντισυνταγματικότητας. Διότι είναι εκατό τοις εκατό βέβαιο ότι αυτή η διάταξη είναι αντισυνταγματική. 

ΠΡΟΕΔΡΕΥΩΝ (Λουκάς Αποστολίδης): Το λόγο έχει ο κ. Κρητικός. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Δύο λόγια, κύριε Πρόεδρε, γιατί η ώρα είναι περασμένη. 

Η πρόταση νόμου δεν έρχεται να διχάσει. Είναι ένα ακόμη μικρό βήμα μπροστά στο μεγάλο άλμα του 1982, που ο αείμνηστος Ανδρέας Παπανδρέου με το ν.1285/82 συμφιλίωσε τους 'Ελληνες. Και τότε υπήρξαν αντιρρήσεις και αντιδράσεις σκληρές και αποχωρήσεις κομμάτων, αλλά δεν άργησε πολύ για να αναγνωρίσουν και οι αποχωρήσαντες την αναγκαιότητα της εθνικής συμφιλίωσης. Και λυπάμαι, που το περίσσευμα εθνικής ψυχής που υπάρχει σε όλους μας, που αφήσαμε λίγο ή πολύ έξω απ' αυτήν την Αίθουσα. 

Τέλος, κύριοι συνάδελφοι η πρόταση νόμου δεν προέρχεται από την Κυβέρνηση. Η πρόταση είναι της Βουλής και έπρεπε να έχει μία διαφορετική μεταχείριση. Θέλω να πω ακόμα ότι δεν εξουσιοδοτούμε καμία κυβέρνηση εν λευκώ. Την εξουσιοδοτούμε να διατυπώσει ένα προεδρικό διάταγμα, το οποίο θα θέσει υπόψη των κομμάτων, θα εκφραστούν πολύπλευρες απόψεις κατά την επεξεργασία αυτού του προεδρικού διατάγματος και για το περιεχόμενο, που εκείνο ορίζει για την αναζήτηση των στοιχείων από έγκυρα άτομα, από φορείς όλων εκείνων, οι οποίοι είχαν την εμπειρία, τη συμμετοχή, την ανάμιξη στον αγώνα, για να φέρουν επιτέλους το προεδρικό διάταγμα σε μία ολοκλήρωση, ώστε να αποτελέσει το πρώτο βήμα. Η οποιαδήποτε αναβολή είναι οπισθοδρόμηση. Η οποιαδήποτε αποδοχή είναι ένα μικρό βήμα και επ' αυτού έχω μία μακρά εμπειρία. 

Θέλω να απαντήσω και στο φίλο μου τον κ. Κόρακα ότι ευτυχώς που με γνωρίζει και δεν μου αποδίδει "ειρωνεία". Εγώ πιστεύω στην αφετηρία, στην εκκίνηση του πράγματος και τη νομοθετική ρύθμισή του. 

Από εκεί και πέρα θα προχωρήσουμε. Αν σταματήσουμε όμως, τώρα σε μια υποτιθέμενη διακομματική επιτροπή, η οποία θα εξετάσει, δεν θα καταλήξουμε πουθενά. 'Εχουμε κάνει και άλλες διακομματικές επιτροπές ως συμβιβαστικό αποτέλεσμα προτάσεων νόμων. 

Θα θυμίσω ότι μια παρόμοια πρόταση νόμου, πολύ ολοκληρωμένη, η οποία κατετέθη από τον υποφαινόμενο για το δημογραφικό πρόβλημα, αποσύρθηκε με την πρόταση τότε του κ. Σούρλα με έμπνευση του κ. Μητσοτάκη, με το σκεπτικό να συσταθεί διακομματική επιτροπή η οποία θα εξέταζε το δημογραφικό πρόβλημα. Συστήθηκε διακομματική επιτροπή, με πρόεδρο τον κ. Σωτηρόπουλο τότε και Αντιπρόεδρο τον υποφαινόμενο, έβγαλε ένα ολοκληρωμένο και ομόφωνο πόρισμα και ακόμη στο πόρισμα είμαστε. 

Με το προεδρικό διάταγμα για το οποίο εξουσιοδοτούμε την Κυβέρνηση, κύριε Πρόεδρε, κάνουμε την αρχή. Θα ασχοληθούν κάποιοι, θα μελετήσουν κάποιοι, αλλα θα διερευνήσουν κάποιοι, θα είναι το θέμα σε αναζήτηση, θα είναι το θέμα στην επικαιρότητα και θα αποτελέσει την αφετηρία για την παραπέρα προώθηση του έργου, του μουσείου της Εθνικής Αντίστασης. Η αρχή είναι το ήμισυ του παντός και επ' αυτού επιμένω. 

Θα παρακαλέσω την κυρία Υπουργό να αποδεχθεί την τροπολογία την οποία έκανα, γιατί είναι απαραίτητη. Να μπει ως παράγραφος 2 στο άρθρο μόνο, "η απαιτούμενη δαπάνη για την εκτέλεση και υλοποίηση των προβλεπομένων από την προηγούμενη παράγραφο, βαρύνει τον προϋπολογισμό του Υπουργείου Πολιτισμού, η οποία εγγράφεται σε ειδικό κωδικό". 

Είναι απαραίτητο να γίνει αυτό, διότι θα βρεθείτε σε αδυναμία να λειτουργήσετε για την έκδοση του προεδρικού διατάγματος. Θα χρειαστούν κάποιες δαπάνες για έγγραφα, για αναζητήσεις, τις οποίες δεν θα μπορείτε να κάνετε. Θα παρακαλέσω, λοιπόν, να αποδεχθείτε και αυτήν την προσθήκη και η παράγραφος 2 του άρθρου μόνον, που αναφέρεται στην ισχύ, να γίνει παράγραφος 3. 

Ευχαριστώ πάρα πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κυρία και κύριοι συνάδελφοι, θα ήθελα να ξαναγυρίσουμε στις σύγχρονες φωνές αυτού του Κοινοβουλίου, που νομίζω ότι ανταποκρίνονται πολύ καλύτερα στην πραγματικότητα της ελληνικής κοινωνίας σήμερα, η οποία με νηφαλιότητα -θα έλεγα- αντιμετωπίζει το πρόβλημα της Εθνικής Αντίστασης. 

Με την πρόταση νόμου, την οποία αποδέχθηκε η Κυβέρνηση, η Βουλή εκφράζει την πρόθεσή της να τιμήσει την Εθνική Αντίσταση. 

Δεσμεύθηκα για τη συμμετοχή των εκπροσώπων των κομμάτων και των φορέων των οργανώσεων εθνικής αντίστασης και νομίζω ότι αυτή η δέσμευση είναι αυτή που λειτουργικά μπορεί να μας οδηγήσει σε πολύ καλύτερα αποτελέσματα. 

Δεν πιστεύω, παρ' όλο που σέβομαι και τις προτάσεις της κ. Ψαρούδα Μπενάκη, ότι μια διακομματική επιτροπή δεν θα εμπλακεί σε αυτά τα οποία ακούσαμε σήμερα και τα οποία σε κάποιες περιπτώσεις ξέφυγαν από κάθε όριο, απευθύνοντας βαρείς χαρακτηρισμούς και μάλιστα σε άτομα τα οποία δεν βρισκόντουσαν μέσα στην Αίθουσα. Αναφέρομαι ειδικότερα στην περίπτωση αναφοράς από συνάδελφο κατά του Υπουργού Δικαιοσύνης, με ανεπίτρεπτο τρόπο. 

Θα πρέπει όμως να συνεννοηθούμε, από την αρχή για τι πράγμα συζητάμε. Θέλουμε ένα θεσμό και το εννοώ ένα θεσμό και όχι μόνο ένα μουσείο. Η ιδιαίτερα ευρεία διατύπωση της εξουσιοδότησης στη νομοθετική ρύθμιση που συζητάμε έχει να κάνει με την ιδιαιτερότητα της προσέγγισης που οφείλουμε να ακολουθήσουμε. Δεν μιλάμε για ένα μουσείο, όπως αναφέρθηκε εδώ, του κλασικού ελληνικού πολιτισμού, όπου θα εκθέσουμε ήδη λυμένα θέματα ιστορίας και κάποια έργα τέχνης. Εδώ μιλάμε για μια συστηματική προσέγγιση μιας ολόκληρης ιστορικής πραγματικότητας. 

Εδώ θα μου επιτρέψετε να κάνω μια παρατήρηση για την πρόταση δημιουργίας μικρών μουσείων ή αντέννων αυτού του μεγάλου μουσείου στις έδρες των νομών. Εδώ πρέπει να αντιμετωπίσουμε την ιστορική πραγματικότητα όπως πραγματικά υπήρξε. Δηλαδή, εάν στη Βίνιανη της Ευρυτανίας, που δεν είναι έδρα νομού, ολόκληρο το χωριό είναι ένας ιστορικός τόπος, γιατί ξέρουμε ότι εκεί έλαβαν χώρα πολύ σημαντικά γεγονότα, πρέπει αυτόν τον ιστορικό τόπο να τον εντάξουμε στον σχεδιασμό μας μέσα στο πλαίσιο της αντιμετώπισης και της τιμής που οφείλουμε προς την Εθνική Αντίσταση. 

Εάν έχουμε, για παράδειγμα, το παράνομο τυπογραφείο στην Καλλιθέα, που είναι ένα κτίριο μόνο, πρέπει να το εντάξουμε στο σχεδιασμό μας. 

Bεβαίως, το κύριο και σημαντικότερο από όλα είναι ότι πρέπει να αντιμετωπίσουμε το θέμα της έρευνας των αρχείων. 

Και εδώ θα συμφωνήσω με την αναφορά που έκανε ένας συνάδελφος -από το ΔΗ.Κ.ΚΙ. νομίζω- ότι το γεγονός ότι χάσαμε τα αρχεία που κάηκαν τότε με τη συμφωνία των δύο κομμάτων της λεγόμενης συμπολίτευσης το 1989, ήταν μια λανθασμένη κίνηση γιατί πραγματικά χάσαμε μία μεγάλη και σημαντική πηγή αυτής της εποχής, ή το γεγονός ότι κάποια από τα αρχεία κρατούνται χωρίς να δίνονται στη δημοσιότητα. 

Αυτή, λοιπόν, την συνολική προσπάθεια θα αναλάβει ο καινούριος θεσμός, που είναι ένας θεσμός σύνθετος και με αυτήν την έννοια χρειαζόμαστε μια ευρεία εξουσιοδότηση για να τον οργανώσουμε. Θα πρέπει να συνεννοηθούμε ότι δεν σκοπεύουμε στην ιδεολογική χρήση της ιστορίας, αλλά θέλουμε έναν θεσμό ο οποίος δεν θα χειραγωγεί, αλλά θα διδάσκει. 

Και αν το αποδεχτούμε αυτό, τότε θα θέσουμε ως πρωταρχική και αποφασιστική, τη συμμετοχή της επιστημονικής κοινότητας, η οποία έχει δώσει ήδη πολύ σημαντικά δείγματα. Δεν θέλω να απαριθμήσω τις εκδόσεις, τις προσπάθειες που έχουν γίνει προς αυτήν την κατεύθυνση. Και βεβαίως εκεί έχουν θέση και τα αρχεία του Ψαρρού και το αρχείο του ΕΑΜ και οι διάφορες και ποικίλες πηγές που έχουμε για την τεκμηρίωση και τη νηφάλια αντιμετώπιση αυτής της ιστορικής περιόδου. 

Νομίζω ότι η Κυβέρνηση μπορεί να εγγυηθεί ότι η προσπάθεια αυτή θα αγκαλιάσει όλους τους φορείς, οι οποίοι έχουν να δώσουν σ' αυτήν την υπόθεση και να μην αποκλείσει καμία πηγή που θα βοηθήσει. 

Συμφωνώ με το θέμα της προσθήκης του άρθρου 2, που θα λέει τα εξής: H απαιτούμενη δαπάνη για την εφαρμογή και υλοποίηση των προβλεπομένων από την προηγούμενη παράγραφο βαρύνει τον προϋπολογισμό του Υπουργείου Πολιτισμού και εγγράφεται σε ειδικό κωδικό". 

Επίσης, θα ήθελα να κάνω μια τελευταία διευκρίνιση για το θέμα που επανέρχεται σε αυτήν την Αίθουσα, κατά την άποψή μου, τελείως λανθασμένα. 

Βεβαίως, κύριε Κόρακα, δεν αναφερόμουν στην ΟΝΕ, την οποία η πλειοψηφία της Βουλής υποστηρίζει και η πλειοψηφία των κομμάτων θεωρεί ότι είναι ένας σημαντικός, εθνικού θα έλεγα επιπέδου, στόχος. Αλλά προφανώς δεν αναφερόμουν σε αυτό στην ομιλία μου για το τι είναι πατριωτισμός. Αναφερόμουν στη διαχείριση της υπόθεσης Οτσαλάν. Δηλαδή στη διαχείριση με υπευθυνότητα εθνικών θεμάτων και στο κεντρικό θέμα του αν έπρεπε να δοθεί άσυλο ή όχι στον Οτσαλάν. Σε αυτό αναφερόμουν και έθετα ότι πρέπει ίσως να προβληματισθούμε με ένα διαφορετικό τρόπο. 

Καταλήγοντας θα ζητούσα από τη Βουλή να στηρίξει την πρόταση νόμου ως έχει, γιατί και εγώ πιστεύω ότι πολλές από αυτές τις προσπάθειες της συμφωνίας όλων των πλευρών, των επιτροπών κλπ., πολλές φορές οδηγούν, δυστυχώς, σε μια μεγαλύτερη καθυστέρηση. 

Εγώ, όπως είπα και στην αρχή, εγγυώμαι για τη συμμετοχή όλων, και των κομμάτων και των αντιστασιακών οργανώσεων και όλων των επιστημόνων που έχουν δουλέψει προς αυτήν την πλευρά και είμαι σίγουρη ότι θα καταφέρουμε μέχρι τέλους του χρόνου να βρούμε αυτό το ευρύ σχήμα που θα αντιμετωπίσει με επάρκεια αυτήν την ιστορική περίοδο και που θα ήθελα να επαναλάβω ότι δεν μπορεί να είναι με την κλασική έννοια ένα μουσείο. 

(Χειροκροτήματα στην Αίθουσα)

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Τριτολογία, κύριε Κόρακα; Δεν γίνεται. Δεν μπορεί να έχετε το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, σας παρακαλώ. Θα καθορίσετε καινούριο Κανονισμό; Μιλάω ως Κοινοβουλευτικός Εκπρόσωπος και έχω δικαίωμα τριτολογίας. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κόρακα. 

ΣΤΡΑΤΗΣ ΚΟΡΑΚΑΣ: Δεν το καταλαβαίνω αυτό. 

ΠΡΟΕΔΡΕΥΩΝ (Λουκάς Αποστολίδης): Σας ρωτάω με απορία "τριτολογία;" 

ΣΤΡΑΤΗΣ ΚΟΡΑΚΑΣ: Γιατί αυτή η δυσφορία, κύριε Πρόεδρε; Μου λέτε "τριτολογία"; 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο. Δεν σας είπα ότι δεν έχετε το λόγο, κύριε Κόρακα. Μη θίγεσθε αμέσως. 

ΣΤΡΑΤΗΣ ΚΟΡΑΚΑΣ: Μου είπατε "τριτολογία;" Σας λέω, ναι, και μου λέτε ότι δεν έχετε δικαίωμα για τριτολογία. Τώρα λέτε, ναι. Εντάξει, όπως καταλαβαίνετε. 

Εγώ ήθελα να πω δύο λόγια μονάχα. Θα είμαι πάρα πολύ σύντομος. 

Δεν μπορούμε, κυρία Υπουργέ, να δεχθούμε αυτήν την πρόταση νόμου, όπως τη διαμόρφωσε ο κ. Βενιζέλος ακόμα περισσότερο, διότι δεν μπορούμε εν λευκώ να σας δώσουμε εξουσιοδότηση γι' αυτήν την υπόθεση. 

Και επαναλαμβάνω. Δεν λέμε ούτε διακομματικές επιτροπές ούτε τίποτε άλλο. 

Φέρτε εδώ ένα νόμο με τις βασικές παρατηρήσεις που κάναμε. Οι βασικές παρατηρήσεις που κάναμε είναι ότι θα πρέπει αυτός ο νόμος να έχει την έγκριση των αντιστασιακών οργανώσεων, ότι θα πρέπει να θεωρείται ως χρόνος Εθνικής Αντίστασης η ημέρα από τη λήξη του πολέμου 1940-1941 μέχρι την απελευθέρωση. Ειδικά για την Κρήτη κλπ. υπάρχει θέμα. 

Εμείς προτείναμε στην πρόταση νόμου την ημερομηνία 28 Μαίου του 1945, που είναι η ημέρα της συνθηκολόγησης των γερμανικών δυνάμεων κατοχής στην Κρήτη. Καταλάβατε, κύριε Αντιπρόεδρε; Η Κρήτη για την περίοδο αυτή δεν συμπεριλαμβάνεται. Οι ναυτεργάτες δεν συμπεριλαμβάνονται και δεν καταλαβαίνω το γιατί. 

Επίσης, σε ό,τι αφορά τον πατριωτισμό, εάν το είπατε, σχετικά με τον Οτσαλάν, τόσο το χειρότερο. Ξέρετε, κυρία Υπουργέ, ότι στην Ευρωπαϊκή 'Ενωση, στης οποίας το όνομα πίνετε νερό όλοι εδώ, ο Οτσαλάν και τα απελευθερωτικά κινήματα είναι τρομοκράτες. 'Οπως τρομοκράτης ήταν ο Μαντέλα, το Αφρικανικό Εθνικό Κογκρέσο, ο Αραφάτ, το Πατριωτικό Απελευθερωτικό Μέτωπο της Παλαιστίνης κλπ. 

'Ερχεται σήμερα η Κυβέρνηση, παραδίδει αυτόν τον "τρομοκράτη" και βγαίνει επιπλέον ο κύριος Πρωθυπουργός και θεωρεί ως θετική την επαίσχυντη δήλωση των δεκαπέντε του Συμβουλίου των Υπουργών της Ευρωπαϊκής 'Ενωσης. Δηλαδή, πού πάμε; 

Να, γιατί λέμε ότι ο νέος καθορισμός της έννοιας του πατριωτισμού, όπως τον εννοείτε, φοβόμαστε πολύ ότι συνάδει με την έννοια της υποταγής στις κατευθύνσεις των ξένων κέντρων, όπως έγινε με την υπόθεση Οτσαλάν, όπως γίνεται γενικά με τη στάση της χώρας μας απέναντι στις αποφάσεις και τις διαταγές του ΝΑΤΟ και όπως γίνεται με τις αποφάσεις της Ευρωπαϊκής 'Ενωσης κλπ. Δεν νομίζω ότι είναι δυνατόν να φθάνουμε μέχρι αυτού του σημείου, να θεωρούμε ότι τιμή στην Εθνική Αντίσταση είναι η τήρηση τέτοιας απαράδεκτης και διαμετρικά αντίθετης στάσης με τα οράματα και τα ιδανικά της Εθνικής Αντίστασης. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ",εξήντα δύο μαθητές και πέντε συνοδοί-καθηγητές από το Γυμνάσιο Νεαπόλεως Λακωνίας. 

Τους καλωσορίζουμε στο Εθνικό Κοινοβούλιο. 

(Χειροκροτήματα απ' όλες τις πτέρυγες) 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, το λόγο, παρακαλώ. 

ΠΡΟΕΔΡΕΥΩΝ (Λουκάς Αποστολίδης): Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, το τελευταίο πράγμα που θα ήθελα, θα ήταν να τελειώσει αυτή η συζήτηση για την πρόταση νόμου με το θέμα του Οτσαλάν. 

Θα ήθελα, όμως, να θυμίσω στον αγαπητό συνάδελφο κ. Κόρακα, ότι υπήρξε μία εποχή και πρέπει ο ίδιος να τη θυμάται, όπου το κόμμα του αρνείτο την ύπαρξη του ΡΚΚ. 

ΣΤΡΑΤΗΣ ΚΟΡΑΚΑΣ: Αυτό είναι ένα επαίσχυντο ψέμα. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα μου επιτρέψετε... 

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, δεν έχετε το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Κόρακα... 

ΣΤΡΑΤΗΣ ΚΟΡΑΚΑΣ: Είναι ψέμα. 

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, μπορείτε να διαφωνείτε, αλλά δεν έχετε το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Κόρακα, θα μου επιτρέψετε, γιατί έχω προσωπική γνώση της ιστορίας. 'Οταν πήγαμε εκπρόσωποι -και ήμουν κι εγώ μία από αυτούς- και από το ΠΑΣΟΚ και από τη Νέα Δημοκρατία -τότε υπήρχαν τρία κόμματα στη Βουλή- το Κομμουνιστικό Κόμμα Ελλάδας αρνήθηκε να συμμετάσχει, όπως είχε αρνηθεί να υπογράψει τα αντίστοιχα κείμενα που κυκλοφορούσαν στη Βουλή, για την υπεράσπιση του κουρδικού ζητήματος. 

ΣΤΡΑΤΗΣ ΚΟΡΑΚΑΣ: Δεν κλήθηκε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα μου επιτρέψετε, κύριε Κόρακα. Εγώ -πως ξέρετε- το τελευταίο πράγμα που θα ήθελα να κάνω θα ήταν αν θέλετε να θέσω τέτοιου είδους θέματα και διαχωρισμούς. Δεν πιστεύω σε αυτούς τους διαχωρισμούς. 

ΣΤΡΑΤΗΣ ΚΟΡΑΚΑΣ: 'Οπως θα θυμόσαστε στο κείμενο αυτό ήταν θέμα προβολής συγκεκριμένου προσώπου του Χαραλαμπίδη, γι' αυτό αρνηθήκαμε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Αλλά αφού κάποιοι εμφανίζονται σήμερα ότι είναι οι υπερασπιστές της υπόθεσης Οτσαλάν, να τους θυμίσουμε, ότι σε κάποιες κρίσιμες εποχές, όταν τα υπόλοιπα κόμματα στήριζαν τον αγώνα τους, επειδή ίσως άλλη ήταν τότε η επίσημη γραμμή της Σοβιετικής 'Ενωσης. 

ΣΤΡΑΤΗΣ ΚΟΡΑΚΑΣ: Τα λέτε εσείς αυτά τα πράγματα; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν θέλω να επιμείνω σε αυτό το θέμα. 

Επειδή όμως, τα δεχόμαστε χωρίς να αντιδρούμε, προσπαθώντας να εξασφαλίσουμε αυτήν την ενότητα που αντιστοιχεί σε αυτήν την πρόταση νόμου, θέλω και εγώ τελειώνοντας να υπενθυμίσω -χωρίς να κάνω κανέναν απολύτως χαρακτηρισμό- ότι η ιστορική πραγματικότητα μερικές φορές είναι λίγο διαφοροποιημένη από αυτήν που προβάλλεται από το κάθε κόμμα για το παρελθόν του ή για το παρόν του. Και πιστεύω ότι αυτή η πρόταση νόμου αυτό θα έλθει να εξυπηρετήσει. Θα έλθει να εξυπηρετήσει την ιστορική πραγματικότητα. Αυτός είναι ο στόχος μας. Γι'αυτό θέλουμε και αυτήν την ευρεία εξουσιοδότηση. Για να αποκτήσουμε τη δυνατότητα επιτέλους με μία νηφαλιότητα και αντικειμενικότητα να εξασφαλίσουμε πρόσβαση σε όλα τα αρχεία, πρόσβαση σε όλες τις μαρτυρίες, ώστε να μη συνεχιστούν οι αλληλοκατηγορίες για τον πατριωτισμό της κάθε πλευράς. Ευτυχώς δεν μας ακολουθεί σε αυτήν την πρακτική σήμερα η ελληνική κοινωνία. Πρέπει, νομίζω και το Κοινοβούλιο να είναι ψύχραιμο, νηφάλιο και να αποδέχεται την ιστορική πραγματικότητα. 

Αυτό και τίποτε άλλο και δεν κάνω κανένα χαρακτηρισμό. Σέβομαι το κόμμα σας, κύριε Κόρακα, και το ξέρετε. Σέβομαι το κόμμα σας, όπως σέβομαι και τα άλλα κόμματα της Βουλής. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ, το λόγο επί προσωπικού. 

ΠΡΟΕΔΡΕΥΩΝ (Λουκάς Αποστολίδης): Μα, δεν υπάρχει τίποτα προσωπικό, κύριε Κόρακα. Με αυτήν τη διαδικασία ο κάθε συνάδελφος θα ζητεί το λόγο επί προσωπικού. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, σας παρακαλώ, το λόγο θέλω επί προσωπικού. 

ΠΡΟΕΔΡΕΥΩΝ (Λουκάς Αποστολίδης): Μπορείτε να μου πείτε τι είναι αυτό που πραγματικά σας έθιξε, κύριε Κόρακα; 

Δεν έκανε καμία αναφορά η κυρία Υπουργός. 

Ορίστε, για ένα λεπτό να μας πείτε σε τι συνίσταται το προσωπικό σας. 

ΣΤΡΑΤΗΣ ΚΟΡΑΚΑΣ: Εγώ, κύριε Πρόεδρε, είμαι μέλος της Κεντρικής Επιτροπής και Βουλευτής του Κ.Κ.Ε. Ακούγεται λοιπόν από τα χείλη Υπουργού -και μάλιστα νέας σε αυτήν τη θέση- να λέγεται ότι το Κομμουνιστικό Κόμμα της Ελλάδας δεν αναγνώριζε το PKK, όταν είναι γνωστό ότι ήταν το μόνο κόμμα που στα διεθνή fora εδώ και πολλά χρόνια ύψωνε το ανάστημά του και τη φωνή του υπέρ του κουρδικού αντιστασιακού απελευθερωτικού κινήματος και φυσικά και υπέρ του PKK, χωρίς αυτό να σημαίνει ότι εμείς υιοθετούσαμε και υιοθετούμε τα πάντα που λέει και κάνει το PKK. Aλλά μας λέτε ότι εμείς δεν το αναγνωρίζαμε και ξέρετε πολύ καλά ότι όταν πήγατε εκεί που πήγατε με τη Νέα Δημοκρατία, δεν κλήθηκε το Κ.Κ.Ε. Μια φορά μόνο κλήθηκε και πήγε. Και ξέρετε πολύ καλά και μπορείτε να πάρετε τα πρακτικά του Συμβουλίου της Ευρώπης, της Συνέλευσης του ΝΑΤΟ και οποιασδήποτε άλλης συνέλευσης της Δυτικοευρωπαϊκής 'Ενωσης, ποιοι ήταν αυτοί που συνέχεια έπαιρναν το λόγο και κατακεραύνωναν την Τουρκία για την εγκληματική πολιτική της. 

'Αρα, λοιπόν, κυρία Υπουργέ, παρακαλώ, να είστε πιο συγκρατημένη. Επίσης για την πρόσκληση του Οτσαλάν, τη δεύτερη την υπογράψαμε, την πρώτη δεν την υπογράψαμε, γιατί ήταν πρόσκληση προβολής του συγκεκριμένου προσώπου του ΠΑ.ΣΟ.Κ., του κ. Χαραλαμπίδη. Και είπαμε: βγάλτε το όνομα Χαραλαμπίδης από μέσα και θα υπογράψουμε. Και ο κ. Κηπουρός αρνήθηκε. Να, ποιος καπηλεύεται το θέμα του Οτσαλάν. 

'Οταν είστε στη θέση τη σημερινή της Κυβέρνησης, αυτήν που παρέδωσε στην Τουρκία τον Οτσαλάν, νομίζω ότι είναι αποτροπιασμός ... 

ΠΡΟΕΔΡΕΥΩΝ (Λουκάς Αποστολίδης): Νομίζω ότι συνεχίζετε να ξύνετε τα πράγματα από την αρχή, κύριε Κόρακα. Και θα έλεγα για το μήνυμα της ενότητας, που θα πρέπει να φύγει από εδώ προς τα εθνικοαπελευθερωτικά κινήματα και παντού, να μη χρησιμοποιούνται τέτοιες κουβέντες. 

ΣΤΡΑΤΗΣ ΚΟΡΑΚΑΣ: Αυτή είναι η πραγματικότητα και το ξέρετε πολύ καλά. 

ΠΡΟΕΔΡΕΥΩΝ (Λουκάς Αποστολίδης): 'Οχι τέτοιες κουβέντες, κύριε Κόρακα. Είναι βαρειές κουβέντες και δεν μπορεί να εκστομίζονται από Βουλευτές μέσα στο Κοινοβούλιο. 

ΣΤΡΑΤΗΣ ΚΟΡΑΚΑΣ: Αυτή είναι η πραγματικότητα και το ξέρετε πολύ καλά. 

ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της αρχής της πρότασης νόμου: "Μουσειακή προβολή και αρχεία της Εθνικής Αντίστασης 1941-1944". 

Ερωτάται το Σώμα: Γίνεται δεκτή η πρόταση νόμου επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η πρόταση νόμου "Μουσειακή προβολή και αρχεία της Εθνικής Αντίστασης 1941-1944" έγινε δεκτή επί της αρχής κατά πλειοψηφία. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Η ψήφιση του άρθρου, κύριε Πρόεδρε, να γίνει και με την παράταση της προθεσμίας διότι αντιλαμβάνομαι ότι πρόκειται περί μεγάλου έργου και είναι αναγκαίος ο χρόνος της παράτασης μέχρι 31 Δεκεμβρίου 1991 που ζήτησε η κυρία Υπουργός. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, αν μπορούμε να πούμε ότι θα ακολουθήσουμε τις ημερομηνίες που προβλέπει ο ν. 1285/82 -έχει δίκιο σ' αυτό ο κ. Κόρακας- διότι εκεί προσδιορίζει άλλες χρονικές περιόδους τοπικά ο νόμος για την Αντίσταση. 

ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτό το άρθρο μόνο, με τις τροποποιήσεις της κυρίας Υπουργού και του Αντιπροέδρου κ. Κρητικού; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο μόνο έγινε δεκτό με τις τροποποιήσεις της κυρίας Υπουργού και του Αντιπροέδρου κ. Κρητικού. 

Η πρόταση νόμου έγινε δεκτή επί της αρχής και του άρθρου κατά πλειοψηφία. 

Συμφωνείτε, κύριοι συνάδελφοι, να ψηφιστεί και στο σύνολο σήμερα η πρόταση νόμου; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς το Σώμα συνεφώνησε ομοφώνως να ψηφιστεί η πρόταση νόμου και στο σύνολο σήμερα. 

Ερωτάται το Σώμα: Γίνεται δεκτή η πρόταση νόμου και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Λουκάς Αποστολίδης): Η πρόταση νόμου έγινε δεκτή κατά πλειοψηφία και στο σύνολο. 

Συνεπώς η πρόταση νόμου αρμοδιότητας του Υπουργείου Πολιτισμού: "Μουσειακή προβολή και αρχεία της Εθνικής Αντίστασης 1941-1944" έγινε δεκτή κατά πλειοψηφία σε μόνη συζήτηση κατ' αρχήν κατ' άρθρο και στο σύνολο και έχει ως εξής: 

" Μουσειακή προβολή και αρχεία της Εθνικής Αντίστασης 1941-1944 

'Αρθρο μόνο 

1. Με προεδρικό διάταγμα, που εκδίδεται μέχρι 31 Δεκεμβρίου 1999, με πρόταση των Υπουργών Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Οικονομικών, Εθνικής Παιδείας και Θρησκευμάτων και Πολιτισμού, ρυθμίζονται τα σχετικά με τη μουσειακή προβολή και τα αρχεία της Εθνικής Αντίστασης της περιόδου 1941-1944, όπως ειδικότερα ορίζεται χρονικά από το άρθρο 3 του ν. 1285/1982 (ΦΕΚ 115 Α'/20.9.1982), τα σχετικά με την ένταξη των δραστηριοτήτων αυτών σε υφιστάμενους φορείς, τα σχετικά με τη νομική μορφή, τους σκοπούς, την οργάνωση και λειτουργία φορέων που ιδρύονται ειδικά ή αναλαμβάνουν αυτόν ακριβώς το σκοπό και κάθε άλλο συναφές ζήτημα. 

2. Η απαιτούμενη δαπάνη για την εφαρμογή και υλοποίηση των προβλεπομένων από την προηγούμενη παράγραφο βαρύνει τον προϋπολογισμό του Υπουργείου Πολιτισμού και εγγράφεται σε ειδικό κωδικό. 

3. Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως." 

ΠΡΟΕΔΡΕΥΩΝ (Λουκάς Αποστολίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο της παραπάνω προτάσεως νόμου. 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Παρεσχέθη η ζητηθείσα εξουσιοδότηση. 

Κύριοι συνάδελφοι, έχουν διανεμηθεί τα Πρακτικά της Παρασκευής 12 Φεβρουαρίου 1999 και ερωτάται το Σώμα, αν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Παρασκευής 12 Φεβρουαρίου 1999 επικυρώθησαν. 

Δέχεσθε, κύριοι συνάδελφοι, στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 14.30' λύεται η συνεδρίαση για αύριο, ημέρα Παρασκευή και ώρα 10.00, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ































  


  







