      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      ΙΒ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’ 
      ΣΥΝΕΔΡΙΑΣΗ  ΞΓ’
      Τετάρτη 14 Ιανουαρίου 2009 (πρωΐ)
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές από το 48ο Δημοτικό Σχολείο Πειραιά, το 4ο Γυμνάσιο Νίκαιας, το Πειραματικό Γυμνάσιο Κορίνθου, το 5ο Γενικό Λύκειο Αθήνας και το Γενικό Λύκειο Αμαρύνθου Ευβοίας, σελ.
      2. Ευχές για ανάληψη Κυβερνητικών καθηκόντων, σελ.
      3. Ανακοινώνονται ευχές για καλή και δημιουργική χρονιά, σελ.
      4. Επί του Κανονισμού, σελ.
      5. Ειδική Ημερήσια Διάταξη:
      Συζήτηση και λήψη απόφασης (ψηφοφορία) για τις αιτήσεις άρσης ασυλίας των Βουλευτών κ. Μ. Αποστολάκη, Τ. Μάντατζη, Κ. Μητσοτάκη και Ι. Ραγκούση, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Απαντήσεις Υπουργών σε ερωτήσεις Βουλευτών, σελ.
      2. Ανακοίνωση του δελτίου επικαίρων ερωτήσεων της Πέμπτης 15 Ιανουαρίου 2009, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση επί των άρθρων του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό ‘Εργο Μεσοχώρας και άλλες διατάξεις», σελ.
      ΟΜΙΛΗΤΕΣ
      Α. Επί του Κανονισμού:
      ΠΑΠΟΥΤΣΗΣ Χ., σελ.
      ΠΕΤΣΑΛΝΙΚΟΣ Φ., σελ.
      
      Β. Επί του σχεδίου νόμου του Υπουργείου Ανάπτυξης:
      ΑΘΑΝΑΣΙΑΔΗΣ Α., σελ.
      ΑΛΥΣΑΝΔΡΑΚΗΣ Κ., σελ.
      ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
      ΑΥΓΕΝΑΚΗΣ Ε., σελ.
      ΒΟΡΙΔΗΣ Μ., σελ.
      ΓΕΩΡΓΙΑΔΗΣ Α., σελ.
      ΚΑΝΤΑΡΤΖΗΣ Α., σελ.
      ΚΑΡΤΑΛΗΣ Κ., σελ.
      ΚΑΣΑΠΙΔΗΣ Γ., σελ.
      ΚΟΥΒΕΛΗΣ Σ., σελ.
      ΜΑΓΚΡΙΩΤΗΣ Ι., σελ.
      ΜΕΡΕΝΤΙΤΗ Α., σελ.
      ΜΠΟΥΓΑΣ Ι., σελ.
      ΠΑΝΑΓΙΩΤΟΠΟΥΛΟΣ Ν., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΠΟΥΤΣΗΣ Χ., σελ.
      ΠΕΤΣΑΛΝΙΚΟΣ Φ., σελ.
      ΠΟΛΑΤΙΔΗΣ Η., σελ.
      ΡΟΝΤΟΥΛΗΣ Α., σελ.
      ΣΟΥΡΛΑΣ Γ., σελ.
      ΤΣΙΡΩΝΗΣ Δ., σελ.
      ΧΑΪΔΟΣ  Χ., σελ.
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΓ΄
      Τετάρτη, 14 Ιανουαρίου 2009 (πρωί)
      Αθήνα, σήμερα στις 14 Ιανουαρίου 2009, ημέρα Τετάρτη και ώρα 10.07΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 15 Ιανουαρίου 2009.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 386/12-1-2009 επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Οικονομίας και Οικονομικών, σχετικά με τις ρυθμίσεις στο πλαίσιο του «Τειρεσίας» για την προστασία των καταναλωτών και τη στήριξη των μικρομεσαίων επιχειρηματιών κ.λπ.. 
      2. Η με αριθμό 380/12-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη λειτουργία του Λιμανιού Θεσσαλονίκης κ.λπ..
      3. Η με αριθμό 394/12-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Κωνσταντίνου Αλυσανδράκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα διόδια της ζεύξης Ακτίου-Πρέβεζας κ.λπ..
      4. Η με αριθμό 381/12-1-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Εσωτερικών, σχετικά με το καθεστώς απασχόλησης που επικρατεί στις λειτουργούσες εταιρείες–συνεργεία καθαριότητας, την επίθεση στη μετανάστρια-συνδικαλίστρια κ. Κούνεβα κ.λπ..
      5. Η με αριθμό 388/12-1-2009 επίκαιρη ερώτηση της Βουλευτού του Λαϊκού  Ορθόδοξου Συναγερμού κ. Δήμητρας Αράπογλου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τον αποχαρακτηρισμό έκτασης στην Κυνόσουρα για λόγους προστασίας και ανάδειξης του Τύμβου των Σαλαμινομάχων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 395/12-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων εφημεριών στο υγειονομικό προσωπικό των μονάδων υγείας στις Κυκλάδες κ.λπ..
      2. Η με αριθμό 393/12-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπο Χαραλάμπους προς τον Υπουργό Υγείας και Κοινωνικής Αλληλεγγύης, σχετικά με την καθυστέρηση στην ολοκλήρωση και λειτουργία του νέου Νοσοκομείου στην Κέρκυρα κ.λπ..
      3. Η με αριθμό 382/12-1-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικά με τις επεκτάσεις του διυλιστηρίου ΕΛΠΕ ΒΕΕ (πρώην ΠΕΤΡΟΛΑ) κ.λπ..
      4. Η με αριθμό 389/12-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Πολιτισμού, σχετικά με τη δημιουργία μουσείου στην οικία του Παύλου Μελά στην Κηφισιά κ.λπ..
      Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις». 
      Στη χθεσινή συνεδρίαση το νομοσχέδιο ψηφίστηκε επί της αρχής. Στη σημερινή συνεδρίαση προτείνω να συζητηθούν τα άρθρα 1 έως 26 σε μία ενότητα. 
      Το Σώμα συμφωνεί; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε. 
      Η διαδικασία έχει ως εξής: Θα μιλήσουν οι εισηγητές και οι ειδικοί αγορητές επί της ενότητας που συμφωνήσαμε, θα ακολουθήσουν οι εναπομείναντες πέντε ομιλητές επί της αρχής και επί της ενότητας των άρθρων και τέλος θα μιλήσουν όσοι τυχόν Βουλευτές εγγραφούν. 
      Το λόγο έχει ο εισηγητής της Πλειοψηφίας κ. Νικόλαος Παναγιωτόπουλος. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα ήθελα να ξεκινήσω κάνοντας ένα μικρό σχολιασμό επί κάποιων από αυτά που ακούστηκαν χθες στη συζήτηση επί των άρθρων, προκειμένου να διευκρινιστούν κάποια ζητήματα.
      Κατ΄ αρχάς, όσον αφορά το πνεύμα αυτού του ογκωδέστατου νομοσχεδίου: Τα πράγματα νομίζω ειπώθηκαν καθαρά. Έχουμε να κάνουμε με την κλιματική αλλαγή, η οποία συνεπάγεται πιθανές ανυπολόγιστες καταστροφές τόσο στο περιβάλλον, όσο και στην παγκόσμια οικονομία. Τίθεται ανάγκη για δράση της παγκόσμιας κοινότητας και μάλιστα κατεπείγουσα δράση. Οι ηγέτιδες πολιτικές δυνάμεις το καταλαβαίνουν και το αντιμετωπίζουν, τίθενται στα πλαίσια της Ευρωπαϊκής Ένωσης, παγκόσμιοι κοινοτικοί και εθνικοί στόχοι και στα πλαίσια ικανοποίησης αυτών των στόχων λαμβάνονται συγκεκριμένες πολιτικές δράσεις και στρατηγικές από τις χώρες-μέλη και βέβαια και από τη δική  μας χώρα. Έχουμε να κάνουμε με ικανοποίηση εθνικών στόχων –τα τρία εικοσάρια- μέσα στους οποίους συμπεριλαμβάνεται και η ανάπτυξη με εντατικοποιημένους ρυθμούς της παραγωγής ενέργειας από ανανεώσιμες πηγές. Περί τούτου πρόκειται. Η χώρα μας ανταποκρίνεται. Συμφωνούμε, όπως συμφωνήσαμε και στην επιτροπή, ότι δεν κινηθήκαμε με ικανοποιητικούς ρυθμούς μέχρι τώρα, παρά το γεγονός ότι εκπονήθηκε ένα νομοθετικό πλαίσιο με το νόμο του 2006. Πρέπει να τρέξουμε γρηγορότερα και αυτό κάνουμε. Το παρόν νομοσχέδιο μεταξύ άλλων εναρμονίζει την εθνική νομοθεσία και με τις οδηγίες της κοινοτικής νομοθεσίας και επιβάλλει εντατικότερους ρυθμούς στην ανάπτυξη των ανανεώσιμων πηγών ενέργειας για τους λόγους που προείπα. 
      Δεύτερον, χρήση τεχνολογίας: 
      Θυμάμαι την τοποθέτηση του Προέδρου του ΛΑΟΣ για τη χρήση τεχνολογίας, προκειμένου να αναπτυχθεί, για παράδειγμα, η καλλιέργεια φυκιών, η οποία αποθηκεύει το διοξείδιο του άνθρακα και επομένως περιορίζει τη ρύπανση κ.λπ.. Καλά όλα αυτά και δεν απορρίπτονται. Η τεχνολογία εξ ορισμού μπαίνει στην υπηρεσία της καθαρής ενέργειας. Εξ’ αιτίας τεχνολογικών εξελίξεων είμαστε σήμερα σε θέση να αναπτύξουμε την καθαρή ενέργεια, μέρος της οποίας είναι και οι  ανανεώσιμες πηγές. Επεκτείνοντας τους συλλογισμούς που ακούστηκαν, εγώ θα μπορούσα να προτείνω και τη λεγόμενη τεχνολογία του καθαρού άνθρακα, η οποία προβλέπει την αποθήκευση του διοξειδίου του άνθρακα σε υγροποιημένη μορφή μέσα σε γεωλογικούς σχηματισμούς, δηλαδή υπογείως ή σε τεχνητά κατασκευασμένους χώρους και έτσι περιορίζει την εκπομπή των αερίων διοξειδίου του άνθρακα στην ατμόσφαιρα και επομένως την ρύπανση. Αυτή είναι η υπηρεσία της τεχνολογίας στο περιβάλλον. Τι συμβαίνει όμως; Αυτή η τεχνολογία, αυτές οι προηγμένες εξελιγμένες τεχνολογίες βρίσκονται ακόμα σε πειραματική μορφή και σε κάθε περίπτωση δεν είναι βιομηχανικά εφαρμόσιμες. Αυτό είπε και ο Υπουργός χθες. Η τεχνολογία του καθαρού άνθρακα πιθανότατα να δώσει τη λύση σε χώρες που χρησιμοποιούν τον άνθρακα  και τον λιθάνθρακα στο ενεργειακό τους ισοζύγιο λόγω εγχώριας παραγωγής, όπως η Πολωνία, η οποία είναι διστακτική απέναντι στην υιοθέτηση των προτάσεων της Ευρωπαϊκής Ένωσης για τις ανανεώσιμες πηγές. Αυτοί που παράγουν άνθρακα θα τους ενδιέφερε η τεχνολογία του καθαρού άνθρακα. Και άσκησα προσωπικά κριτική στο Διευθύνοντα Σύμβουλο της Δ.Ε.Η., διότι ήρθε και είπε ότι «προτιθέμεθα να εγκαταστήσουμε εργοστάσια παραγωγής ενέργειας από λιθάνθρακα, επειδή προσβλέπουμε στην υιοθέτηση της τεχνολογίας καθαρού άνθρακα», αποθήκευσης δηλαδή του άνθρακα υπογείως. Αυτό ήταν ανακριβές, γιατί ακόμα δεν έχουμε βιομηχανική εφαρμογή. Από το 2015 και μετά προβλέπεται να υπάρξει βιομηχανική εφαρμογή. Επομένως, αυτήν την ώρα αυτά ακούγονται κάπως, όχι επιστημονικής φαντασίας λεγόμενα, αλλά υπερβολικά. Και εν πάση περιπτώσει όχι εφαρμόσιμα άμεσα. 
      Τρίτον, για τη Μεσοχώρα. Ειπώθηκαν πολλές υπερβολές. Θα αναφερθώ όταν μπούμε σε λίγο στη συζήτησή μας. 
      Τέταρτον, ενεργειακή ασφάλεια: Άκουσα ότι υπονομεύεται η ασφάλεια, επειδή παίρνουμε ρεύμα από τους Τούρκους. Το είπε ο κ. Βελόπουλος, ο οποίος αναφέρθηκε εναντίον μου προσωπικά. 
      Κατ’ αρχάς, δεν είπα κάτι τέτοιο. Μου αποδίδει κάτι που δεν είπα. Μίλησα για Αμερικάνους, Κινέζους, Βραζιλιάνους, Γερμανούς, Βρετανούς, Βούλγαρους, Ουκρανούς, Ρώσους και Σλοβάκους, αν δεν απατώμαι. Για Τούρκους δεν μίλησα. Ασφάλεια σημαίνει απλά και μόνο διασφάλιση πολλών εναλλακτικών πηγών ως προς την προμήθεια της ενέργειας. Έχουμε το «SOUTH STREAM» που φέρνει φυσικό αέριο από τη Ρωσία, αλλά έχουμε και το TGI που φέρνει αζερικό φυσικό αέριο μέσω Τουρκίας. Κλείνει ο ένας, έχουμε τη δυνατότητα καταφυγής στον άλλον. Έχουμε τη μεταφορά υγροποιημένου αερίου από την Αλγερία που αποθηκεύεται στην Ρεβυθούσα με τις αναβαθμισμένες εγκαταστάσεις. 
      Έχουμε στο ενεργειακό ισοζύγιο ενέργεια από ανανεώσιμες πηγές, έχουμε ενέργεια και από πετρέλαιο και από άνθρακα. Αυτή η πολλαπλότητα, η δυνατότητα εναλλακτικών λύσεων συνιστά την ενεργειακή ασφάλεια και μόνο. 
      Προχωρώ στα άρθρα περί συμπαραγωγής. Κεφάλαιο πρώτο, άρθρα 1 έως 15. Επιγραμματικά στο πρώτο κεφάλαιο αναφέρεται ο σκοπός, που είναι η εναρμόνιση της ελληνικής νομοθεσίας με την κοινοτική οδηγία για την προώθηση της παραγωγής. Άρθρο 2, πεδίο εφαρμογής. Αφορά τις δραστηριότητες συμπαραγωγής και τεχνολογίας. 
      Στο άρθρο 3 έχουμε να κάνουμε με τους ορισμούς. Πολλοί ορισμοί τεχνικής φύσης αναφέρονται εδώ. Οι πιο ενδιαφέροντες είναι αυτοί που αναφέρονται στην συμπαραγωγή που είναι η ταυτόχρονη διαδικασία παραγωγής χρήσιμης ενέργειας από δύο διαφορετικές πηγές και βέβαια της συμπαραγωγής υψηλής απόδοσης, τη λεγόμενη ΣΗΘΥΑ, η οποία είναι ούτε λίγο ούτε πολύ ο πρώτος ορισμός περί συμπαραγωγής με την υπόμνηση ότι αυτό ισχύει όταν έχουμε εξασφάλιση πρωτογενούς ενέργειας κατά 10% σε σχέση με την αρχική μορφή. Αυτή είναι η συμπαραγωγή ηλεκτρικής θερμικής ενέργειας υψηλής απόδοσης.
      	Το άρθρο 4 είναι ιδιαίτερα τεχνικής φύσης. Καθορίζονται οι τεχνολογίες συμπαραγωγής, έντεκα τον αριθμό ειδικές τεχνολογίες, από τις οποίες προκύπτει η συμπαραγωγή δύο μορφών ενέργειας. 
      	Άρθρο 5. Βασικές αρχές υπολογισμού της ηλεκτρικής ενέργειας από συμπαραγωγή. Άρθρο 6. Υπολογισμός αποδοτικότητας συμπαραγωγής. Άρθρο 7. Μέτρα για την προώθηση της συμπαραγωγής υψηλής αποδοτικότητας. Άρθρο 8, εγγυήσεις προέλευσης ηλεκτρικής ενέργειας από συμπαραγωγή υψηλής αποδοτικότητας. Είναι ένας θεσμός που τώρα εισάγεται στην εσωτερική νομοθεσία. Άρθρο 9. Όροι και διαδικασίες για τη χορήγηση αδειών παραγωγής, εγκατάστασης και λειτουργίας των εγκαταστάσεων αυτών από συμβατικά καύσιμα. Άρθρο 10. Διαδικασία έγκρισης τύπου μονάδας συμπαραγωγής. Άρθρο 11. Εθνικό δυναμικό συμπαραγωγής που έχει να κάνει με σύνταξη σχετικής έκθεσης σε εθνικό επίπεδο από το ΥΠΑΝ, για το δυναμικό συμπαραγωγής. 
      Τα υπόλοιπα άρθρα θα τα αναφέρω πολύ επιγραμματικά. Υποχρέωση παροχής στοιχείων συμπαραγωγής με υποβολή αυτών προς την Ευρωπαϊκή Ένωση. Αυτό αναφέρεται στο άρθρο 12. Τα στοιχεία αυτά θεωρούνται εμπιστευτικά. Το άρθρο 13 ομιλεί περί κυρώσεων και επιβολή προστίμου, όταν δεν ικανοποιούνται τα οριζόμενα στο προηγούμενο, δηλαδή στο άρθρο 12. Υπάρχουν τροποποιούμενες διατάξεις στο άρθρο 14 και μεταβατικές στο 15, ιδίως σχετικά με τα κριτήρια με τα οποία αξιολογούνται άδειες παραγωγής μονάδων συμπαραγωγής, για τις οποίες δεν έχει εκδοθεί ειδική γνωμοδότηση της ΡΑΕ. 
      	Κύριε Πρόεδρε, θα πω δύο λόγια μόνο για τη Μεσοχώρα. Γνωρίζετε ότι το νομοσχέδιο είναι ογκωδέστατο και γι’ αυτό άλλωστε γίνεται κατάτμηση της επί των άρθρων συζήτησης σε δύο ή τρεις συνεδριάσεις. 
      Τι είδαμε χθες και τι ισχύει και από τις συζητήσεις της Επιτροπής; Πρώτον, το έργο πρέπει να ολοκληρωθεί, δεν υπάρχει καμμία αμφιβολία επ’ αυτού. Υπάρχουν λόγοι διασφάλισης του εθνικού συμφέροντος και ικανοποίησης της εθνικής οικονομίας. 
      Δεύτερον, πρέπει να αποκατασταθούν οι κάτοικοι για την ταλαιπωρία που έχουν υποστεί και επ’ αυτού δεν υπήρξε καμία διάσταση απόψεων σε όλες τις συζητήσεις. Έχουμε μιλήσει για την ταλαιπωρία που υφίστανται οι κάτοικοι από τον ανενεργό νόμο που κήρυξε τις πρώτες απαλλοτριώσεις, όμως αυτό δεν έγινε λόγω ευθύνης κάποιας κυβέρνησης ή κάποιας κυβερνητικής πολιτικής. Έγινε επειδή προέκυψαν προσφυγές στο Συμβούλιο της Επικρατείας για να ακυρωθούν οι περιβαλλοντικοί όροι του Αχελώου που είναι ένα συναφές έργο και «πάγωσαν» τα πάντα. Είχε εκδοθεί ο νόμος το 2002. «Πάγωσε» αυτός ο νόμος, κατέστη ανενεργός και δεν μπόρεσε να εφαρμοστεί.
      	ΑΘΑΝΑΣΙΑ ΜΕΡΕΝΤΙΤΗ: Γιατί κατέστη ανενεργός ο νόμος;
      	ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Λόγω δικαστικών επιπλοκών, αυτό σας λέω. Υπήρξαν δικαστικές επιπλοκές. 
      ΑΘΑΝΑΣΙΑ ΜΕΡΕΝΤΙΤΗ: Γιατί δεν καταβάλατε τις αποζημιώσεις.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Εξ αυτού του λόγου δεν συντελέστηκε απαλλοτρίωση. Όποιοι γνωρίζουν στοιχειώδη νομικά ξέρουν ότι απαλλοτρίωση σημαίνει άρση του δικαιώματος ιδιοκτησίας και αν δεν επέλθει αποζημίωση στους θιγόμενους, δεν συντελείται η απαλλοτρίωση. Η διαδικασία είναι γνωστή, καθορισμός προσωρινής τιμής, προσδιορισμός δικαιούχων, οριστική τιμή αποζημίωσης, συντέλεση και η ιδιοκτησία αίρεται από τα φυσικά πρόσωπα και πηγαίνει στο Δημόσιο. Δεν συντελέστηκε, διότι κάποιοι πήγαν στα δικαστήρια για να ακυρώσουν περιβαλλοντικούς όρους. Το Συμβούλιο της Επικρατείας έκανε αναστολή της εκτέλεσης του έργου και δεν συντελέστηκε η απαλλοτρίωση. Έρχεται αυτός ο νόμος για να δώσει λύση σ’ όλα αυτά, αναγνωρίζοντας στο μεταξύ ότι οι κάτοικοι υφίστανται ταλαιπωρία. Δεν υπάρχει αμφιβολία σ’ αυτό.
      	Στη συζήτηση και στην επιτροπή και προηγουμένως έγινε εκτενέστατος διάλογος με τους τοπικούς φορείς, γιατί στην αντιπροσωπευτική μας δημοκρατία οι κάτοικοι, τα φυσικά πρόσωπα μιας περιοχής εκπροσωπούνται από τους τοπικούς άρχοντες. Η επίσημη πολιτεία, η Κυβέρνηση δεν μπορεί να ακούσει έναν-έναν τους κατοίκους που θίγονται, γι’ αυτό υπάρχει η Τοπική Αυτοδιοίκηση, υπάρχουν οι τοπικοί άρχοντες οι οποίοι ακούστηκαν και έθεσαν τα θέματά τους και σε επίπεδο περιφέρειας και σε επίπεδο κεντρικής κυβέρνησης. Στην επιτροπή επίσης έγινε διάλογος. Δεν μπορέσαμε να ακούσουμε μία ομάδα ακτιβιστών, περιορισμένη σε αριθμό, ακούσαμε όμως τέσσερις-πέντε δημάρχους, το νομάρχη, τον περιφερειάρχη, όλους τους τοπικούς φορείς. Θα έλεγα ότι εξαντλήθηκε το περιεχόμενο αυτού του διαλόγου. 
      Δεν πρέπει να ξεχνάμε ότι είναι γενναιόδωρες οι παροχές της ΔΕΗ. Δεν δίνει και λίγα. Αν έδινε λίγα, δεν θα προσέτρεχαν οι δήμοι από την Κοζάνη με τη συνδρομή των Βουλευτών τους να ζητήσουν τα ίδια για μία διαδικασία που έλαβε χώρα και στο δικό τους νομό. Επίδομα κοινωνικής αποκατάστασης ζητούν και οι Κοζανίτες. Προφανώς καλό φάνηκε το επίδομα που προσφέρεται. Είναι και εύλογο αυτό.
      	ΑΛΕΞΑΝΔΡΟΣ ΑΘΑΝΑΣΙΑΔΗΣ: Είκοσι χιλιάδες είναι.
      	ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Είκοσι χιλιάδες ανά οικογένεια, μία φορά ανά ιδιοκτησία. Άρα κάτι γίνεται εδώ.
      	ΑΣΤΕΡΙΟΣ ΡΟΝΤΟΥΛΗΣ: Να το δώσετε και στην Κοζάνη τότε.
      	ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Αυτό δεν είναι δικό μου ζήτημα, κύριε Ροντούλη. Πάντως δεν «θάβουμε» τη Μεσοχώρα, όπως ισχυριστήκατε χθες με κάποια υπερβολή.
      	ΑΣΤΕΡΙΟΣ ΡΟΝΤΟΥΛΗΣ: Αυτό θα το δούμε στη συνέχεια.
      	ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι.
      	Συνεχίστε, κύριε Παναγιωτόπουλε.
      	ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Θα πω λίγα λόγια ακόμα, σχετικά με τα άρθρα. Νομίζω ότι αναλύσαμε το πνεύμα των άρθρων εδώ. 
      	Με το άρθρο 16 κηρύσσεται αναγκαστική απαλλοτρίωση στις εναπομείνασες εκτάσεις της περιοχής για την ολοκλήρωση του έργου. Έχουμε κάποιες συμπληρωματικές εργασίες που πρέπει να γίνουν. Είναι η πλήρωση του ταμιευτήρα, τα έργα της οδοποιίας για τις περιοχές που κατακλύζονται κ.λπ.. Επομένως κηρύσσεται απαλλοτρίωση γι’ αυτές τις εργασίες υπέρ της ΔΕΗ.
      	Στο άρθρο 17 κηρύσσεται η απαλλοτρίωση των εκτάσεων που είναι απαραίτητες για την μετεγκατάσταση των θιγόμενων κατοίκων. Αυτή κηρύσσεται υπέρ του δήμου, ο οποίος αναλαμβάνει και την ευθύνη της προσφοράς χώρου για μετεγκατάσταση.
      	Στο άρθρο 18 προβλέπεται η αρμοδιότητα θεώρησης των κτηματολογικών στοιχείων από τον διευθυντή ανάπτυξης υδροηλεκτρικής παραγωγής της ΔΕΗ.
      Στο άρθρο 19 προσδιορίζεται η διαδικασία αναγκαστικής απαλλοτρίωσης. Είναι η γνωστή διαδικασία, καθορισμός προσωρινής και οριστικής τιμής μονάδας, προσδιορισμός δικαιούχων. Επίσης υπάρχει πρόβλεψη για οικειοθελή μεταβίβαση εδαφοτεμαχίων, οπότε αίρεται η αναγκαστική απαλλοτρίωση, υπό την προϋπόθεση ότι καταβάλλεται στον οικειοθελώς μεταβιβάζοντα ένα ιδιαιτέρως ελκυστικό τίμημα.
      Στο άρθρο 20 προβλέπεται ότι οι αποζημιώσεις του άρθρου 19 ισχύουν και για τους θιγόμενους των αναγκαστικών απαλλοτριώσεων που έχουν ήδη κηρυχθεί από το 1993, απλά, επιπλέον προβλέπεται ότι υπάρχει σχετική προσαρμογή των τιμών στα σημερινά επίπεδα.
      	Στο άρθρο 21 οι τοπογραφικές, τεχνικές και περιβαλλοντικές μελέτες σχετικά με την πολεοδόμηση των περιοχών της μετεγκατάστασης γίνονται με επιμέλεια της περιφέρειας Θεσσαλίας και με δαπάνες της ΔΕΗ.
      	Στο άρθρο 22 προβλέπεται η δυνατότητα απόκτησης οικοπέδου στο χώρο της μετεγκατάστασης.
      	Άρθρο 23, επίδομα ενοικίου. Είναι μία σημαντική διάταξη. Προβλέπεται η ικανοποίηση στεγαστικών αναγκών των θιγομένων με καταβολή από μέρους της ΔΕΗ επιδόματος ενοικίου, το οποίο καταβάλλεται από τη συντέλεση της απαλλοτρίωσης και ορίζεται η διάρκειά του σε δώδεκα μήνες από την έκδοση δικαστικής απόφασης αναγνώρισης των δικαιούχων. Προβλέπεται ακόμα και η κατασκευή προσωρινής διαμονής από τη ΔΕΗ για ειδικές κοινωνικές ομάδες. Εδώ είχαμε ένα αίτημα –δίκαιο νομίζω- του δημάρχου Πινδέων, ο οποίος ζητά την ιδιαίτερη μέριμνα για την παροχή χώρου μετεγκατάστασης άμεσα σε κάποιες κοινωνικές ομάδες κατοίκων και κυρίως κτηνοτρόφων. Έχουν πρόβλημα, συμφωνούμε σ’ αυτό και νομίζω ότι υπάρχει έδαφος για να ικανοποιηθεί το αίτημα αυτό.
      	Άρθρο 24, εφάπαξ επίδομα κοινωνικής αποκατάστασης είκοσι χιλιάδες ευρώ ανά ιδιοκτησία για μια φορά.
      Αυτό καταβάλλεται έναντι της ταλαιπωρίας που έχουν υποστεί οι κάτοικοι της περιοχής από τις καθυστερήσεις ολοκλήρωσης του έργου. Αυτό αποτιμάται σε ένα ποσό γενναίο, παρά το γεγονός ότι δεν αμφισβητεί κανείς ότι οι ταλαιπωρίες αυτές είναι πολυετείς και οπωσδήποτε έχει υποστεί δραματική αλλαγή ο τρόπος ζωής των κατοίκων στη Μεσοχώρα.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Παναγιωτόπουλε.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Και βέβαια αναφέρεται ότι δικαιούχοι είναι τα χαμηλόμισθα εισοδηματικά στρώματα. Η πολιτεία δείχνει την ευαισθησία της.
      Μίλησα για την εγγυητική υπέρ του Δήμου χθες. Νομίζω ότι είναι ιδιαίτερα θετική πρόβλεψη.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε σας παρακαλώ.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Βεβαίως, κύριε Πρόεδρε.
      Στο άρθρο 25, στο προτελευταίο άρθρο, δεν υπάγονται αυτοί που έχουν ήδη αποζημιωθεί από την αναγκαστική απαλλοτρίωση του 1988 στις ρυθμίσεις αυτού του κεφαλαίου. Λογικότατο.
      Το άρθρο 26 αφορά τις καταργούμενες διατάξεις του προηγούμενου νόμου, του 2002, ο οποίος έχει ούτως ή άλλως καταστεί ανενεργός. 
      Με αυτά ολοκληρώνω, κύριε Πρόεδρε. Τα υπόλοιπα θα τα εξετάσουμε στη δεύτερη ενότητα της συζήτησης.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παναγιωτόπουλο.
      Το λόγο έχει η εισηγήτρια του ΠΑΣΟΚ, η κ. Μερεντίτη, με ιδιαίτερο ενδιαφέρον για τη Μεσοχώρα.
      ΧΡΗΣΤΟΣ ΠΑΠΟΥΤΣΗΣ: Και δικαιολογημένα.
      ΠΡΟΕΔΡΕΥΩΝ (Γεώργιος Σούρλας): Και δικαιολογημένα.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Το έργο της Μεσοχώρας είναι ένα έργο τεράστιας σημασίας για το νομό μας, ένα έργο που ταλαιπώρησε τους κατοίκους και όλη την περιοχή μας και από το οποίο προσδοκά η Ελλάδα, αλλά κι εμείς, μεγάλη ανάπτυξη. 
      Άρα, δεν πρέπει, τουλάχιστον εδώ που είμαστε, έστω και την ύστατη στιγμή, να κλείνουμε τα αυτιά μας οι έχοντες μικρή ή μεγάλη ευθύνη και να ασχοληθούμε σοβαρά, ώστε να πάρουμε αποφάσεις.
      Διότι άκουσα τον κύριο Υπουργό να λέει χθες, ακούσαμε το Δήμο Πινδέων και συμφωνούμε για τα 5.000.000 εγγυητική επιστολή. Πού φαίνεται αυτό να είναι πρόταση του Δήμου Πινδέων;
      Είπε ο κύριος Εισηγητής, ακούσαμε τους φορείς, ακούσαμε τη Νομαρχιακή Αυτοδιοίκηση, την Τοπική Αυτοδιοίκηση. Οι προτάσεις τους, αυτά που ζητούν, είναι τελείως διαφορετικά από αυτά που δεχθήκατε. Θα τα πούμε, όμως. 
      Επαναλαμβάνω ότι έστω και τώρα μπορείτε, κύριε Υπουργέ, να δεχθείτε αυτά που σας λέμε εμείς, που δεν λέμε τίποτα άλλο παρά μόνο αυτά που λέει η τοπική κοινωνία και να συμφωνήσουμε όλοι μαζί για να τελειώνει αυτό το έργο, το οποίο –επαναλαμβάνω- το χρειάζεται όλη η Ελλάδα.
      Άρθρα 1 έως 15: Καθυστερημένη εναρμόνιση. Άκουσα χθες τον κύριο Υπουργό να λέει ότι δεν είναι καθυστερημένη. Το αν είναι πολλές ή λίγες οι άλλες ευρωπαϊκές χώρες ή όχι που ενσωμάτωσαν την Οδηγία, αυτό είναι άλλη ιστορία. Ότι έπρεπε, όμως, να γίνει πολύ νωρίτερα και ότι υπήρξε η μεσοβέζικη λύση του 2006, αυτό πρέπει να το δεχθείτε.
      Και τώρα το ΥΠΑΝ απλά αντέγραψε την Οδηγία χωρίς να την εξειδικεύσει και να την προσαρμόσει στα ελληνικά δεδομένα.
      Όλη η ουσία, δε, των προτεινομένων ρυθμίσεων, που θα καθορίσουν την αποτελεσματικότητα της προώθησης της ΣΗΘΥΑ, αφήνεται να ρυθμιστεί με υπουργικές αποφάσεις, πράγμα που δεν συμβάλλει καθόλου στην επίτευξη της διαφάνειας και αποστερεί τη Βουλή από τη δυνατότητα άσκησης κοινοβουλευτικού ελέγχου.
      Το περιεχόμενο των άρθρων είναι κατώτερο των προσδοκιών της αγοράς και φορτώνει τις επενδύσεις συμπαραγωγής με ένα πολύ μεγάλο γραφειοκρατικό βάρος. Προβλέπεται μεγάλος αριθμός υπουργικών αποφάσεων, ενώ εμπλέκονται διάφορα πρόσωπα και φορείς.
      Σήμερα η συμπαραγωγή στην Ελλάδα αντιμετωπίζει ουσιαστικά προβλήματα, που δεν επιλύονται με το παρόν νομοσχέδιο. Σχεδόν -το είπα και στην ομιλία μου επί της αρχής- το σύνολο των μονάδων του ΣΗΘ που επιδοτήθηκαν από το Β΄ ΚΠΣ δεν λειτουργούν, ενώ αρκετές από αυτές που επιδοτήθηκαν από το Γ΄ ΚΠΣ ήταν έτοιμες να διακόψουν τη λειτουργία τους λόγω των υψηλών τιμών του φυσικού αερίου. Διότι το θέμα εδώ είναι η τιμολόγηση. Το αίτημα του διαχωρισμού του τιμολογίου της ΣΗΘ από αυτές των ΑΠΕ και η θέσπιση νέου καθεστώτος τιμολόγησης των ΣΗΘ που θα συνδέεται με τις τιμές των ορυκτών καυσίμων, είναι λογικό και ώριμο. Σκεφτείτε το. Εξετάστε το.
      Η εναρμόνιση με την οδηγία θα μπορούσε να αποτελέσει έναυσμα, ώστε να δοθούν κίνητρα για να προωθηθεί η συμπαραγωγή στα αστικά κέντρα και στις μικρές βιομηχανίες. Η συμπαραγωγή ηλεκτρικής ενέργειας, θερμότητας και ψύχους, που θα καθιστά τη μονάδα λειτουργική καθ’ όλη τη διάρκεια του έτους, θα μπορούσε να καταστεί ιδιαίτερα αποδοτική αν ληφθούν υπ’ όψιν οι κλιματολογικές συνθήκες της χώρας μας.
      Επιπρόσθετα, πολλά ζητήματα, όπως τα μέτρα για την προώθηση της ΣΗΘΥΑ, θα καθοριστούν με υπουργικές αποφάσεις. Το θέμα της εγγύησης προέλευσης ηλεκτρικής ενέργειας από ΣΗΘ θα καθοριστεί και αυτό από υπουργική απόφαση.
      Όλα αυτά συνιστούν καθυστέρηση και αδυναμία κοινοβουλευτικού ελέγχου.
      Στο άρθρο 7, παράγραφος 1 θα πρέπει να εξειδικευτεί περισσότερο η  δεύτερη πρόταση σχετικά με το θέμα ότι δύναται μέρος της ενέργειας που παράγει ένας σταθμός παραγωγής να θεωρηθεί υψηλής αποδοτικότητας.
      Προτείνεται αντικατάσταση της παραγράφου 2 του άρθρου και πιο συγκεκριμένα της φράσης «…για την τιμολόγηση ΣΗΘΥΑ…» με τη φράση «…για τον καθορισμό του μέρους της παραγόμενης ηλεκτρικής ενέργειας.».
      Δείτε το αυτό, κύριε Υπουργέ. Έχει σημασία. 
      Εδώ μέσα πολλά πράγματα δεν μπορούμε να τα λέμε με το όνομά τους, αλλά καταλαβαίνουμε τι μπορεί να κρύβεται πίσω από αυτά.
      Επίσης, η παράγραφος 4 του ιδίου άρθρου θέλει επαναδιατύπωση ιδιαίτερα όσον αφορά το «…εφαρμόζονται αναλόγως…», ώστε να είναι σαφές ότι αφορά τις μονάδες έως 35 MW. Οι μεγαλύτερες εξυπηρετούνται μέσω του ημερήσιου ενεργειακού προγράμματος, όπως οι υπόλοιπες κατανεμημένες μονάδες. Αυτό, εξάλλου, το είχε αναφέρει και ο κ. Φώλιας στην ομιλία του στην επιτροπή. Διαφορετικά μπορεί να ερμηνευτεί ότι οι ΣΗΘΥΑ έχουν πάντα προτεραιότητα, ανεξαρτήτως ισχύος, κάτι που θα θελήσουν ίσως να εκμεταλλευτούν κάποιοι ιδιώτες.
      Κάτι ακόμα: Σας προτείναμε στο άρθρο 3 η συμπαραγωγή μικρής κλίμακας να έχει ως όριο τα 2 MW και όχι το 1 MW, για να μπορούν εκεί να συμπεριληφθούν και τα νοσοκομεία. Αλλιώς θα αντιμετωπίσουν μεγάλες γραφειοκρατικές διαδικασίες, διότι θα πάνε σε άλλο τομέα κι έτσι δεν θα έχουμε και στα νοσοκομεία κέρδος.
      Πάμε τώρα στο φράγμα Μεσοχώρας. Το ιστορικό της υπόθεσης -γιατί άκουσα και τον εισηγητή της Πλειοψηφίας, άκουσα και τον κύριο Υπουργό- είναι το εξής: Παραλάβατε ένα έργο σχεδόν έτοιμο. Αν συζητούσαμε σήμερα το αν θα γίνει το έργο της Μεσοχώρας, αγαπητοί συνάδελφοι, μπορεί να λέγαμε άλλα πράγματα. Η όποια, όμως, οικολογική, περιβαλλοντική καταστροφή μπορούσε να γίνει εκεί πέρα, έχει γίνει. Η Μεσοχώρα αυτή τη ώρα είναι κρανίου τόπος.
      Παραλάβατε, λοιπόν, ένα έργο έτοιμο και ένα νόμο, του 2002, άριστο, ο οποίος κατέστη ανενεργός εξαιτίας σας, κύριε συνάδελφε. Εξαιτίας σας, διότι έπρεπε μέχρι 31 Δεκεμβρίου 2005 να καταβάλλετε τις αποζημιώσεις που είχε εκδικάσει το Πρωτοδικείο Τρικάλων. Δεν το κάνατε κι έτσι κατέστη ο νόμος ανενεργός. Και κρατάτε σε ομηρία όλη την περιοχή Μεσοχώρας, όλο το Νομό Τρικάλων. Και είπατε κι εσείς, κύριοι συνάδελφοι της Πλειοψηφίας, ότι ήρθε ο διοικητής της ΔΕΗ και είπε ότι αγοράζει πανάκριβο ρεύμα. Και για ένα έργο, για το οποίο ξοδέψαμε 400.000.000, που δίνουμε ατελείωτα χρήματα κάθε μέρα για τις εταιρείες κατασκευής, που χάνονται χρήματα γιατί δεν λειτουργεί, δεν μπορείτε έστω κι αυτή τη στιγμή, με καθυστέρηση πέντε ετών, να ακούσετε τα ελάχιστα που σας λέμε και να τα συμπεριλάβετε στο νόμο σας.
      Εγώ δεν έχω κατανοήσει, κύριε Υπουργέ –πιστέψτε με- γιατί αρνείστε να τα δεχθείτε. 
      Οι κάτοικοι της Μεσοχώρας, ξεπερνώντας πολλά και πάνω απ’ όλα το συναισθηματικό τους πρόβλημα, δέχονται με όρους.
      Η Μεσοχώρα, κυρίες και κύριοι συνάδελφοι, είναι ιδιαίτερο χωριό. Σας προτείνω κι εσάς, κύριε Υπουργέ –το είπα και στην επιτροπή- να έρθετε να δείτε πώς ζει, πώς διασκεδάζει, πώς χαίρεται, πώς προγραμματίζει και ονειρεύεται η Μεσοχώρα. Είναι ιδιαίτερο χωριό. Κι όμως δέχονται να απομακρυνθούν, με όρους όμως. Και δεν θέλουν με τίποτα να χαθεί το χωριό τους.
      Ερχόμαστε τώρα στις προτάσεις για τη Μεσοχώρα και στο τι δεχθήκατε. Ακούστηκε κάτι –και να το διευκρινίσουμε εδώ- για τον τομέα Δ΄, δηλαδή για τα εξακόσια στρέμματα που κατακλύζονται επιπλέον. Υπήρξε μία μελέτη του ΙΓΜΕ. Συμφώνησαν οι φορείς, οι Βουλευτές κ.λπ. της περιοχής και είπαν, ό,τι πει το ΙΓΜΕ. Το ΙΓΜΕ, λοιπόν, λέει ότι δεν είναι κατάλληλος ο χώρος. 
      Να θυμίσω εδώ ότι ο νόμος ο δικός μας προέβλεπε και κάποια άλλα μέτρα, όπως την αποστραγγιστική σήραγγα της Μεσοχώρας, η οποία λόγω προσφυγών δεν γίνεται. Ως εκ τούτου είναι ακατάλληλος ο τομέας Δ΄. 
      Για να μην έχουμε, όμως, παρεξηγήσεις, κύριε Υπουργέ, σας προτείνω ο τομέας Δ΄ να παραχωρηθεί στο Δήμο με συμβολαιογραφική αμετάκλητη πράξη και να υπάρχει δέσμευση ότι δεν θα μπορέσει ποτέ, δεν θα επιτραπεί κανενός είδους άλλη χρήση ή δραστηριότητα σε αυτό τον τομέα πέρα από το πράσινο και τους χώρους αναψυχής. Καταλαβαίνετε ποιος είναι ο κίνδυνος και ο φόβος των κατοίκων. Θα τα πούμε μετά. Δεν είναι έτσι, όμως, γιατί ο Δήμος Πινδέων τα παρακολουθεί. Σας έχει καταθέσει υπόμνημα. Δεχθείτε το, για να λυθεί και το θέμα του τομέα Δ΄.
      Είπατε για τα 5.000.000 ευρώ, την εγγυητική επιστολή. Κατ’ αρχάς είναι διαβλητή. Και αφήνετε το πρόβλημα στο Δήμο.
      Όχι, εμείς θέλουμε να μπει ρητά μέσα στο νόμο ο όρος ότι δεν θα γίνει η έμφραξη, αν δεν υπάρξουν τα έργα υποδομής. Ο δικός μας ο νόμος μιλούσε για οικισμό, για πρότυπο οικισμό και έρχεσθε εσείς τώρα να τους αφήσετε έρμαια της τύχης τους; Δηλαδή, τους λέτε φύγετε όπως-όπως και να πάνε πού; Οι κάτοικοι της Μεσοχώρας, σας το είπα πριν, δεν θα κουραστώ να το ξαναπώ, θέλουν το χωριό τους, θέλουν να συναντιούνται, να ζουν, να διασκεδάζουν, να πονάνε ή να χαίρονται, μαζί όμως. Και αυτό το δικαίωμά τους δεν μπορείτε να τους το στερήσετε.
      Κάπου μιλάμε για δημοτικές εκτάσεις, για τη μεταστέγαση. Δεν υπάρχουν δημοτικές εκτάσεις, σας το είπαμε, σας το ξαναείπαμε. Δεν υπάρχουν δημοτικές εκτάσεις, πού λοιπόν θα τους κάνετε προσωρινή μεταστέγαση; Στις δημοτικές εκτάσεις που δεν υπάρχουν; 
      Θα βάλετε δέσμευση ότι θα αρχίσουν τα έργα υποδομής και τα πρώτα σπίτια θα είναι για τους τριάντα, για τους τριάντα πέντε μόνιμους κατοίκους, οι οποίοι κάπου πρέπει να πάνε. Είναι ευθύνη της ΔΕΗ. 
      Να υπάρξει επιτάχυνση της κατασκευής των σπιτιών τους. Έχουμε αύξηση των τιμών. Ναι,  κύριοι συνάδελφοι, μιλάμε για τιμές που εσείς οι ίδιοι καθορίσατε πριν από τέσσερα χρόνια. Κατ’ αρχάς, το Υπουργείο σας με τα πολλά που έχετε για τις αυξήσεις, για την ακρίβεια, ας μην το αναφέρω, δέχεστε ότι υπάρχει 30% αύξηση στα οικοδομικά υλικά. Μόνο γι’ αυτό πρέπει να το αντιμετωπίσετε. Καλούνται να κτίσουν σπίτια. Και ξέρετε πού θα τα κτίσουν; Όχι μέσα στα Τρίκαλα που η μεταφορά των υλικών είναι εύκολη κ.λπ. Μιλάμε για μεγάλη απόσταση, για διαδρομή. Άρα, πρέπει να προσαρμοστούν οι τιμές, όπως σας τη ζητάει ο δήμος και το νομαρχιακό συμβούλιο.
      Επιμένω εδώ, κύριε  Υπουργέ, δεν θα κουραστώ να το επαναλαμβάνω ότι σ’ αυτό επιμένει και το νομαρχιακό συμβούλιο. Και είναι ομόφωνες οι αποφάσεις, γιατί εδώ εμείς ξέρουμε τα προβλήματα. Να δοθεί άτοκο δάνειο, επίδομα επαγγελματικής αποκατάστασης. Υπάρχουν και εκεί ενοικιαστές επαγγελματίες.
      Είναι ένας οικισμός. Να το πούμε και αυτό. Μιλάτε εδώ για δύο οικισμούς και επιμένετε σ’ αυτό. Έρχεται η Τοπική Αυτοδιοίκηση, έρχονται όλοι οι κάτοικοι και σας λένε, «κατ’ αρχάς δεν συζητάμε για δύο οικισμούς, εμείς θέλουμε το χωριό μας». Η δεύτερη περιοχή που συζητάτε για τα σπίτια δεν έχει πρόσβαση στο υγρό στοιχείο. Είναι πολύ ψηλά, δεν μπορεί και δεν πρέπει να πάει ποτέ κανένας να κτίσει εκεί. Με επιμήκυνση της πρώτης περιοχής όλοι αυτοί που ξέρουν πολύ καλύτερα και από μένα και από εσάς την περιοχή τους, επιμένουν ότι είναι αρκετό, το θέλουν και εκεί θέλουν να πάνε να φτιάξουν το χωριό τους.
      Να γίνει λοιπόν ένας οικισμός εκεί που συζητάνε οι κάτοικοι που ξέρουν και να γίνουν έργα υποδομής με αύξηση των τιμών, για να δείξει επιτέλους η ΔΕΗ ότι είναι συνεπής στις υποχρεώσεις της.
      Όλα αυτά τα χρόνια η ΔΕΗ έχει χάσει την έξωθεν καλή μαρτυρία στη Μεσοχώρα. Δεν ήταν συνεπής στις υποχρεώσεις της. Γι’ αυτό πρέπει να εξετάσετε επίσης, κύριε  Υπουργέ, να δοθούν και κίνητρα, όπως και διάφορες άλλου είδους απαλλαγές ως προς τη ΔΕΗ στους όμορους  δήμους, στους κατοίκους, για να βοηθηθούν και να φτιάξουν τα σπίτια τους και να παραμείνουν εκεί και επιπλέον, να αναγνωρίσουμε το μεγαλείο της προσφοράς τους, όταν δέχονται να φύγουν από το χωριό τους, να μετεγκατασταθούν, για να γίνει αυτό το πραγματικά μεγάλης εθνικής σημασίας έργο που χρειάζεται όλη η Ελλάδα.
      Κλείνοντας, είπε ο Υπουργός  και είπατε και εσείς, κύριε  συνάδελφε, εισηγητή της πλειοψηφίας ότι έγινε διαβούλευση. Ναι, έγινε και θεσμική και κοινωνική διαβούλευση και την παρακολούθησα. Εγώ είμαι Βουλευτής του νομού και την παρακολούθησα πολύ περισσότερο από εσάς. Είναι λογικό. Δεν βλέπω πουθενά εδώ να ακούσατε κάτι από αυτά που σας είπαν οι φορείς. Αναρωτιέμαι γιατί τους καλέσατε και μάλιστα είναι φορείς που δεν πρόσκεινται μόνο σε ένα κόμμα. Συμμετέχουν εκεί πολίτες που ψηφίζουν όλα τα κόμματα, ίσως με κάποια εξαίρεση, αλλά μάλλον όλα τα κόμματα. 
      Συμφωνούν λοιπόν όλοι και σας κάνουν κάποιες προτάσεις. Δεχθείτε τις για το καλό όλων μας. Γιατί είναι καλό να μιλάμε για το παρελθόν και να λέμε ότι κάτι έφταιξε ή κάτι πήραμε στραβά, το ΠΑΣΟΚ κ.λπ.. Η αλήθεια για τη Μεσοχώρα είναι μία, ότι και εμείς είχαμε καθυστερήσει και το αναγνωρίζουμε, για λόγους που τους ξέρουμε και δεν χρειάζεται να τους αναλύσουμε. Καταφέραμε όμως να τελειώσουμε το έργο σ’ αυτό το σημείο που το βρήκατε. Καταφέραμε να κάνουμε το νόμο του 2002. Σας παραδώσαμε δηλαδή όλα τα εργαλεία για να κάνετε την έμφραξη, για να γίνει το έργο και εσείς πέντε χρόνια μετά έρχεσθε εδώ και φέρνετε έναν νόμο. Και, κύριε Υπουργέ, ακούστε με, αν και εφόσον δεν δεχθείτε τις αλλαγές που σας προτείνουμε θα καταστεί και αυτός ο νόμος ανενεργός και δεν θα καταφέρουμε τίποτα. Και θα παραμένει η Μεσοχώρα σ’ αυτή την κατάσταση, που ειλικρινά σας το λέω, αν πας το χειμώνα ή την άνοιξη, πάντως όχι το καλοκαίρι, είναι πραγματικά «κρανίου τόπος».
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Μερεντίτη.
      Το λόγο έχει ο ειδικός αγορητής του Κομμουνιστικού Κόμματος Ελλάδας, ο κ. Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε  Πρόεδρε.
      Είχαμε χθες μία πολύ ενδιαφέρουσα συζήτηση που επεκτάθηκε και πέρα από το νομοσχέδιο, για τις λεγόμενες ανανεώσιμες μορφές ενέργειας, τα προβλήματα που καλούνται να αντιμετωπίσουν. Είναι εντοπισμένα τα προβλήματα και έχουν να κάνουν με την εξάντληση των ορυκτών καυσίμων, έχουν να κάνουν με τα αέρια του θερμοκηπίου και τις επιπτώσεις που έχουν αυτά στη θέρμανση του πλανήτη.
      Υπάρχουν τρόποι που μπορεί κάποιος να αποφύγει και τη ρύπανση και να αναζητήσει και άλλες πηγές ενέργειας. Βέβαια, με τη συζήτηση που γίνεται, δεν λέω για χθες αλλά γενικότερα, ξαναμπαίνει στο προσκήνιο το θέμα της πυρηνικής ενέργειας. Και εδώ έχουμε το πρόβλημα της ενδεχόμενης επανεμφάνισης και μάλιστα με ιδιαίτερη ένταση, των πυρηνικών αντιδραστήρων σχάσης με όλα τα προβλήματα που είχαμε στο παρελθόν και που κανείς δεν έχει βρει τρόπο να αντιμετωπίσει για το μέλλον. 
      Υπάρχει όμως και μία άλλη πηγή πυρηνικής ενέργειας η οποία δεν είχε αναπτυχθεί στο βαθμό που θα μπορούσε να αναπτυχθεί. Μιλάω για την πυρηνική σύντηξη, η οποία δεν έχει τα προβλήματα της σχάσης, αλλά δεν αναπτύχθηκε κατά τη γνώμη μου, όχι τόσο γιατί υπήρχαν τεχνολογικά προβλήματα, όσο γιατί δεν βρήκε χώρο στην αγορά.
      Έρχομαι από εκεί που ξεκίνησα, βάζοντας το ερώτημα, πώς μπορούν να αξιοποιηθούν οι νέες ανακαλύψεις της τεχνολογίας, πώς μπορεί να λύσει κάποιος το προβλήματα της εξάντλησης των ορυκτών καυσίμων και της παραγωγής αερίων θερμοκηπίου. Μπορεί να τα λύσει με μία κοινωνία που λειτουργεί με κινητήρια δύναμη το καπιταλιστικό κέρδος; Η απάντηση για εμάς είναι σαφής. Δεν μπορεί, γιατί τα πράγματα που είναι να γίνουν δεν μπορούν να γίνουν με βάση τη μεγιστοποίηση του κέρδους.
      Πρώτα απ' όλα, εάν κινηθεί κάποιος στα πλαίσια της αγοράς, το ίδιο το καθεστώς της αγοράς δεν δίνει την παραμικρή δυνατότητα σχεδιασμού ούτε μεσοπρόθεσμα, πολύ περισσότερο μακροπρόθεσμα. Και δεν είναι να απορεί κάποιος γιατί δεν έχει συμβεί αυτό μέχρι τώρα. Η αναρχία της αγοράς, ο ανταγωνισμός ανάμεσα στους διάφορους κεφαλαιοκράτες, δεν μπορεί να δώσει το επιθυμητό αποτέλεσμα. Αλλά ακόμα και αν το δώσει, κυρίες και κύριοι συνάδελφοι και κύριε  Υπουργέ, η κοινωνία θα έχει πληρώσει ένα πολύ μεγάλο τίμημα, που το μεγαλύτερο μέρος αυτού του τιμήματος δεν θα έχει πάει πραγματικά στο να δημιουργηθούν καινούργιες μονάδες παραγωγής ενέργειας εάν θέλετε, θα έχει μετατραπεί σε επιχειρηματικό κέρδος.
      Από αυτή την αρχή, όπως σας είπα και στη χθεσινή συζήτηση, εξετάζει το Κομμουνιστικό Κόμμα Ελλάδας το νομοσχέδιο και όλες τις προτάσεις που έχουν να κάνουν με ζητήματα ενέργειας. Και κάτω από αυτές τις συνθήκες, κυρίες και κύριοι συνάδελφοι, δεν έχει κανένα νόημα να μπούμε σε μία συζήτηση πάνω στα άρθρα του πρώτου κεφαλαίου, να συζητάμε εάν ο ορισμός για τη συμπαραγωγή θα πρέπει να είναι αυτός ή ο άλλος, εάν ο τύπος για τον υπολογισμό της αποδοτικότητας θα πρέπει να είναι έτσι ή αλλιώς.
      Για το δεύτερο κεφάλαιο, για το φράγμα της Μεσοχώρας, θα πρέπει να επαναλάβω ότι είναι για εμάς ένα έργο πολύ μεγάλης σημασίας, όχι μόνο για το Νομό των Τρικάλων, αλλά για όλη τη χώρα και θα έπρεπε να είχε ολοκληρωθεί. Είναι είκοσι δύο χρόνια που ξεκίνησε.
      Αναρωτιέται βέβαια κάποιος, γιατί ορισμένα ζητήματα, τα οποία άρχισαν να αντιμετωπίζονται όταν ολοκληρώθηκε το 2001 ένα μεγάλο μέρος του έργου, δηλαδή ιδιοκτησιακά ζητήματα απαλλοτρίωσης, δεν είχαν αντιμετωπιστεί πιο πριν και φτάσαμε σήμερα στο 2008 να έχουμε τέτοιου είδους προβλήματα από τη μία μεριά και να λύνονται αυτά τα προβλήματα -και σ’ αυτό το σημείο επιμένουμε- χωρίς να ικανοποιείται μία σειρά από βασικά δίκαια αιτήματα των κατοίκων. 
      Εγώ δεν είμαι από το Νομό Τρικάλων, αλλά συγκράτησα δύο-τρία ζητήματα τα οποία θεωρούμε ότι πραγματικά μπορούν να λυθούν και θα έπρεπε να λυθούν. Ένα πρώτο ζήτημα είναι γιατί μετεγκατάσταση σε δυο οικισμούς και όχι σε έναν ενιαίο οικισμό. Ειπώθηκε στη συζήτηση στην επιτροπή και στην ακρόαση φορέων ότι αυτοί οι δύο οικισμοί είναι πολύ κοντά μεταξύ τους και ανάμεσά τους υπάρχει ένα αστικό δάσος. Εν τούτοις, στην ίδια συζήτηση ειπώθηκε επίσης ότι αυτό το αστικό δάσος, που έχει μία έκταση κάποιων χιλιομέτρων, σ’ αυτό το αστικό δάσος υπάρχει και μια χαράδρα. Κατά συνέπεια, δεν μπορεί να πει κανείς ότι αυτοί οι δύο οικισμοί θα μπορέσουν ποτέ να αποτελέσουν έναν ενιαίο οικισμό. 
      Δεύτερο σημείο. Η έμφραξη της σήραγγας ζητάνε οι κάτοικοι να ξεκινήσει όταν ολοκληρωθούν τα έργα μετεγκατάστασης. Τι πιο εύλογο από αυτό;  Φανταστείτε να έχει αρχίσει να γεμίζει ο ταμιευτήρας και να μην έχουν ολοκληρωθεί τα έργα μετεγκατάστασης. Τι θα γίνουν τότε οι κάτοικοι; Ειπώθηκε ότι θα γίνει μία πρόχειρη πρώτη μετεγκατάσταση. Δεν νομίζουμε ότι αυτό είναι το καλύτερο. Να ολοκληρωθούν, λοιπόν, οι διαδικασίες μετεγκατάστασης και μετά να ξεκινήσει η έμφραξη για την πλήρωση του ταμιευτήρα. 
      Τρίτο σημείο. Το ιδιοκτησιακό καθεστώς της καινούργιας έκτασης που απαλλοτριώνεται. Θεωρούμε εντελώς εύλογο και αναγκαίο να ανήκει αυτή η έκταση στο Δήμο και όχι αυτό το περίεργο ιδιοκτησιακό καθεστώς το οποίο προβλέπει το νομοσχέδιο με ιδιοκτησία της ΔΕΗ και παραχώρηση στο Δήμο. Το αίτημα επίσης για την αναπροσαρμογή των αποζημιώσεων είναι και αυτό ένα εύλογο αίτημα, δεδομένου του χρόνου που έχει περάσει από την πρώτη πρόταση. Περιμένουμε ακόμα μέχρι το τέλος για το κατά πόσο η Κυβέρνηση θα δεχθεί τα αιτήματα των κατοίκων και από αυτό θα εξαρτήσουμε και τη δική μας στάση.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλυσανδράκη.
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και δύο συνοδοί δάσκαλοι από το 48ο Δημοτικό Σχολείο Πειραιά.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
      Το λόγο έχει η ειδική αγορήτρια του Συνασπισμού Ριζοσπαστικής Αριστεράς κ. Αμμανατίδου-Πασχαλίδου Ευαγγελία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε.
      Κύριοι συνάδελφοι, κύριε Υπουργέ, το παρόν πολυνομοσχέδιο που συζητάμε χωρίζεται σε διάφορα τμήματα και το πρώτο τμήμα του αναφέρεται στην προώθηση της συμπαραγωγής δύο ή περισσοτέρων χρήσιμων μορφών ενέργειας από το άρθρο 1 έως το άρθρο 15. Βασικά είναι η καθυστερημένη εδώ και μία τετραετία μεταφορά της ευρωπαϊκής νομοθεσίας 2004/8 για την συμπαραγωγή ηλεκτρισμού-θερμότητας, η γνωστή ΣΗΘ, στην εθνική νομοθεσία. Ορισμένα θέματα της συμπαραγωγής έχουν συμπεριληφθεί σε διάφορα νομοθετήματα, όπως στο ν. 3468/2006, αλλά ως τώρα η ΣΗΘ ελάχιστα έχει προχωρήσει, ενώ σε άλλες ευρωπαϊκές χώρες επενδύουν στη συμπαραγωγή με εθνικούς σχεδιασμούς. Άλλωστε, η χώρα μας έχει και όλες τις μορφές Ανανεώσιμων Πηγών Ενέργειας και έπρεπε να είχε πρωτοστατήσει στη συμπαραγωγή, ώστε να είχε ήδη επιφέρει θετικά αποτελέσματα στον τομέα των επενδύσεων, να είχε ελαττώσει το ρίσκο του μπλακ-άουτ στο εθνικό ενεργειακό σύστημα, ενώ θα παρείχε και βελτιωμένες ενεργειακές υπηρεσίες στους καταναλωτές. 
      Το νομοσχέδιο αυτό βέβαια δεν μιλά καθόλου για το εθνικό δυναμικό, αλλά μόνο για τη σύνταξη των σχετικών εκθέσεων. Στο ν. 3468/2006 περιλαμβάνονται μονάδες ΣΗΘΥΑ που έχουν ισχύ μέχρι 35 MW και μπορεί να κινούνται και με ανανεώσιμες πηγές ενέργειας. Αυτές οι μονάδες εντάσσονται στην παραγωγή ΑΠΕ, έχουν προτεραιότητα ένταξης και η παραγωγή αγοράζεται υποχρεωτικά με τιμές ΑΠΕ, περίπου στα 90 ευρώ το MW. Το νομοσχέδιο αναφέρεται γενικά σε μονάδες ΣΗΘ και ΣΗΘΥΑ, αλλά δεν αναφέρει με ποιο τρόπο θα πριμοδοτηθούν. Με απόφαση της ΡΑΕ που πάρθηκε με αφορμή την μονάδα αλουμινίου, δόθηκε η δυνατότητα να υπολογίζεται το μεταβλητό κόστος με τυποποιημένο βαθμό απόδοσης, όπως προβλέπεται από το άρθρο 5β’ του παρόντος δηλαδή στη συγκεκριμένη περίπτωση το 80%. Έτσι, η μονάδα του αλουμινίου αποκτά σαφές προβάδισμα στην ένταξη, αφού με χαμηλό μεταβλητό κόστος μπορεί να υποβάλει χαμηλές προσφορές, να εντάσσεται, να πληρώνεται με την οριακή τιμή συστήματος και την ίδια ενέργεια να αγοράζει με τις χαμηλές τιμές της ΔΕΗ. Πρέπει να τονίσουμε ότι ο βαθμός απόδοσης των μονάδων και των γεννητριών των συστημάτων παραγωγής ενέργειας τα οποία είναι απομακρυσμένα από την κατανάλωση είναι μικρότερος από αυτόν που είναι δίπλα στην κατανάλωση και αυτό ισχύει σε όλες τις μορφές ενέργειας, αλλά κυρίως για τη συμπαραγωγή. Πρέπει να αντιμετωπιστεί το μεγάλο πρόβλημα της γεωγραφικής ανισοκατανομής των μονάδων παραγωγής και των αστικών μεγάλων κέντρων κατανάλωσης.
      Τώρα να περάσω στο δεύτερο κεφάλαιο που είναι το κεφάλαιο της Μεσοχώρας. Βέβαια και χθες τοποθετήθηκα επί της αρχής και είπα τις θέσεις μας, γιατί θεωρούμε ότι το φράγμα της Μεσοχώρας αποτελεί την κορυφή για την εκτροπή του Αχελώου και έκανα και αναφορά στο τι σημαίνει εκτροπή του Αχελώου. Αυτό που λέτε για τις αγροτικές εκτάσεις που θα ποτίζονται στο Θεσσαλικό Κάμπο κάποια στιγμή ας το ξαναδούμε, γιατί δεν είναι ψευδή τα στοιχεία βάσει διαφόρων μελετών που λένε ότι οι αγρότες εμπαίζονται, γιατί το νερό θα φτάσει μόνο για την ανατολική μεριά του κάμπου. 
      Πάντως, η μετεγκατάσταση της Μεσοχώρας είναι μία ιστορία που ξεκινάει εδώ και πάρα πολλά χρόνια. Οι κάτοικοι αγωνιούν διότι, το είχα πει και χθες, φεύγουν από τον τόπο τους και πάνε σε δύο διαφορετικές περιοχές. Η περιοχή Βαρκό και η περιοχή Σπίτια δεν είναι μία ενιαία έκταση. Στο ενδιάμεσο υπάρχει ένα δάσος, μία χαράδρα, μία απόσταση δύο χιλιομέτρων, άρα αυτό σημαίνει μία διάσπαση του κοινωνικού ιστού. Θυμάμαι ο προηγούμενος Υπουργός στην επιτροπή είχε πει ότι υπάρχει μόνο ένα δασάκι και ότι ο Δήμος θέλει να γίνει μετεγκατάσταση. Από αυτό εδώ το Βήμα άκουσα ότι οι κάτοικοι έχουν κληθεί, και συμφωνούν. Οι κάτοικοι ούτε έχουν κληθεί ούτε συμφωνούν και ας μου φέρει κάποιος εδώ ένα ψήφισμα των συλλόγων κατοίκων κατακλυζομένων της περιοχής της Μεσοχώρας. Δεν υπάρχει ούτε ένας σύλλογος κατακλυζομένων που να συμφωνεί με όλη αυτή τη μετακίνηση, όπως πάτε, ως Υπουργείο, να κάνετε. 
      Ακόμη και αν έχουν καθοριστεί οι χρήσεις τώρα, όλοι γνωρίζουμε ότι μετά από πέντε χρόνια -και μιλάω για το ΣΧΟΑΠ- μπορεί να αλλάξει η χρήση, αν και βέβαια χθες συζητώντας με τον Δήμαρχο Πινδέων μου είπε ότι έχει υπογραφεί στις 30 Δεκεμβρίου και δεν υπάρχει περίπτωση να αλλάξει η μελέτη ΣΧΟΑΠ, εγώ όμως θεωρώ ότι ανά πέντε χρόνια αυτά μπορούν να αλλάξουν και αν δεν διασφαλιστεί μέσα από το νομοσχέδιο αυτή η μετεγκατάσταση των κατοίκων και πραγματικά η αποβολή από την παραλίμνια έκταση της Μεσοχώρας, υπάρχει ένα πάρα πολύ σοβαρό ζήτημα, πού θα υποστεί αυτή η γη αύριο, αν γίνει η αλλαγή χρήσης!
      Βέβαια, ο κάτοικος της Μεσοχώρας έχει πεταχτεί στα χίλια διακόσια μέτρα υψόμετρο και να τονίσουμε εδώ το τι θα γίνουν οι κτηνοτρόφοι και οι επαγγελματίες που υπήρχαν στο χωριό. Μπορεί να είναι μία μικρή περιοχή, όμως, υπάρχουν κτηνοτρόφοι και υπάρχουν και κάποιοι επαγγελματίες.
      Να συζητήσουμε για τις μελέτες, που λέτε ότι αυτές θα επιδοτηθούν, για ένα χρόνο οι κάτοικοι θα πάνε να νοικιάσουν διακόσιες πενήντα κατοικίες, γιατί, αν θυμάμαι καλά, τόσα είναι τα οικόπεδα και οι κατοικίες που θα πρέπει να μετεγκατασταθούν. Πού θα βρεθούν τόσες κατοικίες σε εκείνη την περιοχή; Άρα, οι άνθρωποι, οι κάτοικοι της περιοχής θα γίνουν πρόσφυγες σε άλλες περιοχές. Είναι φύσει αδύνατον σ’ αυτό το χρόνο σε μία χώρα γραφειοκρατική, όπως είναι η Ελλάδα, να υπάρξουν μελέτες, χωροθετήσεις και να γίνουν όλες αυτές οι εργασίες.
      Μιλάτε για μία περιοχή συνολικού εμβαδού χιλίων τετρακοσίων τριάντα στρεμμάτων. Βέβαια, μέσα είναι και το κατακλυζόμενο τμήμα του οικισμού και η απαλλοτρίωση αυτή γίνεται υπέρ της ΔΕΗ. Στο άρθρο 16 στο εδάφιο β΄ η περιοχή είναι συνολικού εμβαδού περίπου πεντακοσίων σαράντα στρεμμάτων και αυτό είναι το τμήμα του χωριού που δεν κατακλύζεται. Το ερώτημα, βέβαια, είναι γιατί το απαλλοτριώνει η ΔΕΗ. Βέβαια, προβάλλει τους λόγους ασφαλείας και δεν έχει δώσει πραγματικά εκείνες τις μελέτες, παρ’ όλο ότι ήλθε το ΙΓΜΕ στην επιτροπή, στην ακρόαση φορέων και μας είπε ότι υπάρχει μία μελέτη που μιλάει για την επικινδυνότητα της περιοχής. Όμως, ενώ το μη κατακλυζόμενο τμήμα είναι πεντακόσια σαράντα στρέμματα, η μετεγκατάσταση γίνεται σε μία έκταση των τριακοσίων έξι στρεμμάτων.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, λίγο χρόνο ακόμα παρακαλώ.
      ΠΡΟΕΔΡΕΥΩΝ (Γεώργιος Σούρλας): Παρακαλώ, συνεχίστε.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ.
      Η περιοχή «Άνω Βαρκό» είναι μία περιοχή εμβαδού εκατόν σαράντα έξι στρεμμάτων. Εγώ γνωρίζω ότι αυτή η περιοχή λέγεται «Βαρκό», γιατί έχει μεγάλο πρόβλημα, κανένας δεν θέλησε να πάει ποτέ σε αυτήν την περιοχή, διότι είναι ακατάλληλη για κατοίκηση περιοχή και για οικιστική ανάπτυξη. Άρα, λέμε ότι θα πρέπει να γίνει μία τροποποίηση και να μπορέσουμε να βάλουμε αυτούς τους ανθρώπους σε έναν ενιαίο οικισμό και όχι να διασπάσουμε, όπως προείπα, τον κοινωνικό τους ιστό, αλλά να είναι και μία περιοχή η οποία δεν θα έχει προβλήματα κατολισθήσεων.
      Για να μην δημιουργούμε και δύο κατηγορίες κατοίκων-πολιτών, θα έπρεπε να δούμε και το θέμα της απόκτησης οικοπέδου. Υπάρχουν ιδιοκτήτες που μονομερώς και οικειοθελώς μεταβιβάζουν τις περιουσίες τους στη ΔΕΗ και έχουν μία ιδιαίτερη μεταχείριση και προνόμια και απαλλάσσονται και από την απαλλοτρίωση και όλα τους τα βάσανα και οι υπόλοιποι θα πρέπει να ακολουθήσουν την προβλεπόμενη αναγκαστική δικαστική διαδικασία. Πάλι αυτή η διάσπαση φέρνει τους κατοίκους σε δύο διαφορετικές κατηγορίες, κάτοικος εναντίον κατοίκου, κατά μία έννοια.
      Στο ίδιο άρθρο μιλάτε για τα κτήσματα που χρησιμοποιούνται ως επαγγελματική στέγη για τα τελευταία δύο χρόνια και δίνετε 3.000 ευρώ ανά τετραγωνικό μέτρο επί της συνολικής επιφάνειας, γεγονός που αποδεικνύεται από τη σχετική άδεια, καθώς και από την χρήση. Αυτό είναι πραγματικά μια λογιστική αποτίμηση της καταστροφής. Σε καμμία περίπτωση, η απώλεια της γης, της κατοικίας, του ζωικού κεφαλαίου δεν μπορεί να αποτιμηθεί οικονομικά και βέβαια, όταν μιλάμε και για επαγγελματίες, είναι ακόμη πιο τραγική η κατάσταση.
      Θέλω να τονίσω ότι πρέπει να υπολογίσουμε και την υπεραξία που θα αποκτήσει η γη γύρω από την τεχνητή λίμνη που θα δημιουργηθεί μετά την έμφραξη της λίμνης και όταν θα γεμίσει με νερό. Τότε, τα 30 ευρώ που δίνει η ΔΕΗ είναι πραγματικά μία απάτη, κύριε Υπουργέ.
      Ταυτόχρονα, μέσα σε όλο αυτό το νομοσχέδιο μπαίνει και ένας ασφυκτικός όρος, ότι μέσα σε δύο μήνες θα υπάρξει μία οικειοθελής μεταβίβαση. Οι κάτοικοι θα πρέπει να το δηλώσουν με αμετάκλητο συμβολαιογραφικό προσύμφωνο από τη δημοσίευση του παρόντος νομοσχεδίου. Είναι θέματα πολύ σοβαρά.
      Στο τέλος λέτε, ότι «η συντέλεση της απαλλοτρίωσης και η αποκατάσταση των θιγόμενων οδών επικοινωνιών αποτελούν απαραίτητες προϋποθέσεις για την έμφραξη της σήραγγας εκτροπής». Μοναδική προϋπόθεση για το σχηματισμό της λίμνης θέτετε μόνο την απαλλοτρίωση. Αφού οι οδικοί άξονες έχουν ήδη κατασκευαστεί, άρα, με άλλα λόγια, εάν από την πλευρά της ΔΕΗ υπάρξει κάποια αδυναμία ή κάποια ιδιωτικοποίηση για κάποιο λόγο και δεν εκπληρώσει τις υποχρεώσεις της, οι κάτοικοι δεν έχουν τρόπο πίεσης, γιατί έτσι έχουν χάσει τις περιουσίες τους.
      Είναι ένα πολύ σημαντικό άρθρο αυτό και θα πρέπει να το διευκρινίσετε, κύριε Υπουργέ.
      Η εκπόνηση στο άρθρο 21 των απαιτούμενων μελετών για τις νέες περιοχές θα γίνει μετά την ψήφιση του νόμου και μετά την απαλλοτρίωση. Αν κάποιες από τις απαιτούμενες μελέτες, όπως είπα και πιο μπροστά, βγάλουν την περιοχή ακατάλληλη, τι γίνεται; Υπάρχει εδώ ένα σοβαρό θέμα. Άρα, θα πρέπει πριν από την απαλλοτρίωση να έχουν προηγηθεί οι μελέτες, πρώτον, για να ξέρουμε την καταλληλότητα και δεύτερον, να γνωρίζουμε και τη χωρητικότητα των εκτάσεων. Διότι πάτε να μετεγκαταστήσετε στα τριακόσια στρέμματα τους κατοίκους που ήταν στα χίλια εννιακόσια εβδομήντα στρέμματα, ενώ θα έπρεπε να έχει γίνει μία καινούργια μελέτη, μία χωροθέτηση, χάραξη δρόμων, ελεύθερων χώρων, πλατειών. Η γη είναι πάρα πολύ μικρότερη. Οι υποδομές αυτές πότε θα γίνουν; Οι κάτοικοι αυτοί πού θα μείνουν; Το έχω ξαναπεί.
      Βέβαια, λέτε ότι οι απαλλοτριωμένες εκτάσεις πέραν της ανώτατης στάθμης της πλημμύρας θα διαμορφωθούν από την ΔΕΗ ΑΕ, ώστε να αποτελούν χώρο αναψυχής. Ο χώρος αυτός παραχωρείται και βέβαια, να μην τα λέω. Στο τέλος, λέει, «από γνώμη της ΔΕΗ για θέματα ασφαλείας». Το μη κατακλυζόμενο τμήμα του χωριού θα γίνει περιοχή ιδιαίτερης αξίας. Υπάρχει, βέβαια, η πρόβλεψη του ΣΧΟΑΠ, όπως και ανέφερα και πιο πριν και το φιλέτο πάει στο Δήμο και στη ΔΕΗ. Κανένας κάτοικος δεν θα έχει πρόσβαση σε αυτό το κομμάτι!
      Η δυνατότητα απόκτησης οικοπέδου στις περιοχές μετεγκατάστασης είναι λίγο δύσκολη. Αναφέρεται ότι, ενώ σε άλλες περιπτώσεις παραχωρούνται τα οικόπεδα, σε αυτές οι θιγόμενοι κάτοικοι τα αγοράζουν. Και το λέω αυτό, γιατί τα έχουμε δει και στην περιοχή της Πτολεμαΐδας και της Κοζάνης, ότι ό,τι παίρνει η ΔΕΗ το αποκαθιστά, χωρίς να εμπλέκονται εκεί οι κάτοικοι. Εδώ δε συμβαίνει κάτι τέτοιο. Θα απαλλοτριωθούν χερσολίβαδα και άλλες εκτάσεις σε πολύ χαμηλή τιμή και θα τα πουλήσουν στα τριάντα ευρώ το τετραγωνικό μέτρο. Αυτό σημαίνει ότι κάποιοι βγάζουν κέρδος.
      Παρουσιάζει ενδιαφέρον ο τραπεζικός λογαριασμός που θα είναι δεσμευμένος για το Δήμο Πινδέων, άρα, μόνο για τη ΔΕΗ θα είναι ανοικτός και στο τέλος, θα δούμε τελικά ποιος κερδίζει.
      Ζητούν από τους κατοίκους να δηλώσουν σε δύο μήνες με ανέκκλητο συμβόλαιο την αγορά του οικοπέδου τελικά χωρίς να ξέρουν θέση, μέγεθος, καταλληλότητα και παρ’ όλα αυτά, συνεχίζετε. Πείτε μου, όμως, ποιος αγοράζει ένα οικόπεδο, χωρίς να γνωρίζει τίποτε άλλο για το συγκεκριμένο ακίνητο που από εκεί και πέρα θα είναι η ζωή του. Κατά τη γνώμη μας, κανένας κάτοικος δε μπορεί να κάνει κάτι τέτοιο και τελικά, η έκταση θα μείνει ανεκμετάλλευτη, γιατί υπάρχει και εκείνος ο όρος μέσα στο νομοσχέδιο που λέει ότι θα υπάρχουν και κάποια οικόπεδα που, αν κάποιοι κάτοικοι θελήσουν, μπορούν να τα αγοράσουν από το Δήμο.
      Για εμάς αυτά τα ζητήματα είναι σοβαρά και μάλλον, θέλουν την περιοχή κάποιοι μόνο για δική τους χρήση. Γιατί αν πάμε και στο επίδομα ενοικίου, στην προσωρινή διαμονή, υπάρχουν και εδώ πάρα-πάρα πολλά προβλήματα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Το επίδομα είναι ένα άλλο έμμεσο κίνητρο, ώστε αυτοί οι κάτοικοι να φύγουν, να πάνε στην πόλη των Τρικάλων ή στα παιδιά τους, γιατί μιλάμε και για ανθρώπους υπέργηρους που δε μπορούν πλέον να μείνουν εκεί, είτε σε κοντέινερ που θέλετε εσείς να τους βάλετε είτε σε κάποιες προκάτ κατοικίες, γιατί μιλάμε για την ορεινή Πίνδο και για ένα πολύ μεγάλο υψόμετρο.
      Εμείς θέλουμε η δημιουργία του νέου οικισμού να αποτελεί έναν ενιαίο οικισμό και βέβαια να έχουν προηγηθεί όλες οι υποδομές και μετά να γίνει η μετεγκατάσταση των κατοίκων. 
      Αυτά είναι τα σημεία που θα ήθελα να τονίσω. Καταψηφίζουμε, ούτως ή άλλως το είπα από χθες, το νομοσχέδιο επί της αρχής. Τα συγκεκριμένα άρθρα έτσι όπως τα έχετε κάνει, ειδικά για τη Μεσοχώρα δεν υπάρχει περίπτωση να τα ψηφίσουμε. Θα δούμε, όμως, στο τέλος πώς πιθανόν θα διαμορφωθεί το νομοσχέδιο. Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο Υφυπουργός  Ανάπτυξης κ. Μπούγας για μια μικρή παρέμβαση. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Για μισό μόνο λεπτό, κύριε Πρόεδρε, για να αρθεί μία παρανόηση, την οποία διαπιστώνω. 
      Με τη διάταξη του άρθρου 19 του νομοσχεδίου θέλω να καταστήσω απολύτως σαφές ότι εμείς δεν θέλουμε να αντικαταστήσουμε τις διατάξεις του Κώδικα Αναγκαστικών Απαλλοτριώσεων. Είναι ο ν. 2882/2001. Ισχύουν οι διατάξεις του Κώδικα Αναγκαστικών Απαλλοτριώσεων, πλην ορισμένων παρεκκλίσεων, για να συντομευθούν οι διαδικασίες λόγω της μείζονος σπουδαιότητας του έργου, ενώ οι κάτοικοι της περιοχής εάν οι ίδιοι το επιθυμούν μπορούν να ζητήσουν, να αρθεί η απαλλοτρίωση, η οποία γίνεται με τις διατάξεις του παρόντος σχεδίου νόμου και να λάβουν τις τιμές οι οποίες αναγράφονται στη διάταξη του άρθρου 19 αυτού. 
      Και κάτι άλλο που θα ήθελα να διευκρινιστεί. Ανέφερε η εισηγήτρια του ΠΑΣΟΚ, αλλά ειπώθηκε και από άλλους συναδέλφους, για μία παραχώρηση κοινοχρήστων χώρων που αφορά τις απαλλοτριωθείσες εκτάσεις. 
      Θα ήθελα να μου διευκρινίσουν εάν αναφέρονται σε εκτάσεις πέραν αυτών των οποίων η παραχώρηση προβλέπεται από τη διάταξη του άρθρου 21 παράγραφος 2. Διαβάζω, κύριε Πρόεδρε, τη διάταξη για τους συναδέλφους. Λέει η διάταξη: «Οι απαλλοτριωμένες εκτάσεις πέραν της ανωτάτης στάθμης πλημμύρας θα διαμορφωθούν από τη ΔΕΗ κατά τρόπο, ώστε να αποτελούν χώρο αναψυχής. Ο χώρος αυτός θα παραχωρείται στον Οργανισμό Τοπικής Αυτοδιοίκησης πρώτου βαθμού, στον οποίο υπάγονται οι πρώην κοινότητες που ανήκε η περιοχή». 
      Αν εννοούν, λοιπόν, κάτι πλέον αυτού που προβλέπεται από το νόμο, να μας το διευκρινίσουν, προκειμένου να δούμε ποια στάση θα τηρήσει το Υπουργείο. Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ειδικός αγορητής του ΛΑΟΣ κ. Πολατίδης. 
      ΗΛΙΑΣ ΠΟΛΑΤΙΔΗΣ: Κυρίες και κύριοι συνάδελφοι, το θέμα που αναφύεται σχετικώς με το θέμα της συμπαραγωγής, είναι ένα κατά βάση φιλοσοφικό θέμα και είναι κατά πόσο η ελεύθερη αγορά μπορεί να λειτουργήσει σε όλους τους τομείς. 
      Γιατί το λέω αυτό. Διότι υπάρχουν τομείς –και αυτή είναι η δική μας θέση- στους οποίους η ελεύθερη αγορά δεν μπορεί να λειτουργήσει και υπάρχουν άλλοι στους οποίους μπορεί να λειτουργήσει. Όπως είχε πει κάποτε ο Τιέν Τσιάου Πίνγκ «δεν με ενδιαφέρει τι χρώμα είναι η γάτα, αρκεί να πιάνει ποντίκια». 
      Προφανώς στις υπόλοιπες πολιτικές δυνάμεις ενδιαφέρει πολύ περισσότερο το τι χρώμα είναι η γάτα, παρά το αν μπορεί ή όχι να πιάσει ποντίκια. Και αυτό το βλέπουμε στο παρόν νομοσχέδιο. 
      Ως προς το θέμα της συμπαραγωγής. Είναι προφανές ότι χωρίς την επέμβαση του κράτους και χωρίς τη δημιουργία σε ένα χώρο, ο οποίος εξαρτάται πάρα πολύ από μία πολύ μεταβλητή τιμή, όπως είναι η τιμή των πρωτογενών καυσίμων, είναι αδύνατον το να δημιουργηθούν οι προϋποθέσεις για μια οικονομική λειτουργία από ιδιωτικούς φορείς συστημάτων συμπαραγωγής. 
      Τα συστήματα συμπαραγωγής στην Ελλάδα κυρίως έγιναν με φυσικό αέριο. Ανέφερε και η εισηγήτρια της Μειοψηφίας ότι έγιναν από το Β΄ και Γ΄ Κοινοτικό Πλαίσιο Στήριξης αλλά όταν γινόταν το Β΄ Κοινοτικό Πλαίσιο Στήριξης, το φυσικό αέριο ως το καύσιμο του μέλλοντος, το οποίο θα έχει σαφώς φθηνότερη τιμή από το πετρέλαιο και εκτός των υπολοίπων περιβαλλοντικών πλεονεκτημάτων είχε και το πλεονέκτημα της τιμής. Άρα, εθεωρείτο πολύ καλύτερη λύση, ένα νοσοκομείο ή μία ιδιωτική πολυκατοικία να κάνει αυτή τη συμπαραγωγή σε μικρό ή μεγαλύτερο επίπεδο, έτσι ώστε να επιτυγχάνει τα μεγάλα πλεονεκτήματα και της παραγωγής ηλεκτρικού ρεύματος, διασκορπισμένο και όχι σε ένα κεντρικό σημείο, αλλά επιπλέον και η θερμότητα η οποία σε ένα κεντρικό σταθμό πετάγεται υποχρεωτικά στο περιβάλλον, αν δεν λάβουμε άλλα μέτρα, να μπορεί να χρησιμοποιείται από τις ανάγκες του ίδιου του κτηρίου. Αυτό, λοιπόν, δεν συνέβη, διότι άλλαξε μια πολύ σημαντική παράμετρος, άλλαξε η παράμετρος της τιμής του φυσικού αερίου και πάρα πολλά έργα τα οποία επιδοτήθηκαν και από τον ελληνικό και από τον ευρωπαϊκό προϋπολογισμό έμειναν ανενεργά και συνεχίζουν να μένουν ανενεργά, δημιουργώντας φυσικά και προβλήματα στο περιβάλλον ή, τέλος πάντων, δεν υπάρχει το αντίστοιχο όφελος χάρις του οποίου έγιναν οι επενδύσεις. 
      Τι πρόβλημα υπάρχει τώρα και πώς προωθεί να το λύσει το συγκεκριμένο νομοσχέδιο. Κατ’ αρχάς, δεν λύνει το βασικό θέμα και σ' αυτό δεν υπήρξε απάντηση. Ελπίζω να την έχω τώρα, κύριε Υπουργέ. Και το θέμα είναι αν αυτό που μας ενδιαφέρει είναι μόνο να συμμορφωθούμε προς ένα συγκεκριμένο ευρωπαϊκό κανονισμό, ή αν μας ενδιαφέρει η ουσία, γιατί και ο νόμος ο οποίος προβλέπει τη συμμόρφωση προς αυτόν τον κανονισμό είναι πολύ πρόσφατος και μάλιστα του 2006. Άρα, ήταν από τη δική σας Κυβέρνηση. Ο νόμος αυτός δεν λειτούργησε, δεν είδαμε κάποια αύξηση των συστημάτων συμπαραγωγής στην Ελλάδα, δεν είδαμε αυτά τα οποία είναι ανενεργά να  μπαίνουν, διότι υπάρχει το εξής απλό πρόβλημα. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Είναι οδηγία και όχι κανονισμός. 
      ΗΛΙΑΣ ΠΟΛΑΤΙΔΗΣ: Δεν θα πρέπει όμως να υπάρξει ενσωμάτωση στο ελληνικό δίκαιο; Ναι, ή όχι; 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Υπάρχει διαφορά μεταξύ κανονισμού και οδηγίας. Για τη δεύτερη απαιτείται πράξη ενσωμάτωσης. 
      ΗΛΙΑΣ ΠΟΛΑΤΙΔΗΣ: Δεν είμαι ιδιαίτερα γνώστης αυτών των θεμάτων, αλλά επί της ουσίας δεν αναιρείται το επιχείρημά μου. 
      Λέω. Πρέπει να τηρηθεί ο Κανονισμός όπως λέτε ή πρέπει να κοιτάξουμε την ουσία; Θέλω μια απάντηση επ’ αυτού. Αν κοιτάξουμε την ουσία είναι σαφές ότι αυτά που προβλέπονται από τα άρθρα είναι ανεπαρκή. Και γιατί είναι ανεπαρκή; Σας είπα. Υπάρχει ένα καλό άρθρο, το άρθρο 10, το οποίο μιλάει για έγκριση τύπου μονάδας συμπαραγωγής. Νομίζω ότι αν αυτή η λογική υπήρχε σε όλα τα θέματα του Υπουργείου σας θα είχαμε μια πολύ καλύτερη ανάπτυξη των ενεργειακών θεμάτων. Έρχεστε και αρχίζετε μετά τα διάφορα γραφειοκρατικά προσκόμματα. 
      Θα αναφερθώ στο άρθρο 12, υποχρέωση παροχής στοιχείων συμπαραγωγής. Οφείλετε με την υπουργική απόφαση, που λέτε στο άρθρο 3, να βάλετε τα ελάχιστα δυνατά. Υπάρχει μια τάση –και το λέω αυτό και από προσωπική εμπειρία- όταν ζητάει το κράτος στοιχεία, να ζητάει ατελείωτα, άχρηστα στοιχεία και με πολύ μεγάλη συχνότητα, τα οποία σε μια ιδιωτική επιχείρηση, φαντάζομαι και σε ένα φορέα του δημόσιου τομέα, σε ένα δήμο, σε ένα νοσοκομείο, δημιουργούν ένα άσκοπο βάρος και κόστος. Οφείλετε εκεί να τα κρατήσετε. Θα έλεγα ότι αυτά θα έπρεπε να καθοριστούν εδώ μέσα στο νόμο και όχι να παραπέμπονται σε υπουργική απόφαση, διότι οι υπουργικές αποφάσεις αλλάζουν και υπάρχει ένα τεράστιο κόστος συμμόρφωσης προς αυτά. 
      Επίσης, αναφορικά με τις υπουργικές αποφάσεις μετράω. Στο άρθρο 7 ρυθμίζεται με υπουργική απόφαση κάθε αναγκαία λεπτομέρεια για την τιμολόγηση της ηλεκτρικής ενέργειας από συμπαραγωγή. Άρα αυτό μπορεί να αλλάζει ανά πάσα στιγμή. Στην παράγραφο 3 ξανά απόφαση του  Υπουργού Ανάπτυξης. Στο άρθρο 8 παράγραφος 2 ξανά απόφαση του Υπουργού Ανάπτυξης. Στην παράγραφο 4 του άρθρου 9 ξανά απόφαση του Υπουργού Ανάπτυξης. Στο άρθρο 6 όμοια απόφαση του  Υπουργού Ανάπτυξης. Στην παράγραφο 3 του άρθρου 10 απόφαση του Υπουργού Ανάπτυξης. Επίσης ξανά υπουργική απόφαση στο άρθρο 12 που προανέφερα. 
      Φαντάζομαι ότι το επόμενο εξάμηνο, εάν πραγματικά θέλετε να διαβάσετε και ποιες θα είναι αυτές οι υπουργικές αποφάσεις και όχι απλώς να υπογράψετε, δεν θα πρέπει να κάνετε άλλη δουλειά, θα πρέπει μονίμως να ασχολείστε και με προσοχή να διαβάσετε και να δείτε τι ακριβώς θα είναι όλες αυτές οι υπουργικές αποφάσεις που προβλέπονται από το παρόν νομοσχέδιο. 
      Να μην αναφέρω φυσικά και όλα τα άλλα. Αναφέρθηκε χθες –βέβαια είναι στην άλλη ενότητα- το θέμα των φωτοβολταϊκών περιπτέρων που κι εκεί χρειάζονται υπουργικές αποφάσεις.
      Θα αναφερθώ στο θέμα της Μεσοχώρας, στο οποίο βέβαια θα ακολουθήσει και μια πιο λεπτομερής ανάλυση από τον κ. Ροντούλη. Θα αναφερθώ όμως, μόνο σε ορισμένα συγκεκριμένα σημεία.
      Τα προβλήματα είναι ότι στις περιοχές «Άνω Βαρκό» και «Σπίτια» στις οποίες θα μεταφερθεί ο οικισμός, υπάρχουν ήδη κάποιοι οικοπεδούχοι. Τι θα συμβεί με αυτούς; Και αυτοί οι οικοπεδούχοι θα έχουν δικαίωμα με τους ίδιους όρους να πάρουν οικόπεδα; Δηλαδή, υπάρχουν κάποιοι οι οποίοι έλκουν την καταγωγή από τη Μεσοχώρα, αλλά δεν έχουν πλέον εκεί πέρα σπίτι. Έχουν όμως, κάποιο οικόπεδο, παλιό χωράφι κ.λπ.. Θα πρέπει να υπάρξει ρύθμιση στο νόμο, ούτως ώστε και αυτοί να μπορούν να πάρουν οικόπεδο στις περιοχές εκεί, με τους ίδιους όρους. Εφόσον υπάρξει περίσσεια οικοπέδων να μπορούν να αγοράσουν οικόπεδα με τους ίδιους όρους, που μπορούν να πάρουν και οι θιγόμενοι που έχουν σπίτια.
      Το άρθρο 23 αναφέρεται στα ενοίκια και λέει ότι θα μπορεί να γίνεται μια επιδότηση ενοικίου. Το κοντινότερο αστικό κέντρο είναι τα Τρίκαλα και η ευρύτερη περιοχή εκεί, η οποία απέχει πενήντα με εξήντα χιλιόμετρα. Πώς είναι δυνατόν να κάνετε επιδότηση ενοικίου σε μία περιοχή στην οποία δεν υπάρχουν σπίτια προς ενοικίαση; Γιατί συμπεριλαμβάνεται αυτό μέσα; Επιπλέον, πώς είναι δυνατόν να μπορέσει κάποιος να μετακινηθεί πενήντα έως εξήντα χιλιόμετρα μακριά και μάλιστα από μια αγροτική περιοχή σε μια αστική; Γιατί αυτός που είναι στην αγροτική περιοχή, προφανώς έχει και τα ζώα, έχει κάποια οικοσκευή και μιλάμε για υπέργηρους ανθρώπους σε ορισμένες περιπτώσεις, που δεν μπορούν να μπουν σ’ αυτήν τη διαδικασία. 
      Επίσης, δεν δίνετε τη δυνατότητα σε κάποιους που λόγω ηλικίας ή λόγω άλλων προβλημάτων ή λόγω του ότι δεν είναι μόνιμοι κάτοικοι εκεί στην περιοχή δεν μπορούν, να τους κτίσει η ΔΕΗ το σπίτι, να έχουν δηλαδή αυτή τη δυνατότητα επιλογής. Αν θέλουν να το κτίσουν με την αποζημίωσή τους, έχει καλώς. Αυτοί όμως, οι οποίοι δεν μπορούν για διαφόρους λόγους, θα πρέπει να μπορεί να ισχύσει να κατασκευάσει τα σπίτια η ΔΕΗ και από εκεί και πέρα, αυτοί να τα πάρουν, όταν είναι κατασκευασμένα. Είναι αδύνατον για τη συντριπτική πλειοψηφία των κατοίκων να κτίσουν τα σπίτια, με τον τρόπο που λέτε εσείς στο νόμο. 
      Ένα γενικότερο θέμα είναι αυτό για το άρθρο 19, που αναφέρατε, κύριε Υπουργέ, στην παρέμβασή σας πριν και θέλω σ’ αυτό να αναφερθώ. Λέτε ότι είναι ένα θέμα επείγον και πραγματικά είναι, γιατί αν το 2004 είχε τελειώσει αυτή η διαδικασία, σήμερα η εθνική οικονομία θα είχε ένα κέρδος της τάξεως των 100.000.000 έως 125.000.000 ευρώ επιπλέον σε σημερινές τιμές από τη λειτουργία του υδροηλεκτρικού σταθμού και ήδη θα λειτουργούσε το έργο, οπότε όταν θα πηγαίναμε να πληρώναμε και τα δικαιώματα για το διοξείδιο του άνθρακα, θα είχαμε και από εκεί ένα επιπλέον όφελος.
      Γιατί, λοιπόν, δεν πήρατε το 2004 αυτά τα μέτρα, εφόσον ήσασταν μία κυβέρνηση εν αναμονή από το 2000; Γιατί δεν μελετήσατε το θέμα, αφού έτσι έκανε το «κακό» ΠΑΣΟΚ, ούτως ώστε μόλις ήρθατε στην κυβέρνηση να φέρετε κατευθείαν μία τροπολογία από αυτές τις χιλιάδες που φέρνετε με οποιαδήποτε πρόφαση; Όπως φέρνετε χιλιάδες τροπολογίες, φέρτε και αυτό μόνο το άρθρο ως τροπολογία στον παλιό νόμο, για να δείξετε εμπράκτως ότι θέλετε σύντομα να λειτουργήσει αυτό το έργο.
      Αντιθέτως, όλα αυτά χάθηκαν μέσα στη δίνη των γραφειοκρατικών διαδρομών και στην ευφορία της καταλήψεως της εξουσίας το 2004, καταδεικνύοντας ακόμα και σ’ αυτούς που δεν το πιστεύουν –κι εγώ δεν είμαι από αυτούς που δεν το πιστεύουν- ότι είστε το alter ego του ΠΑΣΟΚ.
      Σας ευχαριστώ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Θα ήθελα να δώσω κάποιες νομοτεχνικές βελτιώσεις στο άρθρο 6 του νομοσχεδίου. Πρόκειται για ρυθμίσεις στους δείκτες που γράφουν τους μαθηματικούς τύπους, οι οποίοι αναγράφονται στα οικεία άρθρα. Θα τις δώσω για να διανεμηθούν στους συναδέλφους.
      (Στο σημείο αυτό ο Υφυπουργός Ανάπτυξης κ. Ιωάννης Μπούγας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (Να φωτογραφηθεί η σελίδα 53)
      ΠΡΟΕΔΡΕΥΩΝ (Γεώργιος Σούρλας): Μπορείτε να τις διαβάσετε, αν έχετε την καλοσύνη, για τις έχουν υπ’όψιν τους οι ομιλητές που θα πάρουν το λόγο;
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Είναι στους μαθηματικούς τύπους. Αντί για κεφαλαία είναι με μικρά στοιχεία οι δείκτες οι οποίοι αναφέρονται στο άρθρο 6 α’ και β’. Μόνο αυτό, κύριε Πρόεδρε. Δεν έχουμε ουσιαστική νομοτεχνική παρέμβαση. 
      ΠΡΟΕΔΡΕΥΩΝ (Γεώργιος Σούρλας): Αυτό μόνο, λοιπόν.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Θα ήθελα, για να μην αφήσω αναπάντητο αυτό, στο οποίο αναφέρθηκε ο κύριος συνάδελφος στην ομιλία του, να πω το εξής.
      Κύριε συνάδελφε, σωστά είπατε ότι θα μπορούσε να έχει αντιμετωπιστεί το θέμα άμεσα από το 2004. Πλην, όμως, θα πρέπει να υπενθυμίσω ότι είχαμε εκκρεμοδικία στο Συμβούλιο της Επικρατείας. Αυτό μας εμπόδιζε να αναλάβουμε άμεσα νομοθετική πρωτοβουλία, έτσι ώστε να αντιμετωπίσουμε, όπως εύστοχα είπατε, το θέμα από τότε που ανέκυψε.
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Υφυπουργέ, και ιδιαίτερα, γιατί είστε πολύ σύντομος και ήρεμος.
      Το λόγο έχει ο συνάδελφος, κ. Κασαπίδης.
      ΓΕΩΡΓΙΟΣ ΚΑΣΑΠΙΔΗΣ: Ευχαριστώ, κύριε Πρόεδρε.
      Θα ήθελα κι εγώ να ευχηθώ καλή χρονιά και καλά αποτελέσματα και δύναμη στο έργο του αγαπητού φίλου, νέου Υπουργού, του κ. Μπούγα, στα νέα του καθήκοντα. Είμαστε βέβαιοι γι’ αυτό.
      Κύριε Πρόεδρε, κυρίες και κύριοι συνάδελφοι, συζητούμε σήμερα στην Ολομέλεια της Βουλής ένα σημαντικό σχέδιο νόμου, το οποίο αναφέρεται σε θέματα αιχμής, τόσο για την ενέργεια, πολύ δε περισσότερο και για την οικονομία, καθώς, όπως φαίνεται, τα ενεργειακά ζητήματα αποτελούν τη ραχοκοκαλιά της παγκόσμιας οικονομίας και της χώρας μας ειδικότερα, δεδομένου ότι, όπως είναι γνωστό και καταδείχθηκε και μέσα από αυτή την Αίθουσα, η χώρα μας είναι μια ενεργειακά σπάταλη χώρα, χωρίς να διαθέτει τους απαραίτητους πόρους ορυκτών καυσίμων, σε τέτοιο βαθμό που να της εξασφαλίζουν αυτάρκεια και για το μέλλον και μια άνεση και εμπιστοσύνη στις δικές της δυνάμεις για την ενεργειακή αυτάρκεια.
      Ωστόσο, με τα νέα δεδομένα της επιστήμης και την αξιοποίηση των φυσικών πόρων, όπως είναι ο αέρας, ο ήλιος και γενικότερα οι ανανεώσιμες πηγές ενέργειας, φαίνεται ότι η πατρίδα μας έχει μεγάλο πλούτο σ’ αυτούς τους ανανεώσιμους πόρους και είναι πολύ σημαντικό ότι αυτό το νομοσχέδιο προσπαθεί να βάλει μια σειρά, μια τάξη και να ρυθμίσει εκκρεμότητες πολλών χρόνων και να δώσει την ευκαιρία να αξιοποιήσει η χώρα μας αυτούς τους πόρους και αυτά τα πλεονεκτήματα.
      Έτσι, λοιπόν, τα τρία κεφάλαια του παρόντος σχεδίου νόμου διαπραγματεύονται ζητήματα, όπως η προώθηση της συμπαραγωγής δύο ή περισσότερων χρήσιμων μορφών ενέργειας. 
      Θα ήθελα να καταθέσω εδώ την εμπειρία μου από την εφαρμογή τέτοιου είδους τεχνολογίας και τεχνογνωσίας στο Νομό Κοζάνης, με πολύ ευεργετικά αποτελέσματα στην ευρύτερη περιοχή του Νομού Κοζάνης, καθώς έχουμε τις εγκαταστάσεις της ΔΕΗ με τους ατμοηλεκτρικούς σταθμούς ηλεκτρικής ενέργειας. Καίγοντας το λιγνίτη παράγουμε ηλεκτρική ενέργεια κι έχει εγκατασταθεί και το δίκτυο της τηλεθέρμανσης για τη θέρμανση των πόλεων Κοζάνης και Πτολεμαΐδος με πολύ ευεργετικά αποτελέσματα. Είναι μία εφαρμογή της συμπαραγωγής, όχι μόνο οικονομική για τα νοικοκυριά που εξοικονομούν χρήματα για τη θέρμανση των οικιών, ιδιαίτερα το χειμώνα, αλλά και για το περιβάλλον, καθώς δεν χρησιμοποιείται άλλο καύσιμο για τη θέρμανση των κατοικιών κι έτσι προστατεύεται και το περιβάλλον, εξοικονομούμε και αέριους ρύπους που επιβαρύνουν και παράγουν το φαινόμενο του θερμοκηπίου.
      Επομένως, είναι ευχής έργο να τρέξει πολύ πιο γρήγορα η εφαρμογή αυτή σε ολόκληρη τη χώρα, όπου είναι δυνατόν και όπως φαίνεται αυτό είναι δυνατό με αυτούς τους ανανεώσιμους φυσικούς πόρους.
      Περισσότερα εκτιμώ ότι δεν θα έπρεπε να καταθέσω εδώ για το θέμα αυτό, καθώς είναι κατανοητό από όλους, όχι μόνο σε αυτήν την Αίθουσα, αλλά και από όλους τους Έλληνες πολίτες ότι η χρησιμότητα της συμπαραγωγής είναι δεδομένη. Απλά πρέπει να τρέξουμε πολύ περισσότερο τα θέματα αυτά.
      Ένα άλλο ζήτημα εξαιρετικής σημασίας που διευθετεί το παρόν σχέδιο νόμου είναι η ρύθμιση των ζητημάτων σχετικά με το υδροηλεκτρικό έργο της Μεσοχώρας, ένα έργο που ξεκίνησε από το 1981, ένα έργο πολυδιαφημισμένο με πολλαπλά οφέλη. Είναι αλήθεια ότι θα αποφέρει γενικότερα στην περιοχή πολλαπλά οφέλη αλλά και στη χώρα. 
      Ωστόσο, μετά από είκοσι χρόνια φαίνεται ότι ολοκληρώνεται αυτό το έργο που ξεκίνησε από την προηγούμενη κυβέρνηση και ολοκληρώνεται από την παρούσα Κυβέρνηση της Νέας Δημοκρατίας. 
      Σύμφωνα, λοιπόν, με τις ρυθμίσεις του σχεδίου νόμου, πρόκειται να επιλυθούν χρόνια προβλήματα σχετικά με την αποκατάσταση των ζημιών των θιγομένων μελών της τοπικής κοινωνίας. Πρόκειται για ένα έργο το οποίο είναι πράγματι καύχημα της τεχνολογίας για τη χώρα μας, ισχύος 161 MW, ενός ταμιευτήρα τριακοσίων εξήντα εκατομμυρίων κυβικών μέτρων νερού σε μία κρίσιμη περιοχή, όπου μπορεί να ενισχύσει και τα νερά άρδευσης του κάμπου της Θεσσαλίας. Και σύμφωνα με τα στοιχεία της ΔΕΗ, με τη λειτουργία του πρόκειται ετησίως να αποφέρει οικονομικά οφέλη στη ΔΕΗ αξίας 35.000.000 ευρώ.
      Ένα παρόμοιο έργο έχουμε και στο Νομό Κοζάνης και αυτό πολύπαθο, το οποίο ξεκίνησε στις αρχές της δεκαετίας του ’90. Είναι το περίφημο φράγμα του Ιλαρίωνος στον Αλιάκμονα ποταμό στο Νομό Κοζάνης, όπου υπήρξε και εκεί μία διακοπή, αλλά ξεκίνησε πάλι και μπήκε σε διαδικασία κατασκευής και ολοκληρώνεται την παρούσα περίοδο. Αναμένεται το 2010 να γίνει έμφραξη του ταμιευτήρα, ενός ταμιευτήρα χωρητικότητας πεντακοσίων εκατομμυρίων κυβικών μέτρων νερού, όπου τα οφέλη της ΔΕΗ από τη λειτουργία αυτού του φράγματος θα είναι άμεσα 20.000.000 ευρώ ετησίως. Όμως, πολλαπλά θα είναι τα οφέλη για την άρδευση της ευρύτερης περιοχής των αγροτικών εκτάσεων του Νομού Κοζάνης, αλλά και για την ύδρευση της πόλεως της Θεσσαλονίκης, όπου εξασφαλίζει με σιγουριά την αυτάρκεια της ύδρευσης της συμπρωτεύουσας. 
      Έτσι, λοιπόν, με το παρόν σχέδιο νόμου εκσυγχρονίζεται και επανενεργοποιείται το νομικό καθεστώς που είχε διαμορφωθεί με το νόμο του 2002. Δίνονται επιπλέον αποζημιώσεις με δαπάνες της ΔΕΗ στους κατοίκους που θίγονται, ενώ δίνεται και η δυνατότητα μετεγκατάστασης των κατοίκων με απόκτηση οικοπέδου. Δίνεται ένα επίδομα ενοικίου και εφάπαξ επίδομα κοινωνικής αλληλεγγύης ακριβώς λόγω της σπουδαιότητας του έργου, για να πειστούν οι κάτοικοι και να συμβάλουν και αυτοί με τη θέλησή τους στην υλοποίηση και ολοκλήρωση του έργου. 
      Ανάλογα, κύριε Πρόεδρε, κυρίες και κύριοι συνάδελφοι –και εδώ θα ήθελα να αναφερθώ και σε μία τροπολογία που έχουμε καταθέσει όλοι οι συνάδελφοι Βουλευτές του Νομού Κοζάνης- είναι και τα προβλήματα που βιώνουν εδώ και χρόνια συμπατριώτες μου στο Νομό Κοζάνης εξαιτίας της μετεγκατάστασης των οικισμών του Κλείτου και του Κομάνου, λόγω της εξόρυξης του λιγνίτη από τη ΔΕΗ για να εκμεταλλευτεί αυτό το κοίτασμα για την παραγωγή ηλεκτρικής ενέργειας. 
      Οι αναγκαστικές απαλλοτριώσεις, σύμφωνα με τον Κώδικα Απαλλοτριώσεων, έχουν γίνει το ’96 και το ’97 και έχουν πάρει το δρόμο τους. Στις ημέρες μας ολοκληρώνεται η μετεγκατάσταση αυτών των οικισμών με την οριστική κατεδάφιση των οικιών και όλων των οικισμών και την απόληψη του υποκείμενου στρώματος λιγνίτη. 
      Ωστόσο, επειδή ακριβώς με το παρόν σχέδιο νόμου δίνουμε επιπλέον οφέλη στους κατοίκους της Μεσοχώρας, θέτουμε και εμείς με την τροπολογία μας υπ’όψιν του Υπουργείου και ζητούμε να εφαρμοστεί ό,τι ακριβώς εφαρμόζεται για τους κατοίκους της Μεσοχώρας και για τους κατοίκους των οικισμών του Νομού Κοζάνης, ακριβώς γιατί είναι θιγέντες ιδιοκτήτες μόνιμοι κάτοικοι των δημοτικών αυτών διαμερισμάτων που έχουν υποστεί ανυπολόγιστες υλικές ζημιές, διότι αναγκάζονται να αλλάξουν την κατοικία τους, τον τρόπο ζωής τους, το φυσικό και πολιτισμό περιβάλλον τους, την εργασία, τις συνήθειες και πολλοί από αυτούς αναγκάζονται να πάνε σε άλλους οικισμούς για να νοικιάσουν καταστήματα, σπίτια με επιπλέον δαπάνη.     
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έτσι, ζητούμε με την τροπολογία αυτή να καταβληθεί το επίδομα κοινωνικής αποκατάστασης αξίας 20.000 ευρώ για κάθε ιδιοκτησία για μία φορά για τους θιγέντες κατοίκους των δύο οικισμών. 
      Θεωρώ, κύριε Πρόεδρε, κύριε Υπουργέ, ότι είναι ένα θέμα ισότητας και ισονομίας σε κατοίκους αυτής της χώρας, που για τους ίδιους ακριβώς λόγους γίνεται μετεγκατάσταση στον οικισμό τους για ένα έργο κοινής ωφέλειας. Θα πρέπει, λοιπόν, να εξετάσετε θετικά, κύριε Υπουργέ, την ικανοποίηση του αιτήματος των κατοίκων μέσα και από την τροπολογία, την οποία -υπογραμμίζω για μία ακόμα φορά- έχουν συνυπογράψει όλοι οι συνάδελφοι Βουλευτές εδώ. 
      Επίσης, θα ήθελα να εκφράσω και την υποστήριξή μου σε μία τροπολογία που έχουν καταθέσει οι συνάδελφοι του Νομού Κοζάνης του ΠΑ.ΣΟ.Κ. για τη μετεγκατάσταση ενός άλλου οικισμού, του δημοτικού διαμερίσματος της Ακρινής, για σοβαρούς περιβαλλοντικούς λόγους, διότι πλέον είναι απάνθρωπη η διαβίωσή τους, ακριβώς δίπλα στα ορυχεία εξόρυξης του λιγνίτη, κάτω από τις καμινάδες δύο μεγάλων εργοστασίων της ΔΕΗ. Μέχρι σήμερα δεν έχει αιτιολογηθεί νομικά η μετεγκατάσταση του οικισμού αυτού. Ωστόσο, για καθαρά ανθρωπιστικούς λόγους, για λόγους περιβαλλοντικούς και λόγους υγείας, εκτιμώ ότι πρέπει να πάρουμε την απόφαση εδώ στο Κοινοβούλιο και να γίνει η μετεγκατάσταση και του οικισμού του Δημοτικού Διαμερίσματος Ακρινής του Δήμου Ελλησπόντου.  
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Επειδή έτυχε να συνομιλήσω με εκπροσώπους των κατοίκων της περιοχής στην οποία αναφέρθηκε ο κ. Κασαπίδης, κύριε Υπουργέ, θα ήθελα και εγώ να σας μεταφέρω το αίτημα των κατοίκων. Πιστεύω ότι είναι δικαιολογημένη η δική τους η απαίτηση να σκεφθείτε να ενταχθούν στο ίδιο καθεστώς της αποζημίωσης. Έχω μια ιδιαίτερη σχέση μ’ αυτή την περιοχή. Είχα την ευκαιρία τελευταία, λοιπόν, συζητώντας να ακούσω τις απόψεις τους και αν μπορούσα, θα είχα συνυπογράψει με τους Βουλευτές της Κοζάνης για την ικανοποίηση του αιτήματος. 
      Το λόγο έχει ο κ. Κουβέλης. 
      ΣΠΥΡΙΔΩΝ ΚΟΥΒΕΛΗΣ: Κύριε Πρόεδρε, κύριοι συνάδελφοι, κατ’ αρχάς θα ξεκινήσω σχολιάζοντας αυτή την τελευταία παρατήρηση του κυρίου Προέδρου. 
      Θα ήθελα, λοιπόν, να πω ότι χάρηκα πάρα πολύ που άκουσα την παρέμβαση και του συναδέλφου κ. Κασαπίδη, αλλά και του Προέδρου για την περιοχή της Ακρινής, γιατί τυχαίνει να είμαι ένας εκ των συντακτών της συγκεκριμένης τροπολογίας για την οποία συνεργάστηκα με τους συναδέλφους μου να φτιάξουμε όχι λόγω της ιδιότητός μου για θέματα περιβάλλοντος, αλλά γιατί όταν και εγώ πήγα στην περιοχή της Ακρινής, είδα ότι αυτοί οι άνθρωποι ζουν σε συνθήκες τις οποίες πρέπει να πάρουμε σοβαρά και με ευαισθησία υπ’όψιν μας. 
      Δεν είναι δυνατόν πλέον στην Ελλάδα του 2009 να δεχόμαστε παιδιά σε νηπιακή ηλικία να έχουν αναπνευστικά προβλήματα. Και αν λέμε ότι πρέπει να προχωρήσει γρήγορα η ολοκλήρωση των θεμάτων της Μεσοχώρας για λόγους οικονομικούς και ενεργειακούς, πολλώ μάλλον για την υγεία των κατοίκων αυτής της χώρας. 
      Ελπίζω, κύριε Υπουργέ, ότι αυτή η τροπολογία θα ληφθεί υπ’όψιν.
      Έρχομαι, λοιπόν, στα θέματα του σχεδίου νόμου. Όπως ξέρετε, θεωρώ και προσωπικά την ενεργειακή πολιτική μία σοβαρή υπόθεση ιδίως την περίοδο που διανύουμε, που τα ενεργειακά θέματα είναι πάρα πολύ σημαντικά, αλλά επίσης γιατί συνδέονται πολύ στενά και με τα ζητήματα του περιβάλλοντος λόγω της κλιματικής αλλαγής και όλων των θεμάτων που ξέρουμε. 
      Για να τα αντιμετωπίσουμε, χρειάζεται σοβαρότητα, χρειάζονται στόχοι, χρειάζονται επεξεργασία και αυτό είναι που θα περίμενε κανείς και από ένα πολυνομοσχέδιο για θέματα ενέργειας. 
      Λυπάμαι που το λέω, αλλά θεωρώ ότι το συγκεκριμένο σχέδιο νόμου που συζητάμε σήμερα, δεν είναι ένα πολυνομοσχέδιο, αλλά ουσιαστικά ένα άθροισμα από εμβαλωματικές παρεμβάσεις για να διορθωθούν κάποια κακώς κείμενα. Πολυνομοσχέδιο πάντως εγώ δεν θα το χαρακτήριζα, γιατί πιστεύω ότι είναι ένα άθροισμα «μπαλωμάτων» για τη συμπαραγωγή, «μπαλωμάτων» για τις ανανεώσιμες πηγές ενέργειας, «μπαλωμάτων» για τα φωτοβολταϊκά, για τη Μεσοχώρα, για τον ΕΛΓΑ, για τον αγροτουρισμό κ.λπ.. Όμως, αυτό σε καμμία περίπτωση δεν εκφράζει μία ολοκληρωμένη, συνεχή και στοχευμένη πολιτική για την ανάπτυξη αυτών των μορφών ενέργειας. 
      Ξεκινώ με κάποια βασικά σχόλια, γιατί θέλω να κάνω και οικονομία χρόνου. 
      Ξεκινώ, λοιπόν, από το ζήτημα της συμπαραγωγής, όπου ουσιαστικά έχουμε μπροστά μας ένα σχέδιο νόμου που με καθυστέρηση τεσσάρων χρόνων αντιμετωπίζει τις ρυθμίσεις για τη συμπαραγωγή με μία πάγια τακτική που έχουμε δει από την Κυβέρνηση -σε πολύ μεγάλο βαθμό για τα θέματα ενέργειας- όπου πολλές κρίσιμες αποφάσεις, κανονισμοί κ.λπ. αφήνονται στο να αποφασιστούν στη συνέχεια με υπουργικές ή κοινές υπουργικές αποφάσεις με μία λογική κάπως «λευκής επιταγής» για το πώς θα γίνει αυτό. 
      Έχω πει ξανά και σε προηγούμενο νομοσχέδιο που είχε να κάνει με ενεργειακά θέματα, αλλά και γενικά όταν έχει να κάνει η συζήτησή μας με ζητήματα ενσωμάτωσης ευρωπαϊκής νομοθεσίας για το πώς θα γίνουν αυτά στη χώρα μας ότι η ενσωμάτωση δεν είναι απλώς μια διαδικασία αντιγραφής ορισμών τρόπων κ.λπ., αλλά το κρίσιμο είναι πώς προσαρμόζουμε αυτήν την ευρωπαϊκή νομοθεσία στα ελληνικά δεδομένα. 
      Και νομίζω ότι στο ζήτημα της συμπαραγωγής, αυτό που θα έπρεπε να ληφθεί υπ’όψιν και θα έπρεπε να γίνεται λιγάκι πιο εντατικά και στη συγκεκριμένη προσπάθεια είναι η εναρμόνιση με την οδηγία να αποτελέσει ένα έναυσμα ώστε η συμπαραγωγή να είναι εφικτή και να είναι μία καίρια ενεργειακή πολιτική για κίνητρα της προώθησης συμπαραγωγής στα αστικά κέντρα, σε μικρές βιομηχανίες κ.λπ..
      Δυστυχώς, νομίζω πως αυτή η ευκαιρία χάνεται. 
      	Προχωράω στο ζήτημα της απαλλοτρίωσης της Μεσοχώρας. Θα ξεκινήσω και εγώ, λέγοντας πως θεωρώ ότι είναι τραγικό στη χώρα μας να είναι οι πολίτες εκείνης της περιοχής όμηροι μιας κατάστασης που έχει προέλθει από μια μακροχρόνια διαδικασία, αλλά που πιστεύω ότι συμβαίνει, διότι έχουμε την τάση σε ό,τι έργα έχουν να κάνουν με την εκτροπή του Αχελώου να διορθώνουμε ένα λάθος με ένα επόμενο λάθος. 
      	Εδώ για παράδειγμα έχουμε μια περίπτωση, όπου νομοθετικά λύνεται ένα θέμα που δημιουργήθηκε από το Συμβούλιο της Επικρατείας, αλλά δεν απαντιέται η ουσιαστική αίρεση του Υπουργείου της Επικρατείας, που ήταν το θέμα των περιβαλλοντικών όρων. Βέβαια, το να απομονώνουμε ένα κομμάτι από την απόφαση του Συμβουλίου της Επικρατείας δεν είναι αυτό που θα δώσει τη συνολική λύση. Από την άλλη, φυσικά, δεν μπορεί κανείς να πει ότι θα πρέπει να παραμείνουν οι κάτοικοι της Μεσοχώρας σε αυτήν την ομηρεία. Ζουν είκοσι χρόνια σε ένα εργοτάξιο, ζουν σε ένα κατεστραμμένο περιβάλλον και, φυσικά, κανείς δεν μπορεί να πει «μη δώσετε λύση, γιατί έτσι θα λύσουμε το πρόβλημα».
      	Αυτό που λέω είναι ότι πέραν της συγκεκριμένης σημειακής λύσης, θα πρέπει να έχουμε το θάρρος κάποια στιγμή να δούμε και με ευρύτερη θεώρηση το ζήτημα της διαχείρισης των υδάτινων πόρων, όπως συνδέονται με την ενέργεια. Στο ζήτημα αυτό όλοι ξέρουμε ότι η υπόθεση του Αχελώου είναι το μεγάλο ερωτηματικό, το μεγάλο «καρκίνωμα», αν θέλετε, στην υπόθεση της διαχείρισης των υδάτινων πόρων. 
      	Πιστεύω ότι πρέπει, επιτέλους, το ζήτημα αυτό να το κοιτάξουμε όχι με λύσεις που προέρχονται από μεθοδεύσεις, πονηριά, αν θα νικήσει η ανατολική ή η δυτική Ελλάδα. Είναι απαράδεκτο σε μια χώρα που έχει πολύ σοβαρά προβλήματα με το υδατικό της δυναμικό να θεωρούμε ότι θα υπάρξει κερδισμένος και χαμένος. Δεν είναι δυνατόν να μπούμε σε αυτήν τη λύση και δεν είναι δυνατόν να επιτρέψουμε να υπάρξει η λύση μέσω του δικαίου του ισχυρού. Χρειάζεται μια νηφάλια αντιμετώπιση, για να δούμε τι γίνεται πραγματικά με το τραγικό υδατικό έλλειμμα που υπάρχει στη Θεσσαλία, ποιες είναι οι προοπτικές σε αυτήν την περιοχή, τι θέλουμε από την τουριστική ανάπτυξη, ποιες είναι οι πληθυσμιακές προοπτικές και, με βάση αυτό, να εκτιμήσουμε αν και κατά πόσο πρέπει και θα πρέπει να γίνει η μεταφορά υδάτινων πόρων. 
      	Το ζήτημα είναι ότι δεν πρέπει να αγκυρωθούμε πίσω από μια δεδομένη άποψη και να πούμε «εγώ μένω εδώ κλειδωμένος», αλλά να λύσουμε το υδατικό πρόβλημα. Αυτό είναι πάρα πολύ σημαντικό. Όχι απλώς να σχεδιάζουμε έργα που γίνονται τζάμπα και βερεσέ και από πείσμα. 
      	ΑΣΤΕΡΙΟΣ ΡΟΝΤΟΥΛΗΣ: Είστε κατά της εκτροπής;
      	ΣΠΥΡΙΔΩΝ ΚΟΥΒΕΛΗΣ: Μόλις είπα την άποψή μου. 
      	ΑΣΤΕΡΙΟΣ ΡΟΝΤΟΥΛΗΣ: Ποια είναι;
      	ΣΠΥΡΙΔΩΝ ΚΟΥΒΕΛΗΣ: Έρχεστε στο σημείο ακριβώς που είπα ότι πρέπει να ξεκολλήσουμε, ότι δεν μπορεί να λέει κανείς ότι εγώ θα είμαι υπέρ ή κατά της εκτροπής.
      	ΑΣΤΕΡΙΟΣ ΡΟΝΤΟΥΛΗΣ: Πώς θα ξεκολλήσουμε; Προς ποια κατεύθυνση;
      	ΣΠΥΡΙΔΩΝ ΚΟΥΒΕΛΗΣ: Παρακαλώ μη με διακόπτετε! 
      	Σας είπα ότι πρέπει κανείς να εξετάσει με πολλή προσοχή ποιες είναι οι ανάγκες του υδατικού ισοζυγίου.
      	ΑΣΤΕΡΙΟΣ ΡΟΝΤΟΥΛΗΣ: Τίποτα δεν μας είπατε!
      	ΣΠΥΡΙΔΩΝ ΚΟΥΒΕΛΗΣ: Έχετε να μου δώσετε απάντηση σε αυτό; Αν δεν έχετε, μη διακόπτετε παρακαλώ!
      	ΠΡΟΕΔΡΕΥΩΝ (Γεώργιος Σούρλας): Λίγο υπομονή, κύριε Ροντούλη! Σας παρακαλώ! Θα πάρετε το λόγο μετά. Δοκιμάστε την υπομονή σας!
      	ΑΣΤΕΡΙΟΣ ΡΟΝΤΟΥΛΗΣ: Εντάξει, κύριε Πρόεδρε. 
      	ΣΠΥΡΙΔΩΝ ΚΟΥΒΕΛΗΣ: Έρχομαι στις ανανεώσιμες πηγές ενέργειας και χαίρομαι που βλέπω στο νομοσχέδιο αυτό να γίνονται κάποιες διορθωτικές κινήσεις για  λάθη που υπήρχαν στο ν. 3468/2006 και θεωρώ ότι είναι καλό να αναγνωρίζονται αυτά τα λάθη. Πρέπει, όμως, να αντιμετωπίζονται και κάποια βασικά προβλήματα. Κυρίως εδώ αναφέρομαι στο ζήτημα που έχει να κάνει με την έλλειψη της ολοκλήρωσης των προγραμμάτων ανάπτυξης υδατικών πόρων και τα σχέδια διαχείρισης σε σχέση με τα μικρά υδροηλεκτρικά. 
      Πιστεύω ότι η ρύθμιση που υπάρχει μέσα σε αυτό το νομοσχέδιο, που λέει ότι επειδή δεν έχουμε τα σχέδια διαχείρισης, ουσιαστικά δίνουμε μια διαδικασία χωρίς εχέγγυα για να εγκατασταθούν, είναι μια ρύθμιση που ενέχει πολύ σοβαρούς κινδύνους και η οποία βρίσκεται και σε μεγάλη αντίθεση ακόμη και με την οδηγία-πλαίσιο της Ευρωπαϊκής Ένωσης για τους υδάτινους πόρους, την οδηγία 60/2000. Είναι πολύ συγκεκριμένοι οι τρόποι με τους οποίους πρέπει να γίνεται η διαχείριση αυτών των υδάτων, αλλά εδώ προτείνεται μία λύση μόνο με την έγκριση του Γενικού Γραμματέα της Περιφέρειας. 
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      	Θα προσπαθήσω να ολοκληρώσω, κύριε Πρόεδρε. Πιθανόν να χρειαστώ ένα λεπτό ακόμη.
      	Στο ζήτημα των φωτοβολταϊκών και πάλι υπάρχει μια προσπάθεια της Κυβέρνησης να βγει από τη δεινή θέση στην οποία μόνη της μπήκε με το ν. 3468/2006 και, βέβαια, δεν μου αρέσει να μηδενίζω. Πιστεύω, όμως, ότι εδώ δεν είναι η ευαισθησία της Κυβέρνησης για τις ανανεώσιμες πηγές ενέργειας που οδηγεί στο να υπάρξουν αυτές οι ρυθμίσεις. Είναι κυρίως ότι υπάρχει μια πολύ μεγάλη πίεση από την ίδια την αγορά, αλλά και από το ότι δεν μπορεί να αντεπεξέλθει ο μηχανισμός που δόθηκαν και άρα πρέπει να μαζευτούν και που οδήγησε στο πάγωμα της εξέτασης αδειών από τη Ρυθμιστική Αρχή Ενέργειας. Είναι πίεση από συγκεκριμένους επιχειρηματίες που θέλουν να προχωρήσουν τα έργα τους, που είναι παγωμένα. 
      Θεωρώ, όμως, ότι εδώ λείπει ένα πολύ σημαντικό στοιχείο που θα έβαζε τη συζήτηση στη σωστή κατεύθυνση, ότι η ανάπτυξη των ανανεώσιμων πηγών ενέργειας πρέπει να είναι δημοκρατική και διεσπαρμένη και όχι η εγκατάσταση φωτοβολταϊκών να αποτελεί μόνο λύση και προσέγγιση ενός επιτηδευματία. Θέλουμε οι ανανεώσιμες πηγές ενέργειας να μπουν σε όλα τα σπίτια. 
      	Επειδή δεν μου επιτρέπει ο χρόνος να επεκταθώ σε άλλες λεπτομέρειες, θα πω μόνο δύο-τρία γενικότερα σημεία για την ενεργειακή πολιτική, τα οποία θεωρώ σημαντικά. 
      	Κατ’ αρχάς, αναφέρομαι στο ειδικό χωροταξικό για τις ανανεώσιμες πηγές ενέργειας που έχει δεχθεί ευρεία κριτική, επειδή δεν κινείται στην κατεύθυνση της εντατικής ανάπτυξης των ΑΠΕ, αλλά του περιορισμού τους σε συγκεκριμένες περιοχές. Από την άλλη πλευρά, το ειδικό χωροταξικό για τον τουρισμό όχι μόνο δεν κρατά αυτή τη γραμμή, αλλά ουσιαστικά δίνει μια ευρύτατη ανάπτυξη τουριστικού κελύφους και τουριστικών κατασκευών σε οποιαδήποτε περιοχή. 
      	Και εγώ ερωτώ: είναι πολιτική της Κυβέρνησης ότι οι ανανεώσιμες πηγές ενέργειας είναι επικίνδυνες για το περιβάλλον και άρα τις περιορίζουμε, ενώ η τουριστική κατασκευή δεν είναι επικίνδυνη και επιβαρύνουσα το περιβάλλον και την αφήνουμε ελεύθερη; Αν θεωρείτε ότι η τουριστική κατασκευή πρέπει να προχωρήσει σε μεγάλο βαθμό, γιατί στο νομοσχέδιο για την εξοικονόμηση ενέργειας εξαιρέσατε την τουριστική κατοικία, όπου θα μπορούσε να γίνει πάρα πολύ σημαντική εξοικονόμηση; Γιατί δεν δίνετε κίνητρα και εύκολες διαδικασίες, ώστε κάθε πολίτης να μπορεί να βάλει φωτοβολταϊκά στο σπίτι του; Γιατί δεν μας λέτε τι θα κάνετε, για να ανακόψετε το ιδιαίτερα ανησυχητικό κύμα αντιδράσεων στα αιολικά πάρκα σε όλη τη χώρα; Πώς θα πεισθούν οι πολίτες ότι οι άδειες δεν είναι χαριστικές πράξεις σε επενδυτές και τι είδους ανταποδοτικά μέσα θα δώσουμε στους κατοίκους των περιοχών, ώστε να καταλάβουν το όφελος και να αποδεχθούν τις ΑΠΕ; Τι θα κάνουμε για ένα ψηφιοποιημένο δίκτυο συλλογής και μεταφοράς ενέργειας που είναι ανάγκη, για να υπάρξει πραγματική ανάπτυξη των ανανεώσιμων πηγών ενέργειας. 
      	Όλα αυτά είναι θέματα που είναι πολύ σημαντικά, αν θέλουμε πραγματικά να αναπτύξουμε τις ανανεώσιμες πηγές ενέργειας. Υπάρχουν ζητήματα που έχουν να κάνουν με την έρευνα και την ανάπτυξη της τεχνολογίας, την εγκατάσταση μονάδων παραγωγής και συναρμολόγησης μονάδων ΑΠΕ στην Ελλάδα, που είναι σημαντικό και για λόγους οικονομικής ανάπτυξης και απασχόλησης. 
      	Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
      Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα μαθητές και μαθήτριες με δύο συνοδούς καθηγητές του 4ου Γυμνασίου Νίκαιας. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’ όλες τις πτέρυγες της Βουλής)
      Το λόγο έχει  ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κανταρτζής.
      ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κύριε Πρόεδρε. 
      Δεν έχω σκοπό να επαναλάβω αυτά τα οποία είπαμε χθες όσον αφορά τις γενικές αρχές του νομοσχεδίου. Άλλωστε τα ανέπτυξε και πάλι διεξοδικά ο ειδικός εισηγητής μας. Το ζήτημα δεν είναι αν κάποιος είναι υπέρ ή κατά της νέας τεχνολογίας, υπέρ ή κατά της συμπαραγωγής, αλλά το ζήτημα είναι με ποιους όρους γίνεται αυτό και η πραγματικότητα είναι ότι γίνεται με όρους που προωθεί η Ευρωπαϊκή Ένωση στο πλαίσιο της κοινοτικής οδηγίας, στο πλαίσιο της απελευθέρωσης της αγοράς για την ενίσχυση του μεγάλου κεφαλαίου. 
      Δεν ζήτησα το λόγο για να επαναλάβω αυτά τα πράγματα, για τα οποία –επαναλαμβάνω- τοποθετηθήκαμε αναλυτικά χθες. Ζήτησα το λόγο, για να σταθώ πιο ειδικά στα ζητήματα που αφορούν το δεύτερο κεφάλαιο του νομοσχεδίου που συζητάμε, τα ζητήματα της Μεσοχώρας. 
      Έγινε πολλή συζήτηση για την καθυστέρηση του φράγματος. Πραγματικά δεν ξέρω αν έχει γίνει –μοιάζει με τα Άγραφα- ένα έργο που θα μπορούσε να έχει ολοκληρωθεί και να έχει λειτουργήσει εδώ και πάρα πολλά χρόνια ακόμη να βρισκόμαστε στο στάδιο επίλυσης προβλημάτων και να συζητάμε αν και πότε θα λειτουργήσει το υδροηλεκτρικό έργο της Μεσοχώρας, αλλά και γενικότερα η εκτροπή. 
      Οι λόγοι της καθυστέρησης δεν είναι ούτε η γραφειοκρατία, την οποία ακούμε πολλές φορές να λέγεται, ούτε ότι σκοντάψαμε στα προβλήματα των απαλλοτριώσεων, τα οποία, επίσης, πολλές φορές επικαλέστηκαν οι διάφοροι Υπουργοί και οι διάφορες κυβερνήσεις που εναλλάσσονται. 
      Η πραγματικότητα είναι ότι εκεί που θέλατε να τα λύσετε αυτά τα ζητήματα και τη γραφειοκρατία ξεπερνούσατε και αυτά τα ζητήματα αντιμετωπίζατε. Κλασική περίπτωση η διενέργεια των Ολυμπιακών Αγώνων. Στο άψε-σβήσε γίνονταν, με ειδικές διαδικασίες και οι απαλλοτριώσεις και οι επιδικάσεις αποζημιώσεων και η ανέγερση των απαραίτητων εγκαταστάσεων. Μην επικαλείστε, λοιπόν, ούτε προβλήματα γραφειοκρατίας ούτε προβλήματα διαδικαστικά. Είναι θέμα καθαρά πολιτικής βούλησης. 
      Υπήρχε πολιτική βούληση; Η πραγματικότητα είναι μία. Αν δεν έγινε τόσα χρόνια η εκτροπή του Αχελώου είναι γιατί σκόνταφτε στις επιλογές της Ευρωπαϊκής Ένωσης. Αυτή είναι η αλήθεια και να σταματήσετε, τέλος πάντων, αυτή την υποκρισία, αν είμαστε υπέρ ή αν πρέπει ή όχι να αναζητήσουμε άλλες πηγές. 
      Βεβαίως και η εκτροπή των νερών του Αχελώου είναι έργο ζωής και πρέπει να γίνει. Είναι έργο ζωής για τη Θεσσαλία, γιατί η Θεσσαλία σε διαφορετική περίπτωση θα οδηγηθεί σε περιβαλλοντική καταστροφή. Το λένε οι επιστήμονες, το λένε οι πάντες. 
      Χρειάζεται η ορθολογική αξιοποίηση του υδάτινου δυναμικού με έναν πανεθνικό σχεδιασμό που θα αγκαλιάζει από τον Έβρο μέχρι την Κρήτη, από τη Ρόδο μέχρι τα Ιόνια Νησιά; Βεβαίως και χρειάζεται ένας τέτοιος πανεθνικός σχεδιασμός. 
      Χρειάζεται η ορθολογική αξιοποίηση των υδάτινων πόρων. Όμως, δεν ήταν οι περιβαλλοντικοί λόγοι που εμπόδισαν το έργο της εκτροπής του άνω ρου του Αχελώου. Οι λόγοι ήταν ότι η εκτροπή του Αχελώου ερχόταν σε αντίθεση με το σχεδιασμό σας στην αγροτική πολιτική. Η Ευρωπαϊκή Ένωση ήθελε περικοπή των αγροτικών καλλιεργειών. Δεν ήθελε να αυξηθούν οι αρδεύσιμες εκτάσεις. Άλλωστε, το λένε καθαρά οι άνθρωποι στις διάφορες οδηγίες, ότι τα διάφορα αρδευτικά έργα δεν πρέπει να αυξήσουν ούτε κατά ένα στρέμμα τις εκτάσεις που αρδεύονται.
      Για ποιο λόγο δεν έγινε τόσα χρόνια η λειτουργία του φράγματος της Μεσοχώρας, που δεν είναι άμεσα συνδεδεμένη με την εκτροπή του Αχελώου παρ’ όλο που είναι ενταγμένη μέσα εκεί; Αφορά πριν απ’ όλα ένα υδροηλεκτρικό έργο.
      Για τους ίδιους λόγους, κύριοι συνάδελφοι, που ναυαγήσατε –εσείς τα ναυαγήσατε, εσείς τα ακυρώσατε- τα επενδυτικά προγράμματα της ΔΕΗ από το 2000 και μετά, γιατί δεν θέλατε να προχωρήσουν αυτά. Θέλατε να δημιουργηθούν τα προβλήματα, έτσι ώστε να μπορέσουν να μπουν οι επιχειρηματίες μέσα. Αυτή είναι η πραγματικότητα και ας σταματήσουμε τώρα να αναζητούμε άλλοθι, τι έγινε εδώ και τι έγινε εκεί.
      Εν πάση περιπτώσει, θα το επαναλάβουμε για μια ακόμη φορά: Και η εκτροπή του άνω ρου του Αχελώου χρειάζεται να γίνει και η λειτουργία του φράγματος της Μεσοχώρας χρειάζεται να γίνει. Χρειάζεται η αξιοποίηση του υδάτινου δυναμικού, χρειάζονται κρατικά υδροηλεκτρικά έργα. Είπαμε και το επαναλαμβάνουμε: Πρέπει να γίνουν με όρους τέτοιους που δεν θα είναι φυσικά σε βάρος των κατοίκων της περιοχής. Άλλωστε, πολιτικές είναι οι αποφάσεις και τα προβλήματα μπορούν να επιλυθούν. Δεν είναι από τα άλυτα. Και να πάρουμε τα πράγματα με τη σειρά.
      Θα επαναλάβουμε ορισμένα ερωτήματα, τα οποία θέσαμε σε όλα τα στάδια των ερωτήσεων στη συζήτηση στην επιτροπή και μετά.
      Πρώτον, δεν μπορεί να γίνει η έναρξη της λειτουργίας του φράγματος, εάν προηγουμένως δεν ολοκληρωθούν τα έργα υποδομής. Αν σ’ αυτό συμφωνείτε, βάλτε το καθαρά και ξάστερα μέσα στο νομοσχέδιο και αφήστε τις εισηγητικές επιστολές και αφήστε όλα αυτά που παραπέμπουν σε δικονομικούς διαγωνισμούς και δικαστικές περιπέτειες. Καθαρές λύσεις για να είμαστε όλοι ήσυχοι. Θέλετε να προχωρήσουμε με τον τρόπο αυτό; Βάλτε καθαρά και ξάστερα τον όρο ότι η έναρξη του φράγματος θα αρχίσει από τη στιγμή που θα υλοποιηθούν τα έργα υποδομής. Μη μας λέτε ότι τα έργα υποδομής χρειάζονται πολύ χρόνο. Θα επαναλάβω αυτό που είπα πιο μπροστά: πως όταν είχαμε τους Ολυμπιακούς Αγώνες με εξαιρετικές διαδικασίες τα συντομεύσατε όλα αυτά. Μπορείτε να το κάνετε και για την περίπτωση του φράγματος της Μεσοχώρας και να ξεπεραστούν οι σκόπελοι που υπάρχουν για τη χωροθέτηση, για την πολεοδόμηση της περιοχής, για τη δημιουργία όλων των απαραίτητων έργων. Για τους ίδιους λόγους αφήστε τις πρόχειρες λύσεις, όσον αφορά τους κτηνοτρόφους και τους άλλους που θα τους στεγάσετε δεν ξέρω σε τι κατασκευές, σε δημοτικές εκτάσεις που δεν υπάρχουν. Δώστε προτεραιότητα στη δημιουργία των έργων υποδομής.
      Δεύτερον, γιατί θα πρέπει ο οικισμός της Μεσοχώρας να διασπαστεί σε δύο ενότητες; Όλοι σας το λένε, όλοι σας το ζητάνε. Υπάρχει ο χώρος, υπάρχουν οι προϋποθέσεις, ώστε η μετεγκατάσταση και η στέγαση να γίνει σε έναν ενιαίο οικισμό. Δώστε λύση σ’ αυτό το πρόβλημα.
      Τρίτον, με τις νέες εκτάσεις που απαλλοτριώνονται υπέρ της ΔΕΗ. Αναφέρθηκε ότι το ΙΓΜΕ κρίνει αυτές τις εκτάσεις ακατάλληλες για οικιστική ανάπτυξη, λόγω της επικινδυνότητας από το φράγμα. Είναι μια επιστημονική άποψη και δεν μπορεί κανείς να πει τίποτα. Τίθεται όμως το εξής ερώτημα: Αυτή είναι μια εκτίμηση επιστημονική. Δεν ξέρω εάν αύριο-μεθαύριο θα συνεχίσει να υπάρχει αυτή η επιστημονική εκτίμηση και τα νέα δεδομένα, η εμπειρία που θα προκύψει. Δεν ξέρω εάν θα βγουν αύριο κάποιοι άλλοι επιστήμονες είτε από το ΙΓΜΕ είτε δεν ξέρω κι εγώ ποιοι άλλοι και θα πουν: «Κοιτάξτε να δείτε, υπήρχε ένας τέτοιος φόβος, αλλά τα νέα δεδομένα μας δείχνουν ότι τέτοιος φόβος δεν υπάρχει. Άρα μπορούμε να την αναπτύξουμε οικιστικά, άρα μπορούμε να οικοδομήσουμε ξενοδοχεία, άρα μπορούμε να οικοδομήσουμε άλλες τουριστικές εγκαταστάσεις». Μας το απαγορεύει κανένας αυτό; Πείτε το καθαρά. Σας το απαγορεύει κανένας αυτό; Όχι. 
      Η καθαρή λύση είναι μία: Από τη στιγμή που θέλετε να τις απαλλοτριώσετε, απαλλοτριώστε τις υπέρ του Δήμου Πινδέων και όχι υπέρ της ΔΕΗ Εσείς διαλέγετε ένα μεσοβέζικο σχήμα, το οποίο είναι «ήξεις-αφίξεις», το οποίο αφήνει ανοικτές τις πόρτες αύριο-μεθαύριο κάτω από άλλους συσχετισμούς, κάτω από άλλες προϋποθέσεις, κάτω από άλλες διαδικασίες, να προχωρήσουμε στην παραχώρηση αυτού του «φιλέτου» στους μεγάλους επιχειρηματικούς ομίλους που θέλουν να βάλουν στο χέρι την ευρύτερη περιοχή της Πίνδου, ξεκινώντας από τη Μεσοχώρα, το Περτούλι και όλα τα υπόλοιπα χωριά. Αυτή είναι όλη η ουσία.
      Η λύση είναι μία: Όπως λέτε ότι οι εκτάσεις όπου θα γίνει ο οικισμός απαλλοτριώνονται με δαπάνες της ΔΕΗ υπέρ του δήμου, αυτήν τη λύση αναφέρετε και για την περίπτωση των νέων εκτάσεων που απαλλοτριώνονται, έτσι ώστε να αποκλειστεί η οποιαδήποτε περίπτωση παραχώρησης, ιδιωτικοποίησης ή δεν ξέρω κι εγώ με ποιον άλλον τρόπο στα επιχειρηματικά συμφέροντα.
      Και τέταρτο και τελευταίο ζήτημα σε σχέση με τις αποζημιώσεις. Σας το είπαν όλοι, σας το επαναλαμβάνουμε: Ομόφωνα το Νομαρχιακό Συμβούλιο –και στο Νομαρχιακό Συμβούλιο Τρικάλων όλα τα κόμματα εκπροσωπούνται- έχει στηρίξει τα αιτήματα του Δήμου Πινδέων. Οι αποζημιώσεις θα πρέπει να αυξηθούν. 
      Αυτά είναι τα τέσσερα κεντρικά ζητήματα -δεν αναφέρομαι τώρα σε λεπτομέρειες, γιατί δεν υπάρχει και ο χρόνος- στα οποία πρέπει να απαντήσετε, για  τα οποία περιμένουμε μέχρι την τελευταία στιγμή να έχουμε μια καθαρή και ξάστερη τοποθέτηση. Διαφορετικά, όσο θα επιμένετε να μην τα υιοθετείτε, άλλες σκέψεις θα δημιουργούνται για το πού θέλετε να πάμε, πού θέλετε να οδηγηθούμε, ιδιαίτερα με το ζήτημα των εκτάσεων που απαλλοτριώνονται τώρα, των εκτάσεων που θα είναι το «φιλέτο» αύριο-μεθαύριο για την επιχειρηματική δραστηριότητα.
      Σας ευχαριστώ.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε  Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε  Υπουργέ, έχετε το λόγο.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Μια πολύ σύντομη απάντηση στο ζήτημα που έθεσε ο Κοινοβουλευτικός Εκπρόσωπος του Κομμουνιστικού Κόμματος Ελλάδας και είναι παρεμφερές με αυτό που ετέθη χθες από τον κ. Ροντούλη.
      Το ζήτημα της χρήσης των εκτάσεων που πρόκειται να απαλλοτριωθούν ή ήδη έχουν απαλλοτριωθεί: Προσδιορίζεται η χρήση τους από το σκοπό, για τον οποίο κηρύσσεται η απαλλοτρίωση. Κατά συνέπεια δεν μπορεί να εκφεύγει του σκοπού της απαλλοτριώσεως η μέλλουσα χρήση αυτών των εκτάσεων. Οι φόβοι σας λοιπόν δεν στηρίζονται στα δεδομένα που έχουμε, διότι η ΔΕΗ έχει ένα συγκεκριμένο κοινωφελή σκοπό, σύμφωνα με τον καταστατικό της νόμο. Δεν μπορεί να υπερβεί το σκοπό της αυτόν και ως εκ τούτου οι εκτάσεις που απαλλοτριώνονται θα χρησιμοποιηθούν και στο μέλλον για το σκοπό, για τον οποίο κηρύσσεται, η απαλλοτρίωση.
      Νομίζω ότι δίδει απάντηση, κύριε  Πρόεδρε, και ελπίζω ότι διαλύει και τους φόβους και τις ενστάσεις των συναδέλφων. 
      	ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε  Υπουργέ.
      	ΑΘΑΝΑΣΙΑ ΜΕΡΕΝΤΙΤΗ: Δεν είναι απάντηση αυτή, κύριε  Υπουργέ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αλέξανδρος Αθανασιάδης.
       Κύριοι συνάδελφοι, σας παρακαλώ να σταματήσει ο διάλογος μεταξύ σας.
      ΑΘΑΝΑΣΙΑ ΜΕΡΕΝΤΙΤΗ: Είναι πολύ ενδιαφέρον το θέμα, κύριε  Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το πιο ενδιαφέρον όμως είναι το Βήμα και πρέπει να ακούσετε τον ομιλητή τώρα.
      Κύριε Αθανασιάδη, έχετε το λόγο.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Κύριε Πρόεδρε, κυρίες και κύριοι συνάδελφοι, χρόνια πολλά, καλή χρονιά σε όλους.
      Κύριε  Υφυπουργέ, εύχομαι καλή επιτυχία στο έργο σας. Ξεκινήσατε με τα δύσκολα.
      Κύριε  Πρόεδρε, θα ήθελα να σας ευχαριστήσω για τη συμπαράστασή σας σ’ αυτό το καυτό θέμα της κοινωνικής αποκατάστασης των δύο δημοτικών διαμερισμάτων, Κλείτου και Κομάνου. Εξάλλου, κύριε Πρόεδρε, εμείς σας θεωρούμε και λίγο δικό μας άνθρωπο και λίγο κάτοικο των Παρχαρίων.
      ΠΡΟΕΔΡΕΥΩΝ (Γεώργιος Σούρλας): Πολύ, όχι λίγο. Έχω ιδιαίτερες σχέσεις με την Κοζάνη. Εκεί μεγάλωσα, εκεί πέρασα τα παιδικά μου χρόνια, στα ορεινά του Βερμίου.
      ΑΘΑΝΑΣΙΑ ΜΕΡΕΝΤΙΤΗ: Η τύχη σας η μεγάλη είναι ότι είστε στη Θεσσαλία.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Κύριοι συνάδελφοι, συζητάμε σήμερα ένα πολυνομοσχέδιο-«σκούπα». Και ειλικρινά δεν έχω καταλάβει τη σπουδή βέβαια και τη συγχώνευση τόσων πολλών σοβαρών θεμάτων σε ένα νομοσχέδιο. Ακούσαμε κατά καιρούς το Υπουργείο Ανάπτυξης και τη ΔΕΗ να εμφανίζει κάθε φορά και κάτι καινοτόμο στον τομέα της ανάπτυξης, στον τομέα της ενέργειας. Τελικά όμως τίποτα δεν έχει γίνει.  Το μόνο που γίνεται δυστυχώς είναι να αυξάνεται διαρκώς, συνεχώς και ασταμάτητα, η εισαγωγή ρεύματος από άλλες χώρες. Η χώρα του ήλιου, η χώρα του αέρα εν πολλοίς δυστυχώς εισάγει ρεύμα.
      Κύριε Υπουργέ, οι σχεδιασμοί, οι επανασχεδιασμοί, οι αυτοσχεδιασμοί δεν έφεραν κανένα απολύτως αποτέλεσμα στον τομέα της ενέργειας. Όλα πρόχειρα, ερασιτεχνικά και αποδείχθηκαν μάλιστα επιζήμια για την ίδια τη χώρα. Δεν ασχοληθήκατε σοβαρά με το θέμα της ενεργειακής επάρκειας της χώρας. 
      Αλλάξατε τρεις προέδρους στη ΔΕΗ σε πέντε χρόνια. Ζημιώσατε την επιχείρηση με περισσότερο από 800.000.000 ευρώ μέσα σε πέντε χρόνια. Δεν συστήσατε μια επιστημονική ομάδα να σχεδιάσει για το μέλλον της ενέργειας. Και αφού δεν το κάνατε εσείς, γιατί δεν το αναθέσατε στο Μετσόβιο Πολυτεχνείο να το κάνει για να ξέρουμε επιτέλους ποιος ασχολείται με το σχεδιασμό, ποιος ασχολείται με τα φωτοβολταϊκά, με την αιολική ενέργεια και, εν πάση περιπτώσει, με ό,τι άλλη ενέργεια μπορεί να παραχθεί σε αυτή τη χώρα. Να γίνει η περιβόητη συζήτηση για τα πυρηνικά, διότι ακούγονται διάφορα. Να ξεκαθαρίσουμε το τοπίο με τα πυρηνικά. 
      Κύριε Υπουργέ, ο σχεδιασμός σας ξεκίνησε με τους λιγνίτες. Αυτούς τους απαξιώσατε. Οι λιγνίτες από το 1954 μέχρι σήμερα κρατάνε το σύστημα στη χώρα. Ακόμα και σήμερα το 55% της ενέργειας παράγεται από τους λιγνίτες. Και αν σταματήσουν οι λιγνίτες δεν θα υπάρξει σύστημα στην Ελλάδα. Τους απαξιώσατε. 
      Σχεδιάσατε το κλείσιμο επτά μονάδων, συνολικής ισχύος 1500 MW. Τρεις στην Πτολεμαΐδα, δύο στην Καρδιά Πτολεμαΐδος, δύο στο Αμύνταιο, δύο στη Μεγαλόπολη. Είδατε ότι δεν σας βγαίνει, διότι οι ιδιώτες οι οποίοι θα είχαν καλύψει τα 1500 MW δεν ήρθαν, δεν επένδυσαν. Και λογικά δεν επένδυσαν, διότι αυτοί υπολόγιζαν ότι η αύξηση των τιμολογίων θα ξεπεράσει το 35%. Ε, λοιπόν, αφού δεν επετεύχθη αυτό, οι ιδιώτες παραμένουν stand-by, περιμένουν και θα επέμβουν την κατάλληλη στιγμή. Έχουν αρκετούς συμμάχους στο χώρο σας. 
      Σχεδιάσατε την εισαγωγή λιθάνθρακα σε συνεργασία με την «ΕΒΕΕ», μια εταιρεία που πράγματι έχει μια πολύ μεγάλη εμπειρία στον τομέα της παραγωγής ενέργειας από λιθάνθρακα. 
      Αναζητήσατε χώρους, πήγατε στην Πτολεμαΐδα, στον Αστακό Αιτωλοακαρνανίας, πήγατε στην Καβάλα, πήγατε στη Λάρυμνα, βρίσκετε παντού αντιδράσεις. Είναι ένα θέμα το οποίο το συζητάτε ακόμα, θα ξεκινήσετε μια λιθανθρακική και, εν πάση περιπτώσει, και αυτό το υλικό θα είναι εισαγόμενο όπως και το αέριο που αντιμετωπίζουμε τα προβλήματα. Και το λιγνίτη όταν τον χρειαστούμε, λοιπόν, τον χρησιμοποιούμε. Κατά τα άλλα, απαξιώνεται. 
      Υποσχεθήκαμε μονάδες αντιρρυπαντικής τεχνολογίας, δηλαδή μονάδες υγροποιημένης κλίνης. Είπατε ότι θα ξεκινήσει το 2007 η πρώτη μονάδα, το 2009 η δεύτερη μονάδα και το 2013 η τρίτη μονάδα, 1000 MW στο σύνολο. Μέχρι σήμερα δεν έχει γίνει καμμία δημοπράτηση, ούτε τα τεύχη δεν έχουν ετοιμαστεί για κάτι τέτοιο. Απομακρύνατε έναν βοηθό γενικό διευθυντή από τη ΔΕΗ επειδή καθυστέρησε να βγάλει τα τεύχη. Έχουν περάσει ήδη έξι μήνες από τότε που απομακρύνθηκε ο Γενικός και δημοπρασία δεν έχουμε δει.
      Υποσχεθήκατε μετεγκαταστάσεις οικισμών. Ο Περιφερειάρχης Δυτικής Μακεδονίας επισκέφθηκε το χωριό Ακρινή και είπε ότι θα γίνει μετεγκατάσταση. Αργότερα το πήρατε πίσω. Σε αυτό το χωριό δεν μπορούν να ζήσουν οι κάτοικοι γιατί οι ταινιόδρομοι τους έχουν κλείσει, τα βουνά από τέφρα είναι τεράστια, οι κάτοικοι πεθαίνουν και εμείς αδιαφορούμε. Τα προβλήματα βέβαια της ρύπανσης σε αυτήν την περιοχή είναι τεράστια, κύριοι συνάδελφοι, το γνωρίζετε όλοι. 
      Πείσατε προεκλογικά, το 2004 ότι η αιολική ενέργεια θα δώσει μέχρι και 1000 MW στο σύστημα. Πείτε μου τι έχει δώσει μέχρι σήμερα. Η γραφειοκρατία, τα προβλήματα σύνδεσης με τα δίκτυα, το μεγάλο κόστος και η δυσπιστία των επενδυτών για την είσπραξη της κρατικής αρωγής αποθαρρύνουν βεβαίως τους επενδυτές. 
      Το 1988 η κυβέρνηση τότε του ΠΑΣΟΚ σχεδίασε και υλοποίησε τα πρώτα αιολικά πάρκα στην Ελλάδα, στο Μαρμάρι Ευβοίας και στη Μονή Τοπλού της Σητείας. Από τότε τη σκυτάλη πήραν οι ιδιώτες οι οποίοι δημιούργησαν κάποια αιολικά πάρκα, έχουν κάποιες αποδόσεις όμως και αυτό δεν έχει σχεδιασμό, διότι θα έπρεπε το επίσημο κράτος να κάνει έναν χάρτη με τις ανεμοπιέσεις που έχουμε σε κάθε περιοχή για να ξέρει ο κάθε επενδυτής, εν πάση περιπτώσει, πού θα επενδύσει και αν αυτή η επένδυση θα αποδώσει ή όχι. 
      Τώρα έρχομαι στα φωτοβολταϊκά. Έλεγε κάποιος ότι είναι καλός ο παράδεισος αλλά κανείς δεν θέλει να πεθάνει. Είναι πολύ καλά τα φωτοβολταϊκά πάρκα αλλά είναι πολύ μακρύς ο δρόμος για υλοποίηση μιας επένδυσης. Δώσατε ελπίδες σε όλους τους επίδοξους επενδυτές να επενδύσουν σε φωτοβολταϊκά, χωρίς να έχετε εξασφαλίσει χρονοδιάγραμμα, χρηματοδοτήσεις, απλοποίηση διαδικασιών. Δεν έχετε κάνει αυτό που κάνει η Βουλγαρία εδώ και χρόνια. Τι κάνει η Βουλγαρία; Στη Βουλγαρία δεν απαιτείται άδεια μέχρι 500 MW. Δεν απαιτείται πολεοδομική άδεια. Δεν απαιτείται άδεια περιβαλλοντικών επιπτώσεων, δεν απαιτείται άδεια από την αρμόδια υπηρεσία γης. Και βέβαια οι επενδυτές παίρνουν το 50% με την εγκατάσταση. 
      Έρχομαι τώρα στα υδροηλεκτρικά. Εδώ είναι η πληγή και αν θέλετε, το προσωπικό μου παράπονο επειδή ασχολούμαι και είμαι κατασκευαστής υδροηλεκτρικών. Θεωρώ ότι είναι η καλύτερη μορφή παραγωγής ηλεκτρικής ενέργειας. Σταθερή παραγωγή σε ώρες αιχμής το χρησιμοποιώ το νερό όποτε θέλω εγώ. Όταν τα air-condition στην Αθήνα και στη Θεσσαλονίκη είναι στο φουλ, τότε μπορώ να βάλω ένα υδροηλεκτρικό και να καλύψω τις ανάγκες. Αυτό είναι το υδροηλεκτρικό. Εκεί λοιπόν δεν απαιτείται ούτε ήλιος όπως στο φωτοβολταϊκό, ούτε αέρας όπως στο αιολικό. Δημιουργούμε φράγματα για την περισυλλογή ομβρίων και αφού παράξουμε το ρεύμα μπορούμε το νερό να το οδηγήσουμε σε ομβριοδεξαμενές ή απευθείας να αρδεύσουμε τη γη και να ενισχύσουμε και τους αγρότες που τους ξεχάσαμε. 
      Όμως η γραφειοκρατία σε συνδυασμό με τις απαιτήσεις των ΟΤΑ και την αδιαφορία του Υπουργείου να ασχοληθεί με αυτό, αποθαρρύνουν τους επενδυτές. Συνεπώς καμμία κιλοβατώρα δεν έχει μπει στο σύστημα πλην ενός μικρού υδροηλεκτρικού που κατασκευάστηκε από τον Κοπελούζο στην περιοχή της Λαμίας. Και εμείς περιμένουμε βέβαια δύο υδροηλεκτρικά στη δυτική Μακεδονία, τα οποία σχολάζουν και δεν γίνονται, δεν ολοκληρώνονται.
      Τώρα για το θέμα της Μεσοχώρας που εντάσσεται και αυτό στο νομοσχέδιο, αφού το έργο ξεκίνησε το 1986 με τις καλύτερες των προϋποθέσεων, σήμερα το έργο βρίσκεται στο σημείο που βρίσκεται και διαβάζουμε όλοι το πού βρίσκεται.
       Θα πρέπει αυτές οι δυο μονάδες να λειτουργήσουν το ταχύτερο δυνατόν. Η Ελλάδα έχει ανάγκη από ενέργεια και πρέπει να την καλύψουμε. Δυστυχώς όμως δεν γίνεται τίποτα με όλα αυτά που συμβαίνουν γύρω μας. Με τα 400.000.000 στη Μεσοχώρα, θα είχαμε καλύψει τις στεγαστικές ανάγκες των δημοτικών, των γυμνασίων και των λυκείων σε όλη την Ελλάδα. Έχουμε εκεί 400.000.000 θαμμένα, λεφτά που δεν παράγουν, λεφτά σχολάζοντα. Και βέβαια υπάρχει και ο κίνδυνος να υποστούμε και μια ζημιά σε αυτό το φράγμα, γιατί ό,τι δεν γυρίζει σκουριάζει, τροχός που δεν γυρίζει σκουριάζει. 
      Όλα αυτά λοιπόν δημιουργούν θλίψη και αγανάκτηση, δυσφορία και ερωτηματικά. Πότε επιτέλους σε αυτή τη χώρα κάποιοι θα αναλάβουν τις ευθύνες τους; Πότε θα ζητήσουμε επιτέλους συγγνώμη από τους πολίτες για την απουσία πρωτοβουλιών και δράσεων; Πότε πρέπει να το κάνουμε εμείς οι πολιτικοί που, εν πάση περιπτώσει, κρατάμε στα χέρια μας όπως λένε, τις τύχες των λαών; 
      Φίλες και φίλοι, κύριοι συνάδελφοι, δυο λόγια μόνο θα πω και κλείνω, κύριε Πρόεδρε, και ζητώ συγγνώμη για την κατάχρηση του χρόνου, για την μετεγκατάσταση της Μεσοχώρας, αυτό θα προλάβω να πω μόνο. Θα έλεγα ότι πρέπει να γίνει το ταχύτερο δυνατόν με σύγχρονους όρους, να γίνει ένα χωριό σύγχρονο με υποδομές, ύδρευση, αποχέτευση, φυσικό αέριο, υπόγεια ρεύματα και όλα αυτά τα γνωστά, για να ικανοποιήσουμε αυτούς τους κατοίκους που, εν πάση περιπτώσει, δεν φταίνε σε τίποτα επειδή γίνεται η μετεγκατάσταση και η ανάπτυξη. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αθανασιάδη. 
      Ο κ. Γεωργιάδης έχει το λόγο. 
      	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε.
      	Εύχομαι στο Σώμα καλή χρονιά, καθώς αυτή είναι η πρώτη μου ομιλία για φέτος. Να πούμε συγχαρητήρια στο Προεδρείο για την πολύ ωραία ανακαίνιση του χώρου. Σε μία Αθήνα με φοβερή ασχήμια, που βλέπουμε γύρω μας, τουλάχιστον υπάρχει αυτή η Αίθουσα που την ομορφαίνει. Συγχαρητήρια στο Προεδρείο που ανέλαβε αυτήν την πρωτοβουλία. Επίσης, κύριε Υπουργέ, ευχόμαστε καλή επιτυχία στα νέα σας καθήκοντα.
      	 Ξεκινάω απ’ αυτά τα καθήκοντα με τη θέση που εξέφρασε χθες ο Κοινοβουλευτικός μας Εκπρόσωπος κ. Ροντούλης για το θέμα στο οποίο σταθήκατε να απαντήσετε για τη χρήση γης και την απαλλοτρίωση γύρω από το φράγμα. Πρέπει να σας πω ότι η απάντηση δεν ικανοποιεί, διότι δεν είναι σαφής. Θέλω λοιπόν να εξηγήσω με μεγάλη σαφήνεια τι ακριβώς εννοούμε και να μας απαντήσετε σ’ αυτό το πολύ απλό πράγμα.
      	Υπάρχουν δύο αντικρουόμενα θέματα. Υπάρχουν οι λόγοι ασφαλείας που λέμε τώρα και οι οποίοι έρχονται να απαλλοτριώσουν όλη αυτήν την περιοχή και να βγάλουν τους ανθρώπους, που επί πολλά χρόνια ζουν εκεί, διότι υπάρχει κίνδυνος κατολισθήσεων και οτιδήποτε άλλο και υπάρχει και το προηγούμενο σχέδιο οικοδομικών Θεσσαλίας που έλεγε όμως ότι εκεί θα μπορούσε να υπάρξει τουριστική αξιοποίηση με ξενοδοχειακές μονάδες κ.λπ.. 
      Γίνεται, λοιπόν, τώρα αυτή η απαλλοτρίωση. Εσείς μιλάτε για το σκοπό που γίνεται, δηλαδή ότι στο χώρο που γίνεται αυτή η απαλλοτρίωση δεν πρόκειται ποτέ στο μέλλον κανένας να προχωρήσει σε αλλαγή χρήσης γης και να έχουμε οικοδομές και οτιδήποτε άλλο. Εάν αυτό λέτε, να είναι ρητώς διατυπωμένο μέσα διότι αν δεν είναι ρητώς διατυπωμένο μέσα μπορεί να γίνει τώρα αυτή η απαλλοτρίωση στις τιμές που είπατε προηγουμένως σ’ όσους θέλουν και αύριο να έλθει μια νέα μελέτη και να πει: «Ξέρετε, άλλαξαν τα δεδομένα, τότε φοβόμασταν τις κατολισθήσεις αλλά τώρα δεν τις φοβόμαστε γιατί άλλαξαν τα δεδομένα και αφού τώρα δεν τις φοβόμαστε, ας αρχίσουμε να πουλάμε αυτά τα «φιλέτα» για να χτίσουμε ξενοδοχεία, δωμάτια και οτιδήποτε άλλο, να κάνουμε δηλαδή μια νέα λίμνη Πλαστήρα εκεί γύρω». Αν αυτό γίνει όμως, για φανταστείτε να είστε αυτοί οι κάτοικοι που είχατε αυτήν τη γη διακόσια χρόνια που τη δώσατε κοψοχρονιά για 35 ευρώ και ο άλλος να την πουλά τριάμισι εκατομμύρια! Τότε θα αισθανθείτε πάρα πολύ ανόητος για την Κυβέρνηση της Νέας Δημοκρατίας. 
      Για να μην τεθούν κάποιοι πολίτες στο μέλλον σ΄ αυτήν τη δυσάρεστη θέση, έχετε δύο πιθανότητες. Η μία είναι να πείτε εδώ σήμερα μέσα στο νόμο ότι ουδέποτε στο μέλλον πρόκειται να αλλάξει αυτή η χρήση γης για κανένα λόγο. Εμείς είμαστε αντίθετοι σ’ αυτό διότι εμείς θέλουμε να υπάρχει τουριστική αξιοποίηση. Εμείς, αντίθετα με την Αριστερά, θέλουμε να γίνονται επενδύσεις, να υπάρχουν επιχειρηματίες, να κερδίζουν χρήματα, να αυξάνει ο τουρισμός. Αν δεν μπορείτε να το βάλετε, που σημαίνει ότι ούτε εσείς είστε σίγουροι, τότε αφήστε αυτήν την ιστορία να την υλοποιήσουμε μ’ έναν άλλο τρόπο ώστε να διατηρήσουν τα δικαιώματά τους επί της γης αυτοί που τώρα θα φύγουν αναγκαστικά λόγω του σχεδίου σας ώστε στο μέλλον αυτοί που θα κερδίσουν, τα όποια λεφτά, να είναι αυτοί που σήμερα τους τα παίρνετε κοψοχρονιά. Αυτή είναι η ένσταση του ΛΑΟΣ. Σ’ αυτό δεν έχετε απαντήσει ακόμα. 
      Επειδή η Βουλή έχει Πρακτικά και τα Πρακτικά τα βρίσκει ο ιστορικός και μετά από έναν χρόνο και μετά από δέκα χρόνια και μετά από δεκαπέντε χρόνια κι επειδή εγώ ειλικρινά από την όποια επαφή είχαμε ως συνάδελφοι στα έδρανα όταν ήσασταν ακόμα απλός Βουλευτής σας έχω ως πρόσωπο εντιμότητος, για να μη βρεθείτε λοιπόν στο μέλλον να απολογείστε στους κατοίκους ότι τους κοροϊδέψατε, επιλέξτε τη μία από τις δύο οδούς. Σε αντίθετη περίπτωση, εάν στο μέλλον έλθει μια νέα μελέτη και αλλάξει η χρήση γης και κάποιοι θησαυρίσουν, οι κάτοικοι εκεί σήμερα θα σας ρίχνουν το λίθο του αναθέματος για το υπόλοιπο της ζωής τους γιατί θα τους έχετε κοροϊδέψει. Αυτό λέμε.
      	Έρχομαι σε κάτι άλλο που είπατε και που με ενδιαφέρει λίγο περισσότερο. Είπατε για το Συμβούλιο της Επικρατείας και για το θέμα της Μεσοχώρας και για την ένσταση που ετέθη προηγουμένως, αλλά ετέθη και από το συνάδελφο κ. Κουβέλη και από άλλους για το θέμα της εκτροπής του Αχελώου. Ετέθη επίσης το ζήτημα του Συμβουλίου της Επικρατείας. 
      Σήμερα το πρωί ανοίγοντας τις τηλεοράσεις θα είδατε σίγουρα κι εσείς, όπως κι εγώ, ότι κυκλοφορεί η είδηση –εύχομαι να είναι λανθασμένη- ότι με πλειοψηφία δύο προς ένα οι σύμβουλοι του Συμβουλίου της Επικρατείας αποφάσισαν να αναστείλουν την εκτέλεση των έργων στον Ελαιώνα ακολουθώντας τις επιταγές του κ. Τσίπρα και του κ. Αλαβάνου και του ΣΥΡΙΖΑ και μπλοκάρεται το έργο αναπλάσεως του Ελαιώνα, της κατασκευής του γηπέδου του Παναθηναϊκού κλπ. 
      Ο Βίσμαρκ, συνάδελφε Μάκη Βορίδη, είχε πει: «Καθηγηταί τρεις, εχάθη η πατρίς». Εις την Ελλάδα να το αλλάξουμε: «Δικασταί τρεις, εχάθη η πατρίς»! Κάποτε θα πρέπει να συζητήσουμε σοβαρά ποιος έχει το δικαίωμα να αποφασίζει σ’ αυτήν τη χώρα. Έρχεται δηλαδή το σύνολο σχεδόν του πολιτικού συστήματος της χώρας, το ΠΑΣΟΚ και η Νέα Δημοκρατία, κάνει ένα νόμο, το νόμο τον προτείνει ο Δήμος Αθηναίων με τη σύμπτωση απόψεων των δύο μεγάλων κομμάτων, δηλαδή έχει ασχοληθεί γι’ αυτόν το νόμο το 90% του ελληνικού λαού σε επίπεδο επικράτειας και σε επίπεδο τόπου. Φτιάχνουν ένα νόμο με τους περιβαλλοντολόγους. Φυσικά δεν είναι το 90% των Ελλήνων άνθρωποι που θέλουν να ζουν τα παιδιά τους σε άσχημο περιβάλλον και μιλάμε για τη διπλή ανάπλαση του Ελαιώνα, δηλαδή της πιο άσχημης και βρώμικης περιοχής της Ελλάδος. Όποιος δεν έχει πάει δεν μπορεί να καταλάβει. Νομίζεις ότι είσαι στη Βομβάη στην Ινδία. Έρχονται δύο δικαστές και τι λένε; «Δεν με ενδιαφέρει τι λέει το 90% του ελληνικού λαού, δεν με ενδιαφέρει τι λένε οι περιβαλλοντολόγοι των δύο κομμάτων, του δήμου, όλων, εγώ έχω καλύτερη γνώμη και μπλοκάρω το έργο», το ίδιο που είπατε και προηγουμένως για τις ενστάσεις, για τις αποζημιώσεις κλπ. 
      	Νομίζω λοιπόν ότι αν δεν αντιμετωπίσουμε αυτό που εγώ γενικά έχω πει και που δυστυχώς έχει φτάσει να διαβρώσει ακόμα και τους χώρους της ελληνικής δικαιοσύνης, αυτήν την ιδεολογική «τύφλωση» της Αριστεράς όπου οποτεδήποτε πάει να γίνει οποιαδήποτε κίνηση με σκοπό το κέρδος πρέπει να αναστέλλεται διότι το κέρδος –λέει- είναι κακό πράγμα και όποιος επιχειρηματίας προχωρά σε οποιαδήποτε κίνηση με σκοπό το κέρδος πρέπει να τον δείρουμε, να τον εξορίζουμε, να τον σκοτώνουμε και δεν ξέρω τι άλλο, αν δεν αντιμετωπίσουμε αυτό το θέμα, όλα τα έργα που συζητάμε στη Βουλή είναι άνευ αντικειμένου. 
      Εγώ θα σας θέσω τη μία ένσταση. Πριν μας φέρετε αυτόν το νόμο ρωτήσατε αυτούς τους δύο δικαστές; Πολύ φοβούμαι ότι και αυτό θα σταματήσει. Πάρτε, λοιπόν, μια σοβαρή πρωτοβουλία για να δούμε στο Κοινοβούλιο ποιος κυβερνά την Ελλάδα, η Βουλή, δηλαδή οι εκλεγμένοι εκπρόσωποι του ελληνικού λαού, ή οι δικαστές του Συμβουλίου της Επικρατείας που δεν ξέρω ποιος τους έχει διορίσει και ποιοι είναι και από πού κρατά η σκούφια τους; 
      	Κλείνω με το Συμβούλιο της Επικρατείας που νομίζω ότι είναι το μεγάλο θέμα. Έχει καταντήσει να είναι βραχνάς στην πρόοδο της Ελληνικής Δημοκρατίας. Διάβασα ένα ωραίο άρθρο στην εφημερίδα «ΗΜΕΡΗΣΙΑ» πριν από δύο εβδομάδες όπου ανέφερε την ιστορία του πώς φτιάχτηκε ο Παρθενώνας και την ομολογία του Συμβουλίου της Επικρατείας. Εάν υπήρχε Συμβούλιο της Επικρατείας στην Αρχαία Ελλάδα και αν υπήρχαν δικαστές σαν τους σημερινούς, η Ακρόπολη δεν θα υπήρχε για να τη βλέπουμε και να τη θαυμάζουμε, θα την είχαν σταματήσει και αυτήν. 
      Πρέπει κάποιος να αναλάβει τη νομοθετική πρωτοβουλία να εξηγήσει στο Συμβούλιο της Επικρατείας ότι κυβερνά ο ελληνικός λαός αυτήν τη χώρα και όχι ο ΣΥΡΙΖΑ γιατί δεν μπορεί όλοι να είμαστε υπέρ, ο ΣΥΡΙΖΑ να είναι κατά και το Συμβούλιο της Επικρατείας να ψηφίζει ΣΥΡΙΖΑ. Κάτι δεν πάει καλά εδώ!
      	Κλείνω με το θέμα των φωτοβολταϊκών. Κύριε Υπουργέ, είστε μια Κυβέρνηση η οποία ήλθατε στην εξουσία με μία βασική εξαγγελία. Εγώ είχα πάρει το προεκλογικό σας πρόγραμμα και το έδειχνα στον τέως Υπουργό, τον «τσάρο», όπως τον έλεγαν, τον κ. Αλογοσκούφη. Είχα μετρήσει τριάντα έξι φορές στο προεκλογικό σας πρόγραμμα τη φράση: «κατάργηση της γραφειοκρατίας, απλοποίηση της γραφειοκρατίας». Ο κ. Αλογοσκούφης τότε απαξίωσε να μου απαντήσει. Ευτυχώς ο Πρωθυπουργός κατάλαβε ότι ήταν ένας κακός Υπουργός και τον έστειλε εκεί που έπρεπε. 
      Επανέρχομαι όμως και λέω. Λέγατε για κατάργηση της γραφειοκρατίας και μας φέρνετε αυτό το πράγμα; Μα, εμείς θέλουμε να απλοποιήσετε τις διαδικασίες, εμείς θέλουμε να μπορεί ο κάθε Έλλην πολίτης, ει δυνατόν, να βάζει στο σπίτι του εγκατάσταση και να παράγει ρεύμα. Έχουμε ήλιο. Γιατί πρέπει να μπούμε σ’ αυτήν την ατέρμονα γραφειοκρατική διαδικασία όπου κανείς δεν θα βγάζει άκρη; Λέτε ότι απλοποιείτε το παρελθόν. Ενδεχομένως να το απλοποιείτε, αλλά και πάλι είστε ικανοποιημένος; Σας διαβεβαιώνω ότι δεν θα προχωρήσει τίποτα και πάλι θα έρχεται ο επόμενος ή εσείς –σας εύχομαι να μακροημερεύσετε- και θα λέτε «πρέπει να το ξανααπλοποιήσουμε». Πάρτε δραστικά μέτρα, πάρτε γενναίες πρωτοβουλίες για να ξεκολλήσει η Ελλάδα από το τέλμα! 
      	Κλείνω μ’ αυτό, κύριε Πρόεδρε. Μιλάμε –λέει- για την εκτροπή του Αχελώου. Πρώτα απ’ όλα, επειδή το τι λέμε έχει σημασία όπως και το πώς ακούγεται, κανείς δεν μιλάει για εκτροπή του Αχελώου στην πραγματικότητα. Μιλάμε για μερική εκτροπή του άνω ρεύματος του Αχελώου, δηλαδή του τμήματος των υδάτων που σήμερα χύνεται στη θάλασσα. 
      Προσέξτε τώρα τι θα πει ελληνικό κράτος. Το εξήγγειλε ως έργο το 1985 ο Ανδρέας Παπανδρέου.
      Σήμερα έχουμε 2009. Δηλαδή, έχουν περάσει είκοσι τέσσερα χρόνια. Μετά από 24 χρόνια, που το συζητάμε και που δεν έχει γίνει απολύτως τίποτα, έρχεται ο Βουλευτής του ΠΑΣΟΚ κ. Κουβέλης, έγκριτος καθ’ όλα και αξιοπρεπής, και λέει: «Μη βιαστούμε. Ας συζητήσουμε λίγο πώς πρέπει να γίνει.» Μα, το συζητάμε είκοσι τέσσερα χρόνια από τη μέρα που εξαγγέλθηκε. Πόσα χρόνια στην Ελλάδα, κύριοι συνάδελφοι, πρέπει να συζητάμε για να κρίνουμε ότι είναι ψύχραιμη η απόφαση; Είκοσι τέσσερα χρόνια συζητάμε το έργο που εξήγγειλε το ΠΑΣΟΚ το 1985. Κι έρχεται Βουλευτής του ΠΑΣΟΚ μετά από είκοσι τέσσερα χρόνια και λέει στο Κοινοβούλιο: «Ψυχραιμία. Να το συζητήσουμε λίγο. Μη βιαστούμε». 
      (Στο σημείο αυτό την Προεδρική Έδρα καταλαμβάνει ο Δ΄ ντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Ε, έλεος! Έλεος, κύριε Υπουργέ! Κάποτε πρέπει να γίνεται κάτι σε αυτή τη χώρα. Κάποτε πρέπει ένα έργο να προχωράει. Πάρτε πρωτοβουλίες, να ξεκολλήσει η Ελλάδα από το τέλμα.
      Σας ευχαριστώ πάρα πολύ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, τριάντα ένας μαθητές και μαθήτριες, καθώς και τρεις συνοδοί-καθηγητές, από το Πειραματικό Γυμνάσιο Κορίνθου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Βουλευτής του ΛΑΟΣ κ. Βορίδης.
      Κύριε Βορίδη, πριν ξεκινήσετε, θα μου επιτρέψετε για μερικά δευτερόλεπτα να κάνω μία μικρή αναφορά.
      Κύριε Γεωργιάδη, σαφώς έχουμε δικαίωμα σ΄αυτήν την Αίθουσα απόλυτα ελεύθερα να εκφράζουμε τις απόψεις μας και να διατυπώνουμε και κρίσεις.
      Σε ό,τι αφορά το Συμβούλιο της Επικρατείας θα μου επιτρέψετε με την ιδιότητα και του πρώην Υπουργού Δικαιοσύνης να πω ότι το Ανώτατο Διοικητικό Δικαστήριο της χώρας μας σαφώς θα πρέπει να κινείται στο πλαίσιο του Συντάγματος και της νομοθεσίας που αποφασίζει η Βουλή, η εκάστοτε πλειοψηφία ή, αν θέλετε, οι πλειοψηφίες σ΄αυτήν την Αίθουσα. Ωστόσο, θεωρώ ότι είμαστε άδικοι όταν επικεντρώνουμε, τόσο αυστηρά μάλιστα, την κριτική μας γενικώς προς το Συμβούλιο της Επικρατείας.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Σταματάει όλα τα έργα!
      ΠΡΟΕΔΡΕΥΩΝ (Φίλιππος Πετσάλνικος): Διότι η λειτουργία του μέχρι τώρα και η νομολογία του έχει εμπεδώσει βασικούς άξονες λειτουργίας ενός κράτους δικαίου. Οι υπηρεσίες που προσέφερε και προσφέρει και σε σχέση με την προστασία του περιβάλλοντος κλπ, είναι πολύτιμες. Μέσα στο πλαίσιο της κατοχυρωμένης και από το Σύνταγμα ανεξαρτησίας της δικαιοσύνης και της δικής του ανεξαρτησίας λειτουργεί κι έτσι θα πρέπει να το προσεγγίζουμε. Και σαφώς, βέβαια, να σεβόμαστε και τις αποφάσεις.
      Ορίστε, κύριε Βορίδη, έχετε το λόγο.
      ΜΑΥΡΟΥΔΗΣ  ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ξεκινώντας και συνεχίζοντας και συμμετέχοντας σ΄ αυτήν την κριτική συζήτηση για το ρόλο της νομολογίας του Συμβουλίου της Επικρατείας, προφανώς οι κριτικές παρατηρήσεις του συναδέλφου μου κ. Γεωργιάδη είχαν τον εξής χαρακτήρα και το εξής νόημα. 
      Ενόψει του ότι πολύ συχνά και εκ της φύσεώς του το Συμβούλιο της Επικρατείας έχει να συζητήσει συνταγματικά ζητήματα, δεν χρησιμοποιεί η νομολογία του έναν θετικιστικό τρόπο προσεγγίσεώς τους. Με δύο λόγια, κάνει ερμηνείες, ακριβώς και γιατί οι συνταγματικές διατάξεις είναι αρκετά ανοικτά διατυπωμένες, ώστε να επιτρέπουν ερμηνείες και αυτές οι ερμηνείες έχουν μέσα τους έναν έντονα πολιτικό χαρακτήρα. 
      Άρα, εμείς –και μιλώ για τη δική μας την αντίληψη για τη δικαιοσύνη- που θέλουμε τη δικαιοσύνη υπό μία έννοια βεβαίως ανεξάρτητη και χωρίς καμμία παρέμβαση στο έργο της, αλλά από την άλλη να λειτουργεί μέσα σε όσα έχει ψηφίσει και μέσα στο πλαίσιο των όσων έχει ψηφίσει η νομοθετική εξουσία, δεν θέλουμε να βλέπουμε αναπλάσεις και ερμηνείες ουσιαστικά πολιτικές. Αυτό θα σας έλεγα ότι είναι ένα στρατήγημα –γι’ αυτό και αναφέρθηκε ο συνάδελφός μου, ο κ. Γεωργιάδης- το οποίο κατ’ εξοχήν κάνει το Συνταγματικό Δικαστήριο στις Ηνωμένες Πολιτείες. Αυτό το οποίο κάνει στην πραγματικότητα το Συνταγματικό Δικαστήριο στις Ηνωμένες Πολιτείες είναι ότι φέρνει στο κέντρο της συζήτησης της δικαστικής πολιτικά επιχειρήματα, επιχειρήματα ηθικής τάξεως. Με αυτό τον τρόπο ουσιαστικά παρεμβαίνει στην πολιτική διαδικασία και κατά τη δική μας γνώμη αλλοιώνει και την πολιτική βούληση, έτσι όπως εκφράζεται από τα κυρίαρχα και αρμόδια για να εκφράζουν τη βούληση του ελληνικού λαού Σώματα, ή των λαών Σώματα, όπως είναι κατ’ εξοχήν το Κοινοβούλιο.
      Δεν θέλουμε, λοιπόν, να βλέπουμε τέτοιου τύπου ερμηνείες. Μάλιστα, όταν γίνεται μία αγωνιώδης αναπτυξιακή προσπάθεια του τόπου μας, όταν έχουμε καθυστέρηση στο σημείο αυτό, δεν θέλουμε να βλέπουμε νομολογίες οι οποίες επικαλούμενες, ας το πω –και μάλιστα στο πλαίσιο της προσωρινής δικαστικής προστασίας- συνταγματικές αρχές ή ερμηνεύοντας με έναν ορισμένο τρόπο το Σύνταγμα, καταλήγουν να ακυρώνουν αυτές τις αναπτυξιακές προσπάθειες ενάντια στην εκφρασμένη βούληση του ελληνικού λαού, έτσι όπως εκφράζεται τόσο από την Κυβέρνηση όσο και από το Ελληνικό Κοινοβούλιο. 
      Νομίζω ότι αυτό ήταν το νόημα των όσων είπε ο συνάδελφός μου κ. Γεωργιάδης.
      Είναι μία κριτική για τη νομολογία του Συμβουλίου της Επικρατείας, την οποία τη συμμερίζομαι απολύτως. Ξέρω ότι υπάρχουν και αντίθετες απόψεις. Η θέση μου, όμως, εκεί είναι ότι θα έπρεπε να υπάρξουν και νομοθετικές παρεμβάσεις τόσο σε συνταγματικό επίπεδο όσο και στο επίπεδο των αρμοδιοτήτων, κυρίως στα ζητήματα της προσωρινής δικαστικής προστασίας, που να περιορίζουν το εύρος της δράσεως αυτών των δικαιοδοτικών οργάνων. Αυτό είναι ένα ζήτημα το οποίο, αν θέλει, θα εξετάσει κάποια στιγμή η Κυβέρνηση. Ήταν κάτι το οποίο είχε συζητηθεί και στο πλαίσιο της Συνταγματικής Αναθεώρησης και αυτό είναι ένα μεγάλο θέμα. Χωρίς, βεβαίως, αυτό να σημαίνει –εγώ συμφωνώ, κύριε Πρόεδρε, απόλυτα μαζί σας- ότι θα ακυρωθεί όλη η νομολογιακή προσφορά και η συμβολή του Συμβουλίου της Επικρατείας στη διαμόρφωση των αρχών του πολιτεύματός μας και της λειτουργίας του.
      Ένα δεύτερο ζήτημα, στο οποίο επίσης νομίζω ότι μπορώ να συνεχίσω την κριτική μου, είναι το εξής. Πράγματι δεν είναι δυνατόν να έχουμε αναγάγει σε κεντρικό θεσμό και σε κεντρική διαδικασία της λειτουργίας του πολιτεύματός μας το συνεχή διάλογο. Έχει πολύ μεγάλη σημασία. Εγώ το λέω για την Κυβέρνηση αυτό. Έχει πολύ μεγάλη σημασία η Κυβέρνηση να παίρνει νομοθετική πρωτοβουλία, να κινεί τη διοικητική «μηχανή» και από εκεί και πέρα όλοι μας μέσα στο Κοινοβούλιο, αλλά και μέσα στην κοινωνία, να παίζουμε τον, ας το πω έτσι, ρόλο που μας έχει αναθέσει ο ελληνικός λαός. Η Αντιπολίτευση να αντιπολιτεύεται. Ο καθένας να καταθέτει τις απόψεις του, με τις προτάσεις του, με τη λογική του. Δεν είναι, όμως, δυνατόν συνεχώς να βρισκόμαστε σ΄ ένα αίτημα διαλόγου ο οποίος είναι εσαεί. Είναι ένας εσαεί διάλογος. Δεν μπορεί να προχωρήσει τίποτα, γιατί κάποιος διαφωνεί. Κι αν δεν οικοδομήσουμε τη μεγίστη πολιτική συναίνεση, τότε δεν μπορεί να προωθηθεί κάτι.
      Το λέω αυτό, παραδείγματος χάριν, διότι το άκουσα αυτές τις μέρες με αφορμή τα επεισόδια. Άκουσα ένα επιχείρημα, να πάρουν θέσεις οι πολιτικές δυνάμεις. Τι θέση να πάρουν οι πολιτικές δυνάμεις; Ωραία, πήραν θέση οι πολιτικές δυνάμεις και καταδίκασαν τα επεισόδια. Κι αν, σας λέω εγώ, κάποια πολιτική δύναμη –λέω εγώ καθ’ υπόθεση ο ΣΥΡΙΖΑ- έπαιρνε μία άλλη πολιτική θέση και δεν καταδίκαζε τα επεισόδια, τι σημασία έχει αυτό για την Κυβέρνηση; Έχει καμμία σημασία γι’ αυτόν ο οποίος έχει την ευθύνη να ασκήσει υπεύθυνη πολιτική;
      Ακούω τώρα και μετ’ εκπλήξεως ομολογώ και μετά μεγίστης δυσαρεσκείας, τον κ. Σπηλιωτόπουλο να λέει: «Θα ξεκινήσουμε σε μηδενική βάση το διάλογο για την παιδεία». Μα, πάλι μηδενική βάση; Δηλαδή, δεν έχουμε καταλάβει ότι υπάρχει ένα τεράστιο ζήτημα για την παιδεία, ότι η Κυβέρνηση είναι ήδη πέντε χρόνια, πως ό,τι διάλογο είχε να κάνει, τον έχει κάνει; Θα ξεκινήσει πάλι ένα διάλογο στην κατεύθυνση των μεταρρυθμίσεων, λες και δεν έχει συμβεί τίποτα, λες και κάτι προέκυψε εκ του μηδενός; Τι νόημα έχει αυτός ο διάλογος; Δεν υπάρχουν μεταρρυθμίσεις που πρέπει να γίνουν στην παιδεία; Δεν υπάρχουν καθυστερημένα πράγματα, τα οποία πρέπει να προχωρήσουν;
      Το ίδιο ισχύει βεβαίως και για τον Αχελώο. Το  ίδιο ισχύει όμως και για πάρα πολλά πράγματα. Έχει αναχθεί ο ατέρμων διάλογος και η ατελεύτητη διαβούλευση σε βασική λειτουργία του συστήματος. Ε, δεν είναι έτσι. Πρέπει να κάνουμε και καμμιά δουλειά. Πρέπει να τελειώσει και κάτι. Πρέπει να προχωρήσει και κάτι. Πρέπει κάπως να προχωρήσουν τα πράγματα. Δεν είναι δυνατόν να εξαντλείται όλο αυτό σ΄ ένα διάλογο. Ο διάλογος βεβαίως υφίσταται. Υφίσταται μέσα στην Αίθουσα του Κοινοβουλίου. Εγώ δεν λέω να μη γίνεται με τους κοινωνικούς φορείς. Να γίνει. Να γίνει με την Τοπική Αυτοδιοίκηση. Να γίνει με τα συνδικάτα. Να γίνει. Ναι, αλλά έχει αρχή και έχει και όρια. Κάποια στιγμή τελειώνει. Και δεν θα αναμασάμε τα ίδια και τα ίδια. Όταν κάτι έχει γίνει, δεν θα ξαναγίνεται. Αλλιώς δεν τελειώνει τίποτα ποτέ. Ούτε μπορεί να εξετάζονται πάντοτε όλες οι ενστάσεις, με την έννοια ότι ας τεθούν την ώρα που πρέπει να τεθούν κι αν κάποιος θυμήθηκε κάτι αργότερα, τι να κάνουμε. Παρήλθε ο χρόνος. Πάμε παρακάτω.
      Αυτό, λοιπόν, είναι πια βασική αρχή.
      Επιτρέψτε μου να ξεκινήσω ειδικά για το σχέδιο νόμου με το άρθρο 34, το οποίο απεσύρθη. Εγώ αφενός να σας συγχαρώ για την απόσυρση. Να ξεκαθαρίσουμε, όμως, κάτι. Δεν πρέπει αφετέρου δε καν να σας περνούν από το μυαλό αυτά, διότι το γεγονός ότι απεσύρθη, δεν αναιρεί ότι υπήρξε μία διατύπωση μέσα στο σχέδιο νόμου που έλεγε ότι τα μέλη της Επιτροπής Ανταγωνισμού και το προσωπικό των Υπηρεσιών της Γενικής Διεύθυνσης Ανταγωνισμού, δεν διώκονται ποινικώς. Ακούστε τώρα, ποινική ασυλία στα μέλη της Επιτροπής Ανταγωνισμού! Και όχι μόνο, αλλά και δεν υπέχουν αστική ευθύνη. Αυτά, κύριοι της Κυβερνήσεως, ξεχάστε τα. Όχι απεσύρθη και να μας έρθει σ΄ ένα νομοσχέδιο περαιτέρω. 
      Δυο-τρεις κουβέντες για την ενέργεια, γιατί δεν υπήρξε η δυνατότητα στην τοποθέτηση μου να πω δυο πράγματα. Κοιτάξτε κάτι. Πρέπει κάποια στιγμή να αντιμετωπίσουμε το εξής ερώτημα το οποίο κατά τη γνώμη είναι οξύ και έντονο. Είμαστε ευχαριστημένοι από την ενεργειακή κατάσταση στη χώρα μας; Διότι σε αυτό πρέπει να τοποθετηθούμε. Είναι καλά τα πράγματα; Είναι προφανές ότι δεν είναι καλά και το βλέπουμε. Το βλέπουμε, όταν γίνονται κρίσεις που έχουν να κάνουν με τον τρόπο που αναπτύσσεται η ενέργεια, το βλέπουμε στα θέματα της παραγωγής, το βλέπουμε στα θέματα του κόστους, το βλέπουμε στα θέματα της λειτουργίας της ΔΕΗ, το βλέπουμε επίσης στο θέμα της αξιοποίησης των Ανανεώσιμων Πηγών Ενέργειας. 
      Άρα, τα πράγματα δεν είναι καλά. Γιατί; Τι είναι αυτό που φταίει; Φταίει το θεσμικό πλαίσιο; Εδώ ενσωματώνεται μια οδηγία. Εγώ θα πω, λοιπόν, ξεκάθαρα τη σκέψη μου γι’ αυτό που είναι η ευρωπαϊκή νομοθεσία. Ακούστε κάτι. Να υιοθετούμε τα καλά της Ευρωπαϊκής Ενώσεως, να μην υιοθετούμε τα άσχημά της. Δεν είναι υποχρεωτικό, επειδή έχει υιοθετηθεί ένας άκρως γραφειοκρατικός και κατά τη γνώμη μου ουσιαστικά ένας λόγος που ακυρώνει το περιεχόμενο των ρυθμίσεων, επειδή τον έχει υιοθετήσει αυτόν στις οδηγίες της η Ευρωπαϊκή Ένωση, πρέπει υποχρεωτικά να κάνουμε εμείς αυτά τα κακότεχνα σε νομικό επίπεδο κείμενα και να ερχόμαστε να τα φέρνουμε εδώ. Είναι ανάγκη δηλαδή τώρα για τη ρύθμιση, παραδείγματος χάριν, της συμπαραγωγής να έχετε αυτές τις διατάξεις, οι οποίες είναι δυσανάγνωστες και δυσερμήνευτες ακόμα και σε ανθρώπους οι οποίοι είναι εξαιρετικώς πεπαιδευμένοι; Γιατί, λοιπόν, πρέπει να υιοθετήσουμε αυτή τη μορφή κρυπτικού και μυστικιστικού λόγου των Βρυξελλών που υιοθετείται επίτηδες από τη γραφειοκρατία των Βρυξελλών, ακριβώς για να υπάρχει ένας περιορισμός του κοινού στην πρόσβαση αυτής της συγκεκριμένης νομικής γνώσης; Είναι συγκεκριμένο στρατήγημα. Έχει γραφτεί αυτό κατ’ επανάληψη, έχει ασκηθεί κριτική κατ’ επανάληψη. Δεν είναι υποχρεωτικό να γράφονται κείμενα τα οποία είναι εντελώς ακατάληπτα. Κρύβουν από πίσω αυτήν τη γραφειοκρατική αγωνία των Βρυξελλών. Και λέω, δεν είναι και αποτέλεσμα αυτής της σύνθετης διοικητικής διαδικασίας που τη θεσπίζουν οι Βρυξέλλες, ακριβώς γιατί θέλουν να ελέγχουν τον τρόπο με τον οποίο προχωράνε τα πράγματα και ουσιαστικά να παρεμβαίνουν οι γραφειοκράτες καταλυτικά; Δεν είναι, λοιπόν, ένας από τους λόγους που δεν μπορούμε να αναπτύξουμε την αγορά και την παραγωγή ενέργειας γενικότερα; Γιατί αποτυγχάνει; Διότι βέβαια, άμα βάλεις μέσα σ΄ αυτά τα άρθρα δεκαεπτά άδειες, είκοσι πέντε ελέγχους, ανάγκες για αναφορές και φτιάξεις ένα τέτοιο σύστημα που οικοδομείται και με αυτόν τον τρόπο, εγώ αυτήν την κριτική την ταυτόσημη θυμίζω απλώς ότι την έχω ασκήσει και για τον τρόπο που λειτουργεί το ΕΣΠΑ. Είναι πάγια θέση μου ότι δεν είναι ανάγκη να φτιάχνουμε τέτοια διοικητικά και γραφειοκρατικά τερατουργήματα για να εξυπηρετήσουμε μία ανάγκη της αγοράς. 
      Τελευταία τοποθέτηση και μία τελευταία παρατήρηση. Γιατί δεν ξεκινάτε στο θέμα της ενέργειας να κάνετε αυτό που είναι το βασικό, να προχωρήσετε στην απελευθέρωση της αγοράς ενέργειας και να προχωρήσετε γρήγορα σ΄ αυτήν την κατεύθυνση και μόνο σ΄αυτήν; Μέσα εδώ σε μία παράγραφο  στο άρθρο 10 βάζετε ένα ζήτημα τιμών, ορίζετε τιμές. Γιατί πρέπει να ορίσετε τιμές εσείς; Γιατί δεν αφήνετε την αγορά της ενέργειας να καθορίσει τις τιμές; Γιατί δεν αφήνετε να συμφωνήσουν μεταξύ τους οι παραγωγοί, οι ενδιάμεσοι αλλά και οι αγοραστές τελικώς της ενέργειας σε ποια τιμή θέλουν να πληρώσουν; Γιατί πρέπει να πείτε: «Ο νόμος διαμεσολαβητής για να καθορίσει την τιμή»; Επιτρέψτε μου να πω ότι αυτή είναι μια φιλοσοφία η οποία τουλάχιστον σ’ εμένα είναι τελείως ξένη και υπό αυτήν την έννοια δεν καταλαβαίνω και τι εξυπηρετεί. 
      Ευχαριστώ πολύ. 
      (Χειροκροτήματα από τη πτέρυγα του ΛΑΟΣ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Α΄ Αντιπρόεδρος της Βουλής κ. Γεώργιος Σούρλας.
      ΓΕΩΡΓΙΟΣ ΣΟΥΡΛΑΣ (Α΄ Αντιπρόεδρος της Βουλής): Ευχαριστώ, κύριε Πρόεδρε. 
      Θα είμαι πολύ σύντομος. Θα αναφερθώ μόνο στο άρθρο 24 για το εφάπαξ επίδομα κοινωνικής αποκατάστασης σε γεωργούς κτηνοτρόφους. Είναι μία πολύ σωστή η ρύθμιση, έτσι πρέπει να γίνει, όμως δικαιολογημένα εγείρει αξιώσεις και προκαλεί αντιδράσεις σε παρόμοιες περιπτώσεις, κύριε Υπουργέ. Πρόκειται για γεωργούς και κτηνοτρόφους των παρακάρλιων χωριών Μαγνησίας, επτά χωριά, που το 2000 απομακρύνθηκαν, αποβλήθηκαν από την Κάρλα με ό,τι αυτό συνεπάγεται για ακτήμονες και κτηνοτρόφους εν όψει της επανασύστασης και μάλιστα τώρα τελευταία απομακρύνονται –και έτσι πρέπει να γίνει- και οι τελευταίοι. Πρέπει να μεταφέρουν τα ποιμνιοστάσια όσοι εξ αυτών έχουν το κουράγιο να κρατήσουν τα πρόβατά τους και τα ζωντανά τους ακόμη και μάλιστα σε μία απόσταση τριών χιλιομέτρων από τα όρια της λίμνης. Σ΄ αυτούς δεν δόθηκε καμμία αποζημίωση. Ζητούν και αυτοί αποκατάσταση. Ζητούν να δοθεί το επίδομα κοινωνικής αποκατάστασης και είναι δικαιολογημένη η διαμαρτυρία τους -και αναφέρομαι διαχρονικά σε όσους πέρασαν από εδώ από τη Βουλή, μεταξύ των οποίων και εγώ, ήταν ένας αγώνας ο οποίος δεν επέδωσε δυστυχώς- και όταν εκείνοι βλέπουν ότι έχουν γίνει παρόμοιες ρυθμίσεις πέρα από αυτή που έγινε πολύ σωστά για τη Μεσοχώρα. Έχω εδώ να σας δώσω στοιχεία. Με νομοθετικές ρυθμίσεις έγινε κοινωνική αποκατάσταση στο Μέγδοβα το 1958, στη Λίμνη Κρεμαστών Αχελώου το 1961, στον Πηνειό Ποταμό Ηλείας το 1966, στο Μόρνο Φωκίδας το 1979 και στο Σβόκοβο το 1989. Αντιλαμβάνομαι ότι έχει μια διαφορά, διότι την αποζημίωση εδώ την καταβάλλει η ΔΕΗ, ωστόσο είμαστε μια ενιαία πολιτεία και το θέτω, αν και τώρα έγινε η αλλαγή στο Υπουργείο και αντιλαμβάνομαι ότι είναι δύσκολο να το συμπεριλάβετε και να το εντάξετε αυτό στο άρθρο 24, θα  ήθελα όμως τη δέσμευσή σας να το συζητήσουμε για να αρθεί και αυτή η αδικία που υπάρχει δικαιολογημένα σ΄ αυτήν την περιοχή που διαμαρτύρονται και όταν βλέπουν ρυθμίσεις να συνεχίζονται, εντείνονται αυτές οι αντιδράσεις.
      Απλώς αυτό θα ήθελα από εσάς, κύριε Υπουργέ, μία δέσμευση να συζητηθεί και μάλιστα όχι από εμένα προσωπικά, απ’ όλους τους Βουλευτές της Μαγνησίας και της Λάρισας και πιστεύω ότι αυτό θα το κάνετε. 
      ΑΣΤΕΡΙΟΣ ΡΟΝΤΟΥΛΗΣ: Η  Λάρισα συμπαρίσταται! 
      ΓΕΩΡΓΙΟΣ ΣΟΥΡΛΑΣ (Α΄ Αντιπρόεδρος της Βουλής): Τα παρακάρλια χωριά είναι επτά, ανήκουν και στη Μαγνησία και στη Λάρισα. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο κύριος  Υφυπουργός. Έχει ζητήσει το λόγο και ο Κοινοβουλευτικός Εκπρόσωπος του ΛΑΟΣ. Ακούστε τον Υπουργό και μετά τοποθετηθείτε, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Προηγείται η εξουσία! 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός κ. Μπούγας. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης):  Ευχαριστώ, κύριε Πρόεδρε. 
      Κύριε Πρόεδρε, θα ήθελα κατ’ αρχάς να ευχαριστήσω όλους τους συναδέλφους, όλων των πτερύγων της Βουλής, και για την κριτική αλλά και για τις εποικοδομητικές παρατηρήσεις τις οποίες έκαναν στο νομοσχέδιο και αρκετές από τις οποίες θα ληφθούν σοβαρά υπ’ όψιν και θα εξεταστούν από το Υπουργείο, καθώς επίσης να πω, πριν ξεκινήσω την ομιλία μου στην παρατήρηση την οποία έκανε ο Α΄Αντιπρόεδρος της Βουλής κ. Σούρλας, ότι είμαι από τους πολιτικούς που πιστεύουν ότι, σε περίπτωση που γίνονται έργα που αποδίδουν στο κοινωνικό σύνολο, ενεργοποιείται μία κοινωνική ευθύνη να αποκαταστήσουμε τη ζημία που υφίστανται πολίτες μιας συγκεκριμένης περιοχής για τη μείζονα ωφέλεια η οποία θα υπάρξει για την κοινωνία μας. Στο πλαίσιο, λοιπόν, αυτής της αντίληψης, κύριε Πρόεδρε, είμαι πρόθυμος να συζητήσουμε όλα αυτά τα ζητήματα τα οποία θέσατε. 
      Τώρα σε ό,τι αφορά το νομοσχέδιο, θα ήθελα να δώσω ορισμένες απαντήσεις, κύριε Πρόεδρε, σε παρατηρήσεις οι οποίες έγιναν κατά τη συζήτηση επί της αρχής αλλά και σήμερα. Κατ’ αρχάς, πρέπει να υπενθυμίσω ότι για πρώτη φορά η χώρα απέκτησε ενεργειακό σχεδιασμό από την Κυβέρνηση της Νέας Δημοκρατίας. Έννοιες όπως «ασφάλεια εφοδιασμού», «επάρκεια ενέργειας», «απεξάρτηση από ορυκτά καύσιμα», «συμπαραγωγή» μπήκαν στο λεξιλόγιο εντελώς πρόσφατα πριν από μερικά χρόνια και για πρώτη φορά έχουν τεθεί, σε ό,τι αφορά στην πολιτική μας στον τομέα αυτό, μετρήσιμοι και ξεκάθαροι στόχοι, οι οποίοι υλοποιούνται και υλοποιούνται καθημερινά και βεβαίως ποτέ στον τομέα της ενέργειας δεν μπορεί να πει κάποιος ότι είμαστε απόλυτα ευχαριστημένοι. Όμως, η Αξιωματική Αντιπολίτευση, κάνοντας την κριτική της, μια συνολική κριτική επ’ ευκαιρία της συζητήσεως του νομοσχεδίου, εντέχνως απέφυγε να αναφερθεί στα δικά της «επιτεύγματα», διότι η πολιτική είναι και σύγκριση. 
      Επιτρέψτε μου να υπενθυμίσω, κυρίες και κύριοι συνάδελφοι της Αξιωματικής Αντιπολίτευσης, ότι από το 1994 μέχρι το 2004, η εγκατεστημένη ισχύς ΑΠΕ ήταν 430 MW, από το 2005 μέχρι το 2008, έχουμε 1350 MW.
      Για τα φωτοβολταϊκά, μας κατηγορήσατε για μόνο 9 MW από το 2004 μέχρι το 2008. Μήπως θυμάστε πόσα ήταν το 2004; Μηδέν. Επομένως, πριν κάνετε την κριτική στην Κυβέρνηση, θα πρέπει να ανατρέξετε στα δικά σας, επαναλαμβάνω, «επιτεύγματα», προκειμένου να δείτε τι είχατε παραδώσει σε αυτόν τον τομέα το 2004.
      Τώρα, σε ό,τι αφορά το σχεδιασμό στον τομέα του ηλεκτρισμού, υπενθυμίζω ότι από το 1994 μέχρι το 2003 δεν υπήρξε καμμία απόφαση του Διοικητικού Συμβουλίου της ΔΕΗ για εγκατάσταση νέων σταθμών. Όπως πιθανότατα γνωρίζετε, για την εγκατάσταση νέων σταθμών απαιτείται μία προεργασία η οποία χρονικά απαιτεί διάρκεια πέντε έως επτά χρόνια. Σήμερα έχουν ήδη προγραμματιστεί και βρίσκονται στη φάση υλοποίησης τέσσερις νέες μονάδες της ΔΕΗ, συνολικής ισχύος 2.100 MW.
      Βλέπετε, λοιπόν, με στοιχεία τα οποία σας παραθέτω -και είναι και στη διάθεσή σας- κάνοντας τη σύγκριση, τι διαφορά υπάρχει μεταξύ αφενός των δικών σας κυβερνήσεων και πολιτικών και σ’ αυτό τον τομέα και αφετέρου με το παραχθέν από τη σημερινή Κυβέρνηση έργο.
      Σε ό,τι αφορά τώρα στην καθυστέρηση ενσωμάτωσης της οδηγίας, πρέπει και εδώ να πω ότι το χρονικό περιθώριο που είχαμε για την εφαρμογή της οδηγίας ήταν μέχρι τέλους του 2008 και ελέχθη από τον Υπουργό ότι μονοψήφιος είναι ο αριθμός των χωρών που έχουν ενσωματώσει πλήρως στο εθνικό τους δίκαιο την οδηγία. Δεδομένου δε ότι πρόκειται για τεχνικές διατάξεις, για την ενσωμάτωση των οποίων απαιτείτο και η συνεργασία με κορυφαίους ευρωπαίους επιστήμονες σε έναν τομέα ιδιαίτερα νευραλγικό, όπως είναι οσυγκεκριμένος, νομίζω ότι κάθε σχόλιο για δήθεν ασάφεια ή ελλείψεις στην ενσωμάτωση είναι αβάσιμο και δε θέλω περαιτέρω να το σχολιάσω.
      Ένα άλλο ζήτημα το οποίο ετέθη κατά τη χθεσινή συζήτηση αφορούσε την εξοικονόμηση ενέργειας στα κτήρια. Πρέπει να σας πω ότι αυτό που ίσχυε μέχρι το 2008 ήταν ο κανονισμός Θερμομόνωσης, ο οποίος είχε γίνει επί κυβερνήσεων Κωνσταντίνου Καραμανλή, το 1978.
      Από το 1978 μέχρι και το 2008 δεν υπήρξε απολύτως καμία πρόοδο, κυρία συνάδελφε, στον τομέα αυτό. Εμείς το 2008 θεσπίσαμε τον Κανονισμό Ενεργειακής Απόδοσης Κτηρίων.
      Σήμερα εφαρμόζεται η κοινή υπουργική απόφαση για τα μέτρα εξοικονόμησης ενέργειας στο σύνολο του δημοσίου τομέα, καθώς επίσης πρέπει να σας υπενθυμίσω ότι με πρόσφατο νομοθέτημα για όλες τις προμήθειες του δημόσιου τομέα λαμβάνονται πλέον υπ΄όψιν υποχρεωτικά οι ενεργειακές και περιβαλλοντικές παράμετροι.
      Επίσης, είναι έτοιμο, θα κατατεθεί και θα έρθει προς συζήτηση το νομοσχέδιο για την εξοικονόμηση ενέργειας, το οποίο ενσωματώνει μια άλλη οδηγία, την 32/2006 και οριοθετεί το πλαίσιο χρηματοδότησης από τρίτους, θέτοντας κανόνες λειτουργίας των εταιρειών ενεργειακών υπηρεσιών. Επαναλαμβάνω ότι αυτό το νομοσχέδιο πολύ σύντομα θα έρθει προς συζήτηση στην Εθνική Αντιπροσωπεία.
      Ένα ζήτημα το οποίο ετέθη και είναι ιδιαίτερα οξύ σε ό,τι αφορά την κοινωνική του διάσταση είναι το ζήτημα της Μεσοχώρας. Αυτό το υδροηλεκτρικό έργο προβλέπεται να έχει ισχύ, σύμφωνα με τα δεδομένα τα οποία έχουμε, 161,6 MW και συνολική ετήσια παραγόμενη ενέργεια 362 GWh.
      Όπως ανέφεραν και οι εισηγητές, άρχισε το 1986 και περατώθηκε κατά το βασικό του τμήμα τον Απρίλιο του 2001. Προκειμένου, όμως, να καταστεί δυνατή η λειτουργία του, υπολείπονται μία σειρά τεχνικών έργων τα οποία πρέπει να ολοκληρωθούν.
      Η ολοκλήρωση και λειτουργία του έργου, κυρίες και κύριοι συνάδελφοι, συνεπάγεται για τη χώρα μια σειρά ωφελειών οι οποίες, βεβαίως, έχουν και την οικονομική τους αποτίμηση. Θα έχουμε αύξηση παραγωγής καθαρής ηλεκτρικής ενέργειας αξίας περίπου 25 εκατομμυρίων ευρώ. Θα έχουμε αποφυγή εκπομπών διοξειδίου του άνθρακα της τάξεως των τετρακοσίων χιλιάδων τόνων ετησίως, με αντίστοιχη αποφυγή δαπάνης, επίσης, προσέγγιση του ποσοστού-στόχου της ηλεκτρικής ενέργειας από ανανεώσιμες πηγές έως το 2020.
      Σε ό,τι αφορά το ιστορικό, θα πρέπει να υπενθυμίσω στην Αίθουσα ότι η απαλλοτρίωση για το έργο αυτό επιχειρήθηκε για πρώτη φορά το 1988 και αφορούσε περιοχές έως το υψόμετρο του προφράγματος. Στη συνέχεια, ακολούθησε νέα απόφαση κήρυξης της απαλλοτρίωσης, το 1993, που αφορούσε στην έκταση για τη δημιουργία του ταμιευτήρα. Ακολούθησε ο ν. 3066/2002, με τον οποίο έγινε η κήρυξη των υπολειπομένων αναγκαίων απαλλοτριώσεων μέχρι τη δικαστική εμπλοκή, στην οποία αναφερθήκαμε, στο Συμβούλιο της Επικρατείας.
      ΑΘΑΝΑΣΙΑ ΜΕΡΕΝΤΙΤΗ: Δεν έχουν καμμία σχέση.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Εδώ, προκειμένου να ενημερωθείτε για το αν έχουν σχέση ή όχι οι δικαστικές αποφάσεις, τις δίδω στα Πρακτικά για ενημέρωση των συναδέλφων, ώστε να δείτε, κυρία συνάδελφε, πώς επηρεάζουν ή επηρέασαν την κατασκευή του έργου στο οποίο εσείς αναφέρεστε.
      (Στο σημείο αυτό ο Υφυπουργός Ανάπτυξης κ. Ιωάννης Μπούγας καταθέτει για τα Πρακτικά τις προαναφερθείσες δικαστικές αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Με τις ρυθμίσεις τις οποίες εισηγούμεθα με το συζητούμενο σχέδιο νόμου προωθείται η ολοκλήρωση του υδροηλεκτρικού έργου της Μεσοχώρας ως έργου αυτοτελούς. Ακολουθείται μια νέα περιβαλλοντολογική και σχεδιαστική προσέγγιση, συμβατή τόσο προς την εθνική όσο και προς την κοινοτική νομοθεσία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, θα χρειαστώ τρία-τέσσερα λεπτά.
      Η κήρυξη της αναγκαστικής απαλλοτρίωσης αφορά στις απολύτως υπολειπόμενες και αναγκαίες για τη λειτουργία και ολοκλήρωση του έργου εκτάσεις, σύμφωνα, άλλωστε και με τη συνταγματική αρχή της αναλογικότητας. Ταυτόχρονα, διασφαλίζεται όχι μόνο ο προσδιορισμός και η καταβολή της αποζημιώσεως, σύμφωνα με το Σύνταγμα, αλλά και μια σειρά περαιτέρω οικονομικών παροχών, ακριβώς λόγω της κοινωνικής διάστασης που έχει το ζήτημα.
      Στόχος της Κυβέρνησης δεν είναι μόνο η απεμπλοκή και η ολοκλήρωση του σημαντικότατου αυτού έργου, αλλά και η πλήρης -και αυτό με έμφαση το υπογραμμίζω- αποκατάσταση των θιγόμενων ιδιοκτητών, οι οποίοι αντιμετωπίζουν συγκεκριμένα προβλήματα από την αναγκαστική απαλλοτρίωση. Χαρακτηριστικά αυτής της διττής προσέγγισης του θέματος είναι τα εξής σημεία τα οποία αναφέρονται στο ίδιο το σχέδιο νόμου.
      Προβλέπεται, κυρίες και κύριοι συνάδελφοι, ειδικός τρόπος ρύθμισης των ζητημάτων της αναγκαστικής απαλλοτρίωσης. Το συνολικό ποσό το οποίο θα καταβάλει για την αναγκαστική απαλλοτρίωση η ΔΕΗ θα υπερβεί τα 100.000.000 ευρώ.
      Επαναλαμβάνω -το ανέφερα και σε παρέμβασή μου- ότι υπάρχει δυνατότητα των κατοίκων να επιλέξουν την άρση της απαλλοτρίωσης και την εφαρμογή των ειδικών διατάξεων οι οποίες αναφέρονται στο συζητούμενο σχέδιο νόμου για την οικειοθελή μεταβίβαση των ακινήτων.
      Η απαλλοτριούμενη έκταση -είναι κάτι για το οποίο έγινε συζήτηση- εκτείνεται στον Τομέα Δ΄ του οικισμού -εκτός μιας μικρής λωρίδας, διότι η σχετική μελέτη του ΙΓΜΕ κατέληξε στο συμπέρασμα ότι η περιοχή αυτή είναι γεωλογικά ακατάλληλη για οικιστική ανάπτυξη- προβλέπεται όμως ανάπλαση και παραχώρησή της για κοινόχρηστους χώρους. 
      ΑΘΑΝΑΣΙΑ ΜΕΡΕΝΤΙΤΗ: Για χώρους αναψυχής.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Για χώρους αναψυχής. Αυτοί οι χώροι να ξέρετε ότι θα είναι σε κοινή χρήση και θα είναι ελεύθερα προσβάσιμοι σε όλους τους κατοίκους. Επομένως, δε θα υπάρξει περιορισμός σε ό,τι αφορά τη χρήση αυτών των χώρων.
      Για λόγους ισότιμης μεταχείρισης οι τιμές της αποζημίωσης του συζητούμενου νόμου εκτείνονται και σε εκείνους τους πολίτες που έχασαν την ιδιοκτησία τους λόγω συντέλεσης των αναγκαστικών απαλλοτριώσεων που κηρύχθηκαν από το 1993. Είναι και εδώ μια εφαρμογή της αρχής της ισότητας, στην οποία αναφέρθηκε και ο κ. Σούρλας, ο Πρόεδρος της Βουλής.
      Προβλέπεται, επίσης, η δυνατότητα μετεγκατάστασης των θιγόμενων ιδιοκτητών σε κατάλληλο χώρο. Για το σκοπό αυτό, κηρύσσεται αναγκαστική απαλλοτρίωση υπέρ του Δήμου Πινδέων και με δαπάνη της ΔΕΗ των αναγκαίων εκτάσεων για την αποκατάσταση των θιγομένων από το έργο οικισμών, ενώ η εκπόνηση των απαιτούμενων μελετών και η κατασκευή των αναγκαίων έργων υποδομής θα γίνονται με επιμέλεια της Περιφέρειας Θεσσαλίας και η δαπάνη αυτή θα βαρύνει τη ΔΕΗ.
      Καθιερώνεται, επίσης, για τους θιγόμενους που έχουν στην ιδιοκτησία τους κατοικία η οποία απαλλοτριώνεται η δυνατότητα απόκτησης οικοπέδου στο χώρο μετεγκατάστασης με την καταβολή της αξίας σε κοινό τραπεζικό λογαριασμό του Δήμου Πινδέων και της ΔΕΗ. Η ίδια δυνατότητα αναγνωρίζεται και προκειμένου για τους ιδιοκτήτες των ακινήτων που είχαν απαλλοτριωθεί με τις κοινές υπουργικές αποφάσεις του 1993. Η αξία που θα καταβληθεί δε θα ξεπερνά την αποζημίωση που θα έχουν λάβει οι θιγόμενοι από την απαλλοτρίωση ή την οικειοθελή μεταβίβαση.
      Προβλέπεται, επίσης, η υποχρέωση της ΔΕΗ να προβεί σε καταβολή επιδόματος ενοικίου 10 ευρώ ανά τετραγωνικό μέτρο κύριας μόνιμης απαλλοτριούμενης κατοικίας αμέσως μετά τη συντέλεση της αναγκαστικής απαλλοτρίωσης, προκειμένου να αντιμετωπιστεί η δαπάνη λόγω της απώλειας της κατοικίας των κατοίκων.
      Ιδιαίτερη επίσης πρόνοια υπάρχει για ευπαθείς κατηγορίες, όπως υπέργηροι άνθρωποι που δεν μπορούν εύκολα να μετακινηθούν, ώστε να διαμείνουν σε προσωρινές εγκαταστάσεις έως ότου έχουν την οριστική μετεγκατάστασή τους.
      ΑΘΑΝΑΣΙΑ ΜΕΡΕΝΤΙΤΗ: Αφού δεν υπάρχουν εγκαταστάσεις, κύριε Υπουργέ.
         ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Καθιερώνεται, επίσης, η υποχρέωση καταβολής από τη ΔΕΗ εφάπαξ επιδόματος κοινωνικής αποκατάστασης ύψους 20.000 ευρώ ανά αναγνωρισμένη δικαστικά ιδιοκτησία.
      Προβλέπεται περαιτέρω η δημιουργία λίμνης έκτασης οκτώ τετραγωνικών χιλιομέτρων με προφανείς δυνατότητες τουριστικής αξιοποίησης και ανάπτυξης όλης της περιοχής του Δήμου Πινδέων έως τη Μεσοχώρα όπως έγινε με τη λίμνη Πλαστήρα και το ξέρετε πολύ καλά κυρία συνάδελφε.
      Τώρα, υπήρξε και μία σειρά παρατηρήσεων και αιτημάτων τα οποία …
      ΠΡΟΕΔΡΕΥΩΝ (Φίλιππος Πετσάλνικος): Όμως, καλά θα ήταν, κύριε Υπουργέ, επί των παρατηρήσεων να τοποθετηθείτε, διότι έχουμε φθάσει ήδη στο δέκατο τρίτο λεπτό, διότι φαντάζομαι ότι άλλες αναφορές έχουν συμπεριληφθεί και στην αρχική παρουσίαση του νομοσχεδίου.
        ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε Πρόεδρε, ζήτησα από την κυρία συνάδελφο, εισηγήτρια του ΠΑΣΟΚ να μου δώσει τα αιτήματα στα οποία η ίδια αναφέρθηκε κατά την εισήγησή της. Μου έδωσε ένα σημείωμα. Θα παρακαλούσα όταν πάρετε το λόγο, κυρία συνάδελφε, να τα αναφέρετε, για να καταγραφούν και στα Πρακτικά, έτσι ώστε να μπορέσω να σας απαντήσω και στα τέσσερα σημεία τα οποία θίγετε στο συνοπτικό σημείωμά σας και νομίζω ότι έδειξε η Κυβέρνηση, κύριε Πρόεδρε -και κατά τη συζήτηση επαναλαμβάνω θα λάβουμε υπ’ όψιν μας όλες τις παρατηρήσεις- ότι αντιμετωπίζουμε αυτό το ζήτημα με ευαισθησία, διότι  θέλουμε  και το στόχο για την εθνική μας οικονομία να πετύχουμε, αλλά και τους κατοίκους, στο μέτρο βεβαίως του δυνατού, να ικανοποιήσουμε. 
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής.
      Κύριε Χάιδο, θα κάνετε λίγο υπομονή.
      ΑΣΤΕΡΙΟΣ ΡΟΝΤΟΥΛΗΣ: Κάνουμε υπομονή, κύριε Πρόεδρε, μέχρι να δυναμώσουμε.
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, επιτρέψτε μου να σας ενημερώσω. 
      ΑΣΤΕΡΙΟΣ ΡΟΝΤΟΥΛΗΣ: Δεν υπάρχει θέμα, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Υπάρχει για μένα θέμα, διότι μπορεί να δημιουργηθεί η εντύπωση ότι δεν τηρείται ο Κανονισμός της Βουλής.
      Σας θυμίζω ότι γι’ αυτό το θέμα όταν υπάρχουν τα αιτήματα λόγου των Κοινοβουλευτικών Εκπροσώπων, περισσοτέρων δηλαδή του ενός, έχουμε αποφασίσει στη Διάσκεψη των Προέδρων, επειδή δεν υπάρχει ρητή διάταξη στον Κανονισμό, ότι θα τηρείται η σειρά της δύναμης των κομμάτων. Γι’ αυτό το λόγο έχετε ζητήσει και εσείς, έχει ζητήσει και ο κ. Παπουτσής. Θυμίζω ότι όλοι οι Κοινοβουλευτικοί Εκπρόσωποι αναπληρώνουν τους Προέδρους όταν δεν είναι οι Πρόεδροι στην Αίθουσα και δεν λαμβάνουν το λόγο.
      Το λόγο λοιπόν έχει ο κ. Παπουτσής. Κύριε Χάιδο, θα κάνετε λίγη υπομονή, γιατί έχουν ζητήσει το λόγο οι κοινοβουλευτικοί εκπρόσωποι και αντιλαμβάνομαι ότι δεν είναι ευχάριστο κάθε τόσο να έρχεται η σειρά σας και να μην μπορείτε να πάρετε το λόγο. Όμως, σε λίγο θα έχετε και εσείς τη δυνατότητα να τοποθετηθείτε. 
      Παρακαλώ, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, σας ευχαριστώ πάρα πολύ, για τις διευκρινίσεις που δώσατε και την υπενθύμιση του Κανονισμού της Βουλής προς τους συναδέλφους, αλλά οφείλω να πω ότι αυτή είναι η λειτουργία της δημοκρατίας, αυτός είναι ο κανονισμός των κομμάτων… 
      ΑΣΤΕΡΙΟΣ ΡΟΝΤΟΥΛΗΣ: Δεν υπάρχει θέμα, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Ένα λεπτό, κύριε Ροντούλη. Δεν είστε ο μόνος στην Αίθουσα που διαμαρτυρηθήκατε. Υπάρχουν και άλλοι συνάδελφοι, οι οποίοι εξέφρασαν τη δυσφορία τους και πρέπει και εκείνοι να το ακούσουν. Ως εκ τούτου, λοιπόν, εσείς πήρατε την απάντηση από τον κύριο Πρόεδρο.
      ΑΣΤΕΡΙΟΣ ΡΟΝΤΟΥΛΗΣ: Μόνο που εμείς είμαστε από το πρωί εδώ, κύριε Παπουτσή, ενώ εσείς ήλθατε τώρα. 
      ΧΡΗΣΤΟΣ ΠΑΠΟΥΤΣΗΣ: Κάνετε λάθος. Ξεκινήσαμε τη συνεδρίαση περιμένοντάς σας μάλιστα. 
      Εν πάση περιπτώσει επαναλαμβάνω ότι αυτή είναι η λειτουργία της δημοκρατίας και επειδή η πολιτική συζήτηση στη Βουλή έχει συνέχεια από χθες, σήμερα κατά τη συζήτηση του νομοσχεδίου όπου πολλά θέματα ανακύπτουν, αυτός είναι και ο ρόλος των Κοινοβουλευτικών Εκπροσώπων, προκειμένου να ανταποκρίνονται. Το λέω αυτό προς πάσαν γνώσιν και υπενθύμιση, ακόμα και σε εκείνους που έχουν κάνει, που έχουν αναλάβει αυτόν το ρόλο επαξίως, του Κοινοβουλευτικού Εκπροσώπου, αλλά σήμερα διαμαρτύρονται από τη θέση του Βουλευτού της Αντιπολίτευσης.
      Επανέρχομαι λοιπόν. Χθες ο Κοινοβουλευτικός Εκπρόσωπος της Νέας Δημοκρατίας, ο κ. Παναγιωτόπουλος έλαβε το λόγο επί του νομοσχεδίου, αλλά δεν είπε ούτε μια κουβέντα επί του νομοσχεδίου. Χρησιμοποίησε όλο το χρόνο που του παραχωρεί ο Κανονισμός της Βουλής, προκειμένου να στείλει ορισμένα μηνύματα προς πάσα κατεύθυνση. Υποθέτω προς την ηγεσία της Νέας Δημοκρατίας, προς τους συναδέλφους της Νέας Δημοκρατίας, προς τους πολίτες, προς τους ψηφοφόρους. 
      Βεβαίως, όλοι ξέρουμε ότι ο φετινός χρόνος είναι εκλογικός χρόνος. Ωστόσο, όμως, ο Κοινοβουλευτικός Εκπρόσωπος χθες έσπευσε να επιβεβαιώσει αυτό το γεγονός εμφανιζόμενος σ’ ένα νέο ρόλο και επιχειρώντας να εκφράσει τις ανησυχίες των συναδέλφων της Νέας Δημοκρατίας για τις επιπτώσεις που έχουν τα φαινόμενα κακοδιοίκησης, αναποτελεσματικότητας, κυβερνητικής ανικανότητας, μικρών και μεγάλων σκανδάλων εις βάρος του δημοσίου συμφέροντος. Και αναλαμβάνετε όλοι στο ακέραιο την ευθύνη για την τραγική κατάσταση στην οποία οδηγήσατε τη χώρα. Ο Πρωθυπουργός, οι Υπουργοί, οι επιτελείς της διοίκησης που αποφασίζουν και οι Βουλευτές οι οποίοι αναλαμβάνουν την ευθύνη να υποστηρίξουν τις κυβερνητικές επιλογές και να επιβραβεύσουν τις αντιλαϊκές, τις σκανδαλώδεις πρακτικές εκείνων που ασκούν την εξουσία. ΄Ολοι αναλαμβάνετε την ευθύνη. Έχετε όλη την ευθύνη και δεν πρόκειται να γελάσετε ξανά τον ελληνικό λαό.
      Δεν παρέλειψε βέβαια ο κ. Παναγιωτόπουλος, να διαχωρίσει τη θέση του, στο όνομα μάλιστα των συναδέλφων της  Νέας Δημοκρατίας, από τους διοικητές των δημοσίων οργανισμών, τους γενικούς γραμματείς, τους επιτελείς της νεοδημοκρατικής διακυβέρνησης. Δεν λέω, καλή η προσπάθεια, αλλά δεν πείθει. Και δεν πείθετε κανέναν φορώντας το νέο κουστούμι. Η πολιτική σας, οι επιλογές σας, οι αποφάσεις σας, το ξέρει όλος ο λαός, είναι αυτές που έφεραν την κοινωνία ενώπιον των μεγάλων αδιεξόδων. Με αυτήν την πολιτική δεν υπάρχουν ούτε περιθώρια μεταμέλειας προσωπικής κανενός, ούτε ανάκαμψης της Νέας Δημοκρατίας, ούτε ανάκαμψης της χώρας με τη Νέα Δημοκρατία στην Κυβέρνηση. Η μόνη λύση είναι αυτή την οποία έχει προτείνει επανειλημμένως το ΠΑΣΟΚ, να ψηφίσετε την προανακριτική επιτροπή για το Βατοπέδι, για να μην παραγραφούν οι ευθύνες και να προκηρύξετε εκλογές, να μιλήσει ο λαός και να δώσει μια ισχυρή εντολή για μια νέα προοδευτική πορεία της χώρας, για μια νέα ελπίδα στο λαό και ιδιαίτερα στους νέους ανθρώπους. Τα υπόλοιπα είναι απλά για εσωτερική κατανάλωση και τη συσπείρωση κάποιων δυνάμεων στο εσωτερικό της Νέας Δημοκρατίας. 
      Όσον αφορά το πρώτο τμήμα του νομοσχεδίου το οποίο συζητούμε, αναφερθήκατε, κύριε Υπουργέ, στο θέμα της Μεσοχώρας. Επιμένουμε. Η κ. Μερεντίτη εισηγήτρια του ΠΑΣΟΚ όχι μόνο γραπτώς, δίνοντάς σας τις θέσεις της Νομαρχιακής και Τοπικής Αυτοδιοίκησης, αλλά και προφορικώς επανειλημμένως, σε τρεις ευκαιρίες στην επιτροπή, χθες και σήμερα ξανά το πρωί στις ομιλίες της, στις αγορεύσεις της αναφέρθηκε συγκεκριμένα στα αιτήματα των πολιτών, διαβεβαιώνοντας την υποστήριξη στην ιδέα αυτού του μεγάλου έργου το οποίο πρέπει να γίνει, που είναι απαίτηση όλης της περιοχής όχι μόνο της περιοχής εκεί, αλλά όλης της Θεσσαλίας και ταυτόχρονα, επιμένοντας όμως στη διασφάλιση της προοπτικής των κατοίκων και της ζωής τους. Αυτήν την προοπτική δεν διασφαλίζετε, αυτήν την προοπτική επιθυμούμε να διασφαλίσουμε μέσα από τον κοινοβουλευτικό διάλογο, μέσα στη διαδικασία της νομοθετικής λειτουργίας της Βουλής. Και βεβαίως, χαιρόμαστε που πήρατε το σημείωμα, που δεχθήκατε ξανά να το δείτε, ελπίζοντας ότι μέχρι την Τρίτη που θα γίνει η ψηφοφορία επί των άρθρων να μπορέσετε να ικανοποιήσετε και τα αιτήματα της περιοχής.
      Αυτά τα περί διαλόγου τα οποία επαναλαμβάνετε και εσείς και ο Υπουργός χθες, ειλικρινά δεν καταλαβαίνουμε τι είδους διάλογος είναι αυτός. Μεταξύ μας δεν είναι διάλογος κουφών, διότι θα ήταν προσβολή στην ίδια τη Βουλή, στην  κοινοβουλευτική διαδικασία. Αλλά με τους φορείς της Τοπικής και Νομαρχιακής Αυτοδιοίκησης; Οι άνθρωποι συνεδρίασαν, συσκέφθηκαν, συζήτησαν με τους κατοίκους, εξέφρασαν τους πολίτες της περιοχής, κατέγραψαν τις θέσεις τους. Σας τις είπαν, σας τις έστειλαν, τις δημοσιοποίησαν. Ήλθαν εδώ στην επιτροπή, τις κοινοποιήσανε σε όλους τους συναδέλφους. Όλοι ήμασταν παρόντες. Υπήρχε συμμετοχή, υπήρχε συζήτηση. Έξι ώρες έμειναν εκεί. Τι είδους διάλογος λοιπόν είναι αυτός και πώς τον αντιλαμβάνεστε, ο οποίος όμως δεν καταλήγει πουθενά; Οι άνθρωποι παραμένουν στο αίτημά τους. Θέλουν να ζήσουν,  να γεράσουν, να δημιουργήσουν όλοι μαζί. Αυτό είναι το αίτημά τους. Διασφαλίστε το. Αυτό εξάλλου είναι υποχρέωση της πολιτείας, όπως είχε δεσμευτεί από την κυβέρνηση του ΠΑΣΟΚ, όπως νομοθετήθηκε από την κυβέρνηση του ΠΑΣΟΚ, αυτή ήταν η υποχρέωση της ΔΕΗ, την οποία ποτέ δεν ικανοποιήσατε όσον αφορά τις απαλλοτριώσεις, ποτέ δεν δώσατε κατεύθυνση στη ΔΕΗ για να προχωρήσει στις απαλλοτριώσεις.  Και βεβαίως αυτή είναι και η δική σας υποχρέωση εάν θέλετε πράγματι –τονίζω τη λέξη «πράγματι» στο σημείο αυτό- να προχωρήσει το έργο, διότι εάν δεν προχωρήσετε, είναι βέβαιο, όπως πολύ σωστά σας είπε η κ. Μερεντίτη, θα βρεθείτε μπροστά σε νέες αντιδράσεις, νέους ξεσηκωμούς, γεγονός το οποίο θα δημιουργήσει νέες καθυστερήσεις.
      Όσον αφορά το θέμα της συμπαραγωγής, στην πραγματικότητα η συμπαραγωγή αφορά το μέσο για την επίτευξη των στόχων για την αύξηση της ενεργειακής αποδοτικότητας. Και για την ελληνική οικονομία πρέπει να αποτελεί πρωταρχική προτεραιότητα για τη χώρα μας, με σημαντικά οφέλη για την ανάπτυξη και το περιβάλλον. 
      Επί πέντε χρόνια η Κυβέρνηση της Νέας Δημοκρατίας ουσιαστικά αγνόησε τη συμπαραγωγή. Η Οδηγία 8 του 2004, που ενσωματώνεται στην ελληνική νομοθεσία, αφορά τη μεθοδολογία της αξιολόγησης επενδύσεων συμπαραγωγής ηλεκτρισμού και θερμότητας. Με την προϋπόθεση ότι θα υπάρξει κυβερνητικό ενδιαφέρον στο μέλλον, η συμπαραγωγή θα μπορούσε να αποτελέσει έναν πολύ δυναμικό τομέα της ενεργειακής οικονομίας, με ασυναγώνιστα οφέλη για την παραγωγική διαδικασία και την προστασία του περιβάλλοντος. Τονίζω, όμως, την προϋπόθεση του κυβερνητικού ενδιαφέροντος, το οποίο πρέπει να αποδειχθεί με συγκεκριμένες πρωτοβουλίες και επιλογές. 
      Ποιες είναι αυτές: Με ενίσχυση της Ρυθμιστικής Αρχής Ενέργειας με το απαραίτητο προσωπικό για να μην καθυστερούν οι διαδικασίες ελέγχου της αδειοδότησης. Με αποκέντρωση των αδειοδοτήσεων στις περιφέρειες. Εσείς επιχειρείτε τη συγκέντρωση. Με απλοποίηση της περιβαλλοντικής αξιολόγησης. Με σοβαρές επιδοτήσεις και με διασφάλιση της πρόσβασης στο φυσικό αέριο. 
      Αυτές είναι οι βασικές προϋποθέσεις, τις οποίες θα πρέπει με κάθε τρόπο να εγγυηθείτε, προκειμένου να προχωρήσει η διαδικασία της συμπαραγωγής. Με εμβαλωματικού χαρακτήρα ρυθμίσεις και κυρίως με ένα καθεστώς αδιαφάνειας το οποίο προβλέπεται και δημιουργείται μέσα από τις αλλεπάλληλες αποφάσεις, γραφειοκρατικές ρυθμίσεις οι οποίες απαιτούνται για την αδειοδότηση αυτών των μονάδων, τελικώς οδηγείται ξανά σ' αυτό το οποίο βλέπει όλος ο κόσμος. Να δημιουργείται στο χώρο της ενέργειας ένα πεδίο ανταγωνισμού φίλιων συμφερόντων και ταυτόχρονα ένα πεδίο ανταγωνισμού των άλλων ευρωπαϊκών επιχειρήσεων, οι οποίες ενδιαφέρονται να προσέλθουν στην Ελλάδα, γιατί θέλουν να εκμεταλλευτούν αυτήν τη μεταβατική φάση στη διαδικασία της απελευθέρωσης της αγοράς ενέργειας, προκειμένου να ενισχύσουν τη δική τους δεσπόζουσα θέση, όχι στην εθνική τους αγορά, αλλά στην ευρωπαϊκή αγορά. Και αυτήν την πραγματικότητα, δυστυχώς, η Νέα Δημοκρατία δεν μπορεί να την αντιληφθεί. 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Φίλιππος Πετσάλνικος): Το λόγο ζητά ο Κοινοβουλευτικός Εκπρόσωπος της Νέας Δημοκρατίας, κύριε Ροντούλη, στα πλαίσια του κανόνα –αυτό που ανέφερα νωρίτερα- για μια σύντομη παρέμβαση και αμέσως μετά ακολουθείτε εσείς. 
      Ο κ. Παναγιωτόπουλος έχει το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. Ευχαριστώ και τον κ. Ροντούλη. Θα είμαι πολύ σύντομος. Δυο-τρεις νομίζω χρήσιμες παρατηρήσεις θα κάνω, σε σχέση με τα όσα είπε ο Κοινοβουλευτικός Εκπρόσωπος του ΠΑΣΟΚ προηγουμένως. 
      Βλέπω ότι το ΠΑΣΟΚ αδυνατεί να κατανοήσει και την πολιτική της Κυβέρνησης, αλλά και να συναισθανθεί και τις δικές του ανεπάρκειες όλα τα χρόνια που άσκησε τη διακυβέρνηση του τόπου. Και το λέω γιατί τα προβλήματα ενεργειακής επάρκειας, δηλαδή η ενεργειακή ανεπάρκεια, η οποία παρατηρήθηκε σε διάφορες φάσεις της διακυβέρνησης του ΠΑΣΟΚ, ακόμα αποτελεί οδυνηρή μνήμη για πολλές περιοχές της χώρας. 
      Κύριε Παπουτσή, τα νησιά του Αιγαίου ακόμη αναστενάζουν με τις συχνές διακοπές της ηλεκτροδότησης που υφίσταντο εν μέσω θέρους και νησιά που αποτελούν τη ναυαρχίδα του ελληνικού τουρισμού. Και εκεί το ΠΑΣΟΚ διέπρεψε δια της ανεπάρκειας και της αδιαφορίας του. Γεροί και γενναιόδωροι στα λόγια, αλλά στα έργα η απόδοση και τα αποτελέσματα εκινούντο λίγο πιο πάνω από το μηδέν. 
      Η Κυβέρνηση κάνει έργο σε επίπεδο ενεργειακής πολιτικής και στα μικρά και στα μεγάλα κεφάλαια της ενεργειακής πολιτικής του τόπου. Και γνωρίζω πως, εν πάση περιπτώσει, το ΠΑΣΟΚ συνολικά μπορεί να μη διακρίνεται για την πολιτική του γενναιοδωρία ή γενναιότητα, αλλά κατά καιρούς υπάρχουν φωνές από τις τάξεις του που αναγνωρίζουν την πραγματικότητα. Εκεί είχα κατατάξει και τον Κοινοβουλευτικό Εκπρόσωπο του ΠΑΣΟΚ, τον κ. Παπουτσή. Είδα, όμως, ότι σήμερα, αλλά και χθες, δεν είχε τη γενναιότητα να αναγνωρίσει τις μεγάλου ενδιαφέροντος και μεγάλης στρατηγικής σημασίας επιλογές του Πρωθυπουργού Κώστα Καραμανλή, σε θέματα ενεργειακά, που αφορούν και τα ευρύτερα γεωστρατηγικά ζητήματα της περιοχής μας. 
      Αυτή είναι η αλήθεια και πρέπει κάποια στιγμή, κύριε Παπουτσή, να βρείτε ως ΠΑΣΟΚ το θάρρος να το αναγνωρίσετε. Και όπως είπα και χθες, ο Καραμανλής για τις επιλογές του αυτές που εξυπηρετούν το εθνικό συμφέρον και την ασφάλεια και σταθερότητα στην ευρύτερη περιοχή μας, κάποια στιγμή, από τον ιστορικό του παρόντος και του μέλλοντος χρόνου θα αποτιμηθεί και το κόστος το οποίο ανέλαβε. Και ορθώς το ανέλαβε. 
      Δεν κατάλαβα -άκουσα κριτική για το νομοσχέδιο της Κυβέρνησης για τα θέματα της συμπαραγωγής- ποιες είναι οι αντιπροτάσεις του ΠΑΣΟΚ. Ακούσαμε κριτικές παρατηρήσεις, το ένα δεν πάει καλά, το άλλο δεν πάει καλά, εκείνο δεν πάει καλά. Εμφανίζονται ότι είχαν λύσει το ενεργειακό πρόβλημα της χώρας και όπως είπα, είναι πολλές οι περιοχές της Ελλάδος και πέραν του νησιωτικού συμπλέγματος, που αναστενάζουν ακόμη από τις διακοπές ηλεκτροδότησης που συνέβαιναν επί των ημερών του ΠΑΣΟΚ. Αυτά στην τότε Ελλάδα των εκσυγχρονιστών. 
      Δεν κατάλαβα, όμως, ποια είναι σήμερα η συνολική πρόταση του ΠΑΣΟΚ. Τι πρόταση δηλαδή καταθέτει το ΠΑΣΟΚ; Πού; Τι; Τι έχει να πει; Πού είναι μια ολοκληρωμένη αντιμετώπιση των προβλημάτων της ενεργειακής επάρκειας της χώρας; Πού είναι ο χάρτης του ενεργειακού παρόντος και του ενεργειακού μέλλοντος; Ποιες είναι οι προτάσεις τους; 
      Κατά συνέπεια –και κλείνω, κύριε Πρόεδρε- έχουμε ακόμη και εδώ ένα σύμπτωμα μηδενιστικής αντιπολίτευσης. Περιμέναμε ότι με τον καινούργιο χρόνο, στον οποίο η Κυβέρνηση επιχειρεί ένα νέο ξεκίνημα και το ΠΑΣΟΚ θα έπαιρνε βαριές αναπνοές και θα έδειχνε ένα βελτιωμένο εαυτό. Αυτό δεν συνέβη. Λυπούμεθα γι’ αυτό. Η Κυβέρνηση συνεχίζει το έργο της και αφήνει την Αντιπολίτευση να εκτίθεται με κραυγές και σχόλια μηδενιστικά, τα οποία δεν πείθουν κανέναν. 
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ, κ. Παπουτσής, θέλει το λόγο για μια πολύ σύντομη, όμως, παρέμβαση. Δύο λεπτά μόνο. 
      ΧΡΗΣΤΟΣ ΠΑΠΟΥΤΣΗΣ: Εξαιρετικά σύντομη, κύριε Πρόεδρε, δεδομένου ότι ο Κοινοβουλευτικός Εκπρόσωπος της Νέας Δημοκρατίας, ο κ. Παναγιωτόπουλος, παρά την προσπάθειά του να διασκεδάσει τις χθεσινές, εξαιρετικές, θα έλεγα, εντυπώσεις τις οποίες δημιούργησε με την παρέμβασή του, όσον αφορά τα γενικότερα πολιτικά θέματα και τη διακυβέρνηση της Νέας Δημοκρατίας, σήμερα προσπάθησε με κάθε τρόπο να ξαναστρέψει την μπάλα και την προσοχή του Σώματος στο παρελθόν. Ατυχώς, όμως. 
      Αναφερόμενος για παράδειγμα στο θέμα της ηλεκτροδότησης των νησιών, θέλω να υπενθυμίσω στον κ. Παναγιωτόπουλο το γεγονός ότι υπάρχουν προβλήματα αυτήν την περίοδο, ότι υπάρχουν προβλήματα και σήμερα ακόμη με τη Νέα Δημοκρατία, πέντε χρόνια μετά τη διακυβέρνηση της Νέας Δημοκρατίας και της Κυβέρνησης την οποία υποστηρίζει ο ίδιος με την ψήφο του, οφείλεται σε δύο βασικούς λόγους. 
      Πρώτον, στις μεγάλες αντιδράσεις που υπήρχαν σε κάθε έργο που προσπαθούσε η ΔΕΗ να προχωρήσει για τη διασύνδεση των νησιών, λόγω των ενστάσεων τις οποίες έκαναν φίλια οικονομικά συμφέροντα, τα οποία αργότερα εμφανώς στήριξαν τη Νέα Δημοκρατία και δεύτερον, στο γεγονός ότι υπήρχε μόνιμη αντίδραση σε κάθε προσπάθεια για την εγκατάσταση ανανεώσιμων πηγών ενέργειας, είτε φωτοβολταϊκών, είτε αιολικών πάρκων σε όλα τα νησιά, μετά από κινητοποιήσεις που πρωτοστατούσαν κυρίως Βουλευτές και στελέχη της Νέας Δημοκρατίας. 
      Τρίτον, όσον αφορά το γενικότερο έργο ουδέποτε το ΠΑΣΟΚ, ούτε ο Πρόεδρός του Γιώργος Παπανδρέου εφείσθη λόγων ή χρειάστηκε να αποκρύψει την αλήθεια ή να μη συγχαρεί τον κύριο Πρωθυπουργό για τις πρωτοβουλίες τις οποίες ανέλαβε, όσον αφορά την αγορά της Νοτιοανατολικής Ευρώπης. Πώς άλλωστε να το κάνει αυτό, όταν ο ίδιος ο κ. Παπανδρέου ήταν εκείνος ο οποίος διαπραγματεύετο στην πρώτη φάση αυτό το μεγάλο έργο; Πώς άλλωστε μπορεί να το κάνει αυτό, όταν ήταν η Κυβέρνηση του Κώστα Σημίτη, η οποία οργάνωσε αυτήν την προσπάθεια στα κράτη-μέλη της Νοτιοανατολικής Ευρώπης, ακολουθώντας και υποστηρίζοντας μια πρωτοβουλία της Ευρωπαϊκής Επιτροπής, την οποία ο ίδιος ο κύριος Πρωθυπουργός, ο Πρόεδρος της Βουλής ο κ. Σιούφας και ο Γενικός Γραμματέας ο κ. Στεφάνου, δημοσίως αναγνώρισαν για την προσφορά τότε του Έλληνα Επιτρόπου που είχε την πρωτοβουλία για τη δημιουργία της αγοράς της Νοτιοανατολικής Ευρώπης; 
      Επιπλέον, κύριε Παναγιωτόπουλε, μην ξεχνάτε –γιατί κανείς δεν ξεχνάει σε αυτήν την Αίθουσα- ότι φυσικό αέριο, δίκτυο φυσικού αερίου και ανανεώσιμες πηγές ενέργειας, φέρνουν φαρδιά-πλατιά την υπογραφή των κυβερνήσεων του Κώστα Σημίτη και του ΠΑΣΟΚ. 
      (Χειροκροτήματα από την πτέρυγα του ΠΑΣΟΚ)
      
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, θα ήθελα το λόγο για ένα λεπτό. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παναγιωτόπουλε, θα σας δώσω όντως μόνο ένα λεπτό.
      ΠΑΝΟΣ ΠΑΝΑΓΙΩΤΟΠΟΥΛΟΣ: Όντως, ένα λεπτό. Το εννοώ, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ. 
      Δεν θα έπαιρνα το λόγο, αλλά είναι σχολιάσιμα αυτά που είπε ο κ. Παπουτσής.
      Πολύ σύντομα, λοιπόν, θέλω να τον διαβεβαιώσω ότι δεν έχω ανάγκη ούτε να αποπροσανατολίσω το Σώμα ούτε να εκτρέψω την προσοχή του από κάτι που είπα χθες. Ό,τι είπα χθες, κύριε Παπουτσή, το επαναλαμβάνω και σήμερα. Γιατί; Διότι εδώ ως Κοινοβουλευτικός Εκπρόσωπος μαζί με τους συναδέλφους της Νέας Δημοκρατίας βρισκόμαστε για να εκφράζουμε την κοινωνία, την οποία γνήσια και αυθεντικά αφουγκραζόμαστε. Διότι εμείς, σε αντίθεση με τις δικές σας κυβερνήσεις, έχουμε Πρωθυπουργό και Κυβέρνηση, έχουμε Πρωθυπουργό και Υπουργούς που ξέρουν να παίρνουν το μήνυμα από την κοινωνία και από την Κοινοβουλευτική Ομάδα. Δεν έχουμε πρόσωπα της εξουσίας αντίστοιχα με τα δικά σας, με μάτια και αυτιά ερμητικά κλειστά. 
      Ο Πρωθυπουργός παίρνει το μήνυμα, το αποδεικνύει συνεχώς και σας διαβεβαιώ ότι τις επόμενες μέρες θα διαπιστώσετε ότι έχει πάρει το μήνυμα και για τις απαραίτητες αλλαγές σε περιορισμένο αριθμό διοικήσεων Δ.Ε.Κ.Ο., γιατί οι υπόλοιπες διοικήσεις, η μεγάλη πλειοψηφία τους, κάνουν τη δουλειά τους κατά τον καλύτερο τρόπο. 
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και δύο συνοδοί καθηγητές από το Πειραματικό Γυμνάσιο Κορίνθου.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Τώρα, το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Αστέριος Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
      Το γνωστό σενάριο το είδαμε και το ζήσαμε ξανά μόλις τώρα, το σενάριο της «κοκορομαχίας». Βεβαίως, ακούσαμε από τον κ. Παναγιωτόπουλο ότι η Νέα Δημοκρατία έχει Πρωθυπουργό που ακούει κλπ. 
      Το μείζον ερώτημα, κύριε Παναγιωτόπουλε, είναι το εξής: Ποιος είναι ο Πρωθυπουργός; Διότι υπάρχουν δύο πρωθυπουργοί μετά τον ανασχηματισμό. Ένας τυπικός και ένας άτυπος. Τώρα ποιος είναι ο τυπικός και ποιος είναι ο άτυπος, θα μας το πείτε εσείς καλύτερα, γιατί ξέρετε καλύτερα τα της οικογένειάς σας. 
      Όμως, μας μπερδέψατε και όσον αφορά την οικονομική πολιτική, διότι δεν ξέρουμε ποιος είναι ο επικεφαλής του οικονομικού επιτελείου. Είναι ο κύριος Παπαθανασίου; Είναι ο κ. Σουφλιάς; Είναι μία τριμερής επιτροπή που έχει υπό εποπτεία τον κ. Παπαθανασίου; Και εκεί μας τα έχετε μπερδέψει, τέλος πάντων. 
      Όμως, μας τα έχετε μπερδέψει και στο μείζον θέμα της ασφάλειας, διότι πάλι δεν ξέρουμε. Είναι ο κ. Παυλόπουλος επικεφαλής; Είναι ο κ. Μαρκογιαννάκης; Υπάρχει σύγχυση αρμοδιοτήτων; Δηλαδή, κάνατε έναν ανασχηματισμό και φέρατε μία «μπερδεψούρα». Αυτό καταλάβαμε. Βέβαια, θα μας τα ξεδιαλύνετε εσείς αργότερα. 
       Και επειδή εμείς του Λαϊκού Ορθόδοξου Συναγερμού είμαστε πρακτικοί άνθρωποι, έρχομαι τώρα και σε θέματα που ενδιαφέρουν τον κόσμο. 
      Ειπώθηκε για τον Αχελώο ότι θα πρέπει –έτσι ακούσαμε από την πλευρά του ΣΥΡΙΖΑ- να επανεξετάσουμε την όλη κατάσταση, αγνοώντας ότι ο Θεσσαλικός Κάμπος διψά και αγνοώντας ότι είναι έργο πνοής και ανάγκης για τη Θεσσαλία η ηπία –το τονίζω- εκτροπή του άνω ρου του Αχελώου. 
      Όμως, βεβαίως είδαμε –προς έκπληξή μου, ομολογουμένως- ότι υπάρχουν και «νησίδες», κύριε Παπουτσή, μέσα στο ΠΑΣΟΚ, μέσα στο κόμμα σας –για να μην κατονομάσω συνάδελφο τον οποίο και εκτιμώ- που μας λένε να δούμε ξανά το έργο, να μην βιαστούμε, να περιμένουμε. Τριάντα χρόνια μας ταλαιπωρεί αυτή η εκτροπή του Αχελώου. Πάλι να περιμένουμε; Ξεκαθαρίστε, τέλος πάντων, το εξής: Θα ακολουθήσετε την πολιτική του αειμνήστου Ανδρέα Παπανδρέου ή θα ακολουθήσετε την πολιτική του ΣΥΡΙΖΑ; Ξεκαθαρίστε να μας πείτε τι θέλετε κι εσείς, τέλος πάντων! 
      Και βεβαίως, θα μου επιτρέψετε, κύριε Πρόεδρε, να αναφερθώ σε μία εξέλιξη που είχαμε χθες. 
      Χθες, λοιπόν, με πρωτοβουλία του αξιοτίμου Αντιπροέδρου της Βουλής κ. Σούρλα, έγινε μία μεγάλη κομματική και κυβερνητική –κομματική, δηλαδή- συγκέντρωση της Νέας Δημοκρατίας για να συζητήσουν τα αγροτικά ζητήματα. Τώρα κατάλαβαν ότι υπάρχει τεράστιο πρόβλημα στον αγροτικό κόσμο της χώρας! Τώρα κατάλαβαν ότι υπάρχει κραχ στα αγροτικά προϊόντα! 
      Τέλος πάντων, όμως, υπό την πίεση των συλλαλητηρίων που ετοιμάζουν οι αγρότες για τις 20 του μηνός, έγινε αυτή η διευρυμένη κομματική μάζωξη. Και ποιο ήταν το μεγάλο συμπέρασμα αυτής της μάζωξης; Ότι «ναι» υπάρχουν προβλήματα στον αγροτικό κόσμο -ωσάν να μην το ήξεραν οι ίδιοι οι αγρότες, ωσάν να μην το ξέραμε εμείς- και υπάρχει η πολιτική βούληση, η θέληση της Κυβέρνησης να προχωρήσει σε μεταρρυθμίσεις, σε λύσεις. «Μπλα, μπλα», δηλαδή, βερμπαλισμοί, ωραία λόγια, κενά ουσίας και περιεχομένου. 
      Εμείς είμαστε ξεκάθαροι. Υπήρξε ένας εμπαιγμός των αγροτών της Θεσσαλίας επί δύο μήνες τώρα στο θέμα της καρπόπτωσης και γι’ αυτό δεν μιλάει κανένας. Θα μιλήσουμε πάλι εμείς, λοιπόν! 
      Κύριε Υφυπουργέ και κύριοι της Κυβέρνησης και κύριε Παναγιωτόπουλε, δύο μήνες πριν γύριζαν στα χωριά της Θεσσαλίας Βουλευτές σας και κυβερνητικοί παράγοντες και έλεγαν ότι έχει υπογραφεί ΚΥΑ, Κοινή Υπουργική Απόφαση, για αποζημίωση μέσω ΕΛΓΑ για τους θιγέντες από την καρπόπτωση. Ξέρετε τι έχει πιστοποιηθεί; Δεν έχετε υπογράψει καν αυτήν την ΚΥΑ! Τους εμπαίζετε δύο μήνες τώρα! Ψέματα λέγατε και τους βγάζετε στο δρόμο! Αυτή είναι η αλήθεια. Τι έχετε να πείτε γι’ αυτό; Τίποτα προφανώς, διότι η ΚΥΑ δεν έχει υπογραφεί. Είναι αλήθεια. 
      Και βεβαίως, η θέση μας είναι ξεκάθαρη. Θα πρέπει, όπως βρήκατε 28.000.000.000 για τους τραπεζίτες, να βρείτε 1.000.000.000–και αυτό που λέμε, το έχουμε μελετήσει και μιλάμε 1.000.000.000- για να δώσετε στον αγροτικό κόσμο της χώρας. 
      Ο Σύνδεσμος Ελλήνων Κτηνοτρόφων είπε το εξής στον απελθόντα Υπουργό κ. Κοντό: «Δώσε μας 700.000.000 ευρώ –όχι 28.000.000.000, αλλά 700.000.000 ευρώ- και δεν θα σε ενοχλήσουμε ξανά, κύριε Υπουργέ». 
      Και βεβαίως, τα άλλα 300.000.000.000- 360.000.000.000 θα πρέπει να δοθούν ως στρεμματική ενίσχυση για τους βαμβακοπαραγωγούς που και αυτοί έχουν πληγεί, για τους παραγωγούς καλαμποκιού, για τους παραγωγούς σιταριού. Όλα αυτά είναι γύρω στο 1.000.000.000. Δώστε, λοιπόν, το 1.000.000.000-όπως βρήκατε 28.000.000.000 για τις τράπεζες- και θα δείτε ότι η κατάσταση στον αγροτικό τομέα της χώρας θα είναι καλύτερη. 
      Έρχομαι τώρα στο φράγμα της Μεσοχώρας. 
      Σας είπα χθες, κύριε Υφυπουργέ, ότι «εγκυμονούνται» συνθήκες εκκόλαψης σκανδάλου Βατοπεδίου, μιας νέας Βιστωνίδας στην περιοχή. Ακούστε τώρα πώς κυοφορούνται αυτές οι συνθήκες.  
      Στέλνετε τους ανθρώπους σε δύο χώρους ως μετεγκατάσταση. Ο πρώτος χώρος είναι ο χώρος «Σπίτια». Ο δεύτερος χώρος είναι τα λεγόμενα «Βαρκά». Εσείς μπορεί να κάνετε παρέα με «Κολωνακιώτες». 
      Όμως, εγώ κάνω παρέα με χωριάτες. Έμαθα, λοιπόν, από μικρός ότι όταν λέμε πως μια περιοχή, ένα μέρος, είναι «Βαρκό», σημαίνει ότι έχει πρόβλημα με νερά που βγαίνουν από κάτω, είναι σαν μία βαλτώδης περιοχή, για να το πω έτσι. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Αξιότιμε κύριε Πρόεδρε, σας παρακαλώ πολύ να μου δώσετε δύο λεπτά.
      ΠΡΟΕΔΡΕΥΩΝ (Φίλιππος Πετσάλνικος): Ένα λεπτό. 
      ΑΣΤΕΡΙΟΣ ΡΟΝΤΟΥΛΗΣ: Ένα λεπτό, κύριε Πρόεδρε. 
      Εδώ, λοιπόν, κύριε Υφυπουργέ, θα σας καταθέσω μία μελέτη της ΔΕΗ –την οποία θέλω να προσέξετε πολύ καλά- η οποία στη σελίδα τέσσερα και υπό τον τίτλο «Συμπεράσματα για την περιοχή «Βαρκά» λέει τα εξής: «…είναι εν δυνάμει ασταθούς χαρακτήρα. Εξάλλου, η παρουσία του νερού παντού απαιτεί σοβαρά έργα εξυγίανσης για την υποδοχή κατασκευών ενός οικισμού και την οργανωμένη λειτουργία του». Στέλνετε τους ανθρώπους εκεί, σ’ αυτήν την περιοχή, την οποία και οι κάτοικοι την ονομάζουν «περιοχή Βαρκά» γι’ αυτό το λόγο. Αυτό κάνετε! 
      Το καταθέτω στα Πρακτικά για να το δείτε. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά την προαναφερθείσα μελέτη, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  
      Επίσης, στο άρθρο 21 παράγραφος 2 –περί αυτού πρόκειται- λέει –προσέξτε, αγαπητοί συνάδελφοι- ότι το είδος της χρήσης στην περιοχή θα προσδιοριστεί από το ΣΧΟΑΠ και τον χωροταξικό σχεδιασμό. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Τo ΣΧΟΑΠ από την περιφέρεια Θεσσαλίας ξέρετε τι λέει, κύριε Υφυπουργέ; Λέει ότι θα γίνουν εκεί πέρα ξενοδοχειακές μονάδες. 
      Και σας ερωτώ: Πώς είναι δυνατόν, τη στιγμή που τίθεται ζήτημα μη ευστάθειας και σαθρότητας του εδάφους, να λέει το ΣΧΟΑΠ ότι εκεί μπορούν να γίνουν ξενοδοχειακές μονάδες. Κοροϊδεύετε τον κόσμο ή κάποιο έχουν κοροϊδέψει και εσάς και κάποιοι μεγαλομέτοχοι θέλουν να τα μεταπουλήσουν αυτά τα οικόπεδα εκεί πέρα που θα βγουν ως παραλίμνια, με υπερπολλαπλάσιο κέρδος. Άρα, γι’ αυτό σας είπα ότι πιθανόν να τεθούν συνθήκες μιας νέας Βιστωνίδας στην περιοχή. 
      Ευχαριστώ για την ανοχή σας, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Ευχαριστούμε τον κ. Ροντούλη. 
      Κυρίες και κύριοι συνάδελφοι, στο σημείο αυτό παρακαλώ να διακόψουμε τη συζήτηση του νομοσχεδίου. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      	Συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης ασυλίας των Βουλευτών κ.κ.:  Ελένης – Μαρίας Αποστολάκη, Τσετίν Μάντατζη, Κυριάκου Μητσοτάκη και Ιωάννη Ραγκούση. 
      	Υπενθυμίζω ότι η συζήτηση διεξάγεται με τη διαδικασία του άρθρου 108 παράγραφος 1, εδάφιο β΄ και επομένως, το λόγο δικαιούται να πάρει ο Βουλευτής που έχει αντίρρηση στην αίτηση του εισαγγελέα για άρση της ασυλίας. 
      Ο λόγος δίνεται πάντα, εφόσον ζητηθεί, στο Βουλευτή τον οποίο αφορά η αίτηση και στους Κοινοβουλευτικούς Εκπροσώπους, οι οποίοι ομιλούν μετά τους τυχόν ομιλητές κάθε υπόθεσης. 
      Σύμφωνα με το άρθρο 83 του Κανονισμού, η Βουλή δεν εισέρχεται στην ουσία των υποθέσεων, αλλά ερευνάται μόνο αν η πράξη για την οποία ζητείται η άρση της ασυλίας συνδέεται με την πολιτική δραστηριότητα του Βουλευτή, αν η δίωξή του υποκρύπτει πολιτική σκοπιμότητα ή αποσκοπεί ενδεχομένως στο να τρωθεί το κύρος της Βουλής ή του Βουλευτή, να παρακωλύεται ουσιαστικώς η άσκηση του λειτουργήματός του ή να επηρεαστεί η λειτουργία της Βουλής ή της Κοινοβουλευτικής Ομάδας στην οποία ανήκει ο Βουλευτής. 
      	Υπενθυμίζω ότι έχουμε δεχθεί επί των αιτήσεων άρσης ασυλίας η Βουλή να αποφασίζει, με ονομαστική ψηφοφορία, για να αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος που θα μπορούσε να οδηγήσει σε αμφισβητήσεις των αποτελεσμάτων και για τη διευκόλυνση και μόνο της ονομαστικής ψηφοφορίας να καταρτίζεται ψηφοδέλτιο. Το ψηφοδέλτιο, στο οποίο κάθε συνάδελφος θα αναγράφει το όνομά του και την εκλογική του περιφέρεια θα καταχωρίζεται στα αντίστοιχα Πρακτικά. Έτσι ανταποκρινόμεθα στις διατάξεις του άρθρου 83, που απαιτεί φανερή ψηφοφορία. 
      	Αφού, λοιπόν, ολοκληρωθεί η συζήτηση των περιπτώσεων της σημερινής Ειδικής Ημερήσιας Διάταξης, θα προχωρήσουμε σε ονομαστική ψηφοφορία, όπως σας περιέγραψα. 
      	Η πρώτη υπόθεση αφορά στη συνάδελφο κ. Ελένη – Μαρία Αποστολάκη. 
      	Η δεύτερη υπόθεση αφορά στο συνάδελφο κ. Τσετίν Μάντατζη. 
      	Η τρίτη υπόθεση αφορά στο συνάδελφο κ. Κυριάκο Μητσοτάκη. 
      	Η τέταρτη υπόθεση –τρεις δικογραφίες- αφορά στο συνάδελφο κ. Ιωάννη Ραγκούση. 
      	Οι λεπτομέρειες επί των τεσσάρων υποθέσεων αναφέρονται στο ενημερωτικό σημείωμα που διενεμήθη μαζί με την Ειδική Ημερήσια Διάταξη. Βεβαίως, πρέπει να σας ενημερώσω ότι η Επιτροπή Κοινοβουλευτικής Δεοντολογίας έχει κάνει τη σχετική εισήγηση, η οποία είναι ομόφωνη και απορριπτική για όλες τις περιπτώσεις. 
      	Επί της αιτήσεως που αφορά στη συνάδελφο κ. Ελένη-Μαρία Αποστολάκη υπάρχει συνάδελφος που να ζητεί το λόγο, κατά το άρθρο 108 του Κανονισμού;
      Ουδείς. 
      	Επί της αιτήσεως που αφορά στο συνάδελφο κ. Τσετίν Μάντατζη 
υπάρχει συνάδελφος που να ζητεί το λόγο, κατά το άρθρο 108 του Κανονισμού; Ουδείς. 
      	Επί της αιτήσεως που αφορά στο συνάδελφο κ. Κυριάκο Μητσοτάκη 
υπάρχει συνάδελφος που να ζητεί το λόγο, κατά το άρθρο 108 του Κανονισμού; Ουδείς. 
      	Επί των αιτήσεων που αφορούν στο συνάδελφο κ. Ιωάννη Ραγκούση υπάρχει συνάδελφος που να ζητεί το λόγο, κατά το άρθρο 108 του Κανονισμού; Ουδείς. 
      	Κυρίες και κύριοι συνάδελφοι, στο σημείο αυτό θα διεξαχθεί ονομαστική ψηφοφορία. 
      	Έχει καταρτιστεί ψηφοδέλτιο με τα ονόματα των συναδέλφων για τους οποίους ζητείται η άρση της ασυλίας και στο οποίο έχει καταγραφεί και η σχετική πρόταση της Επιτροπής Κοινοβουλευτικής Δεοντολογίας. 
      	Κάθε συνάδελφος θα σημειώνει την ψήφο του –και παρακαλώ αυτό να το προσέξετε- δίπλα στο όνομα του συναδέλφου για τον οποίο ζητείται η άρση της ασυλίας. 
      	Εκείνος που ψηφίζει υπέρ της άρσης της ασυλίας σημειώνει την προτίμησή του δίπλα στο όνομα του Βουλευτή, στη στήλη «ΝΑΙ»,  δηλαδή λέει «ΝΑΙ» στην αίτηση του εισαγγελέα που ζητεί την άρση της ασυλίας. 
      Εκείνος που ψηφίζει κατά της άρσης ασυλίας σημειώνει δίπλα στο όνομα του Βουλευτή και στην στήλη «ΟΧΙ», αντιστοίχως «ΟΧΙ».
      Εκείνος που ψηφίζει «ΠΑΡΩΝ» θα το σημειώνει στην αντίστοιχη στήλη του ψηφοδελτίου. 
      Στο ψηφοδέλτιο θα αναγράφει κάθε συνάδελφος το όνομά του και την εκλογική του περιφέρεια και θα το υπογράφει, διότι η ψηφοφορία είναι ονομαστική.
      Στη συνέχεια και με την εκφώνηση του ονόματός του από τους επί του καταλόγου συναδέλφους θα παραδίδει το ψηφοδέλτιο στο συνάδελφο κ. Ελευθέριο Αυγενάκη από τη Νέα Δημοκρατία και στο συνάδελφο κ. Παναγιώτη Μπεγλίτη από το ΠΑΣΟΚ, οι οποίοι θα το μονογράφουν και θα ανακοινώνουν ότι ο Βουλευτής εψήφισε. 
      Καλούνται επί του καταλόγου ο συνάδελφος κ. Σπήλιος Λιβανός από τη Νέα Δημοκρατία και ο συνάδελφος κ. Ιωάννης Σκουλάς από το ΠΑΣΟΚ. 
      Παρακαλώ να αρχίσει η ανάγνωση του καταλόγου. Αργά και το επόμενο όνομα να διαβάζεται μετά την ψήφο του πρώτου συναδέλφου. 
      (ΨΗΦΟΦΟΡΙΑ)
      (Κατά τη διάρκεια της ψηφοφορίας την Προεδρική Έδρα καταλαμβάνει  η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
       (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΟΥΣΑ (Έλσα Παπαδημητρίου): Υπάρχει συνάδελφος ο οποίος δεν άκουσε το όνομά του; 
      Ο κ. Καζάκος, η κ. Πατριανάκου και ο κ. Καλαντζής.
      (Στο σημείο αυτό ψηφίζουν οι Βουλευτές, ο κ. Καζάκος, η κυρία Πατριανάκου και ο κ. Καλαντζής)
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      ( ΚΑΤΑΜΕΤΡΗΣΗ )
       Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι πέντε μαθητές και μαθήτριες με τέσσερις συνοδούς καθηγητές από το 5ο Γενικό Λύκειο Αθήνας.
      Καλωσορίζουμε τα παιδιά και τους ευχόμαστε καλή πρόοδο.
      (Χειροκροτήματα από όλες τις πτέρυγες της Βουλής)
      Κύριοι συνάδελφοι, μέχρι να ολοκληρωθεί η καταμέτρηση, θα επανέλθουμε  στην συζήτηση του νομοσχεδίου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις».
      Ο κ. Χάιδος Βουλευτής ΠΑΣΟΚ έχει το λόγο.
      ΧΡΗΣΤΟΣ ΧΑΪΔΟΣ: Ευχαριστώ, κυρία Πρόεδρε.
       Κύριοι συνάδελφοι το σχέδιο νόμου για τη Μεσοχώρα συζητείται στη Βουλή με καθυστέρηση πέντε ετών και κατά τη γνώμη μου είναι χειρότερο από το προηγούμενο, δηλαδή του νόμου του 2000 που καταργήθηκε από την Κυβέρνηση, όχι γιατί έγιναν προσφυγές όπως ανέφερε ο εισηγητής της Πλειοψηφίας, αλλά γιατί δεν καταβλήθηκαν οι αποζημιώσεις μέσα στο χρόνο που όριζε ο νόμος και επιδίκασε η δικαιοσύνη.
      Έτσι, επιστρέφουμε πάλι στην προ επταετίας αφετηρία όταν συζητούνταν η διαμόρφωση ενός πλαισίου για τις αποζημιώσεις και την αποκατάσταση των κατοίκων που κατακλύζονται ή θίγονται από την έμφραξη του φράγματος, με την έναρξη της λειτουργίας του έργου.
      Με γνώμονα τη βασική και σταθερή θέση, τόσο του κόμματός μου όσο και τη δική μου, ότι το έργο πρέπει να λειτουργήσει σύντομα, επιτρέψτε μου να καταθέσω τον προβληματισμό για τις ρυθμίσεις και τις προτάσεις που έχουμε γι’ αυτό το ζήτημα.
      Τα κεντρικά σημεία των απόψεών μου συνοψίζονται ως ακολούθως:
      Πρώτον, θεωρώ ότι πρέπει να επιμείνουμε στην αναζήτηση και στο μέλλον τρόπων διατήρησης της Μεσοχώρας, υπό την έννοια όχι μόνο να μείνουν οι κάτοικοι αλλά και γιατί εάν υπάρχει κίνδυνος κατολίσθησης πρέπει να κάνουμε κάτι και γι’ αυτό. Δεν σημαίνει ότι επειδή λύθηκαν τα προβλήματα με την μετεγκατάσταση, ότι θα ήταν σωστό να κατολισθήσει το χωριό.
      Άρα λοιπόν πρέπει να επανεξετάσουμε την κατασκευή τοιχίων αντιστήριξης, όπως έγινε και αλλού, την αποστραγγιστική τάφρο που ξεκίνησε και εγκαταλείφθηκε, τσιμεντοενέσεις κ.λπ.
      Οι κάτοικοι δεν μπορούν να κατανοήσουν τη διπλή αντιφατικότητα μεταξύ των γεωλογικών μελετών. Δεν μπορούν να καταλάβουν πώς από μία απαλλοτριωμένη και κατ’ επέκταση επικίνδυνη θέση θα διέρχεται η εθνικής σημασίας οδός Τρικάλων-Άρτης. Δεν μπορούν να αποδεχθούν πώς μία έκταση την οποία αυτοί πρέπει να εγκαταλείψουν μπορεί να αξιοποιηθεί από κάποιους άλλους στο μέλλον. 
      Δηλαδή απλοϊκά το ερώτημα είναι: Να αναψυχηθούν κάποιοι ξένοι μπορούν, να μείνουν οι κάτοικοι όχι; Σ’ όλα αυτά πρέπει να υπάρξουν πειστικότερες απαντήσεις και ενημέρωση για τους κατοίκους έτσι ώστε να καμφθούν οι όποιες αντιδράσεις θεωρούνται αδικαιολόγητες. Οι περισσότερες όμως δεν είναι. 
      	Ο δεύτερος άξονας των απόψεών μου στηρίζεται στη βάση του ότι πρέπει να διατηρηθεί η ιστορική, πολιτιστική, κοινωνική και φυσική συνέχεια της Μεσοχώρας ως ενιαίου χωριού με κίνητρα παραμονής των κατοίκων που απαλλοτριώνονται τα σπίτια τους όπως οικόπεδα στους νέους οικισμούς με συμβολικό τίμημα, άτοκα δάνεια για το χτίσιμο των σπιτιών, απαλλαγή από τέλη οικοδόμησης, κατασκευή έργων υποδομής στους νέους οικισμούς άμεσα και πριν από την έμφραξη με δεσμεύσεις και συγκεκριμένα χρονοδιαγράμματα.
      	Καταθέτω για τα Πρακτικά της Βουλής αεροφωτογραφία των περιοχών μετεγκατάστασης, δηλαδή των νέων οικισμών, που δείχνει ότι πρόκειται για μία απομακρυσμένη, δύσβατη περιοχή σε κορυφογραμμή, δηλαδή πολύ μακριά από το οδικό δίκτυο, και νομιμοποιούνται και δικαιολογούνται οι κάτοικοι να ανησυχούν πότε θα κατασκευαστούν τα έργα υποδομής και πώς θα χτίσουν σ’ αυτούς τους οικισμούς. Άρα λοιπόν πρέπει να τους δώσουμε περισσότερες εγγυήσεις ότι θα προχωρήσουν ομαλά τα πράγματα.
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά την προαναφερθείσα αεροφωτογραφία η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	Το ερώτημα γιατί η ΔΕΗ και κατά συνέπεια η πολιτεία -δεν είναι συνεπής στην αρχική συμβατική δέσμευση για κατασκευή του νέου οικισμού που προέβλεπε ο προηγούμενος νόμος ακόμα ταλανίζει την πλειοψηφία των κατοίκων του χωριού. 
      	Στις επιμέρους ρυθμίσεις των άρθρων του νομοσχεδίου οι παρατηρήσεις και οι προτάσεις που είναι και θέσεις των ΟΤΑ της περιοχής είναι οι ακόλουθες: Στο άρθρο 19 που αναφέρεται ότι στην περίπτωση θιγόμενης κατοικίας εμβαδού μικρότερου των εξήντα τετραγωνικών μέτρων η αποζημίωση θα υπολογίζεται για εμβαδόν εξήντα τετραγωνικών μέτρων, αυτό είναι σωστό αλλά συνεχίζει μετά ότι ως κατοικία νοείται αυτοτελές κτίσμα χωρίς να λαμβάνονται υπ’ όψιν οι συστάσεις οριζόντιας ή κάθετης ιδιοκτησίας. Σε περιπτώσεις εξ αδιαιρέτου ιδιοκτησίας η αποζημίωση καταβάλλεται κατά μέρος του ποσοστού των συνιδιοκτητών. Σωστό και δίκαιο είναι να αναγνωρίζονται παλιότερες συστάσεις οριζόντιας και κάθετης ιδιοκτησίας που έγιναν νόμιμα με τα απαιτούμενα δημόσια έγγραφα. Έχουν ξεχωριστά ρολόγια ηλεκτροδότησης και ύδρευσης και αποτελούν διακριτά νοικοκυριά γιατί με τη λογική αυτή καταργούμε όλο το σύστημα της αντιπαροχής των διαμερισμάτων που είναι ξεχωριστές ιδιοκτησίες και δεν μπορεί θεωρητικά να πει ότι αποζημιώνονται όλοι. Σ’ αυτές τις περιπτώσεις λοιπόν πρέπει να νοούνται ως αυτοτελή κτίσματα γιατί διαφορετικά θα προκύψουν σημαντικά νομικά προβλήματα.
      	Στο ίδιο άρθρο θα πρότεινα να αποζημιώνονται εφόσον το επιθυμούν για να αποκτήσουν οικόπεδο και σπίτι στο νέο οικισμό και οι λίγοι ιδιοκτήτες κατοικιών στη Μεσοχώρα που δεν απαλλοτριώνονται και παραμένουν. Αυτό το παλιό χωριό στην ουσία διαλύεται. 
      	Στο άρθρο 21 παράγραφος 2 οι απαλλοτριούμενες εκτάσεις πέραν της ανώτατης στάθμης πλημμύρας θα διαμορφωθούν από τη ΔΕΗ ως χώροι αναψυχής και αυτός ο χώρος θα μπορεί να παραχωρηθεί στους Οργανισμούς Αυτοδιοίκησης για εκμετάλλευση. Πρότασή μου είναι να εξασφαλιστεί η μόνιμη παραχώρηση, να είναι αμετάκλητη και να μην αναιρείται και αυτή η ρύθμιση να ισχύει και για τους άλλους δήμους και για τη διευρυμένη κοινότητα Νεράϊδας και για το Δήμο Πινδέων για τις παραλίμνιες περιοχές.
      	Στο άρθρο 22 αναφορικά με την απόκτηση οικοπέδου στο χώρο μετεγκατάστασης προτείνω το τίμημα να είναι συμβολικό για τους δημότες και ιδιοκτήτες έστω και τμήματος κατοικίας ή οικοπέδου στη Μεσοχώρα έτσι ώστε να δοθεί η δυνατότητα σε όλους τους Μεσοχωρίτες που θέλουν να φτιάξουν σπίτι στο νέο οικισμό αφού υπάρχουν πολλά οικόπεδα και προκύπτει κίνδυνος με τις προϋποθέσεις που θέτει αυτό το άρθρο πολλά να μείνουν αρχικά αδιάθετα και αργότερα να αγοραστούν από ξένους. Όπως προείπα, στους ίδιους πρέπει να δοθούν επιπλέον κίνητρα για να κατορθώσουν να ανταποκριθούν στα έξοδα της οικοδόμησης σε μια απομακρυσμένη περιοχή υπό τις συγκεκριμένες συνθήκες.
      	Τέλος, προτείνω για δημότες ιδιοκτήτες οικοπέδου που βρίσκεται σε αναφερόμενες εκτάσεις στο άρθρο 17, δηλαδή εκεί που θα απαλλοτριωθεί για να μετεγκατασταθούν οι κάτοικοι, να μπορούν με δήλωσή τους να πάρουν οικόπεδο χωρίς να χρειαστεί να πληρώσουν τη διαφορά απλώς καταβάλλοντας την αποζημίωση που εισέπραξαν για να επαναποκτήσουν οικόπεδο όπως πριν είχαν.
      	Στο άρθρο 23 που αφορά την προσωρινή διαμονή που προβλέπεται να γίνει σε προσωρινές εγκαταστάσεις, προτείνω γι’ αυτούς τους κατοίκους που είναι αποδεδειγμένα κτηνοτρόφοι ή καλλιεργητές ή υπέργηροι και έχουν εκδηλώσει ενδιαφέρον να αποκτήσουν οικόπεδο στις περιοχές μετεγκατάστασης, να αρχίσει από τώρα η κατασκευή των σπιτιών στο νέο οικισμό έτσι ώστε να αποτραπεί η άσκοπη δαπάνη, να μην μεσολαβήσει κάτι ενδιάμεσο, να στηριχθούν οι ίδιοι ουσιαστικά και να δημιουργηθεί «μαγιά» και πίστη στους Μεσοχωρίτες ότι ο νέος οικισμός θα προχωρήσει.
      	Στο άρθρο 24 που αναφέρεται στο εφάπαξ επίδομα κοινωνικής αποκατάστασης νομίζω ότι πρέπει να ληφθεί μέριμνα και για επίδομα επαγγελματικής αποκατάστασης το οποίο να είναι σαφώς υψηλότερο απ’ αυτό της κοινωνικής αποκατάστασης για τους επαγγελματίες της Μεσοχώρας ενοικιαστές ή ιδιοκτήτες επαγγελματικής στέγης.
      	Ολοκληρώνοντας αυτήν την παρέμβαση και συνοψίζοντας τις απόψεις μου επιτρέψτε μου να επαναλάβω αυτό που προείπα και στην ομιλία μου επί της αρχής, ότι δηλαδή πρέπει να δοθεί περισσότερο βάρος στις ενισχύσεις παραμονής των κατοίκων στην περιοχή παρά στις αποζημιώσεις φυγής τις οποίες δίνεται η εντύπωση ότι θέτει ως προτεραιότητα η Κυβέρνηση με το υπό συζήτηση νομοσχέδιο.
      	Κάντε, λοιπόν, δεκτές τις ουσιαστικές και ομόφωνες προτάσεις των φορέων της περιοχής τις οποίες και εμείς στηρίζουμε γιατί διαφορετικά θα βρείτε απέναντι τους κατοίκους της περιοχής, θα υπάρξουν προβλήματα στην εφαρμογή των διατάξεων του νόμου και μπορεί και αυτός να καταστεί ανενεργός.
      	Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο συνάδελφο.
      	Ο κ. Τσιρώνης έχει το λόγο.
      	ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, κύριε Υπουργέ, χθες στη συζήτηση που κάναμε στη Βουλή επί της αρχής του νομοσχεδίου αναπτύξαμε διεξοδικά ότι το προτεινόμενο από την Κυβέρνηση νομοσχέδιο στερείται οράματος για μία συνολική αντιμετώπιση του ενεργειακού προβλήματος της χώρας. Τα ενεργειακά προβλήματα και ειδικά η παραγωγή ηλεκτρικής ενέργειας αντιμετωπίζονται αποσπασματικά και με προχειρότητα. Ο στόχος του νομοσχεδίου είναι να διευθετηθούν κάποια ζητήματα ειδικά στα μικρά και μεγάλα υδροηλεκτρικά έργα για να εξυπηρετήσετε κάποιους φίλους σας. Αυτά τα ζητήματα θα τα δούμε αύριο στη σχετική συζήτηση που θα κάνουμε στο κεφάλαιο γ΄.
      	Σ’ ό,τι αφορά το ζήτημα του φράγματος της Μεσοχώρας, αυτό το ζήτημα το εξαντλήσαμε στην Επιτροπή. Κάναμε μια μαραθώνια συνεδρίαση έξι ωρών στην Επιτροπή Παραγωγής και Εμπορίου στις 3 Δεκεμβρίου. Φωνάξαμε τους δημάρχους, τους νομάρχες, τους φορείς, τις οργανώσεις. Μας τα ανέπτυξαν όλα και τελικά το αποτέλεσμα είναι ότι ήλθε ένα νομοσχέδιο σήμερα στην Ολομέλεια το οποίο δείχνει ότι δεν τους λάβαμε καθόλου υπ’ όψιν, ότι δεν πήραμε τίποτα απ’ αυτά που μας είπαν. 
      Το ΠΑΣΟΚ υπεύθυνα είπε στην Επιτροπή ότι αυτά τα άρθρα που αφορούν το φράγμα της Μεσοχώρας θα τα ψηφίσει και το ξέρετε πάρα πολύ καλά. Ανατρέξτε και στα Πρακτικά. Δυστυχώς σήμερα φτάνουμε με λύπη μας στην Ολομέλεια να είμαστε στη θέση να μην μπορούμε να ψηφίσουμε ούτε τα άρθρα που είχαμε πει ότι θα ψηφίσουμε. Εκεί μας έχετε φτάσει γιατί δεν λαμβάνετε υπ’ όψιν τα αιτήματα των φορέων και της Τοπικής Αυτοδιοίκησης της περιοχής.
      	Τι ζητάνε; Η καθυστέρηση αυτού του έργου που δεν μπαίνει στο ενεργειακό ισοζύγιο της χώρας ξέρετε πόσο κοστίζει στην εθνική οικονομία; Ξέρετε πόσο πληρώνουμε τις εισαγωγές, πόσο πληρώνουμε την παραγωγή ηλεκτρικής ενέργειας με πετρέλαια, με φυσικά αέρια και με όλους αυτούς τους τρόπους που είναι δαπανηροί; Ξέρετε πόσο κοστίζει από τους ιδιώτες η αγορά ηλεκτρικής ενέργειας και λυπάστε να δώσετε μερικά χρήματα παραπάνω, μερικές πιστώσεις στους φορείς της περιοχής, στους κατοίκους τους οποίους ξεσπιτώνετε; Έχετε επισκεφθεί ποτέ την περιοχή;
      	Έχω δύο λόγους για τους οποίους ήθελα να μιλήσω. Ο ένας είναι πολιτικός  γιατί αυτό το έργο γίνεται στα όρια του νομού μου. Επηρεάζονται η κοινότητα Θεοδωριάνων και πολλά δημοτικά διαμερίσματα του Δήμου Αθαμανίας που και σ’ αυτούς θα πρέπει να εξετάσετε να δώσετε αυτό το επίδομα, το εφάπαξ επίδομα κοινωνικής αποκατάστασης ύψους 20.000 του άρθρου 24. Εξετάστε να το δώσετε και σ’ αυτά τα δημοτικά διαμερίσματα του Δήμου Αθαμανίας αλλά και στην κοινότητα Θεοδωριάνων που πλήττονται απ’ αυτό το έργο.
      Ο άλλος λόγος είναι ότι καθυστερεί τριάντα χρόνια η κατασκευή της Εθνικής Οδού Άρτας – Τρικάλων. Δεν φτάνει που καταστρέφεται η περιοχή μας, το φυσικό μας περιβάλλον, δεν μας επιτρέπει να αναπτυχθούμε κιόλας. Έχει περάσει κανείς ποτέ αυτό που λέμε Εθνική Οδό Άρτας – Τρικάλων; Ξέρετε πόσα σημεία είναι χωματόδρομοι; Ξέρετε πόσα σημεία είναι δύσβατα; Εγώ τον Απρίλιο που πήγα στο Βόλο για μία ομιλία πέρασα από μία γέφυρα μπέντλεϋ, αναγκάστηκα να βρω πέτρες και ξύλα να βάλω, γιατί ήταν σπασμένες οι σανίδες. Αυτή είναι η Εθνική Οδός. Αυτή είναι η κατάσταση. Αυτή είναι η πραγματικότητα.
      Παρακάτω είναι το φράγμα της Συκιάς, το οποίο συνδέεται και με την εκτροπή του Αχελώου, όπου οι κάτοικοι έχουν συμφωνήσει να γίνει. Και έχει σταματήσει στο Συμβούλιο της Επικρατείας. Και αυτό είναι μεγάλο πρόβλημα. Έχει μπλοκάρει την άλλη Εθνική Οδό, την Εθνική Οδό Άρτας – Καρδίτσας. Και ήμασταν απομονωμένοι μέχρι πριν λίγα χρόνια σαν νομός. Από τη μία μεριά ήταν η Κατάρα, όπου έκλεινε ο δρόμος –μην κοιτάτε που προχώρησε το ΠΑΣΟΚ τα έργα της Εγνατίας Οδού- και από την άλλη μεριά το Ρίο – Αντίρριο όπου με μία θαλασσοταραχή, με δυσμενείς καιρικές συνθήκες αποκλειόταν όλος ο νομός. Δεν είχαμε από πού να διαφύγουμε. Λες και είμαστε νησί. 
      Στο ζήτημα της Μεσοχώρας μπορούσαμε να συμφωνήσουμε. Είναι τεράστια η περιβαλλοντική καταστροφή. Και αυτός είναι ο δεύτερος και προσωπικός λόγος. Έλκω την καταγωγή μου από τα ορεινά Τζουμέρκα. Από τη μεριά του πατέρα μου έλκω την καταγωγή από ένα ορεινό χωριό της χαράδρας του Αράχθου, όπου εκεί έχουν γίνει δύο φράγματα και από την πλευρά της μητέρας μου από τα ανατολικά Τζουμέρκα, τη διευρυμένη Κοινότητα Νεράϊδας, το Δημοτικό Διαμέρισμα της Λαφίνας. Κι έχω δει την περιοχή μου, τον τόπο καταγωγής μου, να καταστρέφεται. Είναι τεράστιες, ανυπολόγιστες οι ζημιές που γίνονται σήμερα από τα υδροηλεκτρικά φράγματα. Πρέπει να τα επανεξετάσουμε και να δούμε πώς θα προχωρήσουμε από εδώ και πέρα. 
      Μπορούμε να προσανατολιστούμε σε άλλες μορφές. Τις έχουμε εγκαταλείψει. Τις έχουμε αναξιοποίητες. Την ηλιακή ενέργεια, τα φωτοβολταϊκά. Βάλατε όλη την Ελλάδα, όλο τον κόσμο να κάνει αιτήσεις, τις οποίες βάλατε στα συρτάρια. Προχωρήστε τα. Ποιος σας εμποδίζει; Κι έχετε και την αιολική ενέργεια, την οποία δεν την προχωράτε. Κι έχετε και τα γεωθερμικά πεδία αναξιοποίητα. Εκεί δώστε το βάρος. Δεν μπορεί να καταστρέφεται η περιοχή. Και δώστε αυτά που ζήτησαν οι κάτοικοι της περιοχής. Ζητούν αύξηση τιμής της αποζημίωσης των οικοπέδων τους. Γιατί δεν τη δίνετε; 
      Σας είπα και πριν ότι χάνετε πολύ περισσότερο όσο καθυστερεί αυτό το έργο. Είναι ένα έργο που σχεδιάστηκε στις αρχές της δεκαετίας του ’80. Τότε είχαμε μία άλλη αντίληψη, μία άλλη φιλοσοφία, ότι αυτά τα έργα συμβάλλουν στην τοπική ανάπτυξη, στην τοπική οικονομία, συμβάλλουν στην εθνική οικονομία, στο ενεργειακό ισοζύγιο, στο να αποκτήσει ενεργειακή επάρκεια η χώρα μας. Σήμερα, όμως, μετά από αυτά τα τριάντα, σαράντα χρόνια απολογισμού από τα υδροηλεκτρικά έργα, αλλά και από άλλες χώρες, τις συνέπειες που είχαν στο περιβάλλον, πρέπει να επανεξετάσουμε πώς θα κατασκευάσουμε αυτά τα φράγματα. Και αυτό το έργο -ήδη έχει γίνει καταστροφή στη Μεσοχώρα- όσο καθυστερεί, είναι χειρότερα. 
      Θα πρέπει πραγματικά, κύριε Υπουργέ, εδώ που φτάσαμε, να προχωρήσει. Και αυτό που απομένει είναι οι λεπτομέρειες. Και στις λεπτομέρειες λέτε «όχι». Δώστε ό,τι ζητούν οι κάτοικοι. Πραγματικά θα ωφεληθείτε. Αλλιώς θα καθυστερήσουν, θα μπλέξουμε στα δικαστήρια, στο Συμβούλιο Επικρατείας, θα πάμε άλλη μία πενταετία πίσω και θα λείπει ένα έργο από το ενεργειακό ισοζύγιο της χώρας. Και γνωρίζετε ότι η παραγωγή ηλεκτρικής ενέργειας από υδροηλεκτρικά φράγματα είναι πάρα πολύ φτηνή. Και την πληρώνουμε πανάκριβα στους ιδιώτες. Με την οριακή τιμή του συστήματος, πληρώνουμε στην ακριβότερη τιμή, διότι είμαστε ελλειμματική χώρα. Δεν έχουμε επάρκεια. Και μας κλείνουν και τη στρόφιγγα στο φυσικό αέριο. Άρα, από πού θα έχουμε επάρκεια; 
      Αυτά τα έργα προχωρήστε τα. Μην είστε ολιγαρκείς με τους κατοίκους της περιοχής. Να είστε γαλαντόμοι. Και να δώσετε, όπως είπα, και σε όσες περιοχές επηρεάζονται για να αναπλάσουμε την περιοχή. Είναι τεράστια η καταστροφή. Κάντε μία επίσκεψη και θα δείτε ότι η καταστροφή που έχει συντελεστεί στην περιοχή είναι ανυπολόγιστη. Δεν μπορεί να διορθωθεί με τίποτα.
      Αύριο θα πούμε για τα υδροηλεκτρικά φράγματα στη συζήτηση των σχετικών άρθρων.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Τσιρώνη.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
      Στις προεκλογικές της σημαίες η Νέα Δημοκρατία είχε γραμμένα τα συνθήματα της επανίδρυσης, της απογραφής, της διαφάνειας, της σεμνότητας και της ταπεινότητας. Οι ίδιες σημαίες ήταν και στην κυβερνητική θητεία, ειδικά στην πρώτη τετραετία. Τη μεν σεμνότητα και ταπεινότητα την έχασαν. Μάλιστα, με το συγχρωτισμό τους και με Μονές του Αγίου Όρους, την έχασαν και τμήματα του Αγίου Όρους τη σεμνότητα και την ταπεινότητα.
      Όσον αφορά την απογραφή και τη διαφάνεια στα δημόσια οικονομικά, νομίζω ότι τώρα απεκαλύφθη περίτρανα το μεγάλο μικροκομματικό παιχνίδι εις βάρος της χώρας που έπαιξε εκείνη την περίοδο -και το πληρώνει ακόμα η χώρα και η οικονομία- γύρω από την ένταξή μας στην ΟΝΕ. Αμφισβήτησε μια από τις πιο μεγάλες κατακτήσεις της χώρας και του ελληνικού λαού, την ένταξη στην ΟΝΕ και το ευρώ, η Νέα Δημοκρατία.
      Και τώρα αποδεικνύεται πως όχι μόνο τα πιεστικά δημοσιονομικά, ειδικά το χρέος εκείνης της εποχής, δεν βελτίωσαν, αλλά ο εκτροχιασμός είναι απόλυτος.
      Χθες πανηγύριζαν οι κυβερνητικοί αξιωματούχοι γιατί υπερκαλύφθη, λέει, η ζήτηση και η κάλυψη των 2.500.000.000 ευρώ περίπου με έντοκα γραμμάτια του δημοσίου, δείγμα της εμπιστοσύνης στη νέα πολιτική ηγεσία του Υπουργείου Οικονομικών και τη νέα προσπάθεια της Κυβέρνησης. Και την ίδια ώρα το σπρεντ των κρατικών ομολόγων, που είναι ο δείκτης της δημοσιονομικής ισορροπίας της χώρας, από τον οποίο μας αξιολογούν όλοι οι διεθνείς πιστωτές και οι διεθνείς Οργανισμοί, ανέβαινε στα ύψη. Σε ύψη ρεκόρ. Στις χειρότερες στιγμές της αδύναμης δραχμής, δεν υπήρχε αυτό το άνοιγμα, αυτή η εκτόξευση της ψαλίδας ανάμεσα στα γερμανικά ομόλογα, τα κρατικά και ανάμεσα στα ελληνικά ομόλογα.
      Η Κυβέρνηση είναι σε πανικό, γιατί ξέρει πως αυτά που παρουσίασε στον προϋπολογισμό γύρω από το δημόσιο χρέος και το έλλειμμα, δεν είναι αληθή. Όσο κι αν μαγειρεύει τα δημοσιονομικά για την εσωτερική πολιτική κατανάλωση, τόσο η Κομισιόν όσο και οι διεθνείς πιστωτές γνωρίζουν την πραγματικότητα. Ξέρουν πως κρύβεται πάνω από 10.000.000.000 ευρώ χρέος και ότι το έλλειμμα είναι πολύ πάνω από το 3%. Και ήταν και τα προηγούμενα χρόνια. Εκεί οφείλεται αυτό το άνοιγμα στα επιτόκια δανεισμού του ελληνικού δημοσίου σε σχέση με το γερμανικό. Αυτή είναι η αλήθεια, αυτή είναι η πραγματικότητα.
      Και δεν είναι μόνο ότι είναι ανεξέλεγκτο το δημόσιο χρέος. Είναι ανεξέλεγκτος και ο ιδιωτικός δανεισμός, ο δανεισμός των ελληνικών επιχειρήσεων και των νοικοκυριών για στεγαστικά και καταναλωτικά δάνεια. Οι επιχειρήσεις για να αντέξουν στοιχειωδώς στον ανταγωνισμό και να είναι στην παραγωγή και στην αγορά, να κρατήσουν θέσεις απασχόλησης και να προσφέρουν εισοδήματα…
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Για το νομοσχέδιο δεν θα πείτε τίποτα;
      ΙΩΑΝΝΗΣ ΜΑΓΚΡΙΩΤΗΣ: …αλλά και ο Έλληνας καταναλωτής, ο Έλληνας πολίτης είναι καταχρεωμένοι. Άλλα 270.000.000.000, πάνω δηλαδή από το δημόσιο χρέος της χώρας, είναι ο ιδιωτικός δανεισμός. Ο κάθε πολίτης το πρωί που ξυπνά πρέπει να τρέχει να πληρώνει τις τράπεζες και μετά να σκέφτεται και την εφορία.
      Και βέβαια σε αυτά έχετε προσθέσει για τα επόμενα τριάντα χρόνια και άλλους φόρους και άλλες δαπάνες. Άλλα τόσα δισεκατομμύρια ευρώ με τις συμβάσεις παραχώρησης, τα πυκνά και πανάκριβα διόδια των ιδιωτικών έργων που προκηρύξατε και που ακόμα δεν άρχισε η κατασκευή τους, ενώ εισπράττουν ήδη από τις αρχές του 2008 πυκνά και πανάκριβα διόδια.
      Αυτήν την πραγματικότητα δημιουργήσατε στην οικονομία. Αυτή η πραγματικότητα είναι γνωστή στη διεθνή κοινότητα. Αυτά τα αναπτυξιακά και κοινωνικά ρήγματα έχετε δημιουργήσει. Γι’ αυτό ακριβώς η κρίση είναι βαθιά και η κρίση δεν πρόκειται να ξεπεραστεί. Δεν έχετε σχεδιάσει λύσεις στην κρίση, αφού η πολιτική σας τη δημιούργησε, όσο κι αν επενδύετε στην εικόνα του ανασχηματισμού.
      Διαβάζω σήμερα στον Τύπο, κύριε Υπουργέ, ότι για πρώτη φορά ο διεθνής Τύπος, αλλά και ο ελληνικός, φιλοκυβερνητικός Τύπος, ομιλεί ότι η Ελλάδα είναι ο Δούρειος Ίππος του ευρώ.
      Εκεί φτάσατε τη χώρα, να είναι και πάλι ο παρίας της Ευρωπαϊκής Ένωσης και της διεθνούς κοινότητας. Και ακούω τον κ. Παπαθανασίου, το νέο Υπουργό Οικονομίας και Οικονομικών, να έχει κάνει –λέει- χθες σύσκεψη και να έδωσε εντολή να γίνουν αλλαγές στους επικεφαλείς των εφοριών, να φύγουν οι ανίκανοι. Μα, αυτή δεν ήταν η περίφημη επανίδρυση του κράτους; Από εκεί δεν ξεκινήσατε; Από τη διάλυση του φοροεισπρακτικού μηχανισμού με την τοποθέτηση κάθε «γαλάζιου», άσχετα αν ήταν ικανός ή άξιος; Φοβάμαι ότι σε αυτήν την καταστροφή του φοροεισπρακτικού μηχανισμού αυτήν τη στιγμή ζούμε ένα δεύτερο δράμα, εσωτερικά ξεκαθαρίσματα εν όψει της κυβερνητικής κατάρρευσης μέσα στους κόλπους της Νέας Δημοκρατίας και των στελεχών της στο φοροτεχνικό μηχανισμό, διότι δεν πρόκειται η Νέα Δημοκρατία να επανατοποθετηθεί και να δει με αξιοκρατία πλέον τη στελέχωση του φοροτεχνικού μηχανισμού. Πουθενά δεν έδειξε τέτοια διάθεση στις μέρες της ευφορίας και της επικυριαρχίας της. Τώρα, στις μέρες της κατάρρευσης θα τα δείξει αυτά; 
      Κύριε Πρόεδρε, η Νέα Δημοκρατία δεν κράτησε μόνο τους συμβασιούχους προεκλογικά σε ομηρία, δεν πήγε στις εκλογές με την ομηρία των εργαζόμενων στα «STAGE», των κοινοτικά επιδοτούμενων προγραμμάτων για την απόκτηση εργασιακής εμπειρίας, των εκατοντάδων χιλιάδων συμβασιούχων. Πήγε στις εκλογές έχοντας σε ομηρία και άλλες κοινωνικές ομάδες, τις παραγωγικές τάξεις. Επτά δισεκατομμύρια ευρώ ήταν οι εγκεκριμένοι φάκελοι για τις επενδύσεις στις ανανεώσιμες πηγές ενέργειας. Επτά δισεκατομμύρια ευρώ στα ράφια σκονίζονται. Αυτές ήταν ψήφοι ομήρων όμως στις εκλογές του 2007 και η αποπομπή του Υπουργού που σχεδίασε και υλοποίησε αυτήν την πολιτική από το Υπουργείο Ανάπτυξης δεν μπορεί να ρίξει στάχτη στα μάτια των παραγωγών και των επενδυτών, πάνω απ’ όλα της ελληνικής οικονομίας και την κοινωνίας που περίμενε να επενδύσει στην πράσινη ανάπτυξη, περίμενε να επενδύσει σ’ αυτόν τον σύγχρονο τομέα της ενέργειας και για να προστατεύσει το περιβάλλον, αλλά και για να προσφέρει στο ενεργειακό ισοζύγιο της χώρας, να απεξαρτηθεί η χώρα από τους υδρογονάνθρακες επιτέλους, και από τους ρύπους τους αλλά και από την εξωτερική εξάρτηση, γιατί με το νομοσχέδιο που έχετε φέρει τίποτα καινούργιο δεν έρχεται, αφού το Πρόγραμμα Δημοσίων Επενδύσεων, το οποίο θα συγχρηματοδοτεί αυτές τις επενδύσεις, είναι και πάλι τρύπιος κουμπαράς. Παντού υπόσχεστε να δώσετε χρήματα, αλλά στον προϋπολογισμό που έχετε ψηφίσει και στα διαθέσιμα πλέον που έχει το Υπουργείο Οικονομικών δεν μπορείτε να καλύψετε το 10% των υποσχέσεών τους. 
      Ξέρουμε ότι πηγαίνοντας προς τις εκλογές οι υποσχέσεις θα πολλαπλασιάζονται, είτε με το φιλοδώρημα του χιλιάρικου από τον ΟΑΕΔ είτε μέσα από τα ανύπαρκτα χρήματα του Προγράμματος Δημοσίων Επενδύσεων είτε μέσα από δανεισμούς ανωνύμων εταιρειών του κράτους, όπως της Εγνατίας για να μην εμφανίζετε τα 800.000.000 των δανείων που βάλατε την «ΕΓΝΑΤΙΑ ΑΕ» να κάνει για να πληρώσει έργο που έχει εκτελεστεί στην Εγνατία για να μην εμφανίζεται στο δημοσιονομικό έλλειμμα και στο χρέος, με υποθήκη τα μελλοντικά διόδια της Εγνατίας. Για δέκα με δεκαπέντε χρόνια δεν θα εισπράττει ούτε ένα φράγκο, ούτε ένα ευρώ η «ΕΓΝΑΤΙΑ» από τα μελλοντικά διόδια, όποτε μπουν, γιατί ήδη τα έχετε υποθηκεύσει στις τράπεζες. Να, γιατί έχετε ακυρώσει κάθε αναπτυξιακό εργαλείο τούτης της χώρας, της οικονομίας. Το ξέρουν οι πολίτες, όλες οι κοινωνικές τάξεις, γι’ αυτό και η απόφασή τους είναι αμετάκλητη. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να κάνω γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα πέντε μαθήτριες και μαθητές και τέσσερις συνοδοί καθηγητές από το Γενικό Λύκειο Αμαρύνθου Ευβοίας. 
      Η Βουλή τους καλωσορίζει και τους εύχεται καλή πρόοδο. 	
      (Χειροκροτήματα) 
      Το λόγο έχει ο κ. Καρτάλης Κωνσταντίνος για τέσσερα λεπτά. 
      ΚΩΝΣΤΑΝΤΙΝΟΣ ΚΑΡΤΑΛΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, έχω ακούσει πάρα πολλά για τις ευθύνες του ΠΑΣΟΚ από την Κυβέρνηση και τη Νέα Δημοκρατία, σήμερα άκουσα και το εξαιρετικό ότι το ΠΑΣΟΚ ευθύνεται για τις κλιματικές αλλαγές, γιατί από το 1975 επί αειμνήστου Κωνσταντίνου Καραμανλή, μέχρι σήμερα δεν έκανε τίποτα για να προφυλάξει το κλίμα της χώρας και να βελτιώσει και να θερμομονώσει τα κτήρια. Άκουσα επίσης με την ευκαιρία της συζήτησης για την ενέργεια νέες, αν θέλετε, ιαχές υπέρ της ελεύθερης αγοράς και πώς εκείνη μπορεί να ταξινομήσει με καλύτερο τρόπο τις τιμές της ενέργειας. Προφανώς, το όλο σύστημα που υποστηρίζει την ελεύθερη αγορά και το γεγονός ότι μπορεί δήθεν η ελεύθερη αγορά να αυτορρυθμιστεί αναθάρρησε από τη χθεσινή υπερκάλυψη των έντοκων γραμματίων του ελληνικού δημοσίου. Όμως, κυρίες και κύριοι συνάδελφοι, θα πρέπει να βάλουμε τα πράγματα με τη σειρά. Η υπερκάλυψη έγινε χθες, έγινε ως επί το πλείστον από ελληνικές τράπεζες, μέσα από τη συμφωνία που έχει το όνομα Γεώργιος Αλογοσκούφης, δηλαδή να πάρουν τα χρήματα οι τράπεζες και να αγοράσουν τα έντοκα γραμμάτια, και με επιτόκιο που είναι 2,5%, τη στιγμή που προχθές η Ιταλία και η Γαλλία έκαναν αντίστοιχη πώληση γραμματίων με επιτόκιο 1,4%. Με άλλα λόγια, η ανάσα αυτή για την οικονομία είχε κόστος για τον Έλληνα πολίτη 30.000.000.000 ευρώ, αν κάποιος κάνει την απλή αναγωγή του τοκισμού για ένα έτος και του μεγαλύτερου επιτοκίου που υπάρχει για τα έντοκα γραμμάτια.
      Έγινε μεγάλη συζήτηση για την κοινωνική αποκατάσταση. Συμφωνώ με όλους τους προλαλήσαντες ότι θα πρέπει η πολιτεία να μεριμνά έτσι ώστε να υπάρχει κοινωνική αποκατάσταση για τους πολίτες των οποίων οι περιουσίες, οι ιδιοκτησίες, οι τόποι κατοικίας θίγονται, όταν γίνεται ένα μεγάλο δημόσιο έργο, αλλά και ένα ιδιωτικό έργο και βεβαίως και η επαγγελματική αποκατάσταση σημαίνει αποκατάσταση της εργασίας, την οποία έχασαν όταν έγινε το συγκεκριμένο έργο. Ο κύριος Υφυπουργός έχει την εμπειρία του Μόρνου, άρα νομίζω ότι  μπορεί να αποδεχθεί και τις τροπολογίες και αυτήν που αφορά στην Κοζάνη και θα ήταν δίκαιο προς τους Έλληνες πολίτες να φαίνεται ότι υπάρχει ισονομία. Να προσθέσω και εγώ -το κατέθεσα χθες ως ερώτηση, το είπε και σήμερα ο κ. Σούρλας- την αντίστοιχη περίπτωση στους παρακάρλιους οικισμούς σε ό,τι αφορά την ανασύσταση της Λίμνης της Κάρλας και την αποζημίωση των ακτημόνων πλέον αγροτών και κτηνοτρόφων σε σχέση με το συγκεκριμένο έργο. 
      Έγινε και ιδιαίτερη συζήτηση για το έργο της Μεσοχώρας. Προφανές είναι ότι πρέπει να προχωρήσει, προφανές είναι ότι πρέπει να ενισχύσει το ενεργειακό ισοζύγιο. Και σε ό,τι αφορά στον Αχελώο, κυρίες και κύριοι συνάδελφοι, νομίζω ότι αξίζει τον κόπο να αποκαταστήσουμε τα πράγματα, σε σχέση με την κατάσταση στον Θεσσαλικό Κάμπο. Είναι προφανές ότι υπάρχει μείωση των βροχοπτώσεων στην περιοχή. Δεν το λέω εγώ, το λένε τα επιστημονικά στοιχεία: 20% λιγότερες βροχοπτώσεις στο Θεσσαλικό Κάμπο την τελευταία εικοσαετία. Είναι γεγονός ότι υπάρχει πρόβλημα με τον υδροφόρο ορίζοντα, ο οποίος έχει κατέβει πολύ χαμηλά και σε πολλές περιοχές του Θεσσαλικού Κάμπου εμφανίζει προβλήματα υφαλμύρωσης. 
      Άρα, λοιπόν, είναι προφανές ότι πρέπει να υπάρχει μία λύση περιβαλλοντικού χαρακτήρα που θα έρθει και θα ενισχύσει τον υδροφόρο ορίζοντα και ταυτοχρόνως θα στηρίξει και την οικονομία της περιοχής. Είναι ένα καλό παράδειγμα πράσινης οικονομίας. Ποια είναι η οικονομία της περιοχής; Είναι ως επί το πλείστον αγροτική. Αυτό σημαίνει, λοιπόν, ότι πρέπει να στηριχθεί η αγροτική οικονομία, χωρίς να σημαίνει επίσης ότι η μερική μεταφορά του άνω ρου του Αχελώου σημαίνει ότι φτιάχνουμε μία νέα χοάνη στη Θεσσαλία στην οποία ρίχνουμε άκριτα το νερό μέσα. Η μερική μεταφορά του άνω ρου του Αχελώου είναι μια από τις συνιστώσες που καταλήγουν στην τελική λύση. Η λύση είναι η ενίσχυση του υδροφόρου ορίζοντα της περιοχής και οι υπόλοιπες συνιστώσες είναι η κατασκευή έργων ορεινής υδρονομίας, η κατασκευή έργων επιφανειακής υδρονομίας για να ανασχέεται το νερό πριν παροχετευθεί στη θάλασσα, η αναδιάρθρωση των καλλιεργειών για να μπορέσουν να αντέξουν στις νέες κλιματικές συνθήκες που διαμορφώνονται στην περιοχή και προφανώς και η εξοικονόμηση νερού στην περιοχή. Άρα, λοιπόν, δεν είμαστε αρνητικοί στο έργο, το εντάσσουμε σε μία ενιαία αγροτική, περιβαλλοντική και ενεργειακή διάσταση, όπως οφείλουμε να αντιμετωπίζουμε ένα μεγάλο δημόσιο έργο που γίνεται σε μία περιοχή της Ελλάδας. 
      Σε ό,τι αφορά τα υπόλοιπα θέματα του νομοσχεδίου, δυστυχώς δεν έχω χρόνο, γιατί έχω προτασσόμενη δευτερολογία. Επιφυλάσσομαι να τα αναφέρω στην υπόλοιπη συζήτηση. Μόνο θα ήθελα να πω κάτι, κυρία Πρόεδρε, αν μου επιτρέπετε για μισό λεπτό, ότι αυτό στο οποίο πάσχει το νομοσχέδιο -και κλείνω με αυτό- είναι ότι λείπει η έννοια του συνολικού ενεργειακού σχεδιασμού. Λείπει η αντίληψη ότι η πολιτεία έρχεται και αντιμετωπίζει με γενναίο τρόπο το πρόβλημα ενέργειας που αντιμετωπίζει η κοινωνία, το πρόβλημα ενέργειας που αντιμετωπίζει η ελληνική οικονομία, αλλά και το πρόβλημα περιβάλλοντος που δημιουργεί η σημερινή ενεργειακή κατανάλωση και το σημερινό ενεργειακό πρότυπο. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Αυγενάκης.
      ΕΛΕΥΘΕΡΙΟΣ ΑΥΓΕΝΑΚΗΣ: Κυρία Πρόεδρε, κυρίες και κύριοι συνάδελφοι, σε συνέχεια της χθεσινής μου τοποθέτησης θέλω να αναφερθώ σήμερα σε κάποια επιμέρους θέματα που άπτονται του αντικειμένου του πολύ σημαντικού νομοσχεδίου που συζητάμε και σήμερα. Κάθε προσπάθεια που καταβάλλεται για την ενίσχυση των Ανανεώσιμων Πηγών Ενέργειας, αλλά και οι πρωτοβουλίες που διασφαλίζουν την ενεργειακή μας ασφάλεια είναι πολύ σημαντικές. Πρέπει να μας βρίσκουν όλους σύμφωνους και να συζητάμε με πάσα ειλικρίνεια, προτάσσοντας το κοινό καλό, το κοινό όφελος και τα εθνικά μας συμφέροντα, χωρίς να προβαίνουμε σε αντιπολιτευτικές κορώνες, όπως άκουσα από προηγούμενους ομιλητές, συναδέλφους της Αντιπολίτευσης. 
      Και αυτό, γιατί πιστεύω πως όλοι σ’ αυτή την Αίθουσα συμφωνούμε ότι οι ανανεώσιμες πηγές ενέργειας συνιστούν ουσιαστική εναλλακτική λύση σε ορυκτά καύσιμα. Η χρήση τους επιτρέπεται, όχι μόνο να μειωθούν οι εκπομπές αερίων που προξενούν το φαινόμενο του θερμοκηπίου, οι οποίες προέρχονται από την παραγωγή και την κατανάλωση ενέργειας, αλλά και γενικότερα συμβάλλουν στη μείωση της εξάρτησης της Ευρωπαϊκής Ένωσης από τις εισαγωγές ορυκτών καυσίμων και συγκεκριμένα, το φυσικό αέριο και το πετρέλαιο.
      Για να επιτύχει το φιλόδοξο στόχο η Ευρωπαϊκή Ένωση να ανεβάσει στο 20% το μερίδιο που θα καταλαμβάνει στο σύνολο του ενεργειακού μείγματος η ενέργεια από τις ανανεώσιμες πηγές, προβλέπεται να ενταθούν οι προσπάθειες στους τομείς της ηλεκτροπαραγωγής, της θέρμανσης και ψύξης, καθώς και στον τομέα των βιοκαυσίμων. Στον τομέα των μεταφορών, που εξαρτάται σχεδόν αποκλειστικά από το πετρέλαιο, η Επιτροπή επιθυμεί να αυξηθεί το μερίδιο των βιοκαυσίμων σε συνολική κατανάλωση καυσίμων από 5,75% μέχρι το 2010 σε 10% μέχρι το 2020.
      Στην παρούσα τοποθέτησή μου θα επικεντρωθώ κυρίως στα θέματα που εμπίπτουν στις ρυθμίσεις του Α’ και του Β’ Κεφαλαίου και συγκεκριμένα των άρθρων 1 έως 15 και 16 έως 26 αντίστοιχα. Το παρόν νομοσχέδιο του Υπουργείου Ανάπτυξης περιλαμβάνει ρυθμίσεις για την προώθηση της συμπαραγωγής δύο ή περισσοτέρων μορφών ενέργειας. Ειδικότερα, η ελληνική νομοθεσία προσαρμόζεται στις σχετικές κοινοτικές οδηγίες για την προώθηση της συμπαραγωγής ενέργειας βάσει της ζήτησης για χρήσιμη θερμότητα στην εσωτερική αγορά ενέργειας και συμπληρώνει τις ρυθμίσεις του 3468/2006 για τη χορήγηση αδειών παραγωγής, εγκατάστασης και λειτουργίας σταθμών συμπαραγωγής.
      Βασική στόχευση του νομοσχεδίου είναι να εξοικονομηθεί η πρωτογενής ενέργεια και να αποφευχθούν οι απώλειες στα ηλεκτρικά δίκτυα και κατά συνέπεια, να αυξηθεί η ασφάλεια εφοδιασμού και να μειωθούν οι εκπομπές ρύπων. Νομίζω πως δεν χρειάζεται να αναφερθώ στο πόσο σημαντική είναι η ενεργειακή ασφάλεια και η αυτάρκεια. Αποδεικνύεται από τις εξελίξεις. Όλοι είδαμε πως σχεδόν όλα τα κράτη της Ευρωπαϊκής Ένωσης, αλλά και πολλές γειτονικές μας χώρες έγιναν όμηροι της διαμάχης της Ρωσίας με την Ουκρανία και ακόμα ανησυχούμε σχετικά με τις εξελίξεις ή ακόμα βλέπουμε να συμβαίνει με τις τιμές του πετρελαίου σε παγκόσμιο επίπεδο, που ανεβοκατεβαίνουν και μας επηρεάζουν όλους, μα όλους.
      Είναι σίγουρο, κυρίες και κύριοι συνάδελφοι, ότι οι προσπάθειές μας πρέπει να επικεντρωθούν στην εξασφάλιση της ενεργειακής αυτάρκειας. Κάθε χώρα που διαθέτει σχετική ενεργειακή αυτάρκεια μπορεί να αισθάνεται ασφαλής και να εξασφαλίζει υψηλούς ή τουλάχιστον σταθερούς ρυθμούς οικονομικής ανάπτυξης.
      Ειδικότερα και αναφορικά με τις ρυθμίσεις του Α’ Κεφαλαίου και ιδιαίτερα τα άρθρα 1 έως 15, επιτρέψτε μου να αναφέρω ενδεικτικά ότι καθορίζονται οι βασικές αρχές προσδιορισμού των σημαντικών λειτουργικών χαρακτηριστικών των εγκαταστάσεων συμπαραγωγής, που είναι η ηλεκτρική ενέργεια σε συνδυασμό με τη χρήσιμη θερμική ενέργεια.
      Ρυθμίζονται, κύριοι συνάδελφοι, οι προϋποθέσεις για το χαρακτηρισμό της συμπαραγωγής ως υψηλής αποδοτικότητας. Θεσπίζονται οι ορισμοί που αφορούν στην εγκατάσταση και λειτουργία μονάδων συμπαραγωγής, με πλήρη εναρμόνιση με την κοινοτική ορολογία. Εξασφαλίζεται η δυνατότητα εγγύησης της προέλευσης της ηλεκτρικής ενέργειας που προέρχεται από τη συμπαραγωγή υψηλής αποδοτικότητας και τέλος, θεσπίζεται η διαδικασία σύνταξης τακτικών τεχνικών εκθέσεων για το εθνικό δυναμικό της συμπαραγωγής και της συμπαραγωγής υψηλής αποδοτικότητας.
      Εξαιρετικά σημαντικές θεωρώ, κυρίες και κύριοι συνάδελφοι και τις ρυθμίσεις του Β’ Κεφαλαίου, με τις οποίες ρυθμίζονται ζητήματα σχετικά με την υποβολή αναγκαστικής απαλλοτρίωσης υπέρ της Δ.Ε.Η. για την κατασκευή του υδροηλεκτρικού έργου στη Μεσοχώρα Τρικάλων. Νομίζω πως όλοι μας αναγνωρίζουμε τη σημαντικότητα του συγκεκριμένου έργου, καθώς και των συγκεκριμένων ρυθμίσεων οι οποίες, αφενός, συμβάλλουν στην αποπεράτωση του μεγάλου αυτού έργου και αφετέρου, βοηθούν να αποκατασταθούν οριστικά τα θιγόμενα μέλη της τοπικής κοινωνίας που έχουν υποστεί ταλαιπωρίες πολλών ετών από τις μεγάλες καθυστερήσεις στην αποπεράτωση του συγκεκριμένου έργου.
      Δεν χωρεί αμφιβολία, κύριοι συνάδελφοι, ότι το υδροηλεκτρικό έργο της Μεσοχώρας Τρικάλων αποτελεί ένα σημαντικό έργο υποδομής. Σημειώστε, μάλιστα, ότι το συγκεκριμένο έργο που βρίσκεται στον άνω ρου του ποταμού Αχελώου έχει προβλεπόμενη ισχύ 161,6 MW και θα παράγεται από δυο μονάδες των 80 MW και συνολική ετήσια παραγόμενη ενέργεια 362 GW. Από τις τιμές αντιλαμβανόμαστε για τι μέγεθος έργου συζητάμε.
      Επιτρέψτε μου, κύριε Υπουργέ, να υπενθυμίσω ότι η κατασκευή του συγκεκριμένου έργου ξεκίνησε το 1981. Ολοκληρώθηκε κατά το μεγαλύτερο μέρος του το 2001. Στοίχισε, κύριοι συνάδελφοι, περί τα 400.000.000 ευρώ σε σημερινές τιμές, ενώ πρόκειται να τεθεί σε λειτουργία περίπου το 2010, σύμφωνα με τη ΔΕΗ. Δυστυχώς, όμως, η αποπεράτωσή του έχει παγώσει και το ετήσιο κόστος από τη μη λειτουργία για τη ΔΕΗ ανέρχεται περίπου στα 365.000.000 ευρώ.
      Είναι, λοιπόν -και το κατανοούμε όλοι μας- επιτακτική η ανάγκη και προφανώς υπέρ του δημοσίου συμφέροντος και υπέρ της εθνικής οικονομίας να τελειώσει επιτέλους αυτό το πολύ σημαντικό έργο και να διεκπεραιωθούν οι χρονίζουσες εκκρεμότητες.
      Σήμερα με το συγκεκριμένο σχέδιο νόμου, η ελληνική Κυβέρνηση προχωρά στην επιτάχυνση των διαδικασιών για την ολοκλήρωση του έργου και μέσα από ολοκληρωμένο και εξαντλητικό διάλογο με τους τοπικούς φορείς επιτυγχάνει, πρώτον, να εκσυγχρονίσει και να ενεργοποιήσει ξανά το νομικό καθεστώς που είχε διαμορφωθεί με το ν. 3066/2002, με τον οποίο κηρύχθηκαν οι υπολειπόμενες απαραίτητες αναγκαστικές απαλλοτριώσεις και ρυθμίζονταν τα ζητήματα σχετικά με τη διαδικασία στην αποκατάσταση των θιγόμενων κατοίκων. Όπως αναφέρθηκε στη σημερινή συζήτηση και από άλλους συναδέλφους, ο νόμος αυτός ποτέ δεν εφαρμόστηκε και στην ουσία κατέστη ανενεργός.
      Δεύτερον, με τις ρυθμίσεις του συγκεκριμένου κεφαλαίου καθιερώνονται ευνοϊκότερες ρυθμίσεις για τους θιγόμενους, με τη θέσπιση σειράς συμπληρωματικών οικονομικών παροχών, όπως ικανή αποζημίωση με δαπάνες της ΔΕΗ, δυνατότητα μετεγκατάστασης με απόκτηση οικοπέδου, επίδομα ενοικίου και τέλος, εφάπαξ επίδομα κοινωνικής αποκατάστασης για τους ασθενέστερους οικονομικά θιγόμενους.
      Κυρίες και κύριοι συνάδελφοι, το παρόν σχέδιο νόμου σε συνδυασμό με το υπάρχον νομικό πλαίσιο περί απελευθέρωσης της αγοράς ενέργειας ανανεώσιμων πηγών και περί λειτουργίας των δικτύων θερμότητας συμβάλλει, κατά την άποψή μου, δυναμικά στην ενίσχυση του ενεργειακού τομέα της χώρας μας. Εκκρεμεί να ρυθμιστούν και ορισμένα ακόμα ζητήματα. Όμως, από τα παραπάνω, αλλά και από τις τοποθετήσεις αρκετών συναδέλφων, καθίσταται φανερό ότι το συγκεκριμένο σχέδιο νόμου κινείται προς τη σωστή κατεύθυνση και ότι λύνει ένα μεγάλο όγκο προβλημάτων.
      Πολύ σημαντική θεωρώ και τη συμβολή του για την ενίσχυση των επενδύσεων στον τομέα των φωτοβολταϊκών, ρυθμίσεις για τις οποίες θα μου επιτρέψετε να αναφερθώ στην αυριανή κατ’ άρθρων συζήτηση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      (ΜΕΤΑ ΤΗΝ ΚΑΤΑΜΕΤΡΗΣΗ)
      Έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας επί των αιτήσεων άρσεως ασυλίας των συναδέλφων Βουλευτών. 
      Ψήφισαν συνολικά 215 Βουλευτές.
      Για τη συνάδελφο κα Ελένη-Μαρία Αποστολάκη, υπέρ της άρσεως ασυλίας της ψήφισαν 11, κατά 202, «ΠΑΡΩΝ» 2.
      Συνεπώς η αίτηση της εισαγγελικής αρχής απορρίπτεται.
      Για το συνάδελφο κ. Τσετίν Μάντατζη, υπέρ της άρσεως ασυλίας του ψήφισαν 8, κατά 206, «ΠΑΡΩΝ» 1.
      Συνεπώς η αίτηση της εισαγγελικής αρχής απορρίπτεται.
      Για το συνάδελφο κ. Κυριάκο Μητσοτάκη, υπέρ της άρσεως ασυλίας ψήφισαν 2, κατά 203, «ΠΑΡΩΝ» 10.
      Συνεπώς, η αίτηση της εισαγγελικής αρχής απορρίπτεται.
      Για το συνάδελφο κ. Ιωάννη Ραγκούση, που έχει τρεις υποθέσεις, για την πρώτη υπόθεση υπέρ της άρσεως ασυλίας ψήφισαν 8, κατά 205, «ΠΑΡΩΝ» 2.
      Συνεπώς η αίτηση της εισαγγελικής αρχής για την πρώτη υπόθεση απορρίπτεται.
      Για την δεύτερη υπόθεση, υπέρ της άρσης ψήφισαν 1, κατά 212, «ΠΑΡΩΝ» 2.
      Συνεπώς η αίτηση της εισαγγελικής αρχής για τη δεύτερη υπόθεση απορρίπτεται.
      Και για την τρίτη υπόθεση, υπέρ της άρσης ψήφισε 1, κατά 212, «ΠΑΡΩΝ» 2.
      Συνεπώς και για την τρίτη υπόθεση η αίτηση της εισαγγελικής αρχής απορρίπτεται.
      (Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρίζονται στα Πρακτικά και έχουν ως εξής:
      «ΟΝΟΜΑΣΤΙΚΗ ΨΗΦΟΦΟΡΙΑ
      ΓΙΑ ΑΙΤΗΣΕΙΣ ΑΡΣΗΣ ΑΣΥΛΙΑΣ ΒΟΥΛΕΥΤΩΝ»
                  ΠΑΡΟΝΤΕΣ      ΑΠΟΝΤΕΣ      EΠIKPATEIAΣ                  Έβερτ Μιλτιάδης	                  Σουφλιάς Γεώργιος	                  Ρουσόπουλος Θεόδωρος	      +            Χηνοφώτης Παναγιώτης	      +            Πατριανάκου Φεβρωνία	      +            Κατσέλη Λούκα	                  Παπαδημητρίου Γεώργιος	      +            Ραγκούσης Ιωάννης	      +            Δραγώνα Θάλεια	                  Κουβέλης Σπυρίδων	                  Καζάκος Κωνσταντίνος	      +            Μπανιάς Ιωάννης	                                    Α΄ ΑΘΗΝΩΝ                  Μπακογιάννη Θεοδώρα (Ντόρα)	                  Αβραμόπουλος Δημήτριος	                  Αλογοσκούφης Γεώργιος	                  Παυλόπουλος Προκόπιος	                  Βουλγαράκης Γεώργιος	      +            Πιπιλή Φωτεινή	                  Μπενάκη-Ψαρούδα Άννα	                  Σκανδαλίδης Κωνσταντίνος	                  Διαμαντοπούλου Άννα	      +            Παπουτσής Χρήστος	      +            Ράπτη Αναστασία - Συλβάνα	      +            Αλευράς Αθανάσιος (Νάσος)	      +            Κανέλλη Γαρυφαλλιά (Λιάνα)	                  Καφαντάρη Ευθαλία (Λίλα)	                  Φιλίνη Άννα	      +            Κοροβέσης Περικλής - Ηλίας	      +            Πλεύρης Αθανάσιος	                                    Β΄ ΑΘΗΝΩΝ                  Μητσοτάκης Κυριάκος	      +            Μεϊμαράκης Ευάγγελος -Βασίλειος	                  Γιακουμάτος Γεράσιμος	      +            Ζαγορίτης Ελευθέριος (Λευτέρης)	      +            Λιάπης Μιχάλης -Γιώργος	                  Σπηλιωτόπουλος Αριστόβουλος (Άρης)                  Χατζηδάκης Κωνσταντίνος	                  Παπακώστα-Σιδηροπούλου Κατερίνα      +            Πετραλιά-Πάλλη Φάνη 	                  Καμμένος Παναγιώτης (Πάνος)	                  Ντινόπουλος Αργύριος	      +            Βαρβιτσιώτης Μιλτιάδης	      +            Πολύδωρας Βύρων	                  Παναγιωτόπουλος Παναγιώτης (Πάνος)      +            Σταθάκης Αριστοτέλης (Άρης)      +            Κασίμης Θεόδωρος 	      +            Παπαθανασίου Γιάννης	                  Λοβέρδος Ανδρέας	      +            Ανδρουλάκης Δημήτριος (Μίμης)	      +            Χρυσοχοΐδης Μιχαήλ	      +            Αποστολάκη Ελένη-Μαρία (Μιλένα)      +            Δημαράς Ιωάννης	      +            Δαμανάκη Μαρία	      +            Κακλαμάνης Απόστολος	                  Ευθυμίου Πέτρος	      +            Παπανδρέου Βασιλική (Βάσω)	                  Παπαδόπουλος Αλέξανδρος (Αλέκος)      +            Γείτονας Κωνσταντίνος	      +            Ξενογιαννακοπούλου Μαρία-Ελίζα (Μαριλίζα)      +            Σακοράφα Σοφία	                  Χυτήρης Τηλέμαχος	      +            Παπαρήγα Αλεξάνδρα	                  Χαλβατζής Σπυρίδων	                  Μαυρίκος Γεώργιος	                  Πρωτούλης Ιωάννης	                  Μελά Εύα	                  Κουβέλης Φώτιος-Φανούριος	      +            Δραγασάκης Ιωάννης 	      +            Παπαγιαννάκης Μιχαήλ	                  Ψαριανός Γρηγόριος	      +            Γεωργιάδης Σπυρίδων - Άδωνις	      +            Αϊβαλιώτης Κωνσταντίνος 	                                    ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Μαγγίνας Βασίλειος	                  Σαλμάς Μάριος	      +            Λιβανός Σπυρίδωνας - Παναγιώτης (Σπήλιος)      +            Σταμάτης Δημήτριος	      +            Μωραΐτης Αθανάσιος (Θάνος)	      +            Βερελής Χρήστος	      +            Γιαννακά Σοφία	      +            Μωραΐτης Νικόλαος	                              ΝΟΜΟΣ ΑΡΓΟΛΙΔΟΣ                  Μανώλης  Ιωάννης	      +            Παπαδημητρίου Ελισάβετ (Έλσα)	      +            Μανιάτης Ιωάννης	      +                              ΝΟΜΟΣ ΑΡΚΑΔΙΑΣ                  Τατούλης Πέτρος	                  Λυκουρέντζος Ανδρέας	      +            Ρέππας Δημήτριος	      +                              ΝΟΜΟΣ ΑΡΤΗΣ                  Παπασιώζος Κωνσταντίνος	      +            Παπαγεωργίου Γεώργιος	      +            Τσιρώνης Δημήτριος	      +                              ΝΟΜΟΣ ΑΤΤΙΚΗΣ                  Βλάχος Γεώργιος	      +            Δούκας Πέτρος	      +            Καντερές Νικόλαος	      +            Σταύρου Απόστολος	      +            Μπούρας Αθανάσιος	      +            Πάγκαλος Θεόδωρος	                  Χριστοφιλοπούλου Παρασκευή (Εύη)	      +            Οικονόμου Βασίλειος	      +            Βρεττός Κωνσταντίνος (Ντίνος)	      +            Γκιόκας Ιωάννης                  Λεβέντης Αθανάσιος	      +            Βορίδης Μαυρουδής (Μάκης)	      +                              ΝΟΜΟΣ ΑΧΑΪΑΣ                   Μπεκίρης Μιχαήλ	                  Παπαδημάτος Νικόλαος	      +            Ράγιου-Μεντζελοπούλου Αναστασία (Νατάσα)      +            Παπανδρέου Γεώργιος	                  Κατσιφάρας Απόστολος	      +            Βέρρας Μιλτιάδης	      +            Σπηλιόπουλος Κωνσταντίνος	      +            Καραθανασόπουλος Νικόλαος 	                  Τσούκαλης Νικόλαος	                                    ΝΟΜΟΣ ΒΟΙΩΤΙΑΣ                   Μπασιάκος Ευάγγελος	                  Γιαννάκης Μιχαήλ	      +            Κουτσούμπας Ανδρέας	      +            Τόγιας Βασίλειος	      +                              ΝΟΜΟΣ ΓΡΕΒΕΝΩΝ                   Φώλιας Χρήστος	      +                              ΝΟΜΟΣ ΔΡΑΜΑΣ                   Δαϊλάκης Σταύρος	                  Τζίμας Μαργαρίτης	      +            Αηδόνης Χρήστος	      +                              ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης	      +            Βαληνάκης Ιωάννης	      +            Καραμάριος Αναστάσιος	                  Νικητιάδης Γεώργιος	      +            Ζωΐδης Νικόλαος	      +                              ΝΟΜΟΣ ΕΒΡΟΥ                  Δερμεντζόπουλος Αλέξανδρος	      +            Γεροντόπουλος Κυριάκος	      +            Κελέτσης Σταύρος	      +            Ντόλιος Γεώργιος	      +                              ΝΟΜΟΣ ΕΥΒΟΙΑΣ                   Κεδίκογλου Συμεών (Σίμος)	                  Μαρκόπουλος Κωνσταντίνος	      +            Λιάσκος Αναστάσιος	      +            Περλεπέ-Σηφουνάκη Αικατερίνη	      +            Παπαγεωργίου Γεώργιος	      +            Μαρίνος Γεώργιος	                                    ΝΟΜΟΣ ΕΥΡΥΤΑΝΙΑΣ                   Καρανίκας Ηλίας	                                    ΝΟΜΟΣ ΖΑΚΥΝΘΟΥ                   Βαρβαρίγος Δημήτριος	      +                              ΝΟΜΟΣ ΗΛΕΙΑΣ                   Κοντογιάννης Γεώργιος	      +            Κανελλοπούλου Κρινιώ	      +            Αδρακτάς Παναγιώτης	                  Τζαβάρας Κωνσταντίνος	      +            Κουτσούκος  Γιάννης	      +            Κατρίνης Μιχάλης	      +                              ΝΟΜΟΣ ΗΜΑΘΙΑΣ                   Χαλκίδης Μιχαήλ	      +            Φωτιάδης Ηλίας	      +            Τσαβδαρίδης Λάζαρος	      +            Σιδηρόπουλος Αναστάσιος	      +                              ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ	                  Αυγενάκης Ελευθέριος	      +            Μπαντουβάς Κωνσταντίνος	      +            Κεγκέρογλου Βασίλειος	      +            Στρατάκης Εμμανουήλ	      +            Σκουλάς Ιωάννης	      +            Σκραφνάκη Μαρία	      +            Αλαβάνος Αλέξανδρος	                  ΝΟΜΟΣ ΘΕΣΠΡΩΤΙΑΣ                  Μπέζας Αντώνιος	      +                              Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος	                  Γκιουλέκας Κωνσταντίνος	                  Ιωαννίδης Ιωάννης	                  Ορφανός Γεώργιος	      +            Ράπτη Ελένη	      +            Καλαφάτης Σταύρος	                  Τζιτζικώστας Απόστολος - Ιωάννης	      +            Βενιζέλος Ευάγγελος	      +            Καστανίδης Χαράλαμπος	      +            Αράπογλου Χρυσή	      +            Καϊλή Ευδοξία - Εύα	      +            Μαγκριώτης Ιωάννης	      +            Ζιώγας Ιωάννης	                  Καλαντίδου Σοφία	                  Κουράκης Αναστάσιος	                  Καρατζαφέρης Γεώργιος	      +                              Β΄ ΘΕΣΣΑΛΟΝΙΚΗΣ                  Καράογλου Θεόδωρος	      +            Σαλαγκούδης Γεώργιος	      +            Ρεγκούζας Αδάμ	      +            Γερανίδης Βασίλειος	                  Τσιόκας Θεοχάρης	      +            Αμμανατίδου - Πασχαλίδου Ευαγγελία (Λίτσα)      +            Βελόπουλος Κυριάκος	      +                              NOMOΣ ΙΩΑΝΝΙΝΩΝ                  Καλογιάννης Σταύρος	      +            Τασούλας Κωνσταντίνος	                  Παντούλας Μιχαήλ	      +            Αργύρης Ευάγγελος	      +            Αλυσανδράκης Κωνσταντίνος	      +                              ΝΟΜΟΣ ΚΑΒΑΛΑΣ                   Καλαντζής Γεώργιος	      +            Παναγιωτόπουλος Νικόλαος	      +            Χριστοφιλογιάννης Δημήτριος	      +            Τιμοσίδης Μιχαήλ	                                    ΝΟΜΟΣ ΚΑΡΔΙΤΣΗΣ                  Σιούφας Δημήτριος	      +            Τσιάρας Κωνσταντίνος	      +            Ταλιαδούρος Σπυρίδων	      +            Αναγνωστόπουλος Γεώργιος	      +            Ρόβλιας Κωνσταντίνος	      +                              ΝΟΜΟΣ ΚΑΣΤΟΡΙΑΣ                  Μπουζάλη Βίβιαν      +            Πετσάλνικος Φίλιππος	      +            ΝΟΜΟΣ ΚΕΡΚΥΡΑΣ                  Δένδιας Νικόλαος-Γεώργιος	      +            Γκερέκου Αγγελική (Άντζελα)	      +            Χαραλάμπους Χαράλαμπος	                                    ΝΟΜΟΣ ΚΕΦΑΛΛΗΝΙΑΣ                  Παρίσης Αλέξανδρος	      +                              ΝΟΜΟΣ ΚΙΛΚΙΣ                  Κιλτίδης Κωνσταντίνος	      +            Τσιτουρίδης Σάββας	      +            Φλωρίδης Γεώργιος	      +                              ΝΟΜΟΣ ΚΟΖΑΝΗΣ                  Κασαπίδης Γεώργιος	      +            Τσιαρτσιώνης Νικόλαος	      +            Παπαδόπουλος Μιχάλης	      +            Παπακωνσταντίνου Γεώργιος	      +            Αθανασιάδης Αλέξανδρος	      +            ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος	                  Κόρκα-Κώνστα Αθηνά	      +            Κόλλιας Κωνσταντίνος	      +            Μπεγλίτης Παναγιώτης	      +                              ΝΟΜΟΣ ΚΥΚΛΑΔΩΝ                  Βρούτσης Ιωάννης	      +            Μανούσου - Μπινοπούλου Αριάδνη	                  Ρήγας Παναγιώτης 	      +                              ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης	                  Αποστολάκος Γρηγόριος	      +            Γρηγοράκος Λεωνίδας	      +                              ΝΟΜΟΣ ΛΑΡΙΣΗΣ                  Χαρακόπουλος Μάξιμος	      +            Ζώης Χρήστος	                  Αγοραστός Κωνσταντίνος	      +            Έξαρχος Βασίλειος 	      +            Νασιώκας Έκτορας	      +            Σαχινίδης Φίλιππος	      +            Σκυλλάκος Αντώνιος      +            Ροντούλης Αστέριος	      +                              ΝΟΜΟΣ ΛΑΣΙΘΙΟΥ                  Πλακιωτάκης Ιωάννης	      +            Καρχιμάκης Μιχαήλ	      +                              ΝΟΜΟΣ ΛΕΣΒΟΥ                  Γιαννέλλης-Θεοδοσιάδης Ιωάννης	                  Σηφουνάκης Νικόλαος	      +            Σκοπελίτης Σταύρος	      +                              ΝΟΜΟΣ ΛΕΥΚΑΔΟΣ                  Σολδάτος Θεόδωρος	      +            ΝΟΜΟΣ ΜΑΓΝΗΣΙΑΣ                  Νάκος Αθανάσιος	      +            Σούρλας Γεώργιος	      +            Καρτάλης Κωνσταντίνος	      +            Ζήση Ροδούλα	      +            Γκατζής Νικόλαος 	      +                              ΝΟΜΟΣ ΜΕΣΣΗΝΙΑΣ                   Λαμπρόπουλος Ιωάννης	      +            Σαμαράς Αντώνιος	                  Σαμπαζιώτης Δημήτριος	      +            Καλαντζάκου Σοφία	                  Κουσελάς Δημήτριος	      +                              ΝΟΜΟΣ ΞΑΝΘΗΣ                   Κοντός Αλέξανδρος	      +            Μάντατζη Τσετίν	      +            Σγουρίδης Παναγιώτης	      +                              Α΄ ΠΕΙΡΑΙΩΣ                   Μιχαλολιάκος Βασίλειος	      +            Μελάς Παναγιώτης	      +            Σημίτης Κωνσταντίνος	                  Μανωλάκου Διαμάντω                  Δρίτσας Θεόδωρος	                  Αποστολάτος Βαΐτσης (Βάης)	                                    Β΄ ΠΕΙΡΑΙΩΣ                  Τραγάκης Ιωάννης	      +            Νεράντζης Αναστάσιος	      +            Νιώτης Γρηγόρης	      +            Λιντζέρης Δημήτριος	      +            Διαμαντίδης Ιωάννης	      +            Νικολαΐδου Βαρβάρα (Βέρα)	                  Λαφαζάνης Παναγιώτης	      +            Αράπογλου Δήμητρα	      +                              ΝΟΜΟΣ ΠΕΛΛΗΣ                  Καρασμάνης Γεώργιος	                  Τζαμτζής Ιορδάνης (Δάνης)	      +            Φουντουκίδου - Θεοδωρίδου Παρθένα	                  Τζάκρη Θεοδώρα	      +                              ΝΟΜΟΣ ΠΙΕΡΙΑΣ                  Κωνσταντόπουλος Γεώργιος	      +            Κουκοδήμος Κωνσταντίνος	      +            Καρπούζας Αντώνιος	      +            Αμοιρίδης Ιωάννης	      +                              ΝΟΜΟΣ ΠΡΕΒΕΖΗΣ                  Τρυφωνίδης Γεώργιος	      +            Παπαχρήστος Ευάγγελος	      +                              ΝΟΜΟΣ ΡΕΘΥΜΝΗΣ                  Κεφαλογιάννη Όλγα	      +            Λαμπίρης Ηλίας	      +                              ΝΟΜΟΣ ΡΟΔΟΠΗΣ                  Στυλιανίδης Ευριπίδης	                  Χατζή Οσμάν Αχμέτ 	      +            Πεταλωτής Γεώργιος	      +                              ΝΟΜΟΣ ΣΑΜΟΥ                  Θαλασσινός Θαλασσινός	      +                              ΝΟΜΟΣ ΣΕΡΡΩΝ                  Καραμανλής Αχιλλέας	                  Κόλλια-Τσαρουχά Μαρία 	      +            Λεονταρίδης Θεόφιλος	                  Καριπίδης Αναστάσιος	      +            Κουτμερίδης Ευστάθιος	      +            Μπόλαρης Μάρκος	      +            Πολατίδης Ηλίας 	      +            				                  ΝΟΜΟΣ ΤΡΙΚΑΛΩΝ                  Χατζηγάκης Σωτήριος	                  Λέγκας Νικόλαος	      +            Χάϊδος  Χρήστος	      +            Μερεντίτη  Αθανασία (Σούλα)	      +            Κανταρτζής Αχιλλέας	      +                              ΝΟΜΟΣ ΦΘΙΩΤΙΔΟΣ                  Γιαννόπουλος Αθανάσιος	      +            Σταϊκούρας Χρήστος	      +            Σταυρογιάννης Νικόλαος	      +            Καλλιώρας Ηλίας	      +            Αντωνίου Αντωνία (Τόνια)	                                    ΝΟΜΟΣ ΦΛΩΡΙΝΗΣ                  Κωνσταντινίδης Ευστάθιος	      +            Λιάνης Γεώργιος	      +                              ΝΟΜΟΣ ΦΩΚΙΔΟΣ                  Μπούγας Ιωάννης	      +                              ΝΟΜΟΣ ΧΑΛΚΙΔΙΚΗΣ                  Βαγιωνάς Γεώργιος	      +            Φλωρίνης Αθηναίος	      +            Δριβελέγκας Ιωάννης	      +                              ΝΟΜΟΣ ΧΑΝΙΩΝ                  Μαρκογιαννάκης Χρήστος	                  Βολουδάκης Μανούσος - Κωνσταντίνος	      +            Νικηφοράκης Στυλιανός	      +            Σκουλάκης Εμμανουήλ	      +                              ΝΟΜΟΣ ΧΙΟΥ                  Κοσμίδης Ιωάννης	      +            Τσουρή Ελπίδα	                  
      ΓΕΝΙΚΟ ΣΥΝΟΛΟ ΠΑΡΟΝΤΩΝ: 
      ΣΥΝΟΛΟ ΨΗΦΙΣΑΝΤΩΝ:           215
      O ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      (Να μπουν στη συνέχεια τα ψηφοδέλτια)
      ΠΡΟΕΔΡΕΥΟΥΣΑ (Έλσα Παπαδημητρίου): Θα δώσω τώρα το λόγο στον Υφυπουργό κ. Μπούγα.
      Είναι η παρθενική σας ομιλία; Μάλλον, όχι, διότι μιλήσατε και στη Γερουσία, αλλά σ’ αυτό το ανακαινισθέν ωραίο μόρφωμα της Ολομέλειας αξίζει να σας ξαναπώ καλή επιτυχία από όλο το Προεδρείο.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Ευχαριστώ, κυρία Πρόεδρε, για τις ευχές σας.
      Κυρίες και κύριοι συνάδελφοι, φαίνεται ότι το ΠΑΣΟΚ το απασχολεί ο χρόνος διενέργειας των εκλογών, όχι γιατί ασχολείται με τα πραγματικά προβλήματα της χώρας -ασφαλώς όχι γι’ αυτό το λόγο- αλλά επειδή οι δυο πόλοι, οι οποίοι είναι γνωστό ότι έχουν διαμορφωθεί στο κόμμα της Αξιωματικής Αντιπολίτευσης θέλουν να καταστρώσουν τη στρατηγική τους -την εσωκομματική, εννοώ, στρατηγική τους- ανάλογα με το χρόνο τον οποίο υπολογίζουν ότι θα γίνουν ή επιθυμούν τις εκλογές.
      ΑΘΑΝΑΣΙΑ ΜΕΡΕΝΤΙΤΗ: Τι λέτε, κύριε Υφυπουργέ;
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Αυτός είναι και ο λόγος που βλέπουμε δύο απόψεις τις τελευταίες ημέρες. Η μία άποψη λέει -με βάση βέβαια και τα κομματικά συμφέροντα- ότι θα ήταν καλύτερο να γίνουν εκλογές το 2010, ενόψει της εκλογής του Προέδρου της Δημοκρατίας. Η άλλη άποψη προτείνει, εισηγείται, να γίνουν άμεσα εκλογές. Έχετε το χρόνο σας, κύριοι συνάδελφοι του ΠΑΣΟΚ. 
      ΑΘΑΝΑΣΙΑ ΜΕΡΕΝΤΙΤΗ: Το θέμα είναι τι χρόνο έχετε εσείς, κύριε Υπουργέ. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Αποφασίστε τι επιθυμείτε με βάση τις εσωκομματικές  ισορροπίες. Δεν βλέπω, επαναλαμβάνω, να σας απασχολούν τα ζητήματα της χώρας. Το μόνο το οποίο κάνετε -και νομίζω ότι το κάνετε επιτυχώς- είναι να παριστάνετε τις Κασσάνδρες για δήθεν ζητήματα τα οποία θα έλθουν και θα αποτύχουμε. Όταν διαψεύδεστε, βρίσκετε κάτι άλλο και όταν πάλι διαψεύδεστε, αναζητάτε τη διέξοδο σε μια γενική κριτική κατά του κυβερνητικού έργου, η οποία όμως δεν είναι δυνατόν και να απαντηθεί. Διότι ο πολιτικός λόγος, για να είναι συγκεκριμένος και να μπορεί να απαντηθεί, θα πρέπει να διατυπώνεται με σαφήνεια. Αν έχουμε μια γενική κριτική, όπως αυτή που ακούστηκε από συναδέλφους του ΠΑΣΟΚ, συλλήβδην κατά του κυβερνητικού έργου, αντιλαμβάνεστε ότι συγκεκριμένες απαντήσεις δεν μπορούμε να δώσουμε, αλλά ούτε και πρέπει να δώσουμε, διότι οφείλουμε και θέλουμε να διατηρήσουμε και τη σοβαρότητά μας.
      Ένας άλλος συνάδελφος του ΠΑΣΟΚ είπε: «Μα, καλά, ήταν δυνατόν το ΠΑΣΟΚ να προβλέψει τις κλιματικές αλλαγές;» Υπενθυμίζω ότι το ΠΑΣΟΚ εγκατέλειψε την εξουσία το 2004. Θεωρείτε, κύριοι συνάδελφοι του ΠΑΣΟΚ, ότι το 2004 δεν θα μπορούσατε να προβλέψετε τις κλιματικές αλλαγές;
      ΑΘΑΝΑΣΙΑ ΜΕΡΕΝΤΙΤΗ: Εσείς στο μεταξύ, τι προβλέπετε;
        ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Διότι θα έχετε αναγνώσει και οι ίδιοι το πρόγραμμα για τον ενεργειακό σχεδιασμό του κόμματός σας, όπου εκεί, αν ανατρέξετε σ’ αυτό –και σας συνιστώ να το κάνετε- δεν αναφέρεται λέξη, δεν υπάρχει ο όρος «συμπαραγωγή ενέργειας». 
      Επίσης, αναφέρετε γενικά και αόριστα ως στόχο την εξοικονόμηση της ενέργειας, όμως, δεν διαθέτετε καμμία σειρά, καμμία γραμμή, καμμία φράση, προκειμένου να μας πείτε, πώς, κατά τη δική σας αντίληψη, αυτός ο στόχος θα επιτευχθεί.
      Έρχομαι τώρα, κυρία Πρόεδρε, συγκεκριμένα στις παρατηρήσεις οι οποίες έγιναν επί του νομοσχεδίου. Και επειδή, όπως προείπα, θέλω να είμαι και θα φροντίσω να το κάνω σε όλη τη διάρκεια της θητείας μου ως Υφυπουργός Ανάπτυξης σαφής, έχω να κάνω παρατηρήσεις σε τέσσερα σημεία, τα οποία είχε την καλοσύνη να μου δώσει η εισηγήτρια του ΠΑΣΟΚ, προκειμένου να βελτιωθούν οι ρυθμίσεις του νομοσχεδίου που αφορούν στο φράγμα της Μεσοχώρας.
      Ζητάτε, κυρία συνάδελφε –και αν κάνω λάθος, παρακαλώ να με διορθώσετε- την παραχώρηση με αμετάκλητη συμβολαιογραφική πράξη ή μάλλον τη δέσμευση, ότι δεν θα επιτραπεί στο μέλλον οποιαδήποτε άλλη χρήση, πέραν αυτής που περιγράφετε στο νόμο, δηλαδή ως χώρος αναψυχής.
      ΑΘΑΝΑΣΙΑ ΜΕΡΕΝΤΙΤΗ: Κύριε Υφυπουργέ, είναι δύο πράγματα. Και την παραχώρηση με συμβολαιογραφική πράξη και τη δέσμευση. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Εγώ σας αναγιγνώσκω την παράγραφο 2 του άρθρου 21, που νομίζω ότι λύνει κάθε ζήτημα. Λέει «οι απαλλοτριωμένες εκτάσεις αποτελούν χώρο αναψυχής». Αυτή, λοιπόν, η δέσμευση υπάρχει από το ίδιο το κείμενο του νόμου. Ως εκ τούτου, για να αλλάξει η χρήση, θα πρέπει να έχουμε νομοθετική μεταβολή. Εδώ θα είμαστε, αν κάποια κυβέρνηση πάρει τέτοια πρωτοβουλία, να αντιδράσουμε. Παρακαλώ, όμως, να συνεχίσουμε.
      Επίσης, το επόμενο εδάφιο αναφέρει ότι ο χώρος αυτός παραχωρείται στον Οργανισμό Τοπικής Αυτοδιοίκησης Α΄ βαθμού, στον οποίο υπάγονταν οι πρώην κοινότητες που ανήκουν στην περιοχή. Και αυτό, λοιπόν, νομίζω ότι απαντά στο αίτημά σας και απαντά με σαφήνεια το κείμενο του ίδιου του νόμου, επαναλαμβάνω, η διάταξη του άρθρου 21.
      Στο άρθρο 16 λέτε «να αιτιολογηθεί πλήρως και με απόλυτη σαφήνεια η αναγκαιότητα απαλλοτρίωσης του Τομέα Δ΄». Εδώ αναφέρθηκε χθες από τον Υπουργό, κυρία συνάδελφε, ότι το ΙΓΜΕ θεώρησε ολόκληρη την περιοχή του Τομέα Δ΄, με την έκθεσή του, ως περιοχή μη ασφαλή, εκτός ενός μικρού τμήματος στο οποίο περιλαμβάνεται το σχολείο και η Εκκλησία. Η υπόλοιπη περιοχή θεωρείται μη ασφαλής. Ως εκ τούτου, θα πρέπει να ακολουθήσουμε τη διαδικασία την οποία περιγράφει ο νόμος. Σε αυτή δε την περιοχή, επαναλαμβάνουμε ότι η πρόσβαση θα είναι ελεύθερη στους κατοίκους, προκειμένου να χρησιμοποιηθεί, σύμφωνα με το σκοπό που περιγράφεται παραπάνω στο νόμο.
      Το τρίτο είναι να μη γίνει έμφραξη της σήραγγας πριν από την ολοκλήρωση των έργων υποδομής στον υπό μετεγκατάσταση χώρο του οικισμού. Τα έργα υποδομής γνωρίζετε ότι θα χρηματοδοτηθούν από τη ΔΕΗ. Η ΔΕΗ, λοιπόν, δεν έχει καμία αντίρρηση, όταν είναι έτοιμη η Περιφέρεια και οι οικείοι Οργανισμοί Τοπικής Αυτοδιοίκησης, όπως έχει αναλάβει την υποχρέωση, να χρηματοδοτήσει τα έργα. Πλην όμως, επειδή δεν μπορεί να προβλεφθεί με ασφάλεια ο χρόνος στον οποίο θα είναι οι αρμόδιες τεχνικές υπηρεσίες έτοιμες για τα έργα υποδομής, αντιλαμβάνεστε ότι κανείς δεν μπορεί να διακινδυνεύσει τη μη έμφραξη της σήραγγας, έως ότου γίνει η ολοκλήρωση, όπως ζητάτε, των έργων υποδομής. Προς πληρέστερη δε διασφάλιση των κατοίκων και για την εκτέλεση των έργων, θα καλύψουμε –εκ περισσού ήταν αυτό- και με εγγυητική επιστολή από τη ΔΕΗ τη χρηματοδότηση των έργων αυτών. Κατά συνέπεια, νομίζω ότι δεν πρέπει να επιμείνετε, διότι έχει υπερκαλυφθεί και αυτή η αξίωση, η εύλογη κατά τα λοιπά, των κατοίκων.
      Στο άρθρο 21 λέτε να προστεθεί η φράση «με επιμέλεια της Περιφέρειας Θεσσαλίας και με δαπάνη της ΔΕΗ».
      Αυτό, κυρία Πρόεδρε, θα το κάνω δεκτό. Το «με δαπάνη της ΔΕΗ» υπάρχει ήδη, άρα θα συμπληρώσουμε το «με επιμέλεια της Περιφέρειας Θεσσαλίας». Έχει δίκιο εδώ η κυρία συνάδελφος.
      ΠΡΟΕΔΡΕΥΟΥΣΑ (΄Ελσα Παπαδημητρίου): Σε ποιο άρθρο αναφέρεστε;
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Θα σας πω αμέσως, κυρία Πρόεδρε. 
      Είναι στο άρθρο 21, παράγραφος 1 και αναφέρομαι στο τρίτο εδάφιο. Είναι το τρίτο εδάφιο της πρώτης παραγράφου στο κείμενο. Εκεί, λοιπόν, που λέει «με δαπάνη της ΔΕΗ» προστίθεται και «με επιμέλεια της περιφέρειας Θεσσαλίας». 
      ΠΡΟΕΔΡΕΥΟΥΣΑ (΄Ελσα Παπαδημητρίου): Καταγράφεται. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Τελειώνοντας, κυρία Πρόεδρε, νομίζω ότι και για το μείζον αυτό ζήτημα που αφορά την κατασκευή του έργου της Μεσοχώρας δίδεται, δεδομένων των γεγονότων και της καταστάσεως που αντιμετωπίζουμε, η καλύτερη δυνατή λύση και ικανοποιούνται οι κάτοικοι της περιοχής, οι οποίοι δεν αντιμετωπίζουν –και εγώ το δέχομαι αυτό- ένα προσωπικό ή οικογενειακό πρόβλημα. Εκεί πλέον υπήρξε –και αυτό θέλουμε να αντιμετωπίσουμε- ένα κοινωνικό ζήτημα και προσπαθούμε με τον καλύτερο δυνατό τρόπο να το αντιμετωπίσουμε.
      Αυτά τα αιτήματα τα οποία μου ετέθησαν από την κυρία συνάδελφο -και την ευχαριστώ και πάλι- εγγράφως, νομίζω ότι έχουν προβλεφθεί με τις προσθήκες που έγιναν από τον Υπουργό και με αυτές που τώρα κάναμε βελτιώνεται έτι περαιτέρω η κατάσταση και πιστεύω ότι μετά από αυτά, δείχνοντας την καλοπιστία σας και την καλή σας προαίρεση για να προχωρήσει το έργο, θα υπερψηφίσετε τουλάχιστον αυτές τις διατάξεις. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ πολύ.
      Η κ.Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, κατ’ αρχάς έχω να σας πω το εξής ως προς το γενικό πολιτικό σχολιασμό σας. 
      Το πότε θα γίνουν εκλογές, το πόσο μας απασχολεί εμάς, είναι ένα θέμα. Το θέμα είναι πώς θα διαχειριστείτε εσείς το χρόνο και εάν θα εξακολουθείτε μετά από μήνες -και δεν ξέρω πόσο καιρό ακόμα θα είστε Κυβέρνηση- να μας δηλώνετε για την παιδεία και για την ανάπτυξη ότι είστε tabula rasa. Κάθε φορά δηλαδή που θα έχουμε ανασχηματισμό, θα δηλώνετε ότι είστε tabula rasa, πέντε χρόνια μετά, στην παιδεία, στην ανάπτυξη κ.λπ. Διότι ακούσαμε σήμερα εδώ πολλά. Λίγο ακόμα και θα μας λέγατε, γιατί ο Χαρίλαος Τρικούπης δεν ανέπτυξε τα φωτοβολταϊκά, όσο έπρεπε να τα αναπτύξετε εσείς.
      Θα έλεγα, λοιπόν, ότι πριν μας κρίνετε για το πόσο εμείς νοιαζόμαστε σαν κόμμα –και βεβαίως νοιαζόμαστε και προετοιμαζόμαστε με συγκεκριμένες θέσεις και προτάσεις- για τις επερχόμενες εκλογές, να νοιάζεστε για το πώς χρησιμοποιείτε εσείς το χρόνο, όσο παραμένετε μέχρι τις άλλες εκλογές Κυβέρνηση. Γιατί μετά τις άλλες εκλογές δεν θα είστε.
      Ερχόμαστε τώρα στις προτάσεις.
      Κύριε Υπουργέ, δύο πράγματα πρέπει να καταλάβουμε. Βεβαίως και λέει ότι παραχωρείται ο Τομέας Δ΄. Εγώ ζητάω εκεί να προστεθεί μια φράση. Και όταν λέω εγώ, εννοώ ότι αυτές είναι οι προτάσεις –και σας τα είπαμε και σας τα ξαναλέμε- των κατοίκων, γιατί ξέρετε ότι εγώ συνεχώς δέχομαι τηλεφωνήματα από τα Τρίκαλα, από τους κατοίκους που παρακολουθούν. Υπάρχουν και αρκετοί στα θεωρεία που παρακολουθούν με αγωνία και αναρωτιούνται γιατί. Και αναρωτιέμαι και εγώ, γιατί δεν δέχεστε αυτά τα απλά.
      Πρώτον, εκεί που λέει «παραχωρείται», να προστεθεί «με αμετάκλητη συμβολαιογραφική πράξη» και να υπάρχει δέσμευση απαγορευτική ότι δεν θα μπορεί ο χώρος αυτός να χρησιμοποιηθεί για οποιαδήποτε άλλη χρήση.
      Κύριε Υπουργέ, υπάρχουν κάποια λεπτά θέματα που μπορεί να φαντάζουν ότι είναι εκ του περισσού αυτή τη στιγμή, αλλά κάποια κρίσιμη ώρα να φανεί ότι είναι σωτήρια.
      Τι θέλω να πω; Ακούσατε χθες ένα συνάδελφο που είπε ότι μπορεί να γίνει και Βατοπέδι. Όλες αυτές τις υποψίες πρέπει να τις διαλύσουμε στους κατοίκους της Μεσοχώρας. Ο Τομέας Δ΄ -γι’ αυτό λέω ότι πρέπει να αναφερθεί εδώ, να κατατεθεί εδώ η μελέτη του ΙΓΜΕ, να αναφέρετε γιατί δεν έγινε αποστραγγιστική σήραγγα της Μεσοχώρας- τώρα θεωρείται ακατάλληλος.
      Όσον αφορά όμως και αυτόν τον Τομέα Δ΄, δεν μπορεί και δεν πρέπει να υπάρχει η ελάχιστη, η παραμικρή, εις βάθος χρόνου πιθανότητα να χρησιμοποιηθεί, όπως ειπώθηκε εδώ, για να διαλύσουμε –επαναλαμβάνω- τις όποιες υποψίες, αλλά και πιθανόν μελλοντικούς κινδύνους. 
       Έχουμε ευθύνη, κύριε Υπουργέ. Ξεσπιτώνονται οι άνθρωποι, φεύγει το χωριό, χάνεται. Ως εκ τούτου, θα βάλετε εκεί ξεκάθαρα ότι απαγορεύεται η οποιαδήποτε άλλη χρήση στο μέλλον, πέραν αυτού που ορίζει για την αναγκαστική απαλλοτρίωση. 
      Σας επαναλαμβάνω, κύριε Υπουργέ, ότι πρόκειται για ομόφωνες αποφάσεις του νομαρχιακού συμβουλίου -το τονίζω γιατί έχει σημασία αυτό- και του Δήμου. 
      Όσον αφορά την αύξηση των τιμών, κάποιες τιμές οι οποίες καθορίστηκαν πριν από τέσσερα χρόνια, αυξήθηκαν μόνο 30%. Σας το είπα. Δεν μπορεί να γίνεται αυτό. Τους ξεσπιτώνουμε, να τους αδικούμε κιόλας; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
      Ένας οικισμός. Γιατί δεν δεσμεύεστε εδώ; Μιλάτε για δύο οικισμούς. Μα, σας λένε οι κάτοικοι ότι δεν μπορεί να γίνουν σπίτια εκεί, στο δεύτερο οικισμό -εγώ την ξέρω την περιοχή και προσπαθώ να σας δώσω να το καταλάβετε- και αφού οι ίδιοι οι κάτοικοι –υπάρχουν και νομαρχιακοί σύμβουλοι, που είναι από εκεί μάλιστα εκλέγονται και από την παράταξή σας- σας δηλώνουν ότι τον ένα οικισμό θέλουν και αυτός είναι αρκετός, αυτό πρέπει να κάνετε. 
      Επίσης, γιατί δεν δέχεστε να μπει ο όρος ότι δεν θα γίνει η έμφραξη πριν από την αποπεράτωση των έργων υποδομής; Να εξηγηθούμε, κύριε Υπουργέ. Και σήμερα να ξεκινήσει η έμφραξη, δεν θα γίνει σε μία μέρα. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Μερεντίτη, σας παρακαλώ, πρέπει να ολοκληρώσετε. 
      ΑΘΑΝΑΣΙΑ ΜΕΡΕΝΤΙΤΗ: Σε ένα λεπτό, τελειώνω, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Μιλήσατε δεκατέσσερα λεπτά στην πρωτολογία σας. 
      ΑΘΑΝΑΣΙΑ ΜΕΡΕΝΤΙΤΗ: Κλείνω, κυρία Πρόεδρε και σας ευχαριστώ. 
      Η έμφραξη δεν θα γίνει μέσα σε μία μέρα. Παράλληλα θα γίνονται τα έργα. 
      Και επειδή η ΔΕΗ δεν έκανε τίποτα πέντε χρόνια -θα μπορούσε να έχει ξεκινήσει υποτυπωδώς αυτά τα έργα υποδομής- έχει χάσει την έξωθεν καλή μαρτυρία. Οι κάτοικοι μας δέχονται, υποχωρούν και πρέπει να τους σεβαστούμε. Και για να δείξουμε ότι τους σεβόμαστε, πρέπει να δεχθούμε αυτά που σας έχω πει.  
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε. 
      Το λόγο έχει ο κ. Κανταρτζής. 
      ΑΧΙΛΛΕΑΣ ΚΑΝΤΑΡΤΖΗΣ: Δεν χρειάζεται να αναφερθώ στα γενικά πολιτικά ζητήματα, γιατί αυτά έχουν ειπωθεί. 
      Κύριε Υπουργέ, σας επισημάναμε ένα πράγμα. Η αναγκαιότητα του έργου είναι ολοφάνερη. Το έργο πρέπει να προχωρήσει. 
      Επίσης, σας καλέσαμε με συγκεκριμένες παρατηρήσεις να κάνετε αποδεκτά κάποια βασικά αιτήματα που υπάρχουν, κάποια δίκαια και εύλογα αιτήματα, έτσι ώστε να μπορέσει να προχωρήσει το έργο αυτό. Διαπιστώνουμε, όμως, ότι η κυβέρνηση εμμένει στις θέσεις της. Εμμένει, αρνούμενη να ικανοποιήσει δίκαιες απαιτήσεις και δίκαια αιτήματα. 
      Πρώτο ζήτημα. Επιμένετε ακόμα στο διπλό οικισμό και όχι στον ενιαίο οικισμό για τους κατοίκους της Μεσοχώρας. 
      Δεύτερο ζήτημα. Στο ιδιοκτησιακό καθεστώς της νέας έκτασης που απαλλοτριώνεται, παραμένει η ασάφεια. Νομικοί είμαστε. Πείτε μας, λοιπόν, τι σημαίνει η έκφραση «παραχωρείται στον ΟΤΑ»; Σήμερα παραχωρείται μ' αυτό το άρθρο, αύριο μπορεί να ανακληθεί. Γιατί, λοιπόν, δεν μπαίνει καθαρά και ξάστερα; Ούτε συμβολαιογραφικά ούτε τίποτα. Να μπει καθαρά και ξάστερα ένας όρος που να λέει ότι η έκταση αυτή να απαλλοτριώνεται με δαπάνες της ΔΕΗ υπέρ του Δήμου. Να είναι σαφές και καθαρό σε ποιον ανήκει, έτσι ώστε να μη μπορεί να τροποποιηθεί με κανέναν τρόπο. Δεν το λέτε αυτό το πράγμα. Άλλο πράγμα λέτε. Λέτε ότι παραχωρείται. Η παραχώρηση υπόκειται και σε ανάκληση. Νόμος είναι, αύριο αλλάζει, αύριο τροποποιείται. 
      Τρίτο ζήτημα αποτελεί η χρήση του χώρου αυτού. Πάλι δεν υπάρχει σαφής δέσμευση. Μέσα στον γενικό όρο «αναψυχή», πολλά μπορεί να χωρέσουν. Όταν λέτε ότι αυτός ο όρος θα χρησιμοποιηθεί για αναψυχή, βεβαίως αύριο-μεθαύριο με μία άλλη ερμηνεία, μπορεί να θεωρηθεί ότι ένας ξενοδοχείο είναι χώρος αναψυχής. Ποιος μας λέει ότι αυτός δεν είναι χώρος αναψυχής; Ξέρουμε όλοι πώς γίνονται λάστιχο και πώς ερμηνεύονται και με ποιον τρόπο ερμηνεύονται οι διάφορες πολεοδομικές διατάξεις και πόσο εύκολα αλλάζουν οι διάφορες ρυμοτομικές γραμμές, δεν ξέρω αν είναι ακριβής ο όρος που χρησιμοποιώ. 
      Κλείνοντας, θα ήθελα να θέσω και ένα τελευταίο ζήτημα. 
      Επαναλαμβάνω πως δεν καταλαβαίνουμε την άρνηση να μπει ο όρος ότι δεν θα αρχίσει η λειτουργία -η έμφραξη, όπως λέτε- πριν ακόμα υλοποιηθούν τα έργα υποδομής. Δικαιολογείται η ανησυχία των κατοίκων; Δικαιολογείται, κύριε Υπουργέ. Πόσα έργα δεν έχουμε δει ημιτελή; Είπα και την άλλη φορά ότι στα Τρίκαλα ολόκληρη πόλη έριχνε τα λήμματα στον οικισμό, στο Ριζαριό, και ο οικισμός που τα δέχονταν, δεν είχε συνδεθεί. Είναι η πρώτη φορά που θα δούμε τέτοια έργα ημιτελή ή είναι η πρώτη φορά που τα αντιμετωπίζουν; Να, γιατί υπάρχει η καχυποψία των κατοίκων. 
      Ας υπάρχουν καθαρές και ξάστερες λύσεις. Δεν θέλετε να τις βάλετε; Πάρτε και την ευθύνη. Σας είπαμε ότι θα περιμένουμε μέχρι τελευταία στιγμή να δούμε την οριστική διατύπωση και από εκεί θα εξαρτηθεί η στάση μας. Δεν θέλετε να το κάνετε; Πάρτε πάνω σας και την ευθύνη. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κύριος Υπουργός για δύο λεπτά. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κυρία Πρόεδρε, νομίζω ότι δεν μπορεί να αμφισβητηθεί η καλή πίστη της Κυβέρνησης στην αντιμετώπιση αυτού του θέματος. 
      Πρέπει να πω το εξής, για να είμαι απολύτως ειλικρινής και καθαρός. Έχω την αίσθηση ότι και οι συνάδελφοι αναγνωρίζουν πως με τις σαφείς διατυπώσεις των διατάξεων του σχεδίου νόμου, τα ζητήματα που φαίνεται να τους απασχολούν επιλύονται και αντιμετωπίζονται επαρκώς. 
      Βεβαίως, εγώ κατανοώ ιδιαίτερα από μέρους κάποιων τοπικών φορέων κάποιο μαξιμαλισμό στις διεκδικήσεις. Όμως, σε καμία περίπτωση, να μη φθάσουμε να αυτοϋπονομεύσουμε εμείς το έργο και το κύρος μας υιοθετώντας ή επαναλαμβάνοντας τέτοιου είδους αιτήματα. Διότι εάν νιώθουμε μια καχυποψία για το πώς μελλοντικά μπορεί από κάποιους να ερμηνευθούν ή τι μπορεί να γίνει μελλοντικά και αν στο κείμενο ενός νόμου, το οποίο είναι εξαιρετικά σαφές, αρχίζουμε και βάζουμε υποπεριπτώσεις και μια περιπτωσιολογία τέτοια, προκειμένου να αποφύγουμε ενδεχόμενες εμπλοκές στο μέλλον, αντιλαμβάνεσθε ότι αυτό δεν θα είναι νομοθέτημα και η Βουλή, το Νομοθετικό Σώμα, θα έχει υπονομεύσει το ίδιο το κύρος του, διότι θα προσπαθεί περιπτωσιολογικά να αντιμετωπίζει κάθε πιθανότητα που ενδεχομένως να συμβεί στο μέλλον. 
      Το δεύτερο ζήτημα αφορά τις τιμές. Επαναλαμβάνω ότι υπάρχει η διακριτική ευχέρεια της οικειοθελούς μεταβίβασης αντί της αναγκαστικής απαλλοτρίωσης. Εάν τις τιμές αυτές τελικώς τις αποδεχθούν οι κάτοικοι, είναι κάτι που αφορά στην ελεύθερη βούλησή τους. Με μία πρόχειρη ματιά που έριξα στα Πρακτικά, νομίζω ότι υπάρχει και στην Επιτροπή, διατυπώνεται η άποψη από όλους ότι είναι εξαιρετικά συμφέρουσες. 
      Δεν νομίζω, λοιπόν, κύριε συνάδελφε, ότι τέτοιες τιμές θα μπορούσαν να επιτευχθούν σε μία διαδικασία αναγκαστικής απαλλοτριώσεως. Έχετε και εσείς υπ’ όψιν σας, όπως και όλοι μας, τι τιμές δίνει η Επιτροπή Απαλλοτριώσεων, όταν κινείται η διαδικασία σύμφωνα με τον Κώδικα Αναγκαστικών Απαλλοτριώσεων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τώρα, κυρία Πρόεδρε, επαναλαμβάνω για τελευταία φορά ότι τα έργα υποδομής δεν είναι ευθύνη της ΔΕΗ. Και βεβαίως για κάτι το οποίο δεν μπορεί να αφορά τη ΔΕΗ, αλλά την Περιφέρεια και τους οικείους ΟΤΑ, δεν είναι δυνατόν η όποια καθυστέρηση να δημιουργήσει πρόβλημα στην κατασκευή του έργου. Υπάρχει απόλυτη διασφάλιση και με την εγγυητική επιστολή για τη χρηματοδότηση αυτών των έργων -που είναι υποχρέωση που αναλαμβάνεται από το κείμενο του νόμου- από τη ΔΕΗ. Όμως, νομίζω ότι δεν έχουμε τη δυνατότητα να κάνουμε κάτι περισσότερο από αυτό. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κηρύσσεται περαιωμένη η συζήτηση επί της ενότητας των άρθρων 1 έως και 26  του νομοσχεδίου και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 2 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 2 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 3 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 3 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 4 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 4 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 6 έγινε δεκτό  όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 7 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 8 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 9 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 10 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 11 έγινε δεκτό  όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 12 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 13 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 13 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 14 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 14 έγινε δεκτό ως έχει κατά πλειοψηφία. 
      	Ερωτάται το Σώμα: Γίνεται δεκτό το άρθρο 15 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 15 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      	Ερωτάται το Σώμα: Γίνεται δεκτό το άρθρο 16 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 20 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο  20 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 21 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 21 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 22 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 22 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 23 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 24 όπως τροποποιήθηκε από τον κύριο Υπουργό;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 24 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 25 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 25 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 26 ως έχει;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      	ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 26 έγινε δεκτό ως έχει κατά πλειοψηφία. 
      	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      	Με τη συναίνεση του Σώματος και ώρα 15.23΄ λύεται η συνεδρίαση για σήμερα ημέρα Τετάρτη 14 Ιανουαρίου 2009 και ώρα 18.00΄ με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συμφωνίας Σταθεροποίησης και Σύνδεσης μεταξύ των Ευρωπαϊκών Κοινοτήτων και των κρατών μελών τους αφενός και της Δημοκρατίας της Αλβανίας αφετέρου, μετά του Πρωτοκόλλου Διόρθωσης αυτής», σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ 
