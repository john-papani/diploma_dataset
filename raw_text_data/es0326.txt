      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΣΥΝΕΔΡΙΑΣΗ
      Τετάρτη 26 Μαρτίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Άδεια απουσίας του Βουλευτή κ. Λευτέρη Παπαγεωργόπουλου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ΄
ΣΥΝΕΔΡΙΑΣΗ 
Τετάρτη 26 Μαρτίου 2003

	Αθήνα, σήμερα στις 26 Μαρτίου 2003, ημέρα Τετάρτη και ώρα 18.12΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Νικόλαο Λεβογιάννη, Βουλευτή Κυκλάδων, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία Αγρότες της περιοχής Τριφυλίας Μεσσηνίας ζητούν την άμεση οικονομική τους ενίσχυση για τις καταστροφές που υπέστησαν οι καλλιέργειές τους από σφοδρή κακοκαιρία.
      2) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των πτυχίων των ανωτέρων εκκλησιαστικών σχολών.
      3) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των πτυχίων των ανωτέρων εκκλησιαστικών σχολών.
      4) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των πτυχίων των ανωτέρων εκκλησιαστικών σχολών.
      5) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των πτυχίων των ανωτέρων εκκλησιαστικών σχολών.
      6) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία το Ελληνικό Τμήμα του Διεθνούς Συμβουλίου μνημείων και τοποθεσιών αναφέρεται στη συνάντηση που θα διεξαχθεί στην Ελλάδα για την ανάδειξη της πολιτιστικής κληρονομιάς.
      7) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία η Πανελλήνια Ένωση Πρακτόρων Εθνικού Λαχείου επισημαίνει την πιθανότητα να παραμείνει η αγορά χωρίς «ξυστό» λαχείο.
      8) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία το Επιμελητήριο Κιλκίς ζητεί αλλαγές στους όρους εντάξεως των ενδιαφερομένων στο ειδικό μητρώο εξαγωγέων.
      9) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία Οργανώσεις Παραγωγών Εσπεριδοειδών Νομού Χανίων ζητούν την άμεση εκτίμηση από τον ΕΛΓΑ των ζημιών που υπέστησαν οι καλλιέργειές τους από τη σφοδρή κακοκαιρία.
      10) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία οι καθηγητές φυσικής αγωγής Ολυμπιακής Παιδείας Νομού Φθιώτιδας ζητούν την απορρόφησή τους στο εκπαιδευτικό πρόγραμμα.
      11) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Σύλλογος Επιτυχόντων Εκπαιδευτικών Διαγωνισμού ΑΣΕΠ 2000 ζητεί να διατηρηθεί η θέση των μελών του στον ενιαίο πίνακα επιτυχίας.
      12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Αλυζίας Αιτωλ/νίας ζητεί να ενταχθούν στα προγράμματα αγροτοτουρισμού, τα τουριστικά καταλύματα Γ;  τάξης.
      13) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Χαλάστρας Θεσσαλονίκης ζητεί την κατασκευή νέου διδακτηρίου για τη στέγαση του ΤΕΕ Χαλάστρας Θεσσαλονίκης.
      14) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Καλλιθέας Θεσσαλονίκης ζητεί να του παραχωρηθεί το κτίριο του πρώην αστυνομικού σταθμού Πενταλόφου.
      15) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Χαλάστρας ζητεί την αποπληρωμή των εργασιών κατασκευής του δημοτικού πάρκου κυκλοφοριακής αγωγής.
      16) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Κερατσινίου Πειραιά ζητεί την οριστικοποίηση της χάραξης της παραλιακής λεωφόρου Κερατσινίου.
      17) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία Αγρότες Περιοχής Μαντουδίου Εύβοιας ζητούν να τους χορηγηθούν οι επιδοτήσεις που δικαιούνται για σκληρά σιτηρά και καλαμπόκι.
      18) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία Εργαζόμενοι στο Δήμο Καλυμνίων ζητούν να δοθεί έκτακτη επιχορήγηση στο Δήμο Καλυμνίων για την κάλυψη όλων των χρεών του.
      19) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Δημοτική Επιχείρηση Πολιτισμού Άθλησης Νεολαίας Καβάλας ζητεί να της καταβληθεί άμεσα η οικονομική επιχορήγηση που δικαιούται.
      20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα στο οποίο εκφράζονται ανησυχίες για τη μείωση της τουριστικής κίνησης στην Ελλάδα, λόγω του πολέμου στο Ιράκ.
      21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Λεκανοπεδίου Κάτω Νευροκοπίου Δράμας ζητεί την αποκατάσταση των ζημιών που προκάλεσαν οι έντονες βροχοπτώσεις στο αρδευτικό του δίκτυο.
      22) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία η Ιερά Μητρόπολις Μεσογαίας και Λαυρεωτικής διαμαρτύρεται για την ανέγερση Ισλαμικού Πολιτιστικού Κέντρου στην περιοχή Μεσογείων και Λαυρεωτικής.
      23) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία η Νομαρχιακή Αυτοδιοίκηση Δυτικής Αττικής ζητεί την αναστολή έκδοσης οικοδομικών αδειών στην ευρύτερη περιοχή του Δήμου Ελευσίνας.
      24) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μετατροπή αθλητικού κέντρου σε χώρο ψυχαγωγίας.
      25) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ακαταλληλότητα των δρόμων του εθνικού – επαρχιακού και αγροτικού δικτύου της Αχαίας.
      26) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αναπροσαρμογή των λιμενικών τελών.
      27) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επικινδυνότητα της διασταύρωσης για το ΠΠΝΠ.
      28) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επέκταση σχεδίου πόλης του Δήμου Δύμης Αχαίας.
      29) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στους Διεθνείς Παιδικούς Αγώνες στην Πάτρα.
      30) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις συνεχείς κατολισθήσεις στο δρόμο Καλαβρύτων – Πούντας.
      31) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία Πολιτιστικοί Σύλλογοι Δήμου Ανατολικής Μάνης ζητούν την επίλυση προβλημάτων υδροδότησης και την επισκευή του οδικού δικτύου της περιφέρειας Μάνης.
      32) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Σχολική Επιτροπή Παιδείας Δημοτικού Σχολείου Δαιμονιάς Δήμου Ασωπού ζητεί τη λήψη μέτρων για την αποκατάσταση της ασφαλούς διέλευσης του επαρχιακού δρόμου Παπαδιανίκων – Δαιμονιάς.
      33) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εξωραϊστικός Εκπολιτιστικός Σύλλογος Σκουταρίου Λακωνίας «Η ΒΟΡΔΩΝΑ» ζητεί την αποκατάσταση του παραλιακού δρόμου Σκουταρίου, Γυθείου Λακωνίας.
      34) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Αδελφότης Ψαριανών ζητεί την αποδοχή πρότασης για την τακτική σύνδεση των Ψαρών με το Λαύριο.
      35) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η ΄Ενωση Υπαλλήλων Πυροσβεστικού Σώματος Νήσου Χίου ζητεί την αναβάθμιση της Πυροσβεστικής Υπηρεσίας Χίου.
      36) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία οι κάτοικοι του Θεριακησίου Αιτωλ/νίας ζητούν την επισκευή και ασφαλτόστρωση κεντρικού και αγροτικού δρόμου της περιοχής τους.
      37) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Πανηλειακός Σύλλογος Νέας Υόρκης ΗΠΑ ζητεί να συμπεριληφθεί η αρχαία ΗΛΙΣ στις εκδόσεις και στους χάρτες που προβάλλουν τα μνημεία της Δυτικής Πελοποννήσου.
      38) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Ωλένης Ηλείας ζητεί την αποκατάσταση των ζημιών που προκάλεσε η πρόσφατη κακοκαιρία στην περιοχή του.
      39) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Σκυλλούντος Ηλείας ζητεί την συνέχιση της λειτουργίας των περιφερειακών νοσοκομείων Κρεστένων και Αμαλιάδας Ηλείας.
      40) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Δασιώνος – Πανόπουλου Ηλείας ζητεί τη δημιουργία δασικού χωριού στην περιοχή του Δημοτικού Διαμερίσματος Κρυόβρυσης.
      41) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Σωματείο Συνταξιούχων ΔΕΗ Επαρχίας Εορδαίας ζητεί την ικανοποίηση συνταξιοδοτικών και ασφαλιστικών αιτημάτων των μελών του.
      42) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Συντονιστική Επιτροπή Αγροτικών Φορέων Νομού Φωκίδας ζητεί την οικονομική ενίσχυση των ελαιοπαραγωγών της περιοχής της.
      43) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Περιπτερούχων Καπνοπωλών Αθήνας «Η ΕΝΟΤΗΤΑ» ζητεί να ληφθούν μέτρα για την αντικατάσταση των παλαιών τύπου κουβουκλίων των περιπτέρων.
      44) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσαν αναφορά με την οποία ο κ. Φίλιππος Νικολόπουλος, Επίκουρος καθηγητής Κοινωνιολογίας Πανεπιστημίου Κρήτης, ζητεί την εκ νέου κρίση της αίτησής του για τη μονιμοποίηση στο Τμήμα Φιλοσοφικών και Κοινωνικών Σπουδών του Πανεπιστημίου Κρήτης.
      45) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πολιτιστικός Περιβαλλοντικός Σύλλογος Κέντρου Αμπελοκήπων Αθηνών ζητεί να μην επιτραπεί η επέκταση των εγκαταστάσεων του γηπέδου του Παναθηναϊκού στην περιοχή των Αμπελοκήπων.
      46) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Ελληνικό Τμήμα του Διεθνούς Συμβουλίου Μνημείων και Τοποθεσιών αναφέρεται στη συνάντηση που διενεργείται στην Ελλάδα για την ανάδειξη της πολιτιστικής κληρονομιάς.
      47) Η Βουλευτής Αττικής κ. ΙΩΑΝΝΑ ΣΤΕΡΓΙΟΥ κατέθεσε αναφορά με την οποία ο Δήμος Αχαρνών Αττικής ζητεί να αλλάξει ο τρόπος απαλλοτρίωσης των 51 στρεμμάτων ιδιοκτησίας του στους πρόποδες της Πάρνηθας για τις ανάγκες των Ολυμπιακών Αγώνων.
      48) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Εργολάβων Ηλεκτρολόγων, Τεχνικών Ψυκτικών Εγκαταστάσεων, Συντηρητών Καυστήρων Μεσσηνίας ζητεί η εκτέλεση των εργασιών για την εγκατάσταση ψυκτικών εγκαταστάσεων και ο έλεγχός τους να διενεργείται μόνον από επαγγελματίες ψυκτικούς.
      49) Οι Βουλευτές κύριοι ΙΩΑΝΝΑ ΣΤΕΡΓΙΟΥ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ένωση Εργαζομένων στην ΑΕΜ Βωξίται Παρνασσού «Ηλιόπουλοι» ζητούν να συνεχίσουν να πραγματοποιούν τις μικροβιολογικές τους εξετάσεις στο Γ.Ν.Ν. Άμφισσας τα μέλη της.
      50) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η κυρία Σταυρούλα Δουρούμη, Πρόεδρος Πολυτέκνων Μεσσήνης και Περιχώρων, ζητεί την ικανοποίηση αιτημάτων που απασχολούν  τις αγροτικές οικογένειες της περιοχής της.
      51) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Συνταξιούχων Πολιτικών Δημοσίων Υπαλλήλων Νομού Ροδόπης ζητεί την ικανοποίηση συνταξιοδοτικών αιτημάτων των πολιτικών συνταξιούχων.
      52) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Εργατοϋπαλληλικό Κέντρο Κορίνθου ζητεί την παγίωση του κεκτημένου 35ώρου χωρίς μείωση των αποδοχών.
      53) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Συντονιστική Επιτροπή Καταταγέντων Επιμορφωτών στις Νομαρχίες ζητεί νομοθετική ρύθμιση υπηρεσιακού θέματος των συμβασιούχων επιμορφωτών μεταταχθέντων βάσει του άρθρου 17 Ν. 2839/2000.
      54) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Νομαρχιακή Αυτοδιοίκηση Δυτικής Αττικής ζητεί την αναστολή έκδοσης οικοδομικών αδειών στην ευρύτερη περιοχή του Δήμου Ελευσίνας.
      55) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας που αφορά στην αδυναμία κάλυψης των λειτουργικών εξόδων Α΄ τριμήνου 2003, για τα σχολεία του Δήμου Κέρκυρας.
      56) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Αναπτυξιακός – Εξωραϊστικός και Πολιτιστικός Σύλλογος Ροδόπολης Αττικής ζητεί την επίλυση ιδιοκτησιακού προβλήματος των μελών του.
      57) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Αχαρνών Αττικής διαμαρτύρεται για την επικείμενη απαλλοτρίωση της Δημοτικής Έκτασης του χώρου στάθμευσης στη θέση ΤΕΛΕΦΕΡΙΚ Πάρνηθας.
      58) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία η Νομαρχιακή Αυτοδιοίκηση Ανατολικής Αττικής ζητεί τον επανασχεδιασμό της Μελέτης Περιβαλλοντικών Επιπτώσεων του ΚΕΛ Βορείων Μεσογείων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2024/7-10-02 ερώτηση δόθηκε με το υπ’ αριθμ. 637/23-10-02 έγγραφο από τον Αναπληρωτή. Υπουργό Εξωτερικών η ακόλουθη απάντηση:
      «Σε απάντηση της ερώτησης με αριθμό 2024/7.10.2002 του Βουλευτή κ. Ε. Πολύζου, σας γνωρίζουμε τα εξής: Η χώρα μας προσχώρησε στη «Σύμβαση Εφαρμογής της Συμφωνίας Schengen» μαζί με την Ιταλία, Ισπανία και Πορτογαλία στις 19 Ιουνίου 1990.
      Το κεκτημένο Schengen έχει ήδη ενταχθεί στην εθνική μας νομοθεσία. Μετά τη θέση σε εφαρμογή της Συνθήκης του Άμστερνταμ το κεκτημένο Schengen έχει γίνει κοινοτικό κεκτημένο και δεσμεύει τη χώρα μας, όπως και τις λοιπές χώρες – μέλη.
      Οι αλλοδαποί, υπήκοοι τρίτων χωρών, που υποβάλλονται υποχρεωτικά στο καθεστώς θεώρησης και επιθυμούν να εισέλθουν στο έδαφος ενός συμβεβλημένου στη Συμφωνία του Schengen μέρους, υποχρεούνται να απευθύνονται στην υπηρεσία θεωρήσεων της αρμόδιας διπλωματικής ή προξενικής αρχής, η οποία οφείλει να ελέγχει αν πληρούνται οι όροι εισόδου που ορίζονται στις διατάξεις των άρθρων 15 και 5 παρ. 1 εδαφ. α,.β, γ, δ και ε της Σύμβασης Εφαρμογής. Μεταξύ των όρων αυτών είναι η ύπαρξη ισχυρού εγγράφου που να επιτρέπει τη διέλευση των συνόρων, η μη  καταχώρηση στον κατάλογο των ανεπιθύμητων, η ύπαρξη εγγράφων που να δικαιολογούν το σκοπό, τη διάρκεια και τα μέσα διαβίωσης της προβλεπόμενης διαμονής κλπ. Οι όροι αυτοί αποσκοπούν στην ασφάλεια των κρατών – μελών Schengen και στη καταπολέμηση της παράνομης μετανάστευσης. Ο αλλοδαπός οφείλει, κατά κανόνα, να παρουσιαστεί προσωπικά ενώπιον της διπλωματικής ή προξενικής Αρχής, ιδίως σε περίπτωση βάσιμων αμφιβολιών σχετικά με τον πραγματικό σκοπό της παραμονής ή την πρόθεση επιστροφής στην χώρα προέλευσης.
      Πάγια θέση των Διπλωματικών και Έμμισθων Προξενικών μας Αρχών είναι να προσπαθούν να ικανοποιούν με ταχύτητα, ακρίβεια και ευελιξία όλα τα αιτήματα για τη χορήγηση θεωρήσεων που τους υποβάλλονται, στηριζόμενες στην απαρέγκλιτη εφαρμογή του νομικού πλαισίου που ισχύει. Αιτήματα τα οποία κατανείνουν στην παράκαμψη ή την καταστρατήγηση των διατάξεων απορρίπτονται με τεκμηριωμένη απάντηση προς τον αιτούντα, προκειμένου να αποφεύγονται απορίες και, στο μέτρο του δυνατού, παράπονα.
      Κατά την εξέταση των αιτήσεων θεώρησης εισόδου, ο κύριος προβληματισμός που, κατά ρητή επιταγή του Συμβουλίου της Ευρωπαϊκής Ένωσης (Έγγραφο SN 3673/00 της 17ης Ιουλίου 2002), καθοδηγεί τις Διπλωματικές και Έμμισθες Προξενικές Αρχές της Χώρας μας, αλλά και των άλλων χωρών μελών που εφαρμόζουν την ενισχυμένη συνεργασία Schengen,  είναι ο εντοπισμός των υποψηφίων λαθρομεταναστών οι οποίοι, με το πρόσχημα μιας θεώρησης για τουρισμό, σπουδές συνέδρια, εμπορικές συναλλαγές κλπ., επιζητούν να εισέλθουν και να εγκατασταθούν στο ενιαίο χώρο των συμβαλλομένων μερών Schengen.
      Αξίζει να σημειωθεί ότι το Προξενείο Γραφείο Βελιγραδίου είναι η μόνη προξενική αρχή κράτους μέλους της Συνθήκης Schengen που δέχεται ομαδικές θεωρήσεις από ταξιδιωτικά γραφεία και τουριστικούς σκοπούς, διατηρώντας μάλιστα και χωριστή θυρίδα για το σκοπό αυτό. Στην περίπτωση, όμως, που τις αιτήσεις προσκομίζει το τουριστικό γραφείο και όχι οι ενδιαφερόμενοι, η επαγρύπνηση των προξενικών υπαλλήλων είναι αυξημένη.
      Πάντως η Πρεσβεία μας και το προσωπικό του Προξενικού Γραφείου Βελιγραδίου, λαμβάνοντας υπόψη του ιδιαίτερους δεσμούς μεταξύ των δύο χωρών και κατανοώντας την επιθυμία του γειτονικού μας λαού να ενδυναμώσει τις σχέσεις του με τη χώρα μας, προσπαθεί να ερμηνεύει το κεκτημένο Schengen με τρόπο που να ενισχύει το όφελος του τουρισμού, ζητώντας μόνο τα απολύτως αναγκαία δικαιολογητικά, χωρίς να παραβιάζει τις υποχρεώσεις του, προκειμένου να ολοκληρώσει την απαιτούμενη διαδικασία (παραλαβή αιτημάτων, διαβίβαση στοιχείων στην κεντρική υπηρεσία, λήψη απάντησης, συμπλήρωση και επικόλληση θεώρησης, παράδοση διαβατηρίου) στο συντομότερο χρονικό διάστημα.
      Αξίζει ακόμα να σημειωθεί ότι, από τα διαθέσιμα συγκριτικά στοιχεία, προκύπτει αύξηση του αριθμού των χορηγουμένων θεωρήσεων κατά τους θερινούς μήνες, οι οποίες, για το Προξενικό Γραφείο Βελιγραδίου, έχουν ως εξής:
                                                  2001                           2002
      Ιούνιος                            9.475 άτομα                   13.330 άτομα.
      Ιούλιος                            9.577 άτομα                   18.924 άτομα.
      Αύγουστος                     12.539 άτομα                  17.715 άτομα
      Ο Αναπληρωτής Υπουργός Εξωτερικών
      ΑΝΑΣΤΑΣΙΟΣ ΓΙΑΝΝΙΤΣΗΣ»
      2. Στην με αριθμό 1804/25-9-02 ερώτηση δόθηκε με το υπ΄ αριθμ. 3773/17-10-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην με αριθμό 1804/25-9-02 ερώτηση που κατέθεσε στη Βουλή των Ελλήνων ο Βουλευτής κ. Νίκος Λέγκας και σε ό,τι μας αφορά σχετικά με το ποσοστό προσαύξησης που επιβαρύνονται τα βεβαιωμένα και ληξιπρόθεσμα χρέη προς το Δημόσιο, σας πληροφορούμε τα ακόλουθα:
      1. Με τις διατάξεις του άρθρου 6 του ν.δ. 356/74 (Κ.Ε.Δ.Ε.), όπως ισχύουν σήμερα, από την πρώτη εργάσιμη για τις δημόσιες υπηρεσίες, ημέρα του μήνα που ακολουθεί μετά την λήξη της προθεσμίας, κατά την οποία γίνονται ληξιπρόθεσμα τα χρέη προς το Δημόσιο, επιβάλλονται σ΄αυτά προσαυξήσεις εκπρόθεσμης καταβολής.
      2. Το ποσοστό αυτό της προσαύξησης εκπρόθεσμης καταβολής μειώθηκε από 1.10.1999 σε 1,5% ανά μήνα, σύμφωνα με την 1084024/4813-12/0016/9-9-1999 Α.Υ.Ο. ΦΕΚ 1828Β, από 2% που ίσχυε από 1.2.1996 έως και 30.9.1999, σύμφωνα με προηγούμενη όμοια (1006560/422/96 Α.Υ.Ο. ΦΕΚ 23β), ενώ από 11-9-1997 τέθηκε ως ανώτατο ποσοστό προσαύξησης εκπρόθεσμης καταβολής των ληξιπροθέσμων χρεών το 300%  για όλες τις κατηγορίες των χρεών (παραγρ. 1 του άρθρου 22 του ν. 2523/1997, ΦΕΚ 179/Α/11-9-1997).
      3. Ακόμη αυτό ενέχει και στοιχεία κύρωσης για τη μη συμμόρφωση του υποχρέου προς τις διατάξεις του νόμου που του επιβάλλουν συγκεκριμένη συμπεριφορά.
      Το εν λόγω ποσοστό προσαύξησης εκπρόθεσμης καταβολής δεν τελεί κατ΄ ανάγκη σε πλήρη αναλογία των μεγεθών του πληθωρισμού ή επιτοκίων.
      Άλλωστε το Δημόσιο δεν μπορεί να θεωρηθεί ότι εμπίπτει στην έννοια ή τη θέση χρηματοπιστωτικού ή χρηματοδοτικού φορέα.
      Επίσης, λαμβάνοντας υπόψη τη διαμόρφωση των χρεών προς το Δημόσιο και αντίστοιχα την πορεία είσπραξης των Δημοσίων εσόδων, εκτιμάται ότι η μείωση του ύψους του ποσοστού προσαύξησης εκπρόθεσμης καταβολής σε ιδιαίτερα χαμηλό για τις επικρατούσες συνθήκες επίπεδο, θα λειτουργούσε ανασταλτικά στις προθέσεις των οφειλετών του Δημοσίου να προβούν στην εμπρόθεσμη εξόφληση των οφειλών τους, ακόμη και σε περιπτώσεις, όπου δεν θα συνέτρεχε σπουδαίος λόγος αναβολής της πληρωμής.
      Ωστόσο σημειώνουμε ότι η οποιαδήποτε μελλοντική μεταβολή του εν λόγω ποσοστού προσαύξησης εκπρόθεσμης καταβολής θα εξεταστεί λαμβανομένων υπόψη των γενικότερων συνθηκών που θα επικρατούν, αλλά και της εξυπηρέτησης του Δημοσίου συμφέροντος.
      4. Πέραν των προαναφερομένων, σας γνωρίζουμε ότι για ειδικές περιπτώσεις όπου συντρέχουν σοβαροί λόγοι οικονομικής αδυναμίας σε οφειλέτες του Δημοσίου, τους παρέχεται η δυνατότητα, με τις διατάξεις των άρθρων 13-21 του ν. 2648/98 (ΦΕΚ 238 Α΄), να απευθύνουν σχετικό αίτημα στην αρμόδια ΔΟΥ (επί του οποίου αποφασίζει το αρμόδιο όργανο, ο Προϊστάμενος της ΔΟΥ για βεβαιωμένες οφειλές μέχρι 100.000 ευρώ, επιτροπή του άρθρου 14 του ν. 2648/98 από 100.000 ευρώ μέχρι 300.000 ευρώ και ο Υπουργός Οικονομικών από 300.000 ευρώ και άνω), προκειμένου να υπαχθούν στις ευεργετικές διατάξεις του παραπάνω νόμου, σύμφωνα με τους όρους και τις προϋποθέσεις που αυτές θέτουν, περί χορήγησης διευκόλυνσης τμηματικής καταβολής των ληξιπροθέσμων οφειλών τους σε δόσεις.
      Ο καθορισμός των μηνιαίων δόσεων της διευκόλυνσης αυτής γίνεται με αντικειμενικά κριτήρια και, αν ο οφειλέτης είναι συνεπής στην απόφαση αυτή, έχει το επιπλέον ευεργέτημα της αναπροσαρμογής του ποσοστού προσαύξησης εκπρόθεσμης καταβολής από 1,5% σε 1% τοις εκατό μηνιαίως.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      3. Στην με αριθμό 1917/11-10-02 ερώτηση δόθηκε με το υπ’ αριθμ. 1930/22-10-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1917/11-10-02 που κατέθεσε ο Βουλευτής κ. Ηλίας Καλλιώρας, σχετικά με την κατασκευή νέας σιδηροδρομικής γραμμής στην περιοχή της Ανθήλης, σύμφωνα και με το αριθμ. 130645/10-10-2002 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      Η θυγατρική εταιρεία του ΟΣΕ, ΕΡΓΟΣΕ, έχει αναλάβει την υλοποίηση της Νέας Διπλής Σιδηροδρομικής Γραμμής Υψηλών Ταχυτήτων μεταξύ Τιθορέας (Ξ ΧΛΜ 0) και Λειανοκλαδίου (Ξ ΧΛΜ 54). Η μελέτη και η κατασκευή του τμήματος αυτού της σιδηροδρομικής γραμμής υψηλών ταχυτήτων εντάσσεται στο πρόγραμμα εκσυγχρονισμού του σιδηροδρομικού άξονα Αθήνας – Θεσσαλονίκης και θα γίνει στα πλαίσια υλοποίησης του 3ου ΚΠΣ. Το τμήμα από ΧΛΜ 0 έως ΧΛΜ 40 βρίσκεται σε φάση κατασκευής ενώ για το υπόλοιπο τμήμα μέχρι το Σ.Σ. Λειανοκλαδίου οι σχετικές μελέτες είναι σε φάση εξέλιξης.
      Η ΕΡΓΟΣΕ είναι σε συνεργασία από παλιά με όλους τους εμπλεκόμενους φορείς για την ενημέρωση και επίλυση πιθανών προβλημάτων. Συγκεκριμένα είναι σε επαφή με:
      - την Υπηρεσία Μελετών της ΕΥΔΕ – ΠΑΘΕ, η οποία έχει την ευθύνη της υλοποίησης του οδικού άξονα ΠΑΘΕ αναβάθμιση του αυτοκινητόδρομου της υφιστάμενης Εθνικής Οδού,
      - την Δ/νση Δ7 του ΥΠΕΧΩΔΕ, η οποία έχει την ευθύνη των αντιπλημμυρικών έργων της ευρύτερης περιοχής του Σπερχειού ποταμού,
      - την Δ/νση Δημοσίων Έργων, Τμήμα Υδραυλικών έργων της Περιφέρειας Στερεάς Ελλάδος,
      - την Δ/νση Ελέγχου Κατασκευής Έργων της Περιφερειακής Στερεάς Ελλάδας,
      -την Δ/νση Γεωργικής Ανάπτυξης και Εγγείων Βελτιώσεων της Περιφέρειας Στερεάς Ελλάδας,
      - την ΔΕΥΑ Λαμίας, τον ΤΟΕΒ Ανθήλης,
      - το Δήμο Γοργοποτάμου,
      - την ΔΕΠΑ, η οποία έχει την ευθύνη του δικτύου αγωγού φυσικού αερίου και 
      - το Ε.Μ.Π., το οποίο σε συνεργασία με την Περιφέρεια Στερεάς Ελλάδας έχει εκπονήσει στο παρελθόν μελέτη για την διαχείριση του ποτάμιου οικοσυστήματος Σπερχειού.
      Τα αρμόδια στελέχη της ΕΡΓΟΣΕ έχουν επισκεφθεί επανειλημμένα τις κατά τόπους αρμόδιες Υπηρεσίες, έχουν συζητήσει τα προβλήματα και λαμβάνουν υπόψη στις εκπονούμενες μελέτες χάραξης και υδραυλικών τις απαιτήσεις των αρμόδιων υπηρεσιών.
      Αναλυτικότερα, έχουν λάβει μέρος οι κάτωθι συναντήσεις:
      - Στις 5 Απριλίου 2001, εκπρόσωποι της ΕΡΓΟΣΕ (Θ. Αγγελίδης, επιβλέπων υδραυλικής μελέτης) και των υδραυλικών μελετητών (γραφείο ΕΨΙΛΟΝ Α.Ε.) συναντήθηκαν με τον πρόεδρο του ΤΟΕΒ Ανθήλης κ. Κακαρούχα.
      - Στις 31 Ιουλίου 2001, εκπρόσωπος ΕΡΓΟΣΕ (Κ. Ζαφειριάδης) έλαβε μέρος σε σύσκεψη στο Δημαρχείο Γοργοποτάμου, όπου παρευρέθησαν ο Δήμαρχος, Δημοτικοί σύμβουλοι και κάτοικοι της περιοχής.
      - Στις 2 Αυγούστου 2002, εκπρόσωποι της ΕΡΓΟΣΕ (Β. Σπυράκος – ε.χ. Δ/ντη Σιδ/κών Έργων, Ε. Αραπάκη – Προϊσταμένη τμήματος Υδραυλικών) συναντήθηκαν με τον πρόεδρο του ΤΟΕΒ Ανθήλης κ. Κακαρούχα. Η συνάντηση είχε θέμα την αποκατάσταση αρδευτικού – αποστραγγιστικού και οδικού δικτύου.
      - Στις 5 Σεπτεμβρίου 2002, συνεργάτες και εκπρόσωποι της ΕΡΓΟΣΕ (Χ. Πριάγγελος) συναντήθηκαν εκ νέου με τον πρόεδρο του ΤΟΕΒ Ανθήλης κ. Κακαρούχα για την αποκατάσταση αρδευτικού – αποστραγγιστικού και οδικού δικτύου στην περιοχή.
      - Στις 19 Σεπτεμβρίου 2002, ο υδραυλικός μελετητής ο οποίος έχει αναλάβει την εκπόνηση μελέτης αποχέτευσης αποστράγγισης της περιοχής και αποκατάστασης των θιγόμενων αρδευτικών και αποστραγγιστικών δικτύων (γραφείο ΕΨΙΛΟΝ Α.Ε.) συναντήθηκε με εκπροσώπους:
      - του ΤΟΕΒ Ανθήλης (κ. Αυλακιώτης),
      - της Δ/νσης Δημοσίων Έργων, Τμήμα Υδραυλικών έργων της Περιφέρειας Στερεάς Ελλάδος (κ. Αγγελέτος),
      -της Δ/νσης Ελέγχου Κατασκευής Έργων της Περιφέρειας Στερεάς Ελλάδας (κ. Ριζογιάννη),
      - της Δ/νσης Γεωργικής Ανάπτυξης και Εγγείων Βελτιώσεων της Περιφέρειας Στερεάς Ελλάδας (κ. Ζαγούλας),
      - της ΔΕΥΑ Λαμίας (κ. Μηλιωρίτσας).
      Πέραν των επί τόπου συναντήσεων με τους αρμόδιους φορείς, η ΕΡΓΟΣΕ έχει προκαλέσει συσκέψεις για την από κοινού αντιμετώπιση των προβλημάτων κατάκλυσης Σ.Γ. και οδικού δικτύου που παρουσιάζονται στην πεδιάδα του π. Σπερχειού στις 8 Ιανουαρίου 2002, στις 17 Ιανουαρίου 2002 και στις 17 Σεπτεμβρίου 2002. Στις συσκέψεις αυτές έχουν λάβει μέρος εκπρόσωποι των :
      - Υπουργείο Μεταφορών και Συγκοινωνιών,
      - Υ.ΠΕ.ΧΩ.Δ.Ε./Γ.Γ.Δ.Ε., Γενική Δ/νση Υδραυλικών Έργων,
      - Υ.ΠΕ.ΧΩ.Δ.Ε./Ε.Υ.Π.Ε.,
      - Περιφέρεια Στερεάς Ελλάδας, Δ/νση Δημοσίων Έργων,
      - Νομαρχία Φθιώτιδας, Δ/νση Τεχνικών Υπηρεσιών,
      - ΕΥΠΕ/ΠΑΘΕ.
       Από τα παρακάτω, και:
      Σε απάντηση του πρώτου ερωτήματος, η ΕΡΓΟΣΕ, στην εκπόνηση των μελετών χάραξης και υδραυλικών, λαμβάνει υπόψη τις ανάγκες των τοπικών φορέων και συγκεκριμένα:
      - την ανάγκη πρόσβασης των χρησιμοποιούμενων μηχανημάτων στις καλλιεργούμενες εκτάσεις (άνω και κάτω διαβάσεις) και 
      - την πλήρη αποκατάσταση αρδευτικών και αποστραγγιστικών δικτύων στην περιοχή, με σκοπό την διατήρηση της υφιστάμενης λειτουργίας τους
      και προτίθεται να παρουσιάσει τις προτάσεις για αποκατάσταση αρδευτικού, αποστραγγιστικού και οδικού δικτύου στους τοπικούς φορείς προ της ολοκλήρωσης των μελετών.
      Σε απάντηση του δεύτερου ερωτήματος, σύμφωνα με την μέχρι σήμερα πορεία των μελετών, δεν έχουν επισημανθεί κατασκευαστικά προβλήματα, τα οποία θα έχουν επιπτώσεις στην αποκατάσταση του αρδευτικού, αποστραγγιστικού και οδικού δικτύου της ευρύτερης περιοχής.
      Ο Υπουργός
      ΧΡΙΣΤΟΣ ΒΕΡΕΛΗΣ»
      4. Στην με αριθμό 1431/5-9-2002 ερώτηση δόθηκε με το υπ’ αριθμ. 7647/21-10-2002 έγγραφο από τον Υπουργό Μακεδονίας – Θράκης η ακόλουθη απάντηση:
      «Απαντώντας στην ερώτηση με αριθμό 1431/5-9-2002 που κατέθεσε στη Βουλή ο Βουλευτής κ. Γεώργιος Καρασμάνης και η οποία μας διαβιβάσθηκε με τα παραπάνω σχετικά έγγραφα του Υ.ΠΕ.ΧΩ.Δ.Ε. και του Υπουργείου Ανάπτυξης, μετά από τη λεπτομερή ενημέρωση που ζητήσαμε από την Ε.Υ.Α.Θ. Α.Ε. σχετικά με τα ερωτήματα που υπέβαλε ο Βουλευτής, σας γνωρίζουμε τα παρακάτω:
      Η υδροδότηση της Θεσσαλονίκης από τις πηγές Αραβησσού γίνεται μετά από παραχώρηση δικαιώματος χρήσης νερού μέχρι ποσότητας 216.000 κ.μ. ημερησίως υπέρ του πρώην Ο.Υ.Θ., με την υπ’ αριθμό 153203/1216/627/28-2-76 Κοινή Απόφαση των Υπουργών Γεωργίας και Δημοσίων Έργων (ΦΕΚ 360/1976).
      Ο πρώην Ο.Υ.Θ., παράλληλα με την κατασκευή του έργου υδροδότησης της μείζονος Θεσσαλονίκης και σε εφαρμογή της παραπάνω απόφασης, κατασκεύασε το έργο προσαγωγής 216.000 κ.μ. νερού, από τον ποταμό Αλιάκμονα προς τις πηγές Αραβησσού, εξασφαλίζοντας έκτοτε την άρδευση των αγρών της περιοχής. Επιπλέον, με την κατασκευή και λειτουργία αντλιοστασίου στο χώρο των πηγών, ανέλαβε τη δωρεάν υδροδότηση της Αραβησσού και του Πλαγιαρίου, εκπληρώνοντας όλες τις προβλεπόμενες από την Κ.Υ.Α. υποχρεώσεις του.
      Μάλιστα, πέρα από τις υποχρεώσεις που απορρέουν από την παραπάνω Κοινή Υπουργική Απόφαση, ο πρώην Ο.Υ.Θ. κατασκεύασε στην Αραβησσό έργα και δημιούργησε εγκαταστάσεις (γεωτρήσεις, δεξαμενές, αγωγοί ύδρευσης, ποτίστρες κ.α.) με σκοπό την ανάπλαση του χώρου των πηγών, την προστασία και τον εξωραϊσμό του περιβάλλοντος και την εν γένει περιβαλλοντική εναρμόνιση.
      Επίσης, χρηματοδότησε και το έργο που εκτελέστηκε από την Τ.Υ.Δ.Κ. Ν. Πέλλας και αφορούσε ανόρυξη δύο γεωτρήσεων στα Δ.Δ.Αραβησσού και Πλαγιαρίου με 100.000 ευρώ (34,5 εκατ. δρχ.). Για την πληρωμή του αναδόχου, την 5-7-2002 κατατέθηκε και η τελευταία δόση στο λογαριασμό που υποδείχθηκε από το Δήμο Κύρρου.
      Επίσης, το 1996 χρηματοδότησε με 52 εκατ. δρχ. έρευνα που πραγματοποίησε το Αριστοτέλειο Πανεπιστήμιο Θεσσαλονίκης, με αντικείμενο την ορθολογική εκμετάλλευση του υδατικού δυναμικού του όρους Πάικου και του καρστικού συστήματος των πηγών Αραβησσού. Η μελέτη αναφέρει ότι είναι ανανεώσιμα τα μόνιμα αποθέματα νερού των πηγών Αραβησσού και ότι δεν υπάρχει πρόβλημα μείωσης των μονίμων (γεωλογικών) αποθεμάτων νερού των πηγών, οπότε η διατήρηση της ισορροπίας των πηγών (υδρολογικό ισοζύγιο) είναι δεδομένη.
      Συνεπώς, η διαχείριση δεν γίνεται ανεξέλεγκτα και παρά το γεγονός της παραχώρησης, για την υδροδότηση της Θεσσαλονίκης ποσότητας μέχρι του ορίου των 216.000 κ.μ. ημερησίως, μέχρι σήμερα η ημερήσια παροχή νερού από τις πηγές Αραβησσού περιορίζεται σε 100.000-120.000 κ.μ. ημερησίως κατά μέσο όρο, κατά τη διάρκεια των 24 χρόνων από το 1978 έως σήμερα, είναι δε της τάξεως του 45% της ποσότητας νερού που συνολικά φθάνει στην πόλη απ’ όλες τις πηγές υδροληψίας.
      Στις περιόδους μάλιστα που η κατανάλωση δεν είναι μεγάλη, προκειμένου να προστατευθεί ο υδροφορέας, η Ε.Υ.Α.Θ. Α.Ε. μειώνει κατά το δυνατόν τη λαμβανόμενη ποσότητα νερού από τις πηγές αυτές.
      Για την αντιμετώπιση των αναγκών σε νερό, που αυξάνονται από χρόνο σε χρόνο, κατασκευάστηκαν και κατασκευάζονται νέες γεωτρήσεις στις περιοχές των ποταμών Αξιού και Γαλλικού, καθώς και στις ανατολικές περιοχές της πόλης (Πανόραμα, Μίκρα κ.λπ.) και όχι στην περιοχή Αραβησσού.
      Είναι γεγονός ότι, κατά τη φετινή θερινή περίοδο, παρουσιάστηκε πτώση της απόδοσης των πηγών υδροληψίας, λόγω της ανομβρίας των τελευταίων ετών, αναμένεται όμως βελτίωση της απόδοσης των πηγών υδροληψίας τα επόμενα έτη, λόγω των χιονοπτώσεων και βροχοπτώσεων του περασμένου χειμώνα.
      Τις δυσμενείς αυτές συγκυρίες, η Ε.Υ.Α.Θ. Α.Ε. τις αντιμετώπισε με την εκτέλεση νέων γεωτρήσεων στις προαναφερθείσες περιοχές και τον καθαρισμό των παλαιών, με αποτέλεσμα την αύξηση της φετινής παραγωγής νερού με νέες ποσότητες της τάξεως των 20.000 κ.μ. ημερησίως.
      Σχετικά με τη διακοπή ανάβλυσης νερού στη θέση «Πλάτανος» κατά την τελευταία θερινή περίοδο, η Ε.Υ.Α.Θ. Α.Ε. μετά από συνεννόηση με τις τοπικές αρχές και τους εκπροσώπους των κατοίκων της περιοχής, μείωσε σταδιακά την απολήψιμη ποσότητα νερού από τις πηγές, χωρίς να διακόψει τη λειτουργία της Γ8 γεώτρησης, διότι θα εδημιουργείτο σοβαρό πρόβλημα υδροδότησης της Θεσσαλονίκης σε περίοδο που η ζήτηση νερού έχει τη μέγιστη τιμή της. Άλλωστε, από τα μέσα Σεπτεμβρίου, άρχισε να αναβλύζει νερό στη θέση «Πλάτανος» και τις τελευταίες ημέρες η ανάβλυση έχει αυξηθεί σημαντικά, γεγονός που καταδεικνύει ότι τα αποθέματα νερού των πηγών είναι ανανεώσιμα.
      Μετά τα προαναφερόμενα, προκύπτει ότι δεν γίνεται υπεράντληση νερού από τις πηγές Αραβησσού, η άντληση ήταν και παραμένει συνεχώς ελεγχόμενη, τα δε μόνιμα αποθέματα νερού είναι ανανεώσιμα και διατηρείται η ισορροπία του φυσικού περιβάλλοντος.
      Σε κάθε περίπτωση, το ενδιαφέρον για τη διατήρηση του υδρολογικού ισοζυγίου και την προστασία του φυσικού περιβάλλοντος είναι διαρκές, σημειώνουμε δε ότι με την ολοκλήρωση των έργων υδροδότησης της Θεσσαλονίκης από τον ποταμό Αλιάκμονα και την απόδοση πρόσθετης ποσότητας νερού της τάξεως των 150.000 κ.μ. ημερησίως (από τον Μάρτιο του 2003, όπως υπολογίζεται), θα υπάρχει σαφώς μεγαλύτερη επάρκεια για την ικανοποίηση των αναγκών υδροδότησης και παράλληλα, καταμερισμός της απαιτούμενης ποσότητας νερού στις πηγές απόδοσης και περαιτέρω μείωση της απολήψιμης ποσότητας από την καθεμιά εξ’ αυτών.
      Ο Υπουργός
      ΓΕΩΡΓΙΟΣ ΠΑΣΧΑΛΙΔΗΣ»
      5. Στην με αριθμό 445/15.7.02 ερώτηση δόθηκε με το υπ’ αριθμ. 3383/1.8.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της με αριθμό 445/15.7.02 ερώτησης που κατέθεσε ο Βουλευτής κ. Γιώργος Τσούρνος σχετικά με την εκποίηση του κτιρίου (πρώην ξενοδοχείο «ΜΑΡΜΑΡΑ») του Τ.Ε.Β.Ε. στη συμβολή των οδών Πατησίων και Χαλκοκονδύλη, σας γνωρίζουμε τα εξής:
      Το Τ.Ε.Β.Ε. μέσα στα πλαίσια του προγράμματος αξιοποίησης της ακίνητης περιουσίας του προέβη, κατόπιν της αριθμ.705/1/241/28.8.2001 απόφασης του Δ.Σ. του και σε εφαρμογή των διατάξεων του Π.Δ/τος 715/79, στη διενέργεια δημόσιου πλειοδοτικού διαγωνισμού για την πώληση του εν λόγω κτιρίου στις 15.2.2002 με ελάχιστο όριο τιμήματος τα 6.104.182 ΕΥΡΩ.
      Το εν λόγω τίμημα ορίστηκε από το Σώμα Ορκωτών Εκτιμητών (Σ.Ο.Ε.) σύμφωνα με την αριθμ. Φ. 26.3/13/299/16.7.2001 Έκθεση Εκτίμησης και σε εφαρμογή των διατάξεων της παρ.3 του άρθρου 39 του ν. 1041/80 όπως αντικαταστάθηκαν με τις διατάξεις της παρ.2 του άρθρου 22 του ν. 2753/99.
      Στο διαγωνισμό αυτό προσήλθαν δύο εταιρείες:η MUSKITA HOTELS LTD και η ΦΙΛΕΚΠΑΙΔΕΥΤΙΚΗ ΕΤΑΙΡΕΙΑ «ΚΟΡΕΛΚΟ» των οποίων οι προσφορές απερρίφθησαν επειδή δεν πληρούσαν όρους της διακήρυξης.
      Στη συνέχεια το Δ.Σ. του Ταμείου με αριθμ. 259/1/300/1.4.2002 απόφασή του προέβη στη διενέργεια νέου δημόσιου πλειοδοτικού διαγωνισμού πώλησης του ακινήτου με ελάχιστο όριο τιμήματος τα 6.470.000 EΥΡΩ.
      Το ελάχιστο όριο τιμήματος καθορίστηκε εκ νέου από το Σ.Ο.Ε. με την αριθμ. Φ.203/18/1578/19.3.2002 Έκθεση Εκτίμησης. Η επανεκτίμηση της αξίας του ακινήτου κρίθηκε απαραίτητη, καθ’ ότι σύμφωνα με το νόμο είχαν ήδη παρέλθει έξι μήνες από την πρώτη εκτίμηση της αξίας του.
      Ο νέος διαγωνισμός έγινε στις 26.4.2002, σύμφωνα με την αριθμ. ΔΙΟΙΚ/Φ.301/36/4.4.2002 διακήρυξη του Ταμείου και συμμετείχαν οι κάτωθι εταιρείες: α) «ΔΕΒΕΡΙΚΟΣ ΞΕΝΤΕ Α.Ε.» και «ΔΕΒΕΡΙΚΟΣ ΕΤΤΕ Α.Ε.» με κοινή προσφορά, β) «MUSKITA HOTELS LTD» και γ) «ΦΙΛΕΚΠΑΙΔΕΥΤΙΚΗ ΕΤΑΙΡΕΙΑ ΚΟΡΕΛΚΟ».
      Οι προσφορές των εταιρειών ΔΕΒΕΡΙΚΟΣ ΞΕΝΤΕ ΚΑΙ ΕΠΕ Α.Ε. και ΦΙΛΕΚΠΑΙΔΕΥΤΙΚΗ ΕΤΑΙΡΕΙΑ ΚΟΡΕΛΚΟ απερρίφθησαν από την επιτροπή διενέργειας του διαγωνισμού επειδή δεν πληρούσαν όρους της διακήρυξης.
      Το Δ.Σ. του Ταμείου με την αριθμ. 395/1/312/22.5.2002 απόφασή του ενέκρινε την κατακύρωση του πλειοδοτικού διαγωνισμού για την πώληση του ακινήτου στην εταιρεία «MUSKITA HOTELS LTD» με έδρα τη Λεμεσό Κύπρου στην τελική τιμή των 6.470.00 ΕΥΡΩ.
      Η απόφαση αυτή του Δ.Σ. του Ταμείου εγκρίθηκε με την αριθμ. Β1/35/2561/3.7.2002 απόφαση του Υπουργείου.
      Επισημαίνεται ότι και για τους δύο προαναφερόμενους πλειοδοτικούς διαγωνισμούς δόθηκε μεγάλη δημοσιότητα με τη δημοσίευση των σχετικών διακηρύξεων στον ημερήσιο Τύπο (δύο φορές σε πέντε εφημερίδες), προκειμένου να επιτευχθεί η μεγαλύτερη δυνατή συμμετοχή των ενδιαφερομένων και συνεπώς η διασφάλιση καλύτερων όρων ανταγωνισμού.
      Μάλιστα το Ταμείο προέβη σε σχετική καταχώρηση στην ιστοσελίδα του στο INTERNET.
      Πλέον των ανωτέρω ενημερώθηκαν εγγράφως, ο Σύλλογος Μεσιτών Αττικής, η Ένωση Ξενοδόχων Αθηνών, η Πανελλήνια Ομοσπονδία Ξενοδόχων, το Ξενοδοχειακό Επιμελητήριο Ελλάδος και η Εταιρεία Αστικά Ακίνητα.
      Από πλευράς ενδιαφέροντος προσήλθαν στο Τμήμα Ακίνητης Περιουσίας του Ταμείου και έλαβαν τη σχετική διακήρυξη οι κάτωθι:
      1) ΦΙΛΕΚΠΑΙΔΕΥΤΙΚΗ ΕΤΑΙΡΕΙΑ ΚΟΡΕΛΚΟ Α.Ε.
      2) ΠΑΥΛΑΚΗΣ ΠΑΥΛΟΣ (ΜΕΣΙΤΗΣ)
      3) ΣΑΜΡΑΤΖΗΣ ΣΤΑΜΑΤΗΣ (ΓΕΝ. ΓΡΑΜΜ. ΣΥΛΛΟΓΟΥ ΜΕΣΙΤΩΝ ΑΘΗΝΩΝ)
      4) MUSKITA HOTELS LTD
      5) ΑΣΤΙΚΑ ΑΚΙΝΗΤΑ Α.Ε.
      6) ΞΕΝΟΔΟΧΕΙΑΚΕΣ ΕΠΙΧΕΙΡΗΣΕΙΣ ΗΛΕΚΤΡΑ Α.Ε.
      7) EUROBANK PROPERTIES
      8) ΜΠΙΝΙΑΡΗΣ Γ. (ΜΕΣΙΤΗΣ)
      Από τα παραπάνω, όπως αντιλαμβάνεσθε, προκύπτει ότι το Ταμείο κατέβαλε κάθε δυνατή προσπάθεια, προκειμένου να υπάρξει η μεγαλύτερη δυνατή δημοσιότητα και συμμετοχή στο διαγωνισμό όσο το δυνατό περισσοτέρων εταιρειών.
      Κατά συνέπεια, σε καμία περίπτωση δεν υφίσταται ο ισχυρισμός για μεθόδευση από το Ταμείο ώστε να αποκλεισθούν από το διαγωνισμό πλειοδότες ή να υπάρξει μεροληψία υπέρ κάποιου συμμετέχοντος.
      Η μικρή συμμετοχή στο διαγωνισμό ενδεχομένως να εξηγείται από το ότι πρόκειται για παλαιό ακίνητο (ηλικίας 45 ετών περίπου) συνολικού εμβαδού 6.750 τ.μ. περίπου (μεγάλο σε μέγεθος) με μισθωτικές δεσμεύσεις και μεγάλο κόστος ανακαίνισής του.
      Πιθανόν δε να μην υπήρχε κανένα πραγματικό ενδιαφέρον εάν δεν υπήρχε η συγκυρία τέλεσης των Ολυμπιακών Αγώνων το 2004 στην Ελλάδα, όπου λόγω αυτού του γεγονότος ζητούνται ακίνητα για τη δημιουργία σύγχρονων ξενοδοχειακών μονάδων. 
      Σε ότι αφορά το τίμημα εκποίησης του ακινήτου τούτο καθορίστηκε από το Σ.Ο.Ε., ως το μόνο θεσμοθετημένο όργανο της Πολιτείας σύμφωνα με τις προμνησθείσες διατάξεις.
      Το Σ.Ο.Ε. λαμβάνοντας υπόψη όλες τις παραμέτρους όπως θέση, παλαιότητα, σημερινή κατάσταση του ακινήτου, κ.λπ., προσδιόρισε την αγοραία αξία του στο ποσό των 6.470.000 ΕΥΡΩ.
      Με δεδομένο λοιπόν ότι το Σ.Ο.Ε. είναι το μόνο θεσμοθετημένο όργανο εκτίμησης, το οποίο καθόρισε την αγοραία αξία του ακινήτου σε 6.470.000 ΕΥΡΩ, δεν μπορεί να θεωρείται ως βάσιμη η αναφορά ότι η αξία του ακινήτου στα 11.000.000 ΕΥΡΩ, εφόσον από πουθενά δεν προκύπτει και δεν τεκμηριώνεται ο ισχυρισμός αυτός.
      Προς επίρρωση των ανωτέρω επισημαίνεται ότι ουδεμία πρόταση από ιδιώτη ή εταιρεία έχει περιέλθει στις υπηρεσίες του Ταμείου για αγορά του ακινήτου σε υψηλότερο τίμημα και εν πάση περιπτώσει οποιαδήποτε πρόταση για να είναι σε ισχύ θα έπρεπε να έχει κατατεθεί σύμφωνα με το Π.Δ/γμα 715/79 κατά την ημερομηνία διεξαγωγής του δημόσιου πλειοδοτικού διαγωνισμού.
      Τέλος, σε ότι αφορά την ιδιοχρησιμοποίηση του ακινήτου, σας γνωρίζουμε ότι έχει κριθεί μη λειτουργική από το Ταμείο, καθ’ ότι τούτο στεγάζει τις κεντρικές επιτελικές υπηρεσίες του σε ιδιόκτητα ακίνητα, το ενδεχόμενο δε στέγασης των Περιφερειακών Τμημάτων της Αττικής στο κτίριο αυτό δεν εξυπηρετεί τους ασφαλισμένους του.
      Άλλωστε το ακίνητο είναι μισθωμένο στην εταιρεία ΚΟΡΕΛΚΟ ΦΙΛΕΚΠΑΙΔΕΥΤΙΚΗ μέχρι το έτος 2014, με συνέπεια στην περίπτωση της ιδιόχρησης να επιβαρυνόταν το Ταμείο με την καταβολή αποζημιώσεων λόγω έξωσης των μισθωτών.
      Πέραν αυτού και σύμφωνα πάντοτε με το Σ.Ο.Ε. το ανωτέρω ακίνητο για να μετατραπεί σε σύγχρονο κτίριο γραφείων και καταστημάτων απαιτείται σημαντικό κόστος ανακαίνισης που υπολογίζεται στο ποσό των 3.309.230 ΕΥΡΩ. Σ’ αυτό θα πρέπει αν συνυπολογισθεί ως αρνητικός παράγοντας το μεγάλο χρονικό διάστημα που θα απαιτείτο για την ανακαίνισή του.
      Καταλήγοντας με την ευκαιρία αυτή σας γνωρίζουμε ότι το προϊόν της εν λόγω πώλησης θα διατεθεί για την εξυπηρέτηση του στεγαστικού προγράμματος του Ταμείου που προβλέπει τη στέγαση των Υπηρεσιών του σε ιδιόκτητα ακίνητα σε όλη την Ελλάδα.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      6. Στην με αριθμό 217/4-7-02 ερώτηση δόθηκε με το υπ΄ αριθμ. 34/26-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην με αριθμό 217/4-7-2002 ερώτηση που κατέθεσε ο Βουλευτής κ. Γ. Καρασμάνης, σας πληροφορούμε τα εξής:
      Το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από τις πρόσφατες δυσμενείς καιρικές συνθήκες οι οποίες δεν καλύπτονται ασφαλιστικά από τον ΕΛΓΑ, προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και να εξετάσει τη δυνατότητα και αναγκαιότητα λήψης μέτρων υπέρ των ζημιωθέντων.
      Η προστασία των καλλιεργειών από καιρικές αντιξοότητες αποτελεί ουσιαστικό μέλημα του Οργανισμού και ένα από τα κύρια αντικείμενα δραστηριότητάς του. Ήδη ο ΕΛΓΑ (ΟΓΑ) από το 1979 μέχρι σήμερα, έχει επεξεργαστεί και έχει εφαρμόσει σημαντικό αριθμό προγραμμάτων προστασίας των καλλιεργειών από τον παγετό και το χαλάζι.
      Στον τομέα του χαλαζιού ο ΕΛΓΑ εφαρμόζει προγράμματα πρόληψης και καταστολής με εναέρια μέσα (αεροπλάνα σποράς των χαλαζοφόρων νεφών) και επίγεια μέσα (αντιχαλαζικά κανόνια ηχοβολής), με αποκλειστικό σκοπό αφενός μεν την προστασία των καλλιεργειών αφετέρου δε τη διασφάλιση του αγροτικού εισοδήματος.
      Για την περίοδο 2002, ο ΕΛΓΑ εφαρμόζει πρόγραμμα καταστολής χαλαζιού με εναέρια μέσα στην ευρύτερη περιοχή των Νομών Ημαθίας, Πέλλας και μέρους των Ν. Πιερίας, Κιλκίς και Θεσσαλονίκης, καλύπτοντας μια έκταση περίπου 2.350.000 στρ.
      Η πρόσφατη χαλαζόπτωση της 30ης Ιουνίου, έπληξε σημαντικές αγροτικές εκτάσεις κυρίως εκτός των ορίων της περιοχής προστασίας του προγράμματος καταστολής χαλαζιού με εναέρια μέσα. Σε ότι αφορά τις χαλαζοπτώσεις που κατεγράφησαν εντός της περιοχής προστασίας σας γνωρίζουμε τα παρακάτω:
      Η καιρική δραστηριότητα της 30ης Ιουνίου ήταν ιδιαίτερα έντονη. Ο ΕΛΓΑ διαθέτει αναλυτικά στοιχεία τόσο από το μετεωρολογικό ραντάρ καιρού Θεσσαλονίκης (που ως γνωστόν η εμβέλειά του καλύπτει το σύνολο της περιοχής προστασίας) όσο και γενικά μετεωρολογικά στοιχεία, τα οποία σε κάθε περίπτωση τεκμηριώνουν κατά τον καλύτερο τρόπο την ιδιαίτερη σφοδρότητα των καιρικών φαινομένων στην εν λόγω ημέρα, κυρίως κατά τη διάρκεια των απογευματινών ωρών.
      Η Υπηρεσία του ΕΛΓΑ, που έχει την επιχειρησιακή ευθύνη του προγράμματος προστασίας των καλλιεργειών από το χαλάζι με εναέρια μέσα, είχε προβλέψει έγκαιρα την αναμενόμενη επιδείνωση των καιρικών συνθηκών της εν λόγω ημέρας και είχε λάβει όλα τα απαραίτητα μέτρα άμεσης επέμβασης ανεβάζοντας στον υψηλότερο βαθμό το επίπεδο ετοιμότητας του προγράμματος.
      Στο χρονικό διάστημα 20:00 μ.μ. της 30ης Ιουνίου έως 04:09 της 1ης Ιουλίου πραγματοποιήθηκαν τέσσερις (4) επιχειρησιακές πτήσεις στην περιοχή προστασίας στις οποίες εκτοξεύθηκαν συνολικά 468 φυσίγγια Ιωδιούχου Αργύρου των 20 γραμμαρίων καθώς και 9 φυσίγγια Ιωδιούχου Αργύρου των 70 γραμμαρίων.
      Μία από τις παραπάνω πτήσεις ματαιώθηκε μόλις μετά την απογείωση, επειδή το συγκεκριμένο αεροσκάφος παρουσίασε σοβαρό τεχνικό πρόβλημα.
      Από τα στοιχεία που διαθέτει ο ΕΛΓΑ οι χαλαζοπτώσεις της 30ης Ιουνίου έπληξαν μια μικρή περιοχή (εντός των ορίων της περιοχής προστασίας) 10.000 στρ. περίπου, έκταση όχι ιδιαίτερα σημαντική αν κάποιος αναλογιστεί ότι η καιρική δραστηριότητα της εν λόγω ημέρας σάρωσε στο σύνολό της την περιοχή προστασίας ήτοι μια έκταση 2.350.000 στρ. Αυτό και μόνο το στοιχείο μπορεί να καταδείξει την εν γένει προσφορά του προγράμματος προστασίας των καλλιεργειών από το χαλάζι με εναέρια μέσα που εφαρμόζει ο ΕΛΓΑ στο χώρο της Βόρειας Ελλάδος.
      Σε ό,τι αφορά πιθανή επέκταση των ορίων της περιοχής αυτής, τόσο προς τα Βόρεια όσο και προς τα Δυτικά, για την πλήρη κάλυψη των Νομών Πέλλας και Ημαθίας, είναι τουλάχιστον για σήμερα απαγορευτική, εξαιτίας τόσο, του ορεινού ανάγλυφου της εν λόγω περιοχής που δυσκολεύει την τήρηση των κανόνων Ασφάλειας Πτήσεων που θέτει η Υπηρεσία Πολιτικής Αεροπορίας, όσο και εξαιτίας της μικρής απόστασης από τα Βόρεια-Βορειοδυτικά γεωγραφικά σύνορα της χώρας, γεγονός που θα σήμαινε ότι σε πολλές πτητικές επιχειρήσεις για αντιχαλαζική προστασία, τα αεροσκάφη του αντιχαλαζικού προγράμματος θα έπρεπε να χρησιμοποιήσουν τον εναέριο χώρο των Σκοπίων διαδικασία η οποία τουλάχιστον στην παρούσα φάση δεν μπορεί να υιοθετηθεί, δεδομένου ότι προϋποθέτει διακρατική συμφωνία Ελλάδος και Σκοπίων. Η περίπτωση αυτή βέβαια θα εξετασθεί στο νέο πρόγραμμα αντιχαλαζικής προστασίας περιόδου 2003-2007.
      Επιπλέον σας γνωρίζουμε  ότι ο ΕΛΓΑ για το έτος 2002 (όπως και το 2001) επιχορηγεί το αντιχαλαζικό δίχτυ, σε διάφορους νομούς της χώρας, στους οποίους περιλαμβάνεται και ο Νόμος Πέλλας στο σύνολό του. Αυτό το μέσο προστασίας εξασφαλίζει τις καλλιέργειες κατά τον καλύτερο τρόπο από τις καταστρεπτικές συνέπειες του χαλαζιού.
      Από τις επισημάνσεις του ΕΛΓΑ διαπιστώθηκε καρπόπτωση σε ποικιλίες ροδακινιάς, ιδιαίτερα στις περιοχές που είχα πληγεί με σφοδρότητα από τους χειμωνιάτικους παγετούς, οι οποίες όμως δεν εμφάνισαν από νωρίς συμπτώματα παγοπληξίας, με αποτέλεσμα να μην δηλωθούν έγκαιρα κατά τη διαδικασία υποβολής δηλώσεων ζημιάς από τις δυσμενείς καιρικές συνθήκες της περιόδου Νοεμβρίου 2001 -Ιανουαρίου 2002. Παρόμοια προβλήματα έχουν ανακύψει και με τις αμπελοκαλλιέργειες του Νομού.
      Ήδη έχουν κινηθεί διαδικασίες για την υπαγωγή και των παραπάνω περιπτώσεων αυτών με συμπληρωματική διαδικασία, στο ευρύτερο πρόγραμμα ενισχύσεων των καλλιεργειών που επλήγησαν από δυσμενείς καιρικές συνθήκες.
      Την 30-6-2002 σφοδρή χαλαζόπτωση έπληξε κυρίως δενδρώδεις καλλιέργειες στους Δήμους Σκύδρας, Μενηίδος, Έδεσσας, Αριδαίας, Εξαπλατάνου και Μ. Αλεξάνδρου του Νομού Πέλλας.
      Τις πληγείσες περιοχές επισκέφθηκαν αμέσως για επισημάνσεις ο Προϊστάμενος και οι αρμόδιοι επόπτες του Υποκαταστήματος ΕΛΓΑ Βέροιας για τον προσδιορισμό του είδους και της έκτασης των ζημιών. Από τις επισημάνσεις που διενεργήθηκαν διαπιστώθηκαν σοβαρότατες ζημιές κατά περιοχές.
      Οι εξατομικευμένες εκτιμήσεις των ζημιών έχουν ήδη αρχίσει από τις καλλιέργειες που χρήζουν άμεσης εκτίμησης (στάδιο συγκομιδής) και προβλέπεται να ολοκληρωθούν σε σύντομο χρονικό διάστημα.
      Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
      Η διενέργεια των εξατομικευμένων εκτιμήσεων για τις μη καλυπτόμενες ασφαλιστικά από τον ΕΛΓΑ ζημιές έχει αρχίσει από τον Απρίλιο από πολυμελές κλιμάκιο γεωπόνων εκτιμητών από τις καλλιέργειες στις οποίες ήταν εμφανείς οι ζημιές. Το έργο των εξατομικευμένων εκτιμήσεων προβλέπεται να ολοκληρωθεί σε σύντομο χρονικό διάστημα. Συγχρόνως στον ΕΛΓΑ αναπτύσσεται το κατάλληλο λογισμικό ώστε η όλη η διαδικασία να μηχανογραφηθεί και οι παραγωγοί να λάβουν το συντομότερο δυνατόν τις οικονομικές ενισχύσεις που θα προκύψουν από τις εξατομικεύσεις των ζημιών.
      Το πρόγραμμα των οικονομικών ενισχύσεων που καταρτίσθηκε και υποβλήθηκε στην ΕΕ για έγκριση είναι ιδιαίτερα ευνοϊκό για τους παραγωγούς σε σύγκριση με παρόμοια προγράμματα παλαιοτέρων ετών. Αρκεί να αναφέρουμε ότι προβλέπονται ενισχύσεις που φθάνουν το 100% για ζημιές φυτικού κεφαλαίου (αποκατάσταση και απώλεια παραγωγής), το 80% για ζημιές ζωικού κεφαλαίου και το 70% για ζημιές ζωικού κεφαλαίου και το 70% για ζημιές έγγειου κεφαλαίου (κτίσματα και εξοπλισμός) ενώ η συνολική απαιτούμενη δαπάνη για την υλοποίηση του προγράμματος των παραπάνω ενισχύσεων προϋπολογίζεται σε 297,767.243 ευρώ.
      Μετά την έγκριση του προγράμματος από την Ευρωπαϊκή Επιτροπή και σύμφωνα με τις δρομολογημένες διαδικασίες που προαναφέρονται, θα καταβληθεί κάθε προσπάθεια ώστε να επιτευχθεί η χορήγηση, το ταχύτερο δυνατόν, των οικονομικών ενισχύσεων στους πληγέντες παραγωγούς.
      Ο Υπουργός
      ΓΕΩΡΓΙΟΣ ΔΡΥΣ»
      7. Στην με αριθμό 2814/14-11-02 ερώτηση δόθηκε με το υπ’ αριθμ. 49410/5-12-02 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 2814/14-11-2002 και του Βουλευτή κ. Ε. Πολύζου, σας γνωρίζουμε τα εξής:
      Στο Ειδικό Πρόγραμμα Τοπικής Αυτοδιοίκησης (Ε.Π.Τ.Α.) εντάσσονται σταδιακά έργα και δράσεις με φορείς χρηματοδότησης διάφορα Υπουργεία και φορείς υλοποίησης του Ο.Τ.Α. Η χρηματοδότηση του Προγράμματος γίνεται μόνο από εθνικούς πόρους, αφού όπως είναι γνωστό στο Γ΄ Κ.Π.Σ. δεν υπάρχει κάποιο Ειδικό Πρόγραμμα για την Τοπική Αυτοδιοίκηση όπως υπήρχε στην προηγούμενη προγραμματική περίοδο το Ε.Α.Π.Τ.Α. Τα έργα της Τ.Α. εντάσσονται στα Επιχειρησιακά Προγράμματα του Γ΄ Κ.Π.Σ. (Τομεακά και Περιφερειακά) σύμφωνα με τις ισχύουσες από το ν. 2860/2000 διαδικασίες ένταξης και υλοποίησης των πράξεων.
      Ο αρχικά εκτιμώμενος προϋπολογισμός του Ε.Π.Τ.Α για την περίοδο 1998-2004 ήταν γύρω στα 2,9 δις ευρώ (ή περίπου 1 τρις δρχ.).
      Οι θεσμοθετημένοι πόροι του Προγράμματος είναι:
      - Ποσοστό 8,5% των Κεντρικών Αυτοτελών Πόρων (Κ.Α.Π.)
      - Ποσοστό 20% των πόρων που εγγράφονται στον προϋπολογισμό δημοσίων επενδύσεων (Σ.Α.Τ.Α.).
      - Ποσό των τόκων των χρηματικών υπολοίπων των Ο.Τ.Α. στο Τ.Π και Δ.
      - Ποσοστό 80% του φόρου των τόκων καταθέσεων.
      - Πόροι των Εθνικών Προγραμμάτων που διαχειρίζονται τα Υπουργεία και οι Περιφέρειες και αφορούν σε έργα Ο.Τ.Α.
      - Πόροι του Προγράμματος Δημοσίων Επενδύσεων (Π.Δ.Ε.) για έργα Ο.Τ.Α.
      Στο Ειδικό Πρόγραμμα Τοπικής Αυτοδιοίκησης έχουν ενταχθεί έως σήμερα έργα συνολικού ποσού 3,3 δις ευρώ περίπου.
      Ειδικότερα έχουν ενταχθεί στο Πρόγραμμα έργα και δράσεις των Ο.Τ.Α. με χρηματοδότηση από:
      - ΥΠ.ΕΣ.Δ.Δ.Α., συνολικού ποσού 2,2 δις ευρώ,
      - Υπουργείο Μακεδονίας – Θράκης, συνολικού ποσού 24 εκατ. ευρώ,
      - Υπουργείου Αιγαίου, συνολικού ποσού 18 εκατ. ευρώ,
      - Γενική Γραμματεία Αθλητισμού, συνολικού ποσού 862 εκατ. ευρώ,
      - Υπουργείο Πολιτισμού, συνολικού ποσού 45 εκατ. ευρώ,
      - Υ.ΠΕ.ΧΩ.Δ.Ε., συνολικού ποσού 31 εκατ. ευρώ και 
      - Υπουργείο Οικονομίας και Οικονομικών, συνολικού ποσού 73 εκατ. ευρώ.
      Για τα ενταγμένα στο Ε.Π.Τ.Α. έργα των Ο.Τ.Α. μέχρι σήμερα έχουν απορροφηθεί από πόρους του Υπουργείου μας, χρηματοδοτήσεις ύψους 1,4 δις ευρώ.
      Ειδικότερα, κατόπιν πρότασης των Περιφερειακών Επιτροπών Παρακολούθησης του Προγράμματος, έχουν ενταχθεί μέχρι σήμερα στο Ε.Π.Τ.Α. έργα – μελέτες – προμήθειες συνολικά εγκεκριμένου προϋπολογισμού 1.694.203.507,65 ευρώ εκ των οποίων έχουν συμβασιοποιηθεί έργα ύψους 1.335.663.426,41 ευρώ. Για τα έργα αυτά έχουν ήδη προωθηθεί από την Υπηρεσία μας για εκταμίευση πιστώσεις ύψους 934.562.582,41 ευρώ, εκ των οποίων πιστώσεις ύψους 825.106.919,51 ευρώ αφορούν σε Καποδιστριακούς Δήμους. Η συνολική απορρόφηση δηλαδή των Καποδιστριακών Δήμων ανέρχεται σε ποσοστό 88,29% επί της συνολικής απορρόφησης των ενταγμένων στο Ε.Π.Τ.Α έργων – δράσεων των Ο.Τ.Α.
      Ο Υφυπουργός
      Λ. ΠΑΠΑΔΗΜΑΣ»
      8. Στην με αριθμό 2108/10-10-02 ερώτηση δόθηκε με το υπ’ αριθμ. 1949/22-10-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 2108/10-10-02 που κατέθεσε στη Βουλή ο Βουλευτής κ. Ηλ. Καλλιώρας κατά λόγο αρμοδιότητας του Υπουργείου Μεταφορών και Επικοινωνιών, σας πληροφορούμε τα παρακάτω:
      Ο νέος χάρτης ραδιοφωνικών συχνοτήτων FM για το νομό Αττικής, ο οποίος περιλαμβάνεται προσωρινά και μέχρις ότου κατασκευασθεί το ενιαίο πάρκο κεραιών στον Υμηττό και στην Πάρνηθα 35 άδειες –συχνότητες εκπομπής από τον Υμηττό, καταρτίσθηκε, όπως είναι γνωστό, από τριμελή ομάδα καθηγητών ΑΕΙ με την προτροπή της Επιτροπής Αποτίμησης Τεχνολογίας της Βουλής των Ελλήνων.
      Στην παράγραφο 2.3 του σχετικού μελετητικού τευχιδίου που υπέβαλλαν οι τρεις καθηγητές αναφέρεται σαφώς ότι δοκιμάσθηκαν σαν εναλλακτικές θέσεις εκπομπής αυτές της Πάρνηθας και του Υμηττού με δυνατότητα χρησιμοποίησης της μίας ή και των δύο θέσεων σε συνδυασμό.
      Από τη διατύπωση αυτή προκύπτει σαφώς ότι δεν γίνεται δεκτή καμία τρίτη εναλλακτική θέση (όπως λ.χ αυτή του όρους Αιγάλεω). Η ενδεχόμενη αποδοχή και τρίτης θέσης εκτός του ότι βρίσκεται σε ευθεία αντίθεση με τις συστάσεις των τριών καθηγητών, δημιουργεί και μία πληθώρα προσθέτων τεχνικών δυσεπίλυτων προβλημάτων τα οποία επιπροσθέτως θα επηρεάσουν ανεπίτρεπτα άλλες όμορες περιοχές όπως το Νομό Κορινθίας. Επίσης πρέπει να σημειωθεί ότι με την έκδοση της ρύθμισης του άρθρου 8 του ν. 3021/2002 (ΦΕΚ Α΄ 143/19-06-02) προκύπτει η υποχρέωση της Διοίκησης να χορηγήσει σε ποσοστό 20% των 35 λειτουργούντων στον Υμηττό Ρ/Φ σταθμών (δηλαδή σε 7 σταθμούς) και υπό ορισμένες τεχνικές και διοικητικές προϋποθέσεις, πρόσθετες συχνότητες για αναμεταδότες με στόχο τη βελτίωση της πεδιοκάλυψης, επομένως δεν υπάρχουν πρόσθετες διαθέσιμες συχνότητες.
      Ο Υπουργός
      ΧΡΙΣΤΟΣ ΒΕΡΕΛΗΣ»
      9. Στην με αριθμό 1993/4-10-2002 ερώτηση δόθηκε με το υπ’ αριθμ. 23776/22-10-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 1993/4-10-2002 που κατέθεσαν οι Βουλευτές κύριοι Άγγελος Τζέκης και Γιώργος Χουρμουζιάδης, σχετικά με την πολιτογράφηση της εν θέματι, σας γνωρίζουμε τα εξής:
      1. Η ανωτέρω γεννήθηκε το έτος 1972 στην Πολωνία και αφίχθηκε στη χώρα μας την 13-2-1997. Τέλεσε γάμο την 4-4-1997 στη Θεσσαλονίκη κατά τον πολιτικό τύπο με τον Έλληνα υπήκοο Ζιώτα Γεώργιο του Δημοσθένη.
      2. Κατέθεσε δήλωση πολιτογράφησης στον Δήμο Καλαμαριάς την 24-9-1997, η οποία διαβιβάστηκε στην Υπηρεσία μας με το αριθμ. ΑΠ 3396/24-9-1997 έγγραφο του Δήμου.
      3. Με το αριθμ. Φ. 59466/19884/16-10-1997 έγγραφό μας, της ζητήθηκε να μας υποβάλει Υπεύθυνη Δήλωση του άρθρου 8 του ν. 1599/1986 στην οποία να αναγράφεται η οικογενειακή κατάστασή της (δηλαδή τα στοιχεία του συζύγου και των τέκνων της), προκειμένου να διαπιστωθεί αν το αίτημά της μπορεί να εξεταστεί σύμφωνα με τις διατάξεις του άρθρου 14 παρ. 12 του ν. 2503/1997 (οι ευνοϊκές διατάξεις του νόμου αυτού επιτρέπουν την άμεση εξέταση του αιτήματος πολιτογράφησης των αλλοδαπών που είναι σύζυγοι Ελλήνων ή Ελληνίδων, διαμένουν στην Ελλάδα και έχουν αποκτήσει τέκνα, χωρίς να απαιτείται 5ετή συνολική παραμονή στη χώρα μας από τη Δήλωση πολιτογράφησης, όπως προβλέπεται από τις διατάξεις του Νόμου 2130/1993).
      4. Στο έγγραφό μας αυτό απάντησε με την από 22-2-2000 επιστολή της, στέλνοντάς μας επίσημα έγγραφα στοιχεία από τα οποία προέκυπτε ότι απέκτησε τέκνο με τον Έλληνα σύζυγό της την 5-6-1999.
      5. Με το αριθμ. Φ. 59466/6173/31-7-2001 έγγραφο την ενημερώσαμε ότι για την πολιτογράφησή της ενεργείται από το Υπουργείο η νόμιμη έρευνα για τη συγκέντρωση των απαραίτητων στοιχείων.
      6. Η σχετική έρευνα που έγινε από το Υπουργείο Δημόσιας Τάξης ολοκληρώθηκε και η τελική διαπίστωση για τη συνδρομή επαρκών στοιχείων και προϋποθέσεων για την πολιτογράφησή της, θα γίνει μετά την προσκόμιση στην Υπηρεσία μας των δικαιολογητικών που της έχουν ζητηθεί με το Φ. 59466/ 30934/17-10-2002 έγγραφό μας.
      7. Η απόφαση για την απονομή ή όχι της Ελληνικής Ιθαγένειας εναπόκειται στη διακριτική ευχέρεια του Υπουργού Εσωτερικών.
      Ο Υφυπουργός
      Λ. ΠΑΠΑΔΗΜΑΣ»
      10. Στην με αριθμό 165/3-7-2002 ερώτηση δόθηκε με το υπ’ αριθμ. 128896/22-7-2002 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 165/3-7-2002 που κατατέθηκε στη Βουλή των Ελλήνων, από τους Βουλευτές κυρίους Α. Τζέκη και Γ. Χουρμουζιάδη, σας γνωρίζουμε ότι:
      1. Σύμφωνα με την ισχύουσα νομοθεσία, αρμόδιο για την ποσοτική διαχείριση των υδατικών πόρων είναι το Υπουργείο Ανάπτυξης (ν. 1739/87) και συναρμόδια, κατά περίπτωση, τα Υπουργεία Γεωργίας, Εσωτερικών, Εθνικής Οικονομίας και ΠΕ.ΧΩ.Δ.Ε. για θέματα ποιότητας νερών.
      2. Το Υ.ΠΕ.ΧΩ.Δ.Ε. πραγματοποιεί ολοκληρωμένα προγράμματα για την παρακολούθηση της ποιότητας του υδατικού δυναμικού της χώρας και παρεμβάσεις για την πρόληψη και μείωση της ρύπανσης. Σε αυτό το πλαίσιο περιλαμβάνονται και οι λίμνες Κορώνειας και Βόλβης, ως προς τα ποιοτικά τους χαρακτηριστικά.
      3. Οι μετρήσεις, ο εντοπισμός και η εκτίμηση της επικινδυνότητας από την παρουσία ραδιενεργών στοιχείων στο περιβάλλον, είναι αρμοδιότητα της Ελληνικής Επιτροπής Ατομικής Ενέργειας του Εθνικού Κέντρου Φυσικών Ερευνών «Δημόκριτος», που αποτελεί τον Σύμβουλο της πολιτείας σε θέματα ραδιενέργειας.
      4. Με τη σταδιακή εφαρμογή της νέας Οδηγίας Πλαίσιο 2000/60/ΕΕ για την πολιτική των υδάτων, υιοθετείται η ολοκληρωμένη προσέγγιση στη διαχείριση και προστασία των υδατικών πόρων (επιφανειακών, υπόγειων, παράκτιων), στοχεύοντας στην επίτευξη «καλής οικολογικής ποιότητας» εντός 15 ετών για τα ύδατα της κοινότητας, στην αειφορία του πόρου και στην εξασφάλιση επαρκών ποσοτήτων νερού. Για την εφαρμογή, στην εσωτερική έννομη τάξη της Οδηγίας Πλαίσιο για τα νερά, λειτουργεί, με ευθύνη του ΥΠΕΧΩΔΕ, Συντονιστική ομάδα εργασίας με τη συμμετοχή των Υπουργείων Ανάπτυξης, Γεωργίας, Εσωτερικών, Δημόσιας Διοίκησης και Αποκέντρωσης. Η θεσμική εναρμόνιση στο Εθνικό Δίκαιο της Οδηγίας Πλαίσιο, εντάσσεται στις προτεραιότητες του ΥΠΕΧΩΔΕ και η σχετική νομική επεξεργασία προωθείται με ταχείς ρυθμούς.
      5. Βρίσκεται σε εξέλιξη από τη Νομαρχιακή Αυτοδιοίκηση Θεσσαλονίκης, ένα εκτεταμένο Πρόγραμμα Περιβαλλοντικής Αποκατάστασης της Λίμνης Κορώνειας, συνολικού προϋπολογισμού 58.694.000 € για το οποίο έχει εγκριθεί η χρηματοδότηση από το ταμείο συνοχής της Α΄ φάσης με την υπ’ αριθμ.  4427/13.12.99 Απόφαση της Ευρωπαϊκής Επιτροπής και υλοποιούνται οι εξής δράσεις:
      Πρόγραμμα περιβαλλοντικής παρακολούθησης με την εγκατάσταση 2 μετεωρολογικών σταθμών, 5 μετρητών επιφανειακών παροχών και 40 καταγραφέων στάθμης, με τηλεμετρική μετάδοση στοιχείων στη Νομαρχία.
      Προκαταρκτική Μελέτη Τοπογράφησης, Προμελέτη, Μελέτη Κόστους Οφέλους και Μελέτη Περιβαλλοντικών Επιπτώσεων για το έργο μεταφοράς νερού από τον Αλιάκμονα.
      Μελέτη επεξεργασίας και διάθεσης κτηνοτροφικών και βιομηχανικών λυμάτων όπως και αστικών λυμάτων Λαγκαδά.
      Μελέτη σχεδιασμού και Μελέτη Περιβαλλοντικών Επιπτώσεων για τη μερική εκτροπή των χειμάρρων Λαγκαδικίων και Σχολαρίου στην Κορώνεια.
      Έλεγχος για τη διαχείριση απολήψεων νερού.
      Μελέτες ανάπτυξης οικοτουρισμού.
      Ευαισθητοποίηση-Ενημέρωση της Κοινής γνώμης
      Διαχείριση υδρόβιας βλάστησης.
      Επίσης η Ν.Α. Θεσσαλονίκης, έχει υποβάλει την 2η Αίτηση Συνδρομής στο ΥΠΕΧΩΔΕ και ΥΠΕΘΟ για την χρηματοδότηση  των εξής: 
      Κατασκευή αποχετευτικού δικτύου Λαγκαδά και Χρυσαυγής
      Σχεδιασμός επεκτάσεων Βιολογικού Σταθμού Λαγκαδά
      Μελέτη συστηματοποίησης και εκσυγχρονισμού της άρδευσης
      Οριστική Μελέτη μεταφοράς νερού από τον Αλιάκμονα 
      Εγκατάσταση επεξεργασίας και διάθεσης λυμάτων βαφείων
      Έργα οικοτουρισμού και εκμετάλλευσης του βαθύτερου υδροφορέα.
      Η Υφυπουργός
      Ρ. ΖΗΣΗ»
      11. Στην με αριθμό 821/30.7.02 ερώτηση δόθηκε με το υπ’ αριθμ. 717/12.8.02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 821/30.72002 ερώτησης, που κατέθεσε στη Βουλή των Ελλήνων ο Βουλευτής κ. Λευτέρης Ι. Παπανικολάου, με θέμα «Διασφάλιση συνθηκών υγιούς ανταγωνισμού στον κλάδο των αρτοποιών», σας γνωρίζουμε τα εξής:
      Σύμφωνα με το άρθρο 65 του ν. 2065/92 «2. Η ίδρυση, λειτουργία, επέκταση, μεταρρύθμιση, ανακαίνιση αρτοποιείων, πρατηρίων άρτου, αμιγών κλιβάνων, εψήσης και κουλουροποιίας είναι ελεύθερη σε όλη την Επικράτεια, ως και η, από ζαχαροπλαστεία, γαλακτοκομεία και κάθε είδους μικτά καταστήματα πώλησης ειδών διατροφής και ζαχαρωδών προϊόντων, εμπορία άρτου, αρτοσκευασμάτων και λοιπών εν γένει σκευασμάτων τροφίμων, εχόντων ως βάσιν το άλευρον, με την επιφύλαξη της τηρήσεως των όρων και προϋποθέσεων περί δημοσίας ασφαλείας, δημοσίας υγείας, οικοδόμησης και κώδικα φορολογικών στοιχείων».
      Ειδικότερα όσον αφορά τις λεγόμενες «θερμές γωνιές» θέμα που απασχολεί τελευταίως ιδιαίτερα την Ομοσπονδια Αρτοποιών Ελλάδος και έχει τεθεί στις Υπηρεσίες κατ’ επανάληψη, έχει γίνει έναρξη της διαδικασίας του άρθρου 169 της Συνθήκης της Ρώμης και Ευρωπαϊκή Επιτροπή μας έχει απευθύνει σχετική επιστολή μετά από αντίστοιχο προδικαστικό ερώτημα στην οποία αναφέρει τα κατωτέρω: «το “Bake off” κακώς αντιμετωπίζεται από την ελληνική νομοθεσία ως αρτοποίηση αφού αποτελεί απλώς αναθέρμανση ήδη ζυμωμένου και ημιψημένου ή ψημένου άρτου. Το να απαιτείται συνεπώς η διάθεση αυτών των προϊόντων να γίνεται μόνο από τα αρτοποιεία, με όλους τους περιορισμούς που αυτό συνεπάγεται για μια υπεραγορά τροφίμων (για την οποία είναι αντικειμενικά πολύ δύσκολο να πληροί τους κανόνες τήρησης αρτοποιείου), θέτει αδικαιολόγητα εμπόδια στην εισαγωγή και διάθεση αυτών των προϊόντων στην Ελλάδα και περαιτέρω με βάση την νομολογία του δικαστηρίου, μία νομοθεσία ή πρακτική ενός κράτους μέλους θα καθιστούσε δυσχερέστερη τη διάθεση των εισαγομένων προϊόντων αρτοποιίας από αυτή των εγχώριων προϊόντων, θα ήταν αντίθετη στο άρθρο 28 της Συνθήκης Ε.Κ. Αυτή θα ήταν ιδιαίτερα η περίπτωση εφαρμογής αδικαιολόγητων και μη αναλογικών περιορισμών στη διάθεση των προϊόντων «Bake off» στην ελληνική αγορά, αφού η μεγάλη πλειοψηφία των εισαγομένων προϊόντων αρτοποιίας στην Ελλάδα ανήκει σ’ αυτήν την κατηγορία».
      Κατά τα λοιπά οι ισχύουσες ρυθμίσεις σε συνδυασμό με την υγειονομική διάταξη ΑΙΒ/8573/83 αποτελούν το νομικό πλαίσιο που πληροί τις απαιτήσεις της κοινοτικής νομοθεσίας εξασφαλίζει τη σωστή παραγωγή και την ασφαλή για το καταναλωτικό κοινό διάθεση του προϊόντος αυτού.
      Μετά την απελευθέρωση του επαγγέλματος με τον ανωτέρω νόμο αναπτύχθηκε έντονος ανταγωνισμός μεταξύ των επιχειρήσεων του κλάδου και παρουσιάσθηκαν μεμονωμένες περιπτώσεις μεθόδων παραγωγής και διάθεσης, που δεν πληρούσαν τις νόμιμες προϋποθέσεις, οι οποίες με το καθημερινό σχεδόν έλεγχο των αρμοδίων αγορανομικών και υγειονομικών υπηρεσιών αντιμετωπίζονται.
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      12. Στην με αριθμό 38/2-7-02 ερώτηση δόθηκε με το υπ΄ αριθμ. 69918/25-7-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 38/2-7-02 την οποία κατέθεσε ο Βουλευτής κ. Γεωργ. Αμπατζόγλου, σας γνωρίζουμε τα ακόλουθα:
      1. Το Εθνικό Ίδρυμα Νεότητας είναι επικουρικός φορέας σε θέματα Φοιτητικής και Σπουδαστικής Μέριμνας. Αναλαμβάνει την ευθύνη λειτουργίας των Φοιτητικών και Σπουδαστικών Εστιών, όταν καλείται από τα ΑΕΙ και ΤΕΙ με συμβατική σχέση.
      2. 2.1. Το κτίριο της Φοιτητικής Εστίας του Πανεπιστημίου Αθηνών είχε παραχωρηθεί από το Πανεπιστήμιο στο ΕΙΝ με συμβατική σχέση τον Οκτώβριο του έτους 1971 και προέβλεπε διάρκεια πέντε (5) ετών. Η σύμβαση ανανεώθηκε σιωπηρά έως τον Ιανουάριο του 1998, με νέα σύμβαση πενταετούς διάρκειας.
      2.2. Την 7-3-84 υπεγράφη Σύμβαση μεταξύ ΕΙΝ και Παν/μίου για παραχώρηση χρήσης χώρου για 30 έτη, αναφέρεται στην Β΄ Φ.Ε.Π.Α. (της οποίας η ανέγερση είχε τότε σχεδόν ολοκληρωθεί με δαπάνη του Ε.Ι.Ν.).
      3. Η πανεπιστημιακή Σύγκλητος στη συνεδρία της 1-2-2002 μετά από γνώμη του Οικονομικού Συμβουλίου (25-9-2001) έκανε δεκτή ομόφωνα την πρόταση – εισήγηση των Υπουργείων Πολιτισμού, ΥΠΕΠΘ και της ΟΕΟΑ «ΑΘΗΝΑ 2004», για την χρησιμοποίηση των Φ.Ε. της Πανεπιστημιούπολης, για την δημιουργία σε πρώτη φάση χώρων διαμονής των δημοσιογράφων και εκπροσώπων Τύπου και ΜΜΕ για τους Ολυμπιακούς Αγώνες του 2004 και σε δεύτερη φάση για τη στέγαση των φοιτητών. Επίσης, εξουσιοδοτήθηκαν οι Πρυτανικές Αρχές για τη λήψη κάθε πρόσφορου μέτρου για τη μετεστέγαση των φοιτητών, καθώς και για την αντιμετώπιση τεχνικών διαδικασιών.
      4. Το ΥΠΕΠΘ εγγράφως ενημέρωσε τόσο το Γενικό Λογιστήριο του Κράτους όσο και το ΕΙΝ (προκειμένου να γίνει η επιχορήγηση) για την εξασφάλιση της απαιτούμενης πίστωσης, ώστε να γίνουν οι απαραίτητες ενέργειες για την επιδότηση στεγαστικού επιδόματος 352, 16Ε (120.000 δρχ.) στους δικαιούχους φοιτητές-οικοτρόφους των Εστιών (Φ.Ε.Π.Α. και Β’ Φ.Ε.Π.Α.).
      Η σίτιση των φοιτητών δεν συμπεριλαμβάνεται στο ανωτέρω στεγαστικό επίδομα.
      5. Το Ε.Ι.Ν. με απόφαση Δ.Σ. (16914/781/6-6-02) ενέκρινε, α) τη λύση των συμβάσεων με ΦΕΠΑ και Β΄ ΦΕΠΑ και β) την αποδοχή ανάληψης διαχείρισης οικ/κής ενίσχυσης των δικαιούχων φοιτητών, μετά την πρόσθετη επιχορήγηση από το ΥΠ.Ε.Π.Θ.
      Όλοι οι οικότροφοι της ΦΕΠΑ και Β΄ ΦΕΠΑ ενημερώθηκαν με έγγραφη ανακοίνωση στις 7-6-02 για την Απόφαση του ΕΙΝ και για την κατάθεση των δικαιολογητικών, ώστε να τους χορηγηθεί η οικονομική επιδότηση στέγασης.
      6. Βάσει του ΚΛΦΕ στις Εστίες του ΕΙΝ διαμένουν οικότροφοι για όσα χρόνια σπουδών απαιτούνται κανονικά (ανάλογα με τις σχολές) για να αποκτήσουν πτυχίο, συν δύο χρόνια.
      Οι υπότροφοι αλλοδαποί φοιτητές, οικότροφοι εστιών, καταβάλλουν στο πλαίσιο των διακρατικών ανταλλαγών, ένα συμβολικό ποσό για διαμονή 2,50 ευρώ ημερησίως.
      Επίσης, φιλοξενούνται στις Εστίες αλλοδαποί οικότροφοι, οι οποίοι είναι ενταγμένοι χωρίς καμία εξαίρεση στους δικαιούχους οικονομικής επιδότησης όπως και οι Έλληνες και οι υποχρεώσεις των στις Εστίες είναι ίδιες με αυτές των Ελλήνων φοιτητών οικοτρόφων.
      7. Σημειώνεται ότι παρά το γεγονός ότι προβλέπεται από τον Κανονισμό καταβολή συμβολικού ποσού 4,5 ευρώ μηνιαίως, για το ταμείο της Εφορείας τους που αυτοδιαχειρίζονται στη ΦΕΠΑ και Β΄ΦΕΠΑ , οι φοιτητές αρνούνται να το καταβάλλουν από το 1984 μέχρι σήμερα.
      8. Σε ό,τι αφορά στη λειτουργία τμημάτων Πολιτιστικών-Αθλητικών στις Εστίες πραγματοποιείται μέσω του Ταμείου Εφορείας.
      Το ΕΙΝ χρηματοδοτεί τις ετήσιες εκδηλώσεις Αθλητικών – Πολιτιστικών Δραστηριοτήτων των Φοιτητικών Εστιών. Η Διοίκηση του ΕΙΝ για τις αναφερόμενες εκδηλώσεις διέθεσε κατά το 2002 το ποσό  29.930 ευρώ.
      9. Οι ανάγκες των εστιών καλύπτονται κατά το μεγαλύτερο μέρος από τον κρατικό Προϋπολογισμό.
      10. Οι αναγκαίες προσλήψεις του εργατοτεχνικού προσωπικού του ΕΙΝ ως ΝΠΙΔ γίνονται κατόπιν εγκρίσεως των αρμοδίων Υπουργείων (Οικονομικών – Εσωτερικών – Παιδείας) και βάσει του ν. 2190/94 άρθρο 21 και των τελευταίων τροποποιήσεων του ν. 2738/99.
      Η Διοίκηση του ΕΙΝ είχε υποβάλλει τις προτάσεις της στην κατάρτιση Π.Δ.Ε. για το 2002 με επαρκείς πιστώσεις για την ικανοποιητική αντιμετώπιση των αναγκαίων κτιριακών παρεμβάσεων των μονάδων, αλλά μετά την δραστική περικοπή του ορίου πληρωμών για το 2002 και την διαμόρφωση στο ποσό 1.027.000 ευρώ (350 εκατ.), το ΕΙΝ αντιμετωπίζει σοβαρό πρόβλημα ικανοποιητικής αντιμετώπισης των αναγκών που προκύπτουν στις μονάδες που λειτουργεί με ευθύνη του.
      Από τον τακτικό προϋπολογισμό του ΕΙΝ έχει προβλεφθεί ποσό 833, 602 ευρώ για την συντήρηση των εστιών.
      Επίσης για τον εξοπλισμό των Εστιών εγκρίθηκε από τη Διοίκηση του ΕΙΝ το ποσό των 765.000 ευρώ.
      11. Το ΕΙΝ πάντα στο πλαίσιο των δυνατοτήτων του, προσπαθεί να βελτιώνει τις συνθήκες διαβίωσης στις Φοιτητικές Εστίες με την αναβάθμιση των παρεχομένων υπηρεσιών και με την εφαρμογή του κανονισμού και των νόμων που διέπουν το πλαίσιο λειτουργίας τους Ιδρύματος.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      13. Στην με αριθμό 566/18-7-02 ερώτηση δόθηκε με το υπ’ αριθμ. 13/31-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση 566/18-7-2002 που κατέθεσαν οι Βουλευτές, κύριοι Μ. Καρχιμάκης, Β. Κοντογιαννόπουλος, Π. Κρητικός Α. Νεράντζης, Φ. Κουβέλης, Ασ. Ξηροτύρη-Αικατερινάρη, Α. Βαρίνος, Σπ. Σπηλιωτόπουλος, Α. Μαντέλης για τα θέματα της αρμοδιότητάς μας, σας πληροφορούμε τα εξής:
      Για την ερασιτεχνική αλιεία ισχύουν οι διατάξεις του π.δ. 373/85 (ΦΕΚ 131 Α΄), όπως τροποποιήθηκαν με το π.δ. 86/98 (ΦΕΚ 78 Α΄).
      Με το ανωτέρω π.δ. καθορίστηκαν για πρώτη φορά στη χώρα μας οι όροι και οι προϋποθέσεις διενέργειας της ερασιτεχνικής αλιείας, η οποία αποσκοπεί αποκλειστικά στην ψυχαγωγία και τη άθληση αυτών που την ασκούν και όχι σε βιοπορισμό ή απόκτηση συμπληρωματικού εισοδήματος.
      Με τα άρθρα 1 και 2 του υπόψη π. δ/τος, καθορίζονται μεταξύ των άλλων, οι μέθοδοι και τα αλιευτικά εργαλεία των οποίων η χρήση επιτρέπεται στην ερασιτεχνική αλιεία και επιβάλλονται χρονικοί περιορισμοί, καθώς και περιορισμοί στις αλιευόμενες ποσότητες ανά 24ώρο.
      Με το π.δ. 86/98 «Αλιεία οστράκων» άρθρο 6 παρ. 1, που αντικατέστησε την παρ. 29 του άρθρου 2 του π.δ/τος 373/85, απαγορεύεται η αλιεία οστρακοειδών στους ερασιτέχνες ψαράδες.
      Σημειώνεται ότι το προαναφερόμενο θεσμικό πλαίσιο, είναι ιδιαίτερα ελαστικό, καθόσον επιτρέπει τη δυνατότητα χρήσης ορισμένων επαγγελματικών αλιευτικών εργαλείων (π.χ. δίχτυα – παραγάδια) από τους ερασιτέχνες αλιείς.
      Τα αλιευτικά εργαλεία, όπως των μανωμένων διχτυών, αθερινόδυχτων και παραγαδιών με πολλά αγκίστρια, που ζητείται να επιτραπούν στους ερασιτέχνες, ανήκουν στην κατηγορία των επαγγελματικών εργαλείων και χρησιμοποιούνται αποκλειστικά από επαγγελματίες ψαράδες, για τους οποίους η αλιεία αποτελεί βασικό παράγοντα επιβίωσης. Σχετική με το θέμα είναι και η αριθμό 413/24-5-89 γνωμοδότηση του Συμβουλίου της Επικρατείας.
      Συγκεκριμένα, το ΣτΕ γνωμοδότησε κατά της τροποποίησης του π.δ. 373/85 και των επιχειρούμενων ρυθμίσεων που προσανατολίζονται σε ευνοϊκότερους όρους αλιείας για τους ερασιτέχνες αλιείς, με το σκεπτικό ότι η θέσπιση ευνοϊκότερων όρων αλιείας, αντιβαίνει στην προστασία του θαλάσσιου πλούτου, στην οποία θα πρέπει να αποβλέπουν οι, βάσει της εξουσιοδοτικής διάταξης, επιχειρούμενες ρυθμίσεις αλιείας, του Αλιευτικού Κώδικα (ν.δ. 420/70). Επιπρόσθετα, σύμφωνα με τον Καν. (ΕΟΚ) 1626/94 και τα Πολυετή Προγράμματα Προσανατολισμού του αλιευτικού στόλου, έχουν επιβληθεί σημαντικοί περιορισμοί στον επαγγελματικό αλιευτικό στόλο, που στοχεύουν στη μείωση της δυναμικότητάς του. Οι περιορισμοί αυτοί  έχουν πλήξει ιδιαίτερα τους επαγγελματικές αλιείς για τους οποίους η αλιεία αποτελεί βασικό παράγοντα επιβίωσης. Σε αντίθεση με τα επαγγελματικά σκάφη, στα σκάφη της ερασιτεχνικής αλιείας δεν έχουν επιβληθεί περιορισμοί σε ό,τι αφορά τη χωρητικότητα και την ισχύ της μηχανής και την έκδοση νέων αδειών.
      Τα σκάφη της ερασιτεχνικής αλιείας εκτιμάται ότι ξεπερνούν τις 100.000, με αποτέλεσμα να καθίσταται δύσκολος ο έλεγχος και η παρακολούθησή τους. Σύμφωνα με στατιστικά στοιχεία, το μεγαλύτερο ποσοστό των αλιευτικών παραβάσεων αποδίδεται στους ερασιτέχνες αλιείς και στη χρήση επαγγελματικών εργαλείων από αυτούς, σε συνδυασμό με τις αλιευόμενες ποσότητες (οι αλιευτικές παραβάσεις που διαπράττουν, είναι διπλάσιες των επαγγελματιών ανά έτος). Επίσης, ο αριθμός αυτός είναι πολύ σημαντικός και σε καμία περίπτωση δεν μπορεί να μη συνεκτιμηθεί και συμπεριληφθεί στους παράγοντες που ασκούν πίεση στα αλιευτικά πεδία και τα αποθέματα.
      Για το θέμα του περιορισμού της αλιείας με τα συρόμενα αλιευτικά εργαλεία (γρι-γρι, μηχανότρατες, τράτες) έχει θεσπιστεί ιδιαίτερα αυστηρή αλιευτική νομοθεσία στη χώρα μας, σε σχέση με τις άλλες χώρες της Ευρωπαϊκής Ένωσης. Η ισχύουσα νομοθεσία μπορεί να θεωρηθεί επαρκεής για την προστασία των ιχθυαποθεμάτων, με την προϋπόθεση της πιστής εφαρμογής της.
      Συγκεκριμένα, για την αλιεία με μηχανότρατα, εφαρμόζονται οι γενικές διατάξεις:
      Το β.δ. 917/66 (ΦΕΚ 248 Α΄), άρθρο 3, με απαγόρευση της αλιείας με μηχανότρατα σε όλη την επικράτεια κατά τους μήνες Ιούνιο, Ιούλιο, Αύγουστο, Σεπτέμβριο κάθε έτους.
      Η αριθμ. 290339/29-12-2000 (ΦΕΚ 20 Β΄/01) Απόφαση Υπ. Γεωργίας «Πρόσθετα μέτρα για την αλιεία με μηχανότρατα», σε εφαρμογή του Καν. (ΕΚ) 2550/2000, με απαγόρευση της αλιείας με μηχανότρατα σε όλη την επικράτεια καθ’ όλο το έτος σε απόσταση 2. ν.μ. από την ακτή ή σε βάθος μικρότερο από 50 μ. όταν το βάθος αυτό βρίσκεται σε απόσταση μικρότερη από 2. ν.μ. από την ακτή. Το βάθος των 50 μ. σε κάθε περίπτωση θα πρέπει να βρίσκεται έξω από το όριο του 1 ν.μ. από την ακτή.
      Για το εργαλείο γρι-γρι εφαρμόζονται οι εξής απαγορεύσεις:
      Σύμφωνα με το Π.Δ. 25/93 (ΦΕΚ 9 Α΄) απαγορεύεται η αλιεία με κυκλικά δίχτυα ημέρας κατά τους μήνες Ιούλιο και Αύγουστο (δύο μήνες) κάθε χρόνο, με κυκλικά δίχτυα νύχτας, κατά το χρονικό διάστημα από 15 Δεκεμβρίου μέχρι τέλος Φεβρουαρίου του επόμενου χρόνου (δυόμισι μήνες) και όλα τα γρι-γρι κατά την πανσέληνο δύο ημέρες πριν από δύο μετά από αυτή (συνολικά πενήντα ημέρες το χρόνο).
      Σύμφωνα με τον Καν. (ΕΚ) 1626/94 που ισχύει και στη χώρα μας, από 1-1-95, τα γρι-γρι τόσο της ημέρας όσο και της νύχτας απαγορεύεται να ψαρεύουν σε απόσταση μικρότερη από τα 300 μ. από την ακτή ή σε βάθη θάλασσας μικρότερα από 30 μ., εάν το βάθος αυτό βρίσκεται σε μικρότερη απόσταση από τα 300 μ. Σε κάθε περίπτωση όμως τα 30 μ. βάθος , θα πρέπει να βρίσκονται σε απόσταση μεγαλύτερη των 100 μ. από την ακτή.
      Το μήκος των διχτύων δεν θα πρέπει να είναι μεγαλύτερο από τα 800 μ. και τα άλτος μεγαλύτερο από τα 120 μ.
      Σε ό,τι αφορά την λειτουργία του αλιευτικού εργαλείου «τράτα ή
      βιτζότρατα», μετά από διευκρινίσεις την Ευρωπαϊκής Επιτροπής το αλιευτικό εργαλείο που χρησιμοποιείται στη χώρα μας με την ονομασία «Τράτα ή Βιτζότρατα» και λειτουργεί σύμφωνα με τις διατάξεις α) του β.δ. 817/66 «περί κανονισμού της δια τρατών αλιείας» (τετράμηνη απαγόρευση από 1ης Ιουνίου μέχρι 30ης Σεπτεμβρίου) και β) του π.δ. 553/79 «Περί μέτρων περιορισμού κατ’ αριθμό των αλιευόντων σκαφών δια τράτας» (απαγόρευση έκδοσης νέων αλιείας με το εν λόγω εργαλείο), εντάσσεται στα συρόμενα αλιευτικά εργαλεία του άρθρου 3 του Καν. (ΕΚ) 1626/94 και επομένως συνεχίζει τη λειτουργία του με τη λήψη πρόσθετων περιοριστικών μέτρων στα πλαίσια του καν. 2550/2000.
      Σε συνέχεια των ανωτέρω, εκδόθηκε η αρ. 292288/28-10-2001, (ΦΕΚ 12 Β΄/14-1-2002) Υπ. Απόφαση, σύμφωνα με την οποία λαμβάνονται πρόσθετα περιοριστικά μέτρα για την αλιεία με το εργαλεία τράτα όπως:
      α) Απαγορεύεται σ’ όλη την Επικράτεια η αλιεία με τράτα κατά το χρονικό διάστημα από 1η Απριλίου έως και 30 Σεπτεμβρίου κάθε έτους (δύο μήνες επιπλέον), β) Τα σχοινιά σύρσης της τράτας απαγορεύεται να ξεπερνούν τα επτακόσια (700) μέτρα, σε κάθε πλευρά. Στα πλαίσια αναθεώρησης του Καν. (ΕΚ) 1626/94, θα εξετασθούν οι προϋποθέσεις, συνέχισης ή μη, της λειτουργίας του υπόψη εργαλείου.
      Πέραν των ανωτέρω γενικών απαγορεύσεων για τα συρόμενα εργαλεία, υπάρχει και πληθώρα τοπικών απαγορεύσεων στις ευαίσθητες περιοχές, όπως σε κλειστούς κόλπους και σε αβαθή νερά. Όπως προκύπτει από τα παραπάνω, δεν υπάρχει δυνατότητα περαιτέρω περιορισμού και κατά το Μάιο της επαγγελματικής αλιείας, γιατί κάτι τέτοιο θα οδηγούσε εκτός των άλλων και σε μείωση της εγχώριας παραγωγής.
      Σε ό,τι αφορά τη χορήγηση αδειών επαγγελματικών αλιευτικών σκαφών, σύμφωνα με το άρθρο 1 του β.δ. 666/66 (ΦΕΚ 160 Α΄), ένα σκάφος για να εργαστεί ως αλιευτικό απαιτείται να είναι εφοδιασμένο με άδεια, ενώ σύμφωνα με το άρθρο 2 αυτού, επαγγελματική άδεια χορηγείται σε σκάφη που χρησιμοποιούνται κατ’ αποκλειστικότητα στην αλιεία, από επαγγελματίες που αποζητούν από αυτή. Επίσης, σύμφωνα με το π.δ. 261/91 (ΦΕΚ 98 Α΄) «Προϋποθέσεις για τη χορήγηση αδειών σε επαγγελματικά σκάφη» άρθρο 2, η μεταβίβαση επαγγελματικών αλιευτικών σκαφών επιτρέπεται μόνο σε επαγγελματίες αλιείς. Σύμφωνα με τις ισχύουσες διατάξεις (β.δ. 666/66, ν. 1361/83 άρθρο 6) επαγγελματίες αλιείς θεωρούνται άτομα που ασκούν κατά κύριο λόγο την αλιεία, συμμετέχοντας ενεργά στην αλιευτική παραγωγή, έστω και αν έχουν μια δεύτερη απασχόληση σαν εργάτες ή μικροεπαγγελματίες. 
      Οι περιστασιακά εργαζόμενοι και σε περιόδους αιχμής απασχολούμενοι σαν εργάτες σε βιομηχανίες, σε οικοδομικές εργασίες και στον τουρισμό, άνεργοι ναυτικοί, καθώς και οι συνταξιούχοι των προαναφερθεισών κατηγοριών, μπορούν να θεωρηθούν επαγγελματίες αλιείς. Αντίθετα, δεν μπορούν να θεωρηθούν επαγγελματίες ψαράδες, οι έμμισθοι υπάλληλοι (Δημοσίου, Ν.Π.Δ.Δ., Ν.Π.Ι.Δ.), οι ελεύθεροι επαγγελματίες (εργολάβοι διαφόρων έργων, βιοτέχνες, γιατροί, δικηγόροι, επιχειρηματίες), καθώς και οι συνταξιούχοι των κατηγοριών αυτών (εγκύκλιος 222056/9-5-85). Σύμφωνα με τις διατάξεις του ν. 1361/83 (άρθρο 2) και του ν. 2538/97 (ΦΕΚ 242 Α΄) (άρθρο 51), αρμόδιοι για την πιστοποίηση της επαγγελματικής ιδιότητας του ψαρά είναι μόνο οι Αλιευτικοί Αγροτικοί Σύλλογοι, οι οποίοι εκδίδουν σχετικές βεβαιώσεις. Σύμφωνα με το άρθρο 23 του ν. 1361/83, σε περίπτωση έκδοσης ψευδούς βεβαίωσης, επιβάλλονται ποινικές κυρώσεις. Η εν λόγω βεβαίωση συνεκτιμάται με άλλα στοιχεία, ενδεικτικά της επαγγελματικής ιδιότητας του ενδιαφερομένου, από τις αρμόδιες Νομαρχιακές Υπηρεσίες Αλιείας.
      Σε ό,τι αφορά την έκδοση αδειών αλιείας με το αλιευτικό εργαλείο τράτα, από την Νομαρχιακής Αυτοδιοίκηση Κυκλάδων, κατά παρέκκλιση της ισχύουσας νομοθεσίας (π.δ. 553/79, π.δ. 669/80, π.δ. 261/91), το Υπουργείο Γεωργίας σε εφαρμογή των διατάξεων του ν. 2218/94 (ΦΕΚ 90 Α΄) άρθρο 18 παρ. 12 και 13, του π.δ. 30/96 (ΦΕΚ 21 Α΄) άρθρο 96 και ν. 2839/00 (ΦΕΚ 196 Α΄) άρθρο 7 παρ. 2, με την 170373/28-1-2002 επιστολή του, προς τον Γενικό Γραμματέα Περιφέρειας Νοτίου Αιγαίου, ζήτησε την άμεση ανάκληση των παρανόμως χορηγηθεισών αδειών.
      Ο Υπουργός
      Γ. ΔΡΥΣ»
      14. Στην με αριθμό 2765/13-11-02 ερώτηση δόθηκε με το υπ’ αριθμ. 13942/3-12-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2765 που κατατέθηκε στις 13/11/2002 από τον Βουλευτή κ. Ιωάννη Λαμπρόπουλο σας γνωρίζουμε τα εξής:
      1. Έχει εγκριθεί με ΚΥΑ ο Εθνικός Σχεδιασμός Διαχείρισης Στερεών Αποβλήτων (ΚΥΑ 14312/1302/ΦΕΚ 723/ΤΒ/9-6-2000) και έχει εκπονηθεί ο Σχεδιασμός – Προγραμματισμός των έργων Διαχείρισης Στερεών Αποβλήτων.
      2. Σύμφωνα με την ΚΥΑ 69728/824/96 (ΦΕΚ 358/ΤΒ/17.5.96), οι Νομαρχιακοί ή Περιφερειακή Σχεδιασμοί εκπονούνται με ευθύνη των Νομαρχιακών Αυτοδιοικήσεων, των Περιφερειών  (Α΄ και Β΄ Φάση Σχεδιασμού) ή των φορέων υλοποίησης και διαχείρισης των εγκαταστάσεων ΔΣΑ (Β΄ φάση Σχεδιασμού). Η ολοκλήρωση των Νομαρχιακών ή Περιφερειακών Σχεδιασμών Διαχείρισης Στερεών Αποβλήτων (Α΄ και Β΄ Φάση) εγκρίνονται με αποφάσεις Νομαρχιακών ή Περιφερειακών Συμβουλίων. Σε περίπτωση που διαπιστωθεί ότι ο Νομαρχιακός Σχεδιασμός για την Διαχείριση Στερεών Αποβλήτων παρουσιάζει ανυπέρβλητα εμπόδια, η Περιφέρεια αναλαμβάνει την ευθύνη προώθησης όλων των απαραίτητων ενεργειών για την ωρίμανση των έργων, σύμφωνα με τις σχετικές κατευθύνσεις που έχουν ήδη δοθεί, μέχρι το τέλος του 2002.
      3. Για το Ν. Μεσσηνίας έχει συνταχθεί και έχει εγκριθεί από το Νομαρχιακό Συμβούλιο η Α΄ και Β΄ Φάση του Σχεδιασμού Διαχείρισης Στερεών Αποβλήτων, με τις υπ’ αριθμ. 117/21-12-2000 και 89/1-10-01 αποφάσεις.
      4. Η προέγκριση χωροθέτησης των έργων Διαχείρισης Στερεών Αποβλήτων είναι αρμοδιότητα της Δ/νσης ΠΕ.ΧΩ. της Περιφέρειας ή της ΕΥΠΕ ανάλογα με το είδος και τη δυναμικότητα των εγκαταστάσεων.
      5. Η ένταξη έργων Διαχείρισης Στερεών Αποβλήτων σε διάφορα χρηματοδοτικά προγράμματα έχει ως βασική προτεραιότητα την ωρίμανση των έργων. Η ωριμότητα των έργων προκύπτει από διαδικασίες και ενέργειες όπως:
      - Η εκπόνηση και η έγκριση μελετών Ολοκληρωμένων Νομαρχιακών ή Περιφερειακών Σχεδιασμών Διαχείρισης Στερεών Αποβλήτων (Α΄ και Β΄ φάση).
      - Η σύσταση φορέων υλοποίησης και διαχείρισης των εγκαταστάσεων Διαχείρισης Στερεών Αποβλήτων.
      - Η έκδοση αποφάσεων προέγκρισης χωροθέτησης.
      - Η έκδοση αποφάσεων έγκρισης περιβαλλοντικών όρων.
      - Η προετοιμασία τευχών δημοπράτησης των έργων.
      6. Στη μελέτη σχεδιασμού προβλέπεται και η άμεση παύση λειτουργίας των ανεξέλεγκτων χωματερών και έναρξη έργων αποκατάστασής τους, μετά την εκπόνηση και έγκριση των απαραίτητων μελετών.
      7. Για την υλοποίηση του Εθνικού Σχεδιασμού διαχείρισης στερεών αποβλήτων, αλλά και για την όσο γίνεται καλύτερη λειτουργία και διαχείριση των ανεξέλεγκτων χώρων διάθεσης αποβλήτων, το Υ.ΠΕ.ΧΩ.Δ.Ε. έχει δώσει σαφείς οδηγίες στις Περιφέρειες για την εποπτεία και αυστηρότερο έλεγχο της τήρησης των Υγειονομικών και Περιβαλλοντικών διατάξεων, των οποίων την ευθύνη τήρησης έχουν οι Νομαρχιακές Αυτοδιοικήσεις.
      Επίσης σας γνωρίζουμε ότι:
      - Με την υπ’ αριθμ. 109505/21-12-01 απόφαση έχει δοθεί η Προέγκριση χωροθέτησης του έργου ΧΥΤΑ 5ης εδαφικής περιφέρειας Νομού Μεσσηνίας στη θέση Βαλτί.
      - Από τις 26-8-2002 έχει κατατεθεί στην προαναφερθείσα Υπηρεσία μας Μελέτη Περιβαλλοντικών Επιπτώσεων της μονάδας κομποστοποίησης του Δήμου Καλαμάτας για την οποία ζητήθηκαν συμπληρωματικά στοιχεία (με το υπ’ αριθμ. πρ. οικ. 87740/23-10-02 έγγραφο) προκειμένου να προχωρήσει η αξιολόγησή της.
      Τέλος σας πληροφορούμε ότι για τη Νομαρχία Μεσσηνίας δεν έχει γίνει αίτηση χρηματοδότησης για πρόγραμμα διαχείρισης στερεών αποβλήτων από την Περιφέρεια Πελοποννήσου.
      Για πληρέστερη ενημέρωσή σας όσον αφορά στη χρηματοδότηση του έργου μονάδας λιπασματοποίησης απορριμμάτων Δήμου Καλαμάτας επισυνάπτουμε αντίγραφο του Α.Π. 102606/22-11-02 εγγράφου της Υπηρεσίας Διαχείρισης Επιχειρησιακού Προγράμματος «ΠΕΡΙΒΑΛΛΟΝ».
      Η Υπουργός
      Β. ΠΑΠΑΝΔΡΕΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      15. Στην με αριθμό 63/2-7-2002 ερώτηση δόθηκε με το υπ’ αριθμ. 331/22-7-2002 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Απαντώντας στην ερώτηση με αριθμό 63/2-7-2002 εγγράφου σας, με το οποίο μας διαβιβάστηκε ερώτηση του Βουλευτή κ. Π. Αδρακτά που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Πάγια πολιτική του Υπουργείου μας είναι ο συνεχής εκσυγχρονισμός και η αναβάθμιση των λιμενικών υποδομών της χώρας καθώς και η βελτίωση των παρεχόμενων λιμενικών υπηρεσιών, με βάση τις κατευθυντήριες οδηγίες της Ευρωπαϊκής Ένωσης, το Σχέδιο Περιφερειακής Ανάπτυξης 2000-2006, τα χωροταξικά και Προγραμματικά Σχέδια ανάπτυξης των λιμένων και το επιχειρησιακό σχέδιο του ΥΕΝ για τους Ολυμπιακούς Αγώνες του 2004. Στο πλαίσιο του επιχειρησιακού προγράμματος «Οδικοί Άξονες, Λιμάνια και Αστική Ανάπτυξη» του Γ΄ ΚΠΣ 2000-2006, όπου προβλέπεται η χρηματοδότηση δράσεων λιμενικών έργων από το εθνικό σκέλος, τα Περιφερειακά Επιχειρησιακά Προγράμματα, το Ταμείο Συνοχής και το INTERREG, προωθούνται ήδη, σε συνεργασία με τις αρμόδιες Υπηρεσίες του Υ.ΠΕ.ΧΩ.Δ.Ε., του Υπουργείου Οικονομίας και Οικονομικών και των Περιφερειών της χώρας, διαδικασίες οριστικοποίησης των προτεραιοτήτων χρηματοδότησης μελετών και έργων για τους ελληνικούς λιμένες, σύμφωνα με τις διατάξεις του άρθρου δέκατου ένατου του ν. 2932/2001 (ΦΕΚ 145 Α΄). Πέραν αυτών καταβάλλεται από το Υπουργείο μας προσπάθεια για χρηματοδότηση και άλλων λιμενικών παρεμβάσεων από το Γ΄ ΚΠΣ, ενώ τόσο οι Περιφέρειες όσο και οι Νομαρχιακές Αυτοδιοικήσεις, κατά λόγο αρμοδιότητας, προωθούν προτάσεις χρηματοδότησης για λιμένες της περιοχής τους.
      2. Το ΥΕΝ, στο πλαίσιο των αρμοδιοτήτων του γενικού σχεδιασμού της λιμενικής ανάπτυξης, επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους (ΥΠΕΧΩΔΕ, Περιφέρειες, Νομ. Αυτ/σεις, Οργανισμούς Λιμένων Α.Ε. και Λιμ. Ταμεία), καθώς επίσης την εκπόνηση σχετικών μελετών βελτίωσης – αναβάθμισης – εκσυγχρονισμού των λιμένων της χώρας. Ειδικότερα η συσταθείσα με το ν. 2932/2001 Γενική Γραμματεία Λιμένων και Λιμενικής Πολιτικής (Γ.Γ.Λ.Λ.Π.) έχει ως σκοπό, μεταξύ των άλλων, το συνολικό σχεδιασμό, τον προγραμματισμό και τη χάραξη της Εθνικής Λιμενικής Πολιτικής, για την ανάπτυξη σύγχρονων λιμένων που να ανταποκρίνονται στις ανάγκες και στις απαιτήσεις εξυπηρέτησης των επιβατών, των πλοίων και των φορτίων και την ενίσχυση της ανταγωνιστικότητας αυτών, στο πλαίσιο συνθηκών θεμιτού ανταγωνισμού.
      3. Είναι γεγονός ότι τα κρουαζιερόπλοια απαιτούν κατάλληλες λιμενικές εγκαταστάσεις για την παραβολή και πρυμνοδέτησή τους. Για το σκοπό αυτό το ΥΕΝ έχει προωθήσει, με βάση το επιχειρησιακό σχέδιο για τους Ολυμπιακούς Αγώνες και τη σύμβαση μεταξύ ΥΕΝ-ΟΛΠ Α.Ε. και Οργανωτικής Επιτροπής Ολυμπιακών Αγώνων (ΟΕΟΑ) «ΑΘΗΝΑ 2004», τις αναγκαίες παρεμβάσεις για την εξασφάλιση προσέγγισης κρουαζιερόπλοιων σε χαρακτηριστικούς λιμένες (Πειραιά, Λαυρίου κ.λπ.) και τη δυνατότητα υποδοχής. Ήδη, στο πλαίσιο μιας νέας πολιτικής που εγκαινιάστηκε για την άμεση συνεργασία με τους χρήστες των λιμένων και τους άλλους εμπλεκόμενους φορείς, καθορίζονται οι απαιτήσεις τους για την εξυπηρέτηση των πλοίων αυτών, οι οποίες και αξιολογούνται για να ληφθούν υπόψη στις εκπονούμενες μελέτες εκτέλεσης έργων εκσυγχρονισμού των λιμένων.
      4. Τα ολυμπιακά έργα για τα οποία έχει δεσμευτεί η «ΟΛΠ Α.Ε.» περιγράφονται στη σύμβαση που υπεγράφη μεταξύ του ΥΕΝ, της «ΟΛΠ Α.Ε.» και της ΟΕΟΑ «ΑΘΗΝΑ 2004». Το σύνολο των έργων που πρόκειται να εκτελεστούν εντός της λιμενικής ζώνης, καλύπτονται από τις μελέτες:
      α) «Αισθητική ανάπλαση, χωροθέτηση λειτουργιών και γενική οργάνωση περιοχής ελλιμενισμού κρουαζιερόπλοιων.»
      β) «Δίκτυα ύδρευσης – πυρόσβεσης – αποχέτευσης»
      γ) «Ρυθμίσεις ροών πλοίων, οχημάτων, επιβατών και ανακατανομή εξυπηρετήσεων»
      Από τις μελέτες αυτές, η πρώτη βρίσκεται στο στάδιο της εκτέλεσης, η δεύτερη στη φάση των δημοπρατήσεων και η τρίτη παραδίδεται.
      Το συνολικό κόστος των έργων ανέρχεται σε 32 εκατ. ευρώ περίπου και θα χρηματοδοτηθεί από την «ΟΛΠ Α.Ε.» και τον προϋπολογισμό των ολυμπιακών έργων. Ήδη έχουν εγκριθεί 7,5 εκατ. ευρώ από τον προϋπολογισμό των ολυμπιακών έργων ενώ πρόσφατα εγκρίθηκε η πρόσθετη χρηματοδότηση των έργων, από τον ίδιο προϋπολογισμό, με 8,8 εκατ. ευρώ.
      5. Αναφορικά με τα εποπτευόμενα από το ΥΕΝ λοιπά νομικά πρόσωπα, έχουν εγκριθεί από την Ειδική Γραμματεία Ολυμπιακών Αγώνων έργα βελτίωσης όψης λιμένα Ηρακλείου (προϋπολογισμού 500 εκατομμυρίων δρχ. ανάπλασης θαλάσσιου) μετώπου ανάμεσα στον παλαιό και νέο λιμένα Πατρών (προϋπολογισμού ενός δισ. Δραχμών), διαμόρφωσης και αξιοποίησης αποθηκών κεντρικού προβλήτα λιμένα Βόλου (συμπληρωματικής χρηματοδότησης 800 εκατ. δρχ.). Επίσης, από την «Ο.Λ.ΚΕ. Α.Ε.» έχουν προταθεί να συμπεριληφθούν στο πρόγραμμα «Ελλάδα 2004» πέντε έργα, ο προϋπολογισμός των οποίων θα οριστικοποιηθεί με την ολοκλήρωση των μελετών που ήδη εκπονούνται. Τέλος, στο πλαίσιο των ολυμπιακών έργων, με πρόταση της Νομαρχιακής Αυτοδιοίκησης Ηλείας, ο λιμένας Κατακόλου θα αποκτήσει δύο ανεξάρτητες θέσεις εξυπηρέτησης μεγάλων κρουαζιερόπλοιων (ήδη έχει ολοκληρωθεί η μία θέση).
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      16. Στις με αριθμό 2813/14.11.02, 2816/14.11.02 ΑΚΕ496, 3152/22.11.02 ερωτήσεις δόθηκε με το υπ αριθμ. 2050/5.12.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στις ερωτήσεις με αριθμό 2813/14.11.02, 2816/14.11.02 ΑΚΕ496, 3152/22.11.02 που κατατέθηκαν στη Βουλή από το Βουλευτή κ Α. Σπηλιόπουλο, σχετικά με το παραπάνω θέμα, σας γνωρίζουμε τα ακόλουθα, τα οποία μας έκανε γνωστά η Διοίκηση του ΙΚΑ.
      1. Σύμφωνα με το άρθρο 12 του αν 1846/51 το Δ.Σ. του ΙΚΑ, στο οποίο συμμετέχουν και εκπρόσωποι των κοινωνικών φορέων, είναι αρμόδιο να αποφασίζει και να λαμβάνει όλα τα απαραίτητα μέτρα για την οργάνωση και καλή λειτουργία των υπηρεσιών του Ιδρύματος, να διαθέτει ποσά για την προμήθεια ειδών και εκτέλεση έργων κ.λ.π.
      2. Όσον αφορά το θιγόμενο στην ερώτηση θέμα των εργασιών που έγιναν στην Τ.Μ.Υ. 25ης Μαρτίου αλλά και γενικότερα αναφορικά με την εκπόνηση του κτιριολογικού προγράμματος του ΙΚΑ σας γνωρίσαμε τις απόψεις του Ιδρύματος με το Φ20/1903/13.11.2002 έγγραφό σας.
      3. Σχετικά με το συνολικό κόστος της μετεγκατάστασης του αξονικού και μαγνητικού τομογράφου της 25ης Μαρτίου στην Τ.ΜΥ Τούμπας σας γνωρίζουμε ότι:
      Σύμφωνα με την 343/40/24.10.02 απόφαση του Δ.Σ. του Ιδρύματος για την αποσύνδεση και επανεγκατάσταση του αξονικού τομογράφου PHILIPS και του μαγνητικού τομογράφου SIEMENS από την ΤΜΥ ΙΚΑ 25ης Μαρτίου στην Τ.Μ.Υ. ΙΚΑ Τούμπας Θεσσαλονίκης και άλλες σχετικές εργασίες, (θωρακίσεις, καθαιρέσεις και διαρρυθμίσεις χώρων κ.λπ.) έχει εγκριθεί να διατεθεί το ποσό των 151.135.000 Ευρώ πλέον Φ.Π.Α. Ειδικότερα:
      α) Η μετεγκατάσταση του μαγνητικού τομογράφου SIEMENS σύμφωνα με την προσφορά της προμηθεύτριας εταιρείας θα κοστίσει 107.000,00 ΕΥΡΩ πλέον Φ.Π.Α.
      Μετά την ολοκλήρωση της επανεγκατάστασης του μαγνητικού τομογράφου η εταιρεία SIEMENS θα κάνει το προγραμματισμένο service και θα δώσει το προβλεπόμενο δελτίο καλής και ασφαλούς λειτουργίας.
      β) Η μετεγκατάσταση του αξονικού τομογράφου έγινε από το τμήμα συντήρησης μηχανημάτων και υλικού της Δ/νσης Τεχνικής και Στέγασης της Διοίκησης του ΙΚΑ. Η Εταιρεία PHILIPS πραγματοποίησε ήδη το Service το οποίο και θα επαναλαμβάνεται ανά τρίμηνο, σύμφωνα με τις προδιαγραφές του κατασκευαστικού οίκου.
      γ) Το ΙΚΑ δεν θα έχει καμία οικονομική επιβάρυνση από την απώλεια του Ηλίου ((He)τη Μαγνητική τομογραφία, καθώς η προμηθεύτρια εταιρεία βάσει συμφωνητικού θα παραδώσει το μηχάνημα με ποσοστό πληρότητας 72% που υπήρχε πριν τη μετεγκατάσταση.
      Τα μαγνητικά πεδία που αναφέρετε στην αναφορά σας δεν θίγονται από τη μετεγκατάσταση του τομογράφου.
      δ) Η δαπάνη των κτιρακών και λοιπών εργασιών έχει προϋπολογισθεί στο ποσό των 45.000,00 Ευρώ κατά προσέγγιση με ΦΠΑ και συμπεριλαμβάνεται στο προαναφερθέν ποσό των 151.135 Ευρώ.
      4. Ως προς την άδεια σκοπιμότητας για την εγκατάσταση του αξονικού τομογράφου στο πολυιατρείο της Τ.Μ.Υ. Τούμπας, σας επισυνάπτουμε τη μελέτη ακτινοπροστασίας που έγινε από τον υπεύθυνο ακτινοφυσικό του ΙΚΑ κ. Περικλή Μπούσμπουρα, το Αα/408/2683/22.11.02 πιστοποιητικό καταλληλότητας εργαστηρίου ακτινοβολιών της Ε.Ε.Α.Ε, που είναι το ανώτατο δημόσιο όργανο με αποκλειστική αρμοδιότητα την έγκριση καταλληλότητας ακτινοδιαγνωστικών εργαστηρίων και όλη τη σχετική αλληλογραφία.
      Επιπλέον σας κάνουμε γνωστό ότι η μετεγκατάσταση του μαγνητικού και αξονικού τομογράφου έγινε παράλληλα με τις απαιτούμενες ενέργειες (ακτινοπροστασία, διαρρυθμίσεις χώρων κ.λπ.) εκ μέρους της Διοίκησης για να μη μείνουν πολύ χρόνο εκτός λειτουργίας τα μηχανήματα και ο αξονικός τομογράφος τέθηκε σε λειτουργία μετά την έκδοση του πιστοποιητικού καταλληλότητας από την Ε.Ε.Α.Ε.
      5. Για το θέμα της εγκατάστασης νέου αξονικού τομογράφου στο 2ο Νοσοκομείο ΙΚΑ Θεσσαλονίκης σας κάνουμε γνωστά τα εξής.
      Το ΙΚΑ δεν προτίθεται να εγκαταστήσει στο παραπάνω νοσοκομείο αξονικό τομογράφο για τους παρακάτω λόγους:
      α) Οι ασφαλισμένοι θα εξυπηρετούνται πλήρως από τα ακτινοδιαγνωστικά μηχανήματα που εγκαταστάθηκαν στο κτίριο της Τ.Μ.Υ. στην Τούμπα.
      β) Το νέο και ιδιόκτητο κτίριο του ιδρύματος βρίσκεται στο ευρύτερο σημείο του κέντρου (Δήμος Θεσσαλονίκης) και υπάρχει ευχερής προσέγγιση από την περιφερειακή οδό και συχνή συγκοινωνιακή πρόσβαση από το κτίριο του Νοσοκομείου, το οποίο είναι παλαιό και μισθωμένο και δεν υπάρχει διαθέσιμος χώρος. Ήδη οι ασθενείς συνωστίζονται, καθώς η πληρότητα των κλινών είναι υψηλή. 
      γ) Τα δύο μηχανήματα εντάχθησαν από 4/12/2002 στο νέο σύστημα τηλεφωνικού ραντεβού (184) με αποτέλεσμα την ταχύτερη και ποιοτικά βελτιωμένη εξυπηρέτηση των ασφαλισμένων. 
      δ) Η Μονάδα της Τούμπας είναι μία από τις οκτώ Μονάδες Υγείας του Ιδρύματος για τις οποίες το Δ.Σ. του ΙΚΑ αποφάσισε πρόσφατα να λειτουργήσει σε 24ωρη βάση και
      ε) Τα εν λόγω μηχανήματα δεν στεγάζονται ποτέ στο 2ο νοσοκομείο, θα εξακολουθούν βέβαια να ανήκουν οργανωτικά σε αυτό, όπως και πριν τη μετεγκατάστασή τους και θα εξυπηρετούνται από αυτά όσο οι νοσηλευόμενοι, όσον και οι εξωτερικοί ασθενείς ασφαλισμένοι του Ιδρύματος των οποίων τα περιστατικά αποτελούν την μεγάλη πλειοψηφία των διενεργούμενων εξετάσεων.
      Επισυνάπτονται
      1. Η Μελέτη ακτινοπροστασίας
      2. Το Πιστοποιητικό καταλληλότητας εργασηρί0υ ακτινοβολιών της Ε.Ε.Α.Ε.
      3. Τη σχετική αλληλογραφία 
      Σύνολο φύλλα (23)
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      17. Στην με αριθμό 224/4-7-02 ερώτηση δόθηκε με το υπ΄ αριθμ. 35/26-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 224/4-7-02 που κατέθεσαν οι Βουλευτές κύριοι Τ.Τσιόγκας και Α.Τζέκης, σας πληροφορούμε τα εξής:
      Το Υπουργείο Γεωργίας συγκεντρώνει στοιχεία για τις ζημίες που προκλήθηκαν στη γεωργία από τις πρόσφατες δυσμενείς καιρικές συνθήκες οι οποίες δεν καλύπτονται ασφαλιστικά από τον  ΕΛ.Γ.Α., προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και να εξετάσει την δυνατότητα και αναγκαιότητα λήψης μέτρων υπέρ των ζημιωθέντων.
      Από τους Δήμους Δίου, Πέτρας, Πιερίων και Ελαφίνας του Νομού Πιερίας αναγγέλθηκαν στον ΕΛΓΑ ζημιές σε καλλιέργειες από χαλαζόπτωση της 1.7.2002.
      Αμέσως μετά την χαλαζόπτωση, οι αρμόδιοι για τις περιοχές γεωπόνοι επόπτες του Υποκαταστήματος του ΕΛΓΑ στην Θεσσαλονίκη διενήργησαν επισημάνσεις, ώστε να έχει ο Οργανισμός μια πρώτη εικόνα για το ύψος και την έκταση των ζημιών. Από τις επισημάνσεις αυτές διαπιστώθηκε ότι προξενήθηκαν σημαντικές ζημιές κυρίως σε καλλιέργειες καπνού αλλά και σε καλλιέργειες οπωροφόρων και αραβοσίτου, σε έκταση 25.000 στρεμμάτων.
      Θα πρέπει να τονισθεί ότι η παρουσία του ΕΛΓΑ δια του Προϊσταμένου του Υποκαταστήματος Θεσσαλονίκης και των συνεργατών του ήταν άμεση. Επίσης, ο Πρόεδρος του Οργανισμού επισκέφθηκε στις 11/7/02 την περιοχή των καταστροφών και είχε επαφές με τοπικούς παράγοντες και φορείς των αγροτών της περιοχής εξηγώντας τον τρόπο που ο ΕΛΓΑ θα αντιμετωπίσει το ζήτημα των εκτιμήσεων και των αποζημιώσεων.
      Το έργο των εξατομικευμένων εκτιμήσεων των ζημιών αυτών έχει ήδη ξεκινήσει, και μάλιστα πριν από την εκπνοή της 12ήμερης προθεσμίας υποβολής δηλώσεων ζημιάς, από 35μελές κλιμάκιο γεωπόνων εκτιμητών του Οργανισμού και από τις καλλιέργειες του χρήζουν άμεσης εκτίμησης.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων τους δικαιούχους το συντομότερο δυνατό.
      Όσον αφορά το ποσοστό κάλυψης των ζημιών σημειώνεται ότι σύμφωνα με το άρθρο 7 του Κανονισμού Ασφάλισης της Φυτικής Παραγωγής από τον ΕΛ.Γ.Α. με επιφύλαξη των διατάξεων των άρθρων 9 («Ειδική κάλυψη ζημιών από παγετό στα καρποφόρα δέντρα») και 11 («Ειδικές διατάξεις Ασφαλιστικής κάλυψης») του Κανονισμού αυτού, για τις ζημιές από τα καλυπτόμενα ασφαλιστικά ζημιογόνα αίτια που υπερβαίνουν το 20% της ηρτημένης παραγωγής παρέχεται αποζημίωση ίση  με ποσοστό 88% του πάνω από το 15% ποσοστού ζημιάς. Δηλαδή ο ΕΛ.Γ.Α. για ποσοστό ζημιας 100% καταβάλλει αποζημίωση ίση με 74,8% της συνολικής ζημιάς. Θα πρέπει να σημειωθεί ότι ο συγκεκριμένος συντελεστής αποζημίωσης είναι από τους υψηλότερους που ισχύουν στα πλαίσια θεσμοθετημένων ασφαλιστικών παροχών διεθνώς.
      Σύμφωνα με τον Κανονισμό ασφάλισης της Φυτικής Παραγωγής από τον ΕΛΓΑ (άρθρο 23) το ποσό της ασφαλιστικής αποζημίωσης, υπολογίζεται σε συνάρτηση με:
      α. Την κατά στρέμμα ή δένδρο παραγωγή και τον αντίστοιχο αριθμό στρεμμάτων ή δένδρων, τα οποία προσδιορίστηκαν με το οριστικό πόρισμα πραγματογνωμοσύνης, με βάση τα οποία υπολογίζεται η συνολική παραγωγη.
      β. Το ποσοστό της ζημιάς.
      γ. Την τιμή αποζημίωσης κατά μονάδα προϊόντος, από την οποία αφαιρούνται, ανάλογα με το χρόνο της ζημιάς και κατ’ αναλογία της ποσότητας που καταστράφηκε, οι διάφορες κρατήσεις και εισφορές, καθώς και τα καλλιεργητικά έξοδα ή τα έξοδα συλλογής, συσκευασίας, μεταφοράς, αποθήκευσης κλπ., τα οποία δεν πραγματοποιήθηκαν ή  δεν θα πραγματοποιηθούν εξαιτίας της ζημιάς.
      δ. Τα ποσοστά κάλυψης των ζημιών που ορίζονται στα άρθρα 6,7,9 και 10 του Κανονισμού αυτού.
      Εάν η ζημιά γίνει στην αρχή της καλλιεργητικής περιόδου κα οι συνθήκες (εποχή, κατάσταση αγρού) αλλά και το είδος της καλλιέργειας επιτρέπουν νέα σπορά ή φύτευση, με το ίδιο ή άλλο είδος φυτού, τόσο στο σύνολο όσο και σε μέρος της καλλιέργειας που ζημιώθηκε καταβάλλεται αποζημίωση που αντιπροσωπεύει τα έξοδα επανασποράς ή επαναφύτευσης,  ανεξάρτητα αν ο ασφαλισμένος  πραγματοποιήσει ή όχι την επανασποράς ή επαναφύτευσης, εφόσον το ποσοστό επανασποράς ή επαφύτευσης είναι μεγαλύτερο του 20%. Στην περίπτωση αυτή η καταβαλλόμενη αποζημίωση είναι ίση προς το ποσοστό 100% του ποσοστού επανασποράς ή επαναφύτευσης.
      Στην περίπτωση των καλλιεργειών καπνού η τιμή αποζημίωσης περιλαμβάνει την τιμή της πριμοδότησης και την μέση εμπορική τιμή για κάθε ποικιλία καπνού, η καταβολή δε των αποζημιώσεων στους δικαιούχους παραγωγούς γίνεται σε δύο δόσεις. Σε πρώτη δόση καταβάλλεται η τιμή της πριμοδότησης (παρόλο που δεν παρακρατείται ασφαλιστική εισφορά υπέρ ΕΛΓΑ από την πριμοδότηση αυτή) και σε δεύτερη η μέση εμπορική τιμή.
      Αυτό γίνεται γιατί η εμπορική περίοδος για τα καπνά λήγει στις 30 Απριλίου του επομένου της καλλιέργειας έτους και η μηχανογραφική επεξεργασία των στοιχείων από τον τέως  Οργανισμό Καπνού και νυν ΟΠΕΚΕΠΕ, προκειμένου να εξαχθεί η μέση εμπορική τιμή ανά ποικιλία και Νομό (με την οποία αποζημιώνονται οι δικαιούχοι), ολοκληρώνεται το πρώτο δεκαήμερο του Αυγούστου του επομένου της καλλιέργειας έτους.
      Για να μην καθυστερεί λοιπόν η καταβολή των αποζημιώσεων των πληγέντων παραγωγών ο Οργανισμός αναγκάζεται ειδικά και μόνο για την καλλιέργεια των καπνών, να προβαίνει σε διπλή εκκαθάριση, παρόλο ότι το γεγονός αυτό επιφέρει πρόσθετη οικονομική επιβάρυνση (διπλό κόστος έκδοσης επιταγών και εντολών πληρωμής, κόστος μηχανογράφησης, τήρησης αρχείων).
      Τέλος θα πρέπει να επισημανθεί ότι κατά την διατύπωση των πορισμάτων εκτίμησης από τους γεωπόνους εκτιμητές του Οργανισμού για τον υπολογισμό του ποσοστού ζημιάς στις πληγείσες καπνοκαλλιέργειες λαμβάνονται υπόψη:
      - Η ποσοτική απώλεια (εντελώς χαμένη ή κατεστραμμένη παραγωγή).
      - Η ποιοτική υποβάθμιση της εναπομείνασας παραγωγής.
      - Οι επιπλέον καλλιεργητικές φροντίδες και έξοδα που πρέπει να καταβάλει ο καπνοπαραγωγός μετά το ζημιογόνο αίτιο, για να μπορέσει να αξιοποιήσει την εναπομείνασα παραγωγή του (επιπλέον ψεκασμοί με φυτοφάρμακα, σκάλισμα, απομάκρυνση καταστραφέντων καπνόφυλλων, έξοδα διαλογής) εκφρασμένα σε ποσοστά επί τοις εκατό της αναμενόμενης παραγωγής.
      Ο Υπουργός
      Γ. ΔΡΥΣ»
      18. Στην με αριθμό 589/19-7-02 ερώτηση δόθηκε με το υπ’ αριθμ. 63/1-8-02 έγγραφο από την Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      Απαντώντας στην ερώτηση με αριθμό 589/19-7-2002 που  κατέθεσε στη Βουλή ο Βουλευτής κ. Αθανάσιος Μπούρας, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Κατασκευής Έργων Οδοποιίας, της Δ/νσης Υδραυλικών Έργων Περιφέρειας Αττικής (Δ10), της ΕΥΔΑΠ και της ΕΥΔΕ/ΣΕΡΑ ,τα εξής:
      1 .Η σύνδεση της Δυτικής Περιφερειακής Λεωφόρου Αιγάλεω (ΔΠΛΑ) με την Εθνική Οδό Αθηνών-Κορίνθου (ΠΑΘΕ) είναι αντικείμενο της υπό εξέλιξη εργολαβίας Κ06/97 «Δυτική Περιφερειακή Λεωφόρος Αιγάλεω μετά των συνδέσεων με τα εκατέρωθεν οδικά δίκτυα. Νότια σύνδεση-Κόμβος Σκαραμαγκά» συνολικής δαπάνης 23-331-000 ευρώ (8 δις δρχ). Το έργο αυτό έχει ενταχθεί στο πρόγραμμα συγχρηματοδότησης από την Ευρωπαϊκή Ένωση ΠΕΠ Αττικής του 2ου ΚΠΣ και συνεχίζεται η χρηματοδότηση στο 3ο ΚΠΣ (Κοινοτικό Πλαίσιο Στήριξης).
     Η εργολαβία εξελίσσεται ικανοποιητικά μεν, σε ότι αφορά τα επιφανειακά τμήματα, πλην όμως προσκρούει η οριστική διάνοιξη των μετώπων των σηράγγων προς Αθήνα στην με αριθμ. 534/2002 Απόφαση Ακύρωσης του ΣτΕ για μια συγκεκριμένη ιδιοκτησία μετά από αίτηση της ιδιοκτήτριας κας Ευρυδίκης Γεωργίου, για ακύρωση της απαλλοτρίωσης του ακινήτου της, το οποίο ευρίσκεται στο μέτωπο εξόδου των σηράγγων, παρά και την παρακατάθεση τα αποζημίωσης 112.000.000 δρχ.
     Η αρμόδια Υπηρεσία του ΥΠΕΧΩΔΕ (ΔΚΕΟ) για την εποπτεία των έργων σε συνεργασία με την Νομική Υπηρεσία και τη Δ/νση Απαλλοτριώσεων (Δ12) του ΥΠΕΧΩΔΕ προωθεί νέα απαλλοτρίωση για τη συγκεκριμένη ιδιοκτησία με προβλεπόμενο χρόνο εφαρμογής το πέρας του τρέχοντος έτους. Από την πιο πάνω ημερομηνία οπότε και γίνεται εκ νέου εφαρμογή του χρονοδιαγράμματος του έργου η οριστική Νότια Σύνδεση προβλέπεται να περαιωθεί τον Απρίλιο του 2004.
     Για το άλλο άκρο της Περιφερειακής Αιγάλεω προς την Σταυρού-Ελευσίνας, σας πληροφορούμε ότι η συμβατική προθεσμία περαίωσης του συνδετήριου τμήματος της Περιφερειακής Αιγάλεω με τον Α.Κ. Αιγάλεω της Ελεύθερης Λεωφόρου Ελευσίνας-Σταυρού –Α/Δ Σπάτων είναι η 31-7-2003.
     2. Οι εργασίες ανακατασκευής της Λεωφ. Ασπροπύργου ΝΑΤΟ εκτελούνται με δύο εργολαβίες της ΚΟ 6/99 και ΚΟ 7/99 που καλύπτουν αντίστοιχα εργασίες από την χ.θ. 0+000 έως τη χ.θ. 6+000 και από την χ.θ. 6+000 έως τη χ.θ. 12+162.
     Η κυκλοφοριακή μελέτη προβλέπει υπεραστική λεωφόρο συνολικού πλάτους 21,00 μ. δύο λωρίδες και μία βοηθητική ανά κατεύθυνση, μεσαία διαχωριστική νησίδα και εκατέρωθεν πεζοδρόμια πλάτους 2,00 μ.
     Για την κατασκευή της πιο πάνω διατομής απαιτείται κατάληψη ιδιοκτησιών εκατέρωθεν, πλάτους κατά μέσο όρο 5,00 μ.
     Η απαλλοτρίωση έχει εγκριθεί με την υπ’ αρ.1083787/5138/0010/95 Κ.Υ.Α. Υπουργών Οικονομικών και ΠΕΧΩΔΕ (ΦΕΚ 638Δ/1995) και οι τιμές μονάδος έχουν οριστικά καθοριστεί με την υπ’ αριθ. 4639/2000 Απόφαση Β΄ Τμήματος Εφετείου Αθηνών.
     Το σύνολο της αποζημίωσης για όλους τους δικαιούχους και για το μήκος των 12 χλμ. της οδού ανέρχεται σε 5.800.000 ευρώ (περίπου 2 δις δρχ.).
     Μέχρι σήμερα έχει γίνει τμηματική παρακατάθεση μέρους των απαιτουμένων αποζημιώσεων, με επίσπευση της Αττικής Οδού για το πρώτο τμήμα του δρόμου από 0+000 μέχρι 1+600 μ. περίπου, το οποίο ολοκληρώθηκε και λειτουργεί.
     Σήμερα αποζημιώνονται τμηματικά οι ιδιοκτήτες των οικοπέδων ανάλογα με την εξέλιξη της εργολαβίας και για τα τμήματα που κρίνονται απολύτως απαραίτητα προς κατασκευή όπως π.χ. τα οικόπεδα που συνορεύουν με τα ρέματα Αγίου Γεωργίου (Γιαννούλας) και Μαύρης Ωρας, ώστε να ολοκληρωθεί η κατασκευή των αντιστοίχων δύο γεφυρών.
     Το παραπάνω έργο, έχει προταθεί για ένταξη στο ΠΕΠ Αττικής στο Γ΄ ΚΠΣ και βρίσκεται στην διαδικασία ελέγχου των τεχνικών δελτίων από την ομώνυμη Περιφέρεια. Οι συμβατικές προθεσμίες των δύο προαναφερόμενων εργολαβιών λήγουν τον Αύγουστο του 2002 και έχει γίνει πρόταση παράτασής τους για ένα έτους με το αιτιολογικό καθυστέρησης της συντέλεσης της αποζημίωσης των δικαιούχων και της κατάληψης του απαιτούμενου εύρους. Η πρόταση της παράτασης της συμβατικής προθεσμίας μεταθέτει την ημερομηνία παράτασης για ένα έτος δηλ. μέχρι τον Αύγουστο του 2003.
     Επίσης με την εργολαβία ΚΟ 6/99 «Ολοκλήρωση ανακατασκευής οδού Ασπροπύργου (ΝΑΤΟ) τμήμα από χ.θ. 0+000 έως χ.θ. 6+000» προβλέπεται η πλήρης ανακατασκευή της γέφυρας ρέματος Αγίου Γεωργίου (Γιαννούλας), η οποία εκτελείται κατά τμήματα, ώστε να μην παρεμποδίζεται η κυκλοφορία των οχημάτων.
     Για τη διευθέτηση του ρέματος Αγίου Γεωργίου (Γιαννούλας), από την ΕΥΔΑΠ έχει εκπονηθεί Οριστική μελέτη η οποία εγκρίθηκε με απόφαση του Δ.Σ. της Εταιρείας. 
     Στη συνέχεια μετά από αίτημα της Α.Ε. Χαλύβων, από το οικόπεδο της οποίας διέρχεται μικρό τμήμα της προτεινόμενης διευθέτησης της κοίτης του ρέματος με κλειστή τριπλή ορθογωνική διατομή, αποφασίσθηκε η αναθεώρηση τμήματος της χάραξης, ώστε να περιορισθούν όσο το δυνατόν λιγότερο οι δυνατότητες επέκτασης των εγκαταστάσεων της εταιρείας και να διευκολυνθεί η δυνατότητα τμημάτων μεταξύ των ιδιοκτησιών εκατέρωθεν της κοίτης του ρέματος.
     Με την αναθεώρηση χάραξη συμφώνησαν οι ενδιαφερόμενες εταιρείες όπως αυτό προκύπτει από το υπ’ αριθμ. 271/13-2-2002 Πρακτικό του Νομάρχη Δυτικής Αττικής.
     Η αναθεωρημένη μελέτη, μετά την έγκρισή της από το Δ.Σ. της ΕΥΔΑΠ θα αποσταλεί εκ νέου στην αρμόδια Διεύθυνση του ΥΠΕΧΩΔΕ (Δ10) για να προχωρήσει η δημοπράτηση του έργου.
     Από την προαναφερόμενη Υπηρεσία του ΥΠΕΧΩΔΕ (Δ10) ήδη έχει εγκριθεί και προγραμματισθεί η κατασκευή του έργου «Διευθέτηση ρέματος Αγίου Γεωργίου (Γιαννούλας) στο Θριάσιο Πεδίο» προϋπολογισμού 17.610.000 ευρώ και έχει υποβληθεί αίτηση για την ένταξή του στο ΠΕΠ Αττικής.
     Επίσης πληροφορούμε τον κ. Βουλευτή ότι οι εργασίες διαπλάτυνσης της Περιφερειακής Οδού (αρ. 9) που συνδέει τον οικισμό Νεοκτίστων με τον Ασπρόπυργο είναι αρμοδιότητας της Νομαρχιακής Αυτοδιοίκησης Αθηνών.
     Η σύνδεση της υπ’ αριθμ. 9 οδού με τον αυτοκινητόδρομο ΠΑΘΕ συμπεριλαμβάνεται στις εργασίες του ανισόπεδου κόμβου Διυλιστηρίων, έργο που πρόκειται να δημοπρατηθεί μέχρι το τέλος του τρέχοντος έτους.
     Η Υπουργός
     ΒΑΣΩ ΠΑΠΑΝΔΡΕΟΥ»
      19. Στην με αριθμό 830/30-7-02 ερώτηση δόθηκε με το υπ’ αριθμ. 2564/22-8-02 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ερώτησης με αριθμό 830/30-7-2002 που κατέθεσε ο Βουλευτής κ. Ι. Τζαμτζής, σε ό,τι μας αφορά, σας γνωρίζουμε ότι το πρόβλημα της λαθρομετανάστευσης στη χώρα μας αντιμετωπίζεται από το Υπουργείο μας, σε συνεργασία με τις συναρμόδιες Υπηρεσίες των άλλων Υπουργείων και τους λοιπούς φορείς, με ιδιαίτερη προσοχή και ευαισθησία, για τη διασφάλιση των εθνικών μας συμφερόντων και την εμπέδωση του αισθήματος ασφαλείας των πολιτών.
     Για την επίτευξη του στόχου αυτού έχουμε δραστηριοποιήσει τις Υπηρεσίες της Ελληνικής Αστυνομίας, καθώς και το αστυνομικό προσωπικό και ιδρύσαμε τις Υπηρεσίες Συνοριακής Φύλαξης και Δίωξης Λαθρομετανάστευσης, κατά μήκος των χερσαίων συνόρων, οι οποίες έχουν σημειώσει σημαντικά αποτελέσματα στον τομέα αυτόν. Τον επιτυχημένο αυτόν θεσμό, προκειμένου να θωρακιστούν τα χερσαία σύνορά μας, τον ενισχύσαμε με τη δημιουργία και δεύτερης ζώνης Υπηρεσιών Συνοριακής Φύλαξης στους όμορους, με τους παραμεθορίους, νομούς και Υπηρεσιών Δίωξης Λαθρομετανάστευσης σε νομούς του εσωτερικού της χώρας, στους οποίους παρατηρείται έξαρση του φαινομένου. Οι αναφερόμενες Υπηρεσίες, συνολικά 55 Τμήματα Συνοριακής Φύλαξης και Δίωξης Λαθρομετανάστευσης, στελεχώθηκαν με δύναμη 4.600 αστυνομικών και συνοριακών φυλάκων και εφοδιάσθηκαν με σύγχρονο υλικοτεχνικό εξοπλισμό και μέσα, ώστε να αντεπεξέλθουν στις υπηρεσιακές ανάγκες, ενώ θα ενισχυθούν περαιτέρω στο πλαίσιο του μεγάλου εξοπλιστικού προγράμματος της Αστυνομίας, το οποίο βρίσκεται σε εξέλιξη και υλοποιείται με γοργούς ρυθμούς.
     Για την περαιτέρω ενίσχυση του αναφερόμενου μηχανισμού με πρόσφατη νομοθετική ρύθμιση ιδρύθηκαν 3 νέα Τμήματα Δίωξης Λαθρομετανάστευσης στο νομό Αττικής (Στις Διευθύνσεις Αστυνομίας Αθηνών, Δυτικής και Ανατολικής Αττικής), για την επαρκή δε στελέχωση αυτών έχει κινηθεί η διαδικασία πρόσληψης 500 συνοριακών φυλάκων.
      Επίσης, οι Υπηρεσίες μας συνεχίζουν την έντονη προσπάθειά τους για την διαρκή ενίσχυση του μηχανισμού ανάσχεσης τη λαθρομετανάστευση μέσα από τη συλλογική, συντονισμένη και συγκλίνουσα δράση και των λοιπών Υπηρεσιών των συναρμοδίων Υπουργείων. Οι ανωτέρω Υπηρεσίες καταβάλλουν κάθε δυνατή προσπάθεια για την εξάρθρωση των κυκλωμάτων ημεδαπών και αλλοδαπών που δρούν, κυρίως, στα σύνορα και διευκολύνουν, εκμεταλλευόμενοι παράλληλα, τους αλλοδαπούς που επιθυμούν να εισέλθουν λάθρα στη χώρα, εφαρμόζοντας με αυστηρότητα την ισχύουσα νομοθεσία, ενώ οι έλεγχοι νομιμότητας των αλλοδαπών, τόσο στις παραμεθόριες περιοχές, όσο και στο εσωτερικό της χώρας, είναι συστηματικοί και θα συνεχισθούν με αμείωτη ένταση, ώστε στη χώρα να παραμείνουν μόνο οι αλλοδαποί, οι οποίοι πληρούν τις, από την ισχύουσα νομοθεσία, προβλεπόμενες προϋποθέσεις και να απομακρυνθούν όλοι οι παρανόμως διαβιούντες.
      Σχετικά με την εγκληματική δραστηριότητα αλλοδαπών στη χώρα μας, σας πληροφορούμε ότι αυτοί αντιμετωπίζονται από τις αρμόδιες Υπηρεσίες μας στο πλαίσιο της κύριας αποστολής της Ελληνικής Αστυνομίας για την πρόληψη και καταστολή της εγκληματικότητας και σύμφωνα με την ισχύουσα νομοθεσία. Σύμφωνα δε με τα τηρούμενα στην αρμόδια Υπηρεσία μας στοιχεία, κατά την τριετία 1999-2001, συνελήφθησαν η κατηγορήθηκαν για ορισμένα εγκλήματα τα οποία εξιχνιάσθηκαν (ανθρωποκτονίες, εκβιάσεις, ζωοκλοπές, κλοπές – διαρρήξεις, κλοπές τροχοφόρων και ληστείες) 10.144 αλλοδαποί, νομίμως ή παρανόμων διαβιούντες στη χώρα. Επισημαίνεται ότι, η πορεία της εγκληματικότητας στη χώρα μας είναι πτωτική, καθόσον οι βασικοί δείκτες αυτής βαίνουν μειούμενοι και σε γενικές γραμμές κινούνται στο επίπεδο των αρχών της δεκαετίας του 1990 και τούτο παρά τις σημειωθείσες δυσμενείς διαφοροποιήσεις στο παγκόσμιο και εσωτερικό περιβάλλον ασφαλείας, γεγονός το οποίο έχει γίνει αισθητό στους πολίτες και έχει επισημανθεί από τα Μ.Μ.Ε., ενώ και η συμμετοχή των αλλοδαπών σύμφωνα με τα ανωτέρω στοιχεία των υποθέσεων, οι οποίες εξιχνιάσθηκαν, είναι πτωτική.
      Σε ό,τι αφορά τις συλλήψεις λαθρομεταναστών, σας πληροφορούμε ότι, σύμφωνα με τα τηρούμενα στην αρμόδια Υπηρεσία μας στοιχεία, κατά την τριετία 1999-2001, συνελήφθησαν από αστυνομικές Υπηρεσίες για παράνομη είσοδο και παραμονή στη χώρα μας συνολικά 661.119 αλλοδαποί και 2.984 διακινητές λαθρομεταναστών, ενώ στα κρατητήρια των αστυνομικών Υπηρεσιών την 13-8-2002 κρατούνταν 5.060 αλλοδαποί διαφόρων εθνικοτήτων.
      Επισημαίνεται ότι για όσους από τους ανωτέρω υφίστανται σχετικά κωλύματα απέλασης ή συμπληρώνουν τον προβλεπόμενο, από το άρθρο 44 παρ. 3 του ν. 2910/2001, χρόνο τρίμηνης κράτησης και γενικά αν δεν είναι εφικτή η άμεση απέλαση αυτών από τη χώρα, με απόφαση του Γενικού Γραμματέα Περιφέρειας επιτρέπεται, σύμφωνα με το άρθρο 45 του ανωτέρω νόμου η προσωρινή παραμονή τους στη χώρα, μπορεί δεν να επιβληθούν σε αυτούς, παραλλήλως, και περιοριστικοί όροι, ενώ υφίσταται δυνατότητα επιβολής τέτοιων όρων σε αλλοδαπούς και με απόφαση δικαστηρίου.
      Πέραν αυτών πρέπει να επισημάνουμε ότι οι Υπηρεσίες μας, σε συνεργασία με τις Υπηρεσίες του  Υπουργείου Εσωτερικών, Δημόσιας Διοίκησης και Αποκέντρωσης, που είναι αρμόδιες για τη στέγαση, σίτιση και ιατροφαρμακευτική περίθαλψη των λαθρομεταναστών που κρατούνται στις Αστυνομικές Διευθύνσεις της Θράκης και άλλων παραμεθορίων περιοχών, καταβάλλουν κάθε προσπάθεια για την επίλυση των προβλημάτων, που έχουν ανακύψει από τον μεγάλο αριθμό αυτών, αλλά και από το γεγονός ότι οι προσωρινοί χώροι κράτησης δεν πληρούν όλες τις αναγκαίες προϋποθέσεις κράτησης. Ήδη οι συνθήκες κράτησης των εν λόγω λαθρομεταναστών έχουν βελτιωθεί και ικανοποιούνται βασικές ανάγκες τους.
      Σε ό,τι αφορά το θέμα της προστασίας της υγείας των αστυνομικών και συνοριακών φυλάκων και κυρίως την προστασία τους από μεταδιδόμενα νοσήματα, σας πληροφορούμε ότι η αρμόδια Διεύθυνση Υγειονομικού της Ελληνικής Αστυνομίας, τόσο κατά το παρελθόν, όσο και πρόσφατα, με οδηγίες της έχει ενημερώσει όλο το προσωπικό για τα μέτρα πρόσληψης των μεταδιδόμενων νοσημάτων που λαμβάνει αυτό, γενικότερα, αλλά και σε σχέση με την εκτέλεση των καθηκόντων του, ενώ, στις περιπτώσεις που εμφανίζονται τέτοια κρούσματα σε άτομα που κρατούνται στα αστυνομικά κρατητήρια, επιλαμβάνονται αμέσως οι υπηρεσιακοί ιατροί της επιλογής των ή οι κατά τόπους αρμόδιες υγειονομικές Υπηρεσίες. Σχετικά με το θέμα των περιπτώσεων αστυνομικών ή συνοριοφυλάκων, οι οποίοι έχουν προσβληθεί από λοιμώδη μεταδοτικά νοσήματα, τα τελευταία χρόνια, σας πληροφορούμε ότι από τα τηρούμενα στην αρμόδια Υπηρεσία μας στοιχεία, φαίνεται ότι ουδεμία μεταβολή έχει παρατηρηθεί, ως προς τον αριθμό των δηλωθέντων κρουσμάτων, τα δε υπάρχοντα ποσοστά προσομοιάζουν με αυτά του γενικού πληθυσμού.
      Πάντως, οι αστυνομικοί και συνοριακοί φύλακες των Αστυνομικών Διευθύνσεων Θράκης ενημερώθηκαν από τις Υπηρεσίες τους ότι μπορούν να υποβληθούν σε εξέταση αίματος και στη συνέχεια, εφόσον τους επιτραπεί, να εμβολιασθούν, χωρίς καμία οικονομική επιβάρυνση. Στα πλαίσια αυτά ειδικό συνεργείο του Ι.Κ.Α. μετέβη σε αστυνομικές Υπηρεσίες για τη λήψη αίματος από τους επιθυμούντες και ήδη βρισκόμαστε στο στάδιο της πρώτης δόσης του εμβολιασμού, προκειμένου στη συνέχεια να ακολουθήσουν και οι επόμενες δόσεις.
      Το θέμα του ελέγχου της λαθρομετανάστευσης και της ενίσχυσης των εξωτερικών συνόρων απασχολεί και τα αρμόδια όργανα της Ε.Ε., μέσω των οποίων επιδιώκονται λύσεις ριζικής αντιμετώπισης. Παράλληλα, η χώρα μας δραστηριοποιείται και στο πλαίσιο περιφερειακών πρωτοβουλιών συνεργασίας, ενώ παρακολουθούμε με ιδιαίτερη προσοχή τις εξελίξεις όχι μόνο στις βαλκανικές χώρες, αλλά και στην ευρύτερη περιοχή και έχουμε συνάψει σχετικές συμφωνίες επανεισδοχής, καθώς και πρωτόκολλα και συμφωνίες αστυνομικής συνεργασίας με ρήτρα επανεισδοχής με άλλα κράτη, θα πρέπει δε να επισημανθεί ότι, για την αντιμετώπιση του εν λόγω φαινομένου, συνάφθηκε συμφωνία αστυνομικής συνεργασίας με ρήτρα επανεισδοχής με την Τουρκία, χώρα από την οποία προέρχεται το μεγαλύτερο μεταναστευτικό ρεύμα, και υπογράφτηκε συμφωνία επανεισδοχής με την εν λόγω γείτονα χώρα, η οποία κυρώθηκε από τη Βουλή.
      Σε ό,τι αφορά την εφαρμογή της ανωτέρω διακρατικής συμφωνίας, μεταξύ Ελλάδας και Τουρκίας για την επανεισδοχή λαθρομεταναστών, σας πληροφορούμε ότι, για το θέμα αυτό και γενικότερα την αντιμετώπιση της λαθρομετανάστευσης, ενημερώθηκε η Εθνική Αντιπροσωπεία την 2 και 4-7-2002, κατά τη συζήτηση των 1/27-6-2002 και 3/1-7-2002 επίκαιρων ερωτήσεων, που κατέθεσαν οι βουλευτές κύριοι Β. ΠΟΛΥΔΩΡΑΣ και Θ. ΤΣΟΥΚΑΤΟΣ, αντίστοιχα. Για την ενημέρωσή σας, διαβιβάζουμε σε φωτοτυπία πρακτικά της Βουλής των ανωτέρω συζητήσεων.
      Το όλο θέμα παρακολουθείται με ιδιαίτερη προσοχή και αμείωτο ενδιαφέρον, ενώ έχουμε δώσει εντολές και οδηγίες για την περαιτέρω δραστηριοποίηση όλων των αρμοδίων Υπηρεσιών μας και του προσωπικού για την αντιμετώπιση του φαινομένου αυτού.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      20. Στην με αριθμό 816/30-7-02 ερώτηση δόθηκε με το υπ’ αριθμ. 13533/20-8-02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 816 που κατατέθηκε στις 30/7/2002 από το Βουλευτή κ. Ι. Βαρβιτσιώτη, σας γνωρίζουμε τα εξής:
      Η Ελλάδα στα πλαίσια της αντιμετώπισης της ατμοσφαιρικής ρύπανσης, είτε αυτή προέρχεται από διασυνοριακή μεταφορά είτε από εγχώριες πηγές παραγωγής, έχει υπογράψει διάφορα πρωτόκολλα και διεθνείς συμβάσεις και εφαρμόζει τις σχετικές κοινοτικές Οδηγίες με στόχο τον έλεγχο ή/και τον περιορισμό των εκπομπών.
      Συνοπτικά αναφέρουμε:
      Πρωτόκολλο του Όσλο
      Η Ελλάδα ως συμβαλλόμενο μέρος στο Πρωτόκολλο του Όσλο πρέπει να περιορίσει την αύξηση των εκπομπών του διοξειδίου του θείου για την περίοδο 1980-2000 σε ποσοστό 48,75% και μέχρι το 2010 να μειώσει τις εκπομπές 4%. Η δέσμευση της χώρας κάτω από την κοινοτική νομοθεσία είναι ο περιορισμός της αύξησης των εκπομπών του διοξειδίου του θείου στο 6% πάνω από τα επίπεδα του 1980.
      Πρωτόκολλο της Σόφιας
      Η Ελλάδα ως συμβαλλόμενο μέρος στο Πρωτόκολλο της Σόφιας πρέπει να σταθεροποιήσει τις εκπομπές των οξειδίων του αζώτου το 1994 στα επίπεδα του 1987.
      Σύμβαση της Στοκχόλμης
      Η χώρα μας έχει υπογράψει τη σύμβαση της Στοκχόλμης, για τους Ανθεκτικούς Οργανικούς Ρύπους, τον Μάιο του 2001 και Εθνικό σημείο επαφής της σύμβασης για τη χώρα μας αποτελεί το Γενικό Χημείο του Κράτους.
      Σύμβαση της Γενεύης
      Με βάση το νόμο 1374/83 έγινε από τη χώρα μας η κύρωση της σύμβασης της Γενεύης των Ηνωμένων Εθνών σχετικά με τη μεγάλης ακτίνας διασυνοριακή ατμοσφαιρική ρύπανση (1979).
      Ως εκ τούτου η Ελλάδα από το 1985 συμμετέχει στο «Πρόγραμμα συνεργασίας για την παρακολούθηση και αξιολόγηση της μεταφοράς σε μεγάλες αποστάσεις των αέριων ρύπων στην Ευρώπη», που θα αναφέρεται ως ΕΜΕΡ (European Monitoring Evaluation Program).
      Πρόγραμμα EMEP
      Στο πρόγραμμα αυτό συμμετέχουν 26 Ευρωπαϊκές χώρες με 101 σταθμούς.
      Για το λόγο έχει εγκατασταθεί και λειτουργεί ένας σταθμός στην Αλίαρτο Βοιωτίας ο οποίος είναι και ο μοναδικός στο νοτιοανατολικό άκρο της Ευρώπης.
      Στο σταθμό αυτό γίνονται μετρήσεις των εξής:
      - Διοξειδίου του θείου
      - Διοξειδίου του αζώτου
      - Θεϊικών ιόντων και νιτρικών στα αερολύματα
      - Όζοντος
      - Ιονικής σύστασης της βροχής
      Για τη διασφάλιση της ποιότητας των μετρήσεων το χημικό εργαστήριο Ποιότητας της Ατμόσφαιρας συμμετέχει στο ετήσιο πρόγραμμα διαβαθμονόμησης που συντονίζει στα πλαίσια του ΕΜΕΡ το Νορβηγικό Ινστιτούτο Ατμοσφαιρικής Ρύπανσης (NILU).
      Εκτίμηση της υπάρχουσας κατάστασης
      Με βάση τα στοιχεία των Ηνωμένων Εθνών, των ερευνητικών κέντρων που συνεργάζονται με το πρόγραμμα ΕΜΕΡ, του κέντρου συντονισμού των χημικών αναλύσεων (CCC, Chemical Coordinating Centre) και των δυο Μετεωρολογικών Κέντρων MSC-W, του Ευρωπαϊκού προγράμματος EUROTRAC για τη μεταφορά και το μετασχηματισμό ιχνοστοιχείων στην τροπόσφαιρα και του Διεθνούς συμβουλίου Περιβαλλοντικής Νομοθεσίας ICEL, δίνονται πίνακες με τις ποσότητες θείου και αζώτου που κάθε χώρα εκπέμπει στις γειτονικές της και λαμβάνει από αυτές (EB. AIR/GE.1/26, 22-9-1995).
      Με βάση τις ως τώρα μετρήσεις και τα στοιχεία της ΕΜΕΡ μεγάλα ποσοστά των μετρούμενων ρύπων στη χώρα μας οφείλονται σε μεταφορά από τις γείτονες χώρες και συγκεκριμένα από τη Βουλγαρία, την πρώην Γιουγκοσλαβία και την Ιταλία.
      Για την εξαγωγή ακριβέστερων συμπερασμάτων με βάση:
      - Τις υποδείξεις των Νορβηγών που συντονίζουν το συγκεκριμένο πρόγραμμα και επισκέφθηκαν το σταθμό.
      - Τα πρωτόκολλα συνεργασίας που έχουν υπογραφεί,
      - Τις υπάρχουσες μετρήσεις
      - Τις μελέτες που χρηματοδοτήθηκαν από το ΥΠΕΧΩΔΕ στα πλαίσια του Β΄ Κοινοτικού Πλαισίου Στήριξης
      (α) από το Πανεπιστήμιο Θεσσαλονίκης στο Εργαστήριο Φυσικής της Ατμόσφαιρας για τη δημιουργία Δικτύου Παρακολούθησης της Παγκόσμιας Περιβαλλοντικής Μεταβολής (GAW) που συνεργάζεται άμεσα με το ΕΜΕΡ και 
      (β) από το τμήμα Φυσικής του Πανεπιστημίου Αθηνών για την εκτίμηση της επίδρασης των αερίων του θερμοκηπίου στις κλιματικές μεταβολές συνάγονται τα εξής:
      Σύμφωνα με τα αποτελέσματα αυτά η Ελλάδα είναι κυρίως αποδέκτης διοξειδίου του θείου καθώς μεγάλες ποσότητες του ρύπου αυτού εισέρχονται στη χώρα από τα βόρεια (Βουλγαρία) και τα δυτικά (νότιος Ιταλία). Περίπου το 50% του διοξειδίου του θείου το οποίο εκπέμπεται στην Ελλάδα εναποτίθεται εντός της περιοχής του «όγκου ελέγχου ισοζυγίων» και αντιστοιχεί σε λιγότερο από το 25% του συνολικού διοξειδίου του θείου το οποίο εναποτίθεται στη χώρα.
      Όσον αφορά τα οξείδια του αζώτου, η συνολικά εξερχόμενη ποσότητα του ρύπου αυτό υπερβαίνει την εισερχόμενη οδηγώντας στο συμπέρασμα ότι η Ελλάδα αποτελεί πηγή για τον ρύπο αυτό εξάγοντάς τον κυρίως προς την Τουρκία. Η εισερχόμενη όμως ποσότητα οξειδίων του αζώτου από το βορρά παραμένει μεγαλύτερη από την αντίστοιχη ποσότητα η οποία εξέρχεται προς τη διεύθυνση αυτή.
      Η θέση της Ελλάδας στη Νότια Βαλκανική και στη Βορειανατολική Μεσόγειο και κυρίως στη ΝΑ Ευρώπη με έκθεση σε αέριες μάζες διαφορετικού χαρακτήρα και χημικών χαρακτηριστικών και η ανάγκη παρακολούθησης των φαινομένων μακρινής μεταφοράς το ΥΠΕΧΩΔΕ στα πλαίσια του Γ΄ ΚΠΣ έχει συμπεριλάβει την αναβάθμιση και συμπλήρωση του Δικτύου παρακολούθησης της Διασυνοριακής Ρύπανσης με την αύξηση του αριθμού των προσδιοριζόμενων παραμέτρων στην Αλίαρτο και την εγκατάσταση και λειτουργία και δεύτερου σταθμού στην Επικράτεια.
      Πρωτόκολλο του Κυότο
      Η Ελληνική Βουλή έχει επικυρώσει το Πρωτόκολλο του Κυότο (ΦΕΚ 117/Α/30-5-02) και έχει συμφωνήσει με τα άλλα μέλη της Κοινότητας για κοινή ανταπόκριση στις δεσμεύσεις που αφορούν στην εφαρμογή του Πρωτόκολλου.
      Με βάση δε το άρθρο 4 του Πρωτόκολλου του Κυότο, ο στόχος της Ευρωπαϊκής Ένωσης είναι η μείωση των εκπομπών των αερίων του θερμοκηπίου κατά 8% την περίοδο 2008-2012. Ο διακανονισμός των επιμέρους υποχρεώσεων, στο εσωτερικό της Ευρωπαϊκής Ένωσης αποτέλεσε το αντικείμενο συμφωνίας, στο Συμβούλιο των Υπουργών Περιβάλλοντος τον Ιούνιο του 1998.
      Σύμφωνα με τις υποχρεώσεις όλων των κρατών και τη συμφωνία κατανομής των βαρών ανάμεσα στα κράτη μέλη, για τη χώρα μας προκύπτει αύξηση κατά 25% των εκπομπών των 6 αερίων για την περίοδο 2008-2012 σε σχέση με το έτος βάσης 1990.
      Η Ελλάδα ως συμβαλλόμενο μέρος της Σύμβασης, έχει αναλάβει τις εξής υποχρεώσεις:
      1. Υποβολή ετησίων εκθέσεων απογραφής εκπομπών των αερίων του θερμοκηπίου.
      Οι ετήσιες απογραφές εκπομπών αερίων του θερμοκηπίου και άλλων αερίων είναι εργαλείο απαραίτητο για τη χάραξη περιβαλλοντικής πολιτικής μίας χώρας.
      Μπορούν και προσφέρουν πληροφορίες σχετικά με την εξέλιξη των εθνικών εκπομπών αναφορικά με ένα προεπιλεγμένο έτος βάσης ενώ επίσης συνεισφέρουν στη διαδικασία παρακολούθησης των μέτρων που σχετίζονται με τη μείωση των εκπομπών των αερίων του θερμοκηπίου στην ατμόσφαιρα.
      2. Ετήσιες Εκθέσεις προς τα Ηνωμένα Έθνη για τα μέτρα περιορισμού εκπομπών.
      3. Ετήσια υποβολή στοιχείων των εκπομπών των αερίων του φαινομένου του θερμοκηπίου στο πλαίσιο του CORINAIR.
      4. Οργάνωση εθνικού συστήματος για τον υπολογισμό των ανθρωπογενών εκπομπών από πηγές και απορροφήσεων από καταβόθρες των αερίων που συμβάλλουν στο φαινόμενο του θερμοκηπίου και δεν διέπονται από το Πρωτόκολλο του Μόντρεαλ (άρθρο 5 του Πρωτοκόλλου).
      5. Σύνταξη Εθνικών εκθέσεων που υποβάλλονται σε ΟΗΕ και ΕΕ, το περιεχόμενο των οποίων καθορίζεται από το άρθρο 12 της Σύμβασης, το άρθρο 7 του Πρωτοκόλλου και αποφάσεις των Συνόδων των Συμβαλλομένων Μερών.
      Οι Εθνικές Εκθέσεις υποβάλλονται κάθε 2-4 χρόνια, ανάλογα με τις αποφάσεις των Συνόδων των Συμβαλλομένων Μερών. Μία ενδιάμεση έκθεση προόδου της χώρας προς τους στόχους του Κυότο πρέπει να υποβληθεί μέχρι την 1/1/2006.
      6. Οργάνωση πλαισίου συμμετοχής της χώρας μας στους ευέλικτους μηχανισμούς του Πρωτοκόλλου (εμπορία δικαιωμάτων εκπομπών, από κοινού εφαρμογή, μηχανισμός καθαρής ανάπτυξης).
      Έργα που έχουν αναταθεί από το ΥΠΕΧΩΔΕ
      Το ΥΠΕΧΩΔΕ έχει ήδη χρηματοδοτήσει μία σειρά έργων (4 στο σύνολο) «για τη σύνταξη ετήσιων εκθέσεων σε επίπεδο χώρας, της κατάστασης του ατμοσφαιρικού περιβάλλοντος σχετικά με τις παραμέτρους που εμπλέκονται στο φαινόμενο του θερμοκηπίου και την ανάληψη συναφών δραστηριοτήτων, στα πλαίσια του Εθνικού Προγράμματος για την κλιματική αλλαγή λήξη του τελευταίου έργου 15/8/2002.
      Στα πλαίσια του ΕΠΠΕΡ (Γ΄ ΚΠΣ), Μέτρο 4.1., το ΥΠΕΧΩΔΕ έχει εντάξει έργο που αφορά στην κάλυψη των υποχρεώσεων της χώρας αναφορικά με το ΦΘ-Κλιματική αλλαγή-Πρωτόκολλο του Κυότο. Ο ενδεικτικός προϋπολογισμός είναι 780.000 ευρώ με περίοδο υλοποίησης 2003-2006.
      Πρόσφατα υποβλήθηκε το 2ο Εθνικό Πρόγραμμα δράσης, που συντονίζει τις δραστηριότητες του ιδιωτικού και του δημόσιου τομέα με στόχο τον περιορισμό των αερίων του θερμοκηπίου και περιλαμβάνει δυνατές επεμβάσεις μείωσης εκπομπών, αναφορικά με τους παρακάτω τομείς:
      - Οικιακό και τριτογενή τομέα
      - Μεταφορές
      - Βιομηχανία
      - Ηλεκτροπαραγωγή διαχείριση απορριμάτων
      - Γεωργία
      - Βιομηχανικές διεργασίες
      Το νέο Εθνικό Πρόγραμμα αφορά την περίοδο 2001-2010, απαιτεί τη συντονισμένη δράση πολλών Υπουργείων αλλά κυρίως την από κοινού δέσμευση σε στόχους και χρονοδιαγράμματα.
      Βασικοί άξονες: 
      Έντονη αξιοποίηση της εισόδου του φυσικού αερίου στην ενεργειακή σκηνή της χώρας 
      Εντεταμένη διείσδυση των ανανεώσιμων πηγών ενέργειας
      Ενίσχυση της προσπάθειας εξοικονόμησης ενέργειας σε όλους τους τομείς και ειδικά στον οικιακό 
      Δραστική μείωση των αερίων του φθορίου
      Συγκράτηση ή και μείωση των εκπομπών μεθανίου και υποξειδίου του αζώτου
      Εναρμόνιση με τις κοινές πολιτικές και μέτρα που επεξεργάζεται η ΕΕ 
      Λειτουργία μηχανισμού ελέγχου προόδου και απόδοσης των μέτρων (συγκρότησης Εθνικής Επιτροπής για τις Κλιματικές Αλλαγές)
      Ενισχυτικά αναφέρουμε την υιοθέτηση μέτρων για την εφαρμογή νέων οδηγιών όπως η οδηγία για τις μεγάλες εγκαταστάσεις καύσης που αφορούν στην εγκατάσταση μονάδων αποθείωσης στους σταθμούς της Δ.Ε.Η.
      Οι εκπομπές διοξειδίου του θείου της χώρας μας βαίνουν μειούμενες με προοπτική να είναι λιγότερες από 350 χιλιάδες τόνους το 2010, αφού προβλέπονται αύξηση της κατανάλωσης του φυσικού αερίου και μέτρα περιορισμού των εκπομπών διοξειδίου του θείου κυρίως από λιγνιτικές μονάδες της ΔΕΗ σε εφαρμογή της Οδηγίας 2001/80/ΕΚ.
      Επίσης με το ν. 2965/2001 για τη βιώσιμη ανάπτυξη στη Αττική προβλέπεται η παροχή κινήτρων για την αποκέντρωση, η αντικατάσταση του μαζούτ και η χρήση φυσικού αερίου.
      Σχετικά με την παρακολούθηση της ατμοσφαιρικής ρύπανσης τόσο σε επίπεδο Επικράτειας και κυρίως στην Αττική ενόψη και των Ολυμπιακών Αγώνων του 2004, έχει γίνει ενσωμάτωση της Οδηγίας Πλαίσιο για την Ατμοσφαιρική Ρύπανση για την εκτίμηση και Διαχείριση της ποιότητας του αέρα του περιβάλλοντος (99/62Εκ) και της θυγατρικής της (99/30Ε.Κ.) Π.Υ.Σ. 34/30.5.2002, Φ.Ε.Κ. 125Α/5.06.2002).
      Για τον έλεγχο της Ποιότητας της Ατμόσφαιρας υπάρχει το Εθνικό Δίκτυο Παρακολούθησης της Ατμοσφαιρικής Ρύπανσης το οποίο λειτουργεί σε πλήρη ανάπτυξη από το έτος 2001 και του οποίο έχει προγραμματισθεί η επέκταση και συμπλήρωση των προσδιοριζόμενων ρύπων με νέες παραμέτρους όπως προδιαγράφονται στις οδηγίες για τα νέα όρια και τους νέους ρύπους που θα εφαρμοσθούν από το 2005 ώστε να καταστεί δυνατή κατά την ημερομηνία έναρξης της ισχύος τους η τήρηση των οριακών τιμών.
      Επίσης το ΥΠΕΧΩΔΕ διαθέτει δυνατότητα παρέμβασης στους εξής βασικούς τομείς
      Ηλεκτροπαραγωγή (εφαρμογή των οδηγιών 2001/80/ΕΚ και IPCC, 96/61/ΕΚ, εφαρμογή των λεγόμενων Βέλτιστων διαθέσιμων Τεχνικών αναφερομένων και στην ενεργειακή απόδοση)
      Βιομηχανία (εφαρμογή της Οδηγίας IPCC, 96/61/ΕΚ, βελτίωση των καύσεων, διείσδυση του φυσικού αερίου)
      Μεταφορές (προώθηση των μέσων μαζικών μεταφορών, οδικές και άλλες παρεμβάσεις για το περιορισμό του κυκλοφοριακού
      Κτιριακό-Οικιακό Τομέα εφαρμογή της ΚΥΑ 21475/4707/98 (ΦΕΚ880Β) για τη βελτίωση της ενεργειακής απόδοσης των κτιρίων.
      Με βάση τα πρωτόκολλα και τις Διεθνείς Συμβάσεις που έχει υπογράψει και επικυρώσει η χώρα μας και τις υποχρεώσεις που απορρέουν από αυτά 
      Τις υπάρχουσες Οδηγίες και τις υπό επικύρωση θυγατρικές της Οδηγίας-Πλαίσιο,
      Τα δεδομένα από το εθνικό Δίκτυο Παρακολούθησης της Ποιότητας της Ατμόσφαιρας
      και τη παράλληλη εφαρμογή σειράς μέτρων που πρόσφατα ανακοινώθηκαν από την Υπουργό κ. Παπανδρέου
      αναμένεται να αντιμετωπισθεί διεξοδικά η αύξηση των εκπομπών συνεπώς και η μείωση των ατμοσφαιρικών ρύπων σε επίπεδα τέτοια ώστε να προστατεύεται η ανθρώπινη υγεία που άλλωστε είναι και ο στόχος της περιβαλλοντικής πολιτικής του Υπουργείου.
      Η Υφυπουργός
      Ρ. ΖΗΣΗ»
      21. Στην με αριθμό 2777/13.11.02 ερώτηση δόθηκε με το υπ’ αριθμ. 1236/5.12.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 2777/13.11.02 ερώτηση που κατατέθηκε στη Βουλή των Ελλήνων από το Βουλευτή κ. Νίκο Λέγκα και σχετικά με το διατυπούμενο σ’ αυτή θέμα που αναφέρεται στα συνταξιοδοτικά προβλήματα των ασφαλισμένων του ΤΣΜΕΔΕ, σας γνωρίζουμε τα ακόλουθα:
      α)Από τις διατάξεις των παραγράφων 1,2 και 3 του άρθρου 33 του ν. 915/1979, ορίζονται τα εξής:
      1. «Συνιστάται παρά τω Ταμείω (ΤΣΜΕΔΕ), Ειδικός Λογαριασμός Προσθέτων Παροχών (Ε.Λ.Π.Π.), έχων ιδίαν οικονομικήν και λογιστικήν αυτοτέλειαν».
      2. Σκοπός του ως άνω συνιστώμενου Ειδικού Λογαριασμού είναι η παροχή:
      α. Πρόσθετης σύνταξης στους λόγω γήρατος ή αναπηρίας συνταξιοδοτούμενους ή εν περιπτώσει θανάτου εν ενεργεία ασφαλισμένου ή συνταξιούχου, στα μέλη της οικογενείας αυτού, κατά τα ορισθησόμενα από την παράγραφο 3 του άρθρου 34 του παρόντος προβλεπόμενη Υπουργική Απόφαση.
      β. Εφάπαξ βοηθήματος στους εξερχόμενους το πρώτον στη σύνταξη λόγω γήρατος ή εν περιπτώσει θανάτου εν ενεργεία ασφαλισμένου στα δικαιούμενα συντάξεως μέλη της οικογενείας αυτού.
      3α. Στον Ειδικό Λογαριασμό υπάγονται υποχρεωτικά πάντες οι ασφαλισμένοι του ΤΣΜΕΔΕ, οι μη υπαγόμενοι εις έτερον κυρίας ασφαλίσεως για συνταξιοδότηση, ή οι μη δικαιούμενοι συντάξεως εκ του Δημοσίου.
      β. Σε περίπτωση εξαιρέσεως των μετόχων από την ασφάλιση του ετέρου φορέα κύριας ασφάλισης ή του Δημοσίου χωρίς να δικαιωθούν συντάξεως, υπάγονται και αυτοί υποχρεωτικά στην ασφάλιση του ως άνω Ειδικού Λογαριασμού, δυνάμενοι να αναγνωρίσουν με εξαγορά και προγενέστερο χρόνο κατά τα ορισθησόμενα με Υπουργική Απόφαση.
      γ. Σε περίπτωση μεταγενέστερης υπαγωγής των μετόχων στην ασφάλιση ετέρου φορέως κυρίας ασφαλίσεως ή του Δημοσίου, οι υπαγόμενοι στην ασφάλιση του Ειδικού Λογαριασμού Προσθέτων Παροχών εξαιρούνται της παρ’ αυτώ ασφαλίσεως. Οι εξ αυτών έχοντες υπερδεκαετη συμμετοχήν στον Ειδικό Λογαριασμό Προσθέτων Παροχών, λαμβάνουν το αναλογούν μέρος του μηνιαίου βοηθήματος κατά τη συνταξιοδότησή τους από το Τ.Σ.Μ.Ε.Δ.Ε.
      Β) Από τις διατάξεις του κανονισμού Παροχών του ΕΛΠΠ του ΤΣΜΕΔΕ και ειδικότερα από τις διατάξεις του άρθρου 2 της 43/3/715/1981 (ΦΕΚ 223/15.4.1981-τεύχος Β) Υπουργικής Αποφάσεως που εξεδόθη κατ’ εξουσιοδότηση των άρθρων 33,34 και 35 του ν. 915/79 ορίζονται οι δικαιούχοι παροχών και οι προϋποθέσεις συνταξιοδότησης αυτών.
      Ως απαραίτητη προϋπόθεση για τη χορήγηση πρόσθετης σύνταξης απαιτείται:
      α)η χορήγηση συντάξεως γήρατος, αναπηρίας, ή θανάτου από τον κλάδο Συντάξεων του Τ.Σ.Μ.Ε.Δ.Ε. και
      β)η μη συνταξιοδότηση από άλλο ασφαλιστικό φορέα κυρίας ασφαλίσεως ή από το Δημόσιο, σύμφωνα με το άρθρο 33 παρ. 3 εδ. α του ν.915/79, εκτός εάν η υπαγωγή στην ασφάλιση άλλου φορέα κυρίας ασφαλίσεως ή του Δημοσίου έγινε μετά τη συμπλήρωση δέκα ετών ασφαλίσεως στον ΕΛΠΠ, σύμφωνα με το εδάφιο γ της παρ.3 του άρθρου 33 του ν. 915/79.
      Γ) Επειδή σκοπός της σύστασης του Ειδικού Λογαριασμού Προσθέτων Παροχών (ΕΛΠΠ) ήταν να χορηγεί πρόσθετη σύνταξη σε όσους δεν δικαιούνται σύνταξη από άλλο φορέα πλην του ΤΣΜΕΔΕ, με τις διατάξεις του άρθρου 54 του νόμου 2084/1992, δόθηκε η δυνατότητα, με Π.Δ/γμα αναδιάρθρωσης των εισφορών και παροχών του ΤΣΜΕΔΕ και του Ειδικού Λογαριασμού Προσθέτων Παροχών, με θέσπιση μεταβατικών διατάξεων για τους μέχρι 31.12.1992 ασφαλισμένους.
      Μέχρι σήμερα το Ταμείο δεν έχει προχωρήσει στην εκπόνηση σχετικής αναλογιστικής μελέτης που είναι απαραίτητη σύμφωνα με το άρθρο 71 του ν. 2084/1992 για την υποβολή προτάσεως στο Υπουργείο και την έκδοση του προβλεπόμενου Π.Δ/τος.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      22. Στην με αριθμό 213/4-7-2002 ερώτηση δόθηκε με το υπ’ αριθμ. 33715/20-8-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 213/4-7-2002 των Βουλευτών κυρίων Τάκη Τσιόκα, Νικ. Γκατζή και Αντ. Σκυλλάκου με το αντικείμενο του θέματος και σύμφωνα με σχετικό έγγραφο της Περιφέρειας Θεσσαλίας, σας πληροφορούμε τα εξής:
      Το τμήμα του δρόμου Λογγά – όρια Ν. Λάριας προς Βερδικούσια εντός των ορίων της Ν.Α. Τρικάλων έχει ολοκληρωθεί.
      Το τμήμα του υπόψη δρόμου εντός των ορίων της Ν.Α. Λάρισας δεν έχει ολοκληρωθεί και δεν εντάχθηκε στο Νομαρχιακό πρόγραμμα ΣΑΝΑ/3. Εξετάζεται όμως σε συνεργασία με την Περιφέρεια Θεσσαλίας η δυνατότητα ένταξης του έργου στο μέτρο των Ολοκληρωμένων Προγραμμάτων, η προκήρυξη των οποίων θα γίνει τον προσεχή Σεπτέμβριο.
      Ο Υφυπουργός
      Λ. ΠΑΠΑΔΗΜΑΣ»
      23. Στην με αριθμό 332/2002 ερώτηση δόθηκε με το υπ’ αριθμ. 33691/21-8-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 332/2002 την οποία κατέθεσε στη Βουλή ο Βουλευτής κ. Γ. Τσούρνος και η οποία διαβιβάστηκε στην υπηρεσία μας από το Υπουργείο Δημόσιας Τάξης, σας γνωρίζουμε ότι με το πρόσφατο προεδρικό διάταγμα 23/2002 (ΦΕΚ Α΄ 19/7-2-2002) «Αρμοδιότητες, σύστημα πρόσληψης, προσόντα, καθήκοντα, δικαιώματα και υποχρεώσεις του προσωπικού της Δημοτικής Αστυνομίας», ρυθμίζονται τα εξής:
      Το ειδικό προσωπικό της Δημοτικής Αστυνομίας ασκεί τις αρμοδιότητες της Αγροφυλακής σε τοπικό επίπεδο όπως αυτές ορίζονται από τις διατάξεις του ν.δ. 3030/54 «περί Αγροφυλακής» όπως αυτό έχει συμπληρωθεί και τροποποιηθεί μεταγενέστερα και ιδίως: Η φρούρηση των αγροτικών κτημάτων για την πρόσληψη της κλοπής, της φθοράς και των άλλων αδικημάτων. Η προανάκριση για αυτά τα αδικήματα και η δίωξη και η εκδίκαση όσων διώκονται σε βαθμό πταίσματος κατά τους ορισμούς του ανωτέρω νόμου. Η αστυνομία για τα αρδευτικά ύδατα σύμφωνα με τον ανωτέρω νόμο και τις λοιπές συναφείς διατάξεις. Οι αρμοδιότητες της αγροφυλακής εκτείνονται στην αγροτική έκταση, αναφέρονται στα αγροτικά κτήματα, τα ακίνητα και κινητά τα χρησιμοποιούμενα για αγροτικές ή κτηνοτροφικές εργασίες ή σχετιζόμενα με τέτοιες εργασίες όπως αυτά αναφέρονται ειδικότερα στον άνω νόμο και τις λοιπές σχετικές διατάξεις.
      Ειδικότερα στο άρθρο 18 του ανωτέρω προεδρικού διατάγματος προβλέπονται τα εξής:
      Οι κατά τις κείμενες διατάξεις, κατά τόπο αρμοδιότητες της Αγροφυλακής μεταφέρονται από τις οικείες Νομαρχιακές Αυτοδιοικήσεις και ασκούνται από τη Δημοτική Αστυνομία του οικείου ΟΤΑ ή Συμπολιτείας, από τη δημοσίευση της πράξης του Γενικού Γραμματέα Περιφέρειας, που προβλέπεται στο τρίτο εδάφιο της περ. ιθ΄ της παρ. 1 του άρθρου 24 του π.δ/τος 410/95, σύμφωνα και με την ειδικότερη πρόβλεψη της παραγράφου Α΄ περ. 28 του άρθρου 2 του π.δ/τος 23/2002. Με την ανωτέρω πράξη του Γενικού Γραμματέα της Περιφέρειας που δημοσιεύεται στην Εφημερίδα της Κυβερνήσεως, διαπιστώνεται η σύσταση και η αναγκαία στελέχωση της Δημοτικής Αστυνομίας.
      Ο Υφυπουργός
      Λ. ΠΑΠΑΔΗΜΑΣ»
      24. Στην με αριθμό 629/23-7-2002 ερώτηση δόθηκε με το υπ’ αριθμ. 5317/6-8-2002 έγγραφο από τον Υπουργό Εθνικής Άμυνας η ακόλουθη απάντηση:
      «Απαντώντας στην ερώτηση με αριθμό 629/23-7-2002 που κατέθεσαν οι Βουλευτές κύριοι Τάκης Τζέκης και Γιώργος Χουρμουζιάδης, με θέμα την απομάκρυνση του Πεδίου Βολής (ΠΒ) «Ασκού», που βρίσκεται στο Νομό Θεσσαλονίκης, σας γνωρίζουμε τα εξής:
      Από 14 μέχρι 20 Ιουνίου 2002 διεξήχθη από τις Μονάδες του Β΄ ΣΣ η στρατιωτική άσκηση «ΤΑΜΣ ΣΑΡΙΣΑ 2002» στο ΠΒ Ασκού Προφήτη. Την 21η Ιουνίου 2002, ο ιδιώτης Περεντίδης Μιχαήλ του Νικολάου, ετών 75, κάτοικος Χ. Μικροκώμης, εισήλθε στο υπόψη ΠΒ για συλλογή μεταλλικών αντικειμένων, όπως συνήθιζε σύμφωνα με τις αναφερθείσες πληροφορίες. Για αδιευκρίνιστους μέχρι τώρα λόγους, με κοφτερό εργαλείο (τσεκούρι) που έφερε μαζί του, κτυπούσε μικρό μηχανισμό (πυροσωλήνα), ο οποίος εξερράγη προκαλώντας το θανάσιμο τραυματισμό του. Κατόπιν διαταγής του Γ΄ΣΣ μετέβη πυροτεχνουργός στον τόπο του ατυχήματος για διενέργεια πραγματογνωμοσύνης και διετάχθη ΕΔΕ η οποία βρίσκεται σε εξέλιξη. Την προανάκριση διενεργεί το ΑΤ Λαγκαδά.
      Όσον αφορά ειδικότερα το 1ο ερώτημα, σας γνωρίζουμε ότι το ΠΒ Ασκού Προφήτη, είναι μόνιμο πεδίο βολής εκτάσεως 5.975 στρεμμάτων (ΤΕΘΑ: 534 στρεμ. Δημοσίου: 5.441 στρεμ.), στο οποίο εκτελούνται βολές με όπλα ευθυτενούς και καμπύλης τροχιάς, Α-Τ όπλα και πυρά Α/Φ. Κατόπιν τούτου επί του παρόντος δεν υπάρχει σκέψη για απομάκρυνσή του, καθόσον είναι το μοναδικό πεδίο βολής στην περιοχή, που διεξάγονται ΤΑΜΣ μεσαίας και μεγάλης κλίμακας από το Β΄ και Γ΄ ΣΣ, και ως εκ τούτου η λειτουργία του κρίνεται απαραίτητη για την εκπαίδευση των μονάδων.
      Όσον αφορά περαιτέρω το 2ο ερώτημα σας γνωρίζουμε ότι κατά τη διεξαγωγή των εκπαιδευτικών δραστηριοτήτων, λαμβάνονται όλα τα απαραίτητα μέτρα για την προστασία των εκπαιδευομένων και των πολιτών της περιοχής όπως παρακάτω:
      1) Αποστέλλονται ανακοινώσεις με τη μορφή επιστολών σε όλους τους Δήμους και Συλλόγους της περιοχής.
      2) Εκτελείται κατάλληλος σχεδιασμός και οργάνωση προκειμένου οι στόχοι, που καθορίζονται να προσβληθούν να βρίσκονται εντός ΠΒ ώστε να ελαχιστοποιείται η πιθανότητα να βληθούν από ενδεχόμενο λάθος περιοχές εκτός ΠΒ.
      3) Πέραν του Αξιωματικού Ασφαλείας Βολής, τοποθετείται και επιπρόσθετο προσωπικό, ανάλογο με τον όγκο των πυρομαχικών, την έκταση των στόχων και τις τοπογραφικές ιδιαιτερότητες της περιοχής αυτών, προκειμένου να εντοπίζονται, καταγράφονται και καταστρέφονται αμέσως μετά το πέρας της βολής ή άσκησης, την ίδια ημέρα, ή το αργότερο την επόμενη, τα μη διαρραγέντα κατά τη διάρκεια των βολών βλήματα.
      4) Εφαρμόζονται οι προβλεπόμενες διαδικασίες απομόνωσης των ΠΒ, πριν κατά και μετά από κάθε βολή για έρευνα, ανεύρεση και καταστροφή επιτόπου τυχόν μη διαρραγέντων βλημάτων.
      5) Κάθε εξάμηνο πραγματοποιείται οπτικός έλεγχος και έρευνα του ΠΒ για τον εντοπισμό καταστροφή τυχόν μη καταστραφέντων πυρομαχικών από προηγούμενες βολές.
      Τέλος, όσον αφορά το 3ο ερώτημα σας γνωρίζουμε ότι κατά τους θερινούς μήνες (Ιούλιο – Αύγουστο) και τις ημέρες υψηλών θερμοκρασιών, που εγκυμονεί κίνδυνος πυρκαγιών, αποφεύγονται οι ασκήσεις με πραγματικά πυρά και σε κάθε περίπτωση υφίσταται σχέδιο κατάσβεσης τυχόν πυρκαϊάς, με επίγεια, αεροπορικά μέσα και προσωπικό.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      25. Στην με αριθμό 663/24-7-02 ερώτηση δόθηκε με το υπ’ αριθμ. 8026/20-8-02 έγγραφο από τον Υφυπουργό Ανάπτυξης η ακόλουθη απάντηση:
      «Σε σχέση με την ερώτηση με αριθμό 663/24-7-2002 του Βουλευτή κ. Αναστασίου Λιάσκου, που κατατέθηκε στη Βουλή, σας γνωρίζουμε τα ακόλουθα:
      1. Ο επικοινωνιακός σχεδιασμός της χώρας στο εξωτερικό, είναι ολοκληρωμένος, προβάλλει συγκεκριμένους στόχους και σχεδιάζεται λαμβάνοντας υπόψη τα συμπεράσματα του MARKET STUDY (ΜΕΛΕΤΗ ΤΟΥΡΙΣΜΟΥ) ΤΟΥ ΕΛΛΗΝΙΚΟΥ ΤΟΥΡΙΣΜΟΥ, τις προσφορές των διαφημιστικών εταιρειών που επιλέγονται κατόπιν Διεθνών Ανοικτών Διαγωνισμών, και βάσει κριτηρίων όπως αναλυτικά εμφανίζονται στους συνημμένους πίνακες της επιτροπής αξιολόγησης στην οποία συμμετέχουν κατά πλειοψηφία εκπρόσωποι των τουριστικών φορέων.
      Ο δημιουργικός σχεδιασμός της ετήσιας διαφημιστικής καμπάνιας του ΕΛΛΗΝΙΚΟΥ ΟΡΓΑΝΙΣΜΟΥ ΤΟΥΡΙΣΜΟΥ για το έτος 2001-2002, υπό το γενικό τίτλο GREECE BEYOND WORDS, θεωρήθηκε από τους πλέον επιτυχημένους. Βασίστηκε δε, στην ιδέα των ελληνικών λέξεων που χρησιμοποιούνται στην καθομιλουμένη γλώσσα πολλών λαών και εκφράζουν θεμελιώδεις έννοιες για τον άνθρωπο.
      Οι ελληνικές έννοιες/λέξεις πάνω στις οποίες «χτίστηκε» η επιτυχημένη καμπάνια, σύμφωνα με τα στοιχεία του ΕΟΤ, είναι οι Logic. Euphoria, Magnetism, Phenomenon, Mathematics, Theatre, Architecture, Eros, Athletics, Philosophy, Gymnasium, Odyssey, Echo, Energy, Antithesis, Culture, Horizon, Harmony, Symposium, Gastronomy, Tactic και συνδυάστηκαν με πρωτότυπες –μη αναμενόμενες- φωτογραφήσεις τοποθεσιών της Ελλάδας, έτσι, ώστε με τη δημιουργούμενη αντίθεση, αυτή να δώσει έμφαση στο κεντρικό slogan GREECE BEYOND THE WORDS.
      Με αυτό τον τρόπο καταβάλλεται η ετερογένεια του προορισμού Ελλάδα στη διεθνή τουριστικής αγορά και ανανεώνεται η υπόσχεση στον εν δυνάμει επισκέπτη, πως εκτός από τον Πολιτισμό, το εξαιρετικό κλίμα, τη διαυγή θάλασσα, το μεσογειακό περιβάλλον και το ζεστό ανθρώπινο στοιχείο, υπάρχουν π.χ. και πρωτότυπες διαδρομές φυσικού κάλλους για να ανακαλύψει.
      Λόγω της επιτυχίας της καμπάνιας GREECE BEYOND THE WORDS, η οποία συνδυάζεται επικοινωνιακά με τη διοργάνωση των Ολυμπιακών Αγώνων 2004 στην Αθήνα, θα διατηρηθεί από τον ΕΟΤ για δεύτερη συνεχή χρονιά, εμπλουτισμένη και με νέα στοιχεία που θα υπογραμμίζουν το θεματικό τουρισμό, ήτοι περισσότερο τον πολιτισμό, τους Ολυμπιακούς Αγώνες 2004 και άλλα στοιχεία του ελληνικού τουρισμού που πρέπει ν΄ αναδειχτούν.
      Είναι η πρώτη φορά που ο ΕΟΤ, διατηρεί την ίδια δημιουργική ιδέα για δεύτερο στη συνέχεια χρόνο, πιστεύοντας πως η υψηλή ποιότητα και η αποδοχή της από το διεθνές κοινό, θα «λειτουργήσουν» ενισχυτικά της εικόνας της Ελλάδας στο εξωτερικό.
      Η υλοποίηση της καμπάνιας στα Μέσα για το έτος 2002 βρίσκεται σε εξέλιξη και ολοκληρώνεται με διάφορες καταχωρήσεις σε διάφορες χώρες, όπως είχε προγραμματισθεί.
      Στη συνέχεια και για τους τελευταίους μήνες του έτους (Οκτώβριο, Νοέμβριο, Δεκέμβριο), ο ΕΟΤ θα ενισχύσει την προβολή του στη Γερμανία και σε άλλες χώρες- αγορές με καταχωρήσεις σε έγκριτα μέσα. Οι καταχωρήσεις αυτές έχουν στόχο την προσέλκυση late bookings, αλλά θα λειτουργήσουν συγχρόνως και ως αφετηρία της προβολής για το έτος 2003.
      Παράλληλα εξειδικευμένες καμπάνιες όπως π.χ. συνδυασμός στα αγροτικά προϊόντα, πολιτισμός, τουρισμός, έχουν ήδη «τρέξει» στην αγορά.
      Υπενθυμίζουμε ότι το εκάστοτε ετήσιο πρόγραμμα προβολής του ΕΟΤ, συμπληρώνεται από ενέργειες έμμεσης προβολής όπως συμμετοχή σε 75 και πλέον διεθνείς τουριστικές εκθέσεις σε όλο τον κόσμο, αλλά και με έκτακτες καταχωρήσεις στον Τύπο (όπως στις ΗΠΑ).
      Κατά την αξιολόγηση των προτάσεων επικοινωνίας, ο ΕΟΤ εξετάζει την στρατηγική των Μέσων και δίνει ειδικότερη βαρύτητα στο πρόγραμμα μέσων (Media Plan), διότι αυτό καταρτίζεται από εξειδικευμένες εταιρείες σχεδιασμό Μέσων και λαμβάνουν υπόψη τους την κάλυψης μεριδίου ακροαματικότητας, τηλεθέασης αναγνωσιμότητας τίτλων κλπ. Οι μετρήσεις αυτές, διενεργούνται από ανεξάρτητες εταιρείες, διεθνούς εμβέλειας και είναι έγκυρες. Κατ’ αυτόν τον τρόπο ο ΕΟΤ γνωρίζει εκ των προτέρων την αποτελεσματικότητα σε κάλυψη των Μέσων που επιλέγει.
      Το ίδιο ισχύει και για τα διεθνή Μέσα, των οποίων η κάλυψη μετράται σε παγκόσμια και όχι εθνική κλίμακα.
      Ήδη, έχουν γίνει 600 καταχωρήσεις σε εφημερίδες, περιοδικά και κλαδικά έντυπα σε 198 έγκριτα μέσα. Ειδικότερα στην Γερμανία έγιναν 72, στη Μεγάλη Βρετανία 66, στην Ιταλία 30, στη Σουηδία 50, στην Ολλανδία 50 κλπ. Αυτές είναι διαφημιστικές καταχωρήσεις, μέρος της ετήσιας τακτικής διαφημιστικής καμπάνιας του ΕΟΤ. Παράλληλα προβλήθηκαν στο Eurosport CNN, Eurosport news, Spiegel on Line, T.V. spots, συνολικών παρουσιάσεων 3200 φορές.
      Επίσης παρουσιάζονται στις εσωτερικές πτήσεις της United Airlines στις ΗΠΑ μέχρι το Μάρτιο του 2003 T.V. spots του ΕΟΤ. Εκτός αυτών, στις ΗΠΑ οι Los Angeles Times, ο Εθνικός Κήρυκας όπως και οι New York Times παρουσίασαν αφιερώματα για την Ελλάδα. Έγινε αφισοκόλληση στις 9 μεγαλύτερες πόλεις της Ιταλίας καθώς και στο Παρίσι. Αυτό αποτελεί τμήμα του συνολικού διαφημιστικού προγράμματος του ΕΟΤ για το α΄ εξάμηνο του 2002.
      Με παράλληλες ενέργειες των Δημοσίων Σχέσεων τόσο των Γραφείων ΕΟΤ Εξωτερικού όσο και της Κεντρικής Υπηρεσίας εξασφαλίστηκαν παρουσιάσεις σε 300 έγκυρα περιοδικά και ημερήσιες εφημερίδες. Ειδικότερα 20 άρθρα στην Γαλλία (π.χ. 14/4 Le Figaro, 20/5 Le Figaro), 16 άρθρα στο Βέλγιο, 8 στη Ρωσία, 4 στην Τσεχία, πάνω από 120 στη Γερμανία, περίπου 30 άρθρα στην Αυστρία, περίπου 15 στην Ιαπωνία, 3 στις Ινδίες κλπ.
      Αναλυτικός κατάλογος όλων των δημοσιεύσεων και το περιεχόμενό τους υπάρχει στη Διεύθυνση ΥΠ. ΕΞ, Τμήμα Δημόσιες Σχέσεις του ΕΟΤ.
      Τέλος, ο ΕΟΤ συμμετείχε σε 63 Διεθνείς Τουριστικές Εκθέσεις, ειδικότερα 8 στην Γερμανία, 5 στην Μεγάλη Βρετανία, 4 στην Ελβετία κλπ.
      Το πρόγραμμα προβολής και διαφήμισης του ΕΟΤ θα ολοκληρωθεί μετά το τέλος του β΄ εξαμήνου 2002.
      Τέλος, ο Ελληνικός Οργανισμός Τουρισμού, προκήρυξε διαγωνισμό με τη διαδικασία  της διαπραγμάτευσης, και με θέμα την τουριστική προβολή της Αττικής ενόψει των Ολυμπιακών Αγώνων 2004. (Α.Π. 505571/23.7.2001).
      Ο διαγωνισμός εξελίχθηκε σε τρεις φάσεις εκ των οποίων η πρώτη αφορούσε στην επιλογή προσφορών για το marketing Plan της Αττικής για την τριετία 2002-2004, η δεύτερη φάση, την επιλογή αναδόχου για το δημιουργικό σχεδιασμό για τη διαφημιστική προβολή της Αττικής για την τριετία 2002-2004 και τέλος τη τρίτη φάση αφορά στο πρόγραμμα Μέσων για ένα έτος για την περιοχή της Αττικής. Παράλληλα, ορίσθηκε Επιτροπή διεξαγωγής διαγωνισμού στην οποία λαμβάνουν μέρος εκπρόσωποι του Διεθνούς Αερολιμένα Αθηνών Ελ. ΒΕΝΙΖΕΛΟ, της ΟΕΟΑ ΑΘΗΝΑ 2004 ΑΕ,  της επιτροπής για τη διοργάνωση ΠΟΛΙΤΙΣΤΙΚΗ ΟΛΥΜΠΙΑΔΑ, της ΕΛΛΗΝΙΚΟ ΦΕΣΤΙΒΑΛ Α.Ε., της ΕΝΩΣΗΣ ΞΕΝΟΔΟΧΩΝ ΑΘΗΝΩΝ, της ΑΤΤΙΚΟ ΜΕΤΡΟ Α.Ε. της ΕΔΕΕ, καθώς και στελέχη του ΕΟΤ από την Κ.Υ. αλλά και το Γραφείο ΕΟΤ Γερμανίας.
      Για την εκπόνηση marketing plan της Αττικής, επελέγη ως ανάδοχος η εταιρεία (ADEL/SAATCHI & SAATCHI –ANDERSEN). Σύμφωνα με τη μελέτη, οι βασικοί στόχοι του προγράμματος έως και το 2004, είναι η ξενοδοχειακή πληρότητα, η βελτίωση της εποχικότητας (ενίσχυση καλοκαιρινών χειμερινών μηνών) και η αύξηση της κατά κεφαλής δαπάνης των τουριστών.
      Προτεινόμενες πρωτεύουσες αγορές – στόχοι της επικοινωνιακής πολιτικής είναι η Ελληνική Επικράτεια, η Αγγλία, η Γερμανία (και οι Αυστρία – Ελβετία ως γερμανόφωνες χώρες), και η Γαλλία ενώ δευτερεύουσες είναι η Ρωσία, οι ΗΠΑ και η Ιαπωνία.
      Σε ότι αφορά το γενικό «Κοινό – Στόχος», για τα ξενοδοχεία του κέντρου είναι η μέση και ανώτερη τάξη, ζευγάρια χωρίς παιδιά και επαγγελματίες, όλοι της μέσης ηλικίας με μέση και υψηλή οικονομική στάθμη, ενώ για ξενοδοχεία της υπόλοιπης Αττικής είναι η μέση και ανώτερη τάξη, οικογένειες, όλοι μέσης ηλικίας και μέσης υψηλής και εισοδηματικής στάθμης.
      Ειδικότερα στην Ρωσία η επικοινωνία απευθύνεται σε υψηλής οικονομικής στάθμης, οικογένειες ή ζευγάρια.
      Στην συνέχεια οι στόχοι εξειδικεύονται σε σχέση με τον θεματικό τουρισμό και γίνεται αντιστοίχιση του «Κοινού – στόχος».
      Με βάση τα παραπάνω και με ομόφωνη της σχετικής επιτροπής του διαγωνισμού επελέγη η ολοκληρωμένη δημιουργική πρόταση της κοινοπραξίας ΜΙΝΕΡΒΑ.
      Στην συνέχεια η καμπάνια θα υλοποιηθεί στα Μέσα, με τη συνέχεια του ΕΟΤ και τους φορείς του Τουρισμού της Αττικής.
      Ο ΕΟΤ έχει ενημερώσει τους εμπλεκόμενους φορείς σχετικά με την απαιτούμενη συνέργιά τους, ώστε το όλο πρόγραμμα να ενταχθεί στο Γ΄ ΚΠΣ Μέτρο 5.3.2.
      2. Ο ΕΟΤ συνεργάζεται στενά με την ΟΕΟΑ ΑΘΗΝΑ 2004 ΑΕ, στον τομέα της προβολής, αλλά ο τελικός σχεδιασμός της επικοινωνίας των Ολυμπιακών Αγώνων του 2004 στην Αθήνα, ανήκει αποκλειστικά στην Οργανωτική Επιτροπή.
      Ως επιστέγασμα αυτής της συνεργασίας, υπεγράφη σχέδιο δράσης όπου περιγράφονται επί μέρους ενέργειες κοινής προβολής από τον ΕΟΤ και την ΟΕΟΑ ΑΘΗΝΑ 2004, για τα έτη 2003 και 2004.
      Ήδη ο ΕΟΤ σε συνεργασία με την ΟΕΟΑ ΑΘΗΝΑ 2004 ΑΕ συνέταξαν κοινό σχέδιο δράσης το οποίο περιλαμβάνει συγκεκριμένες ενέργειες προβολής για τα δύο επόμενα έτη, με στόχο την προβολή της Ελλάδας και του Τουρισμού μέσω της προβολής των ΟΑ 2004.
      3. Με την ισχύ του ν. 2160/93 βάσει του οποίου δημιουργήθηκαν οι Νομαρχιακές Επιτροπές Τουριστικής Προβολής, ο ΕΟΤ βάσει του νόμου αυτού, επιχορηγεί τις ΝΕΤΠ σε ποσοστό μέχρι 50% του προϋπολογισμού που  υποβάλλουν προς έγκριση, κυρίως για την έκδοση φυλλαδίων των διάφορων τουριστικών περιοχών. Από την ισχύ του ν. 2160/93 ο ΕΟΤ σχεδιάζει και παράγει μόνο γενικά πληροφορικά φυλλάδια ανά γεωγραφικές περιοχές για την χώρα, ειδικές εκδόσεις για θεματικό τουρισμό, κλπ.
      Επανειλημμένα έχουμε ζητήσει από τις ΝΕΤΠ αλλά και τις Περιφέρειες της χώρας, να εφοδιάζουν τα Γραφεία ΕΟΤ Εξωτερικού με το απαραίτητο πληροφοριακό υλικό, για την κάλυψη των αναγκών τους αλλά και για την προβολή των επί μέρους περιοχών.
      Με τη χρήση των ηλεκτρονικών μέσων πληροφόρησης, οι ενδιαφερόμενοι να επισκεφθούν την Ελλάδα, είτε ως μεμονωμένοι τουρίστες, είτε ως ομάδα, είτε ως επαγγελματίες διοργανωτές συνεδρίων, έχουν τη δυνατότητα και την προσβασιμότητα σε πλήθος πληροφοριών για την Ελλάδα και τους επί μέρους τουριστικούς προορισμούς της χώρας. Παρ΄όλα αυτά, ο ΕΟΤ σεβόμενος τις παραδοσιακές ανάγκες πληροφόρησης μερίδα κοινού που δεν είναι εξοικειωμένο με τα ηλεκτρονικά μέσα αλλά και για την πληρέστερη λειτουργία των απανταχού Γραφείων Πληροφοριών, ανατυπώνει συνεχώς γενικά πληροφοριακά φυλλάδια για γεωγραφικές περιοχές της χώρας, ή σχεδιάζει και παράγει νέα, με νέες ομάδες πληροφοριών για τους ενδιαφερόμενους.
      4. Σύμφωνα με τα συνημμένα προγράμματα μέσων, αλλά και τα προαναφερόμενα στοιχεία, η καμπάνια εξελίσσεται ομαλά στις δεκαπέντε αγορές χώρες, έχει υλοποιηθεί κατά ένα μεγάλο μέρος και ολοκληρώνεται κατά τους μήνες Σεπτέμβριο και Οκτώβριο.
      Το κόστος του συνολικού προγράμματος σύμφωνα εξ’ άλλου και με τα συνημμένα στοιχεία ανέρχεται σε 8.804.108, 59, για το δημιουργικό σχεδιασμό σε ποσό 1.633.741,86, τα ο κόστος αναπαραγωγών δημιουργικού υλικού ανέρχεται 393.565,40. Επιπροσθέτως, ο ΕΟΤ δαπάνησε για την προβολή της Ελλάδας στα διεθνή Μέσα και σε έκτακτες διαφημιστικές δαπάνες το ποσό των 3.677.173,09. Για την αγορά των ΗΠΑ, βρίσκεται σε εξέλιξη συνεργασιακό πρόγραμμα διαφήμισης μεταξύ ΕΟΤ και Τ.Ο. των ΗΠΑ συνολικού ύψους 1.954.666 US$, ή 2.091.493 το οποίο υλοποιείται από το φθινόπωρο του τρέχοντος έτους μέχρι και τον Φεβρουάριο 2003.
      Κατά την υλοποίηση της διαφημιστικής καμπάνιας του ΕΟΤ στη Γαλλία, η οποία συμπεριλάμβανε και αφισοκόλληση στο Παρίσι, και σε ορισμένες αφίσες, σημειώθηκε εκ παραδρομής ορθογραφικό λάθος ήσσονος σημασίας. Όπως ήταν φυσικό, αυτό υπέπεσε στην αντίληψη της υπηρεσίας η οποία σε συνεργασία με την διαφημιστική εταιρεία προέβη άμεσα σε διορθώσεις.
      Η συνολική επικοινωνία της Ελλάδας στην Γαλλία κρίνεται ιδιαίτερα επιτυχής, και αυτό διότι οι γάλλοι πολίτες, καθημερινά επικοινωνούν με το Γραφείο του ΕΟΤ στο Παρίσι και ζητούν προωθητικό υλικό με το συγκεκριμένο δημιουργικό.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      26. Στην με αριθμό 684/25.7.02 ερώτηση δόθηκε με το υπ’ αριθμ. 372/16.8.02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό πρωτ. 684/25.7.02 εγγράφου σας, με το οποίο μας διαβιβάστηκε ερώτηση του Βουλευτή κ. Λ. Παπανικολάου που κατατέθηκε στη Βουλή των Ελλήνων, σας γνωρίζουμε τα ακόλουθα:
      α. Η έγκριση, τοποθέτηση και λειτουργία φάρων ανήκει στις αρμοδιότητες του ΓΕΝ και των φυσικών ή νομικών προσώπων για τα οποία εκτελούνται τα έργα και στην προκειμένη περίπτωση, στην αρμοδιότητα της Ν.Α. Μεσσηνίας που προωθεί τα έργα του αλιευτικού καταφυγίου Μαραθούπολης του Δήμου Γαργαλιάνων.
      β. Σύμφωνα με το αριθ. Φ.919.32077/9/88/20.02.02 έγγραφο Υπηρεσίας Φάρων προς το Δήμο Γαργαλιάνων που κοινοποιείται και στη Ν.Α. Μεσσηνίας, από την Υπηρεσία Φάρων έχουν δεσμευτεί τα φωτιστικά μηχανήματα για την εγκατάσταση δύο αυτόματων πυρσών στο εν λόγω αλιευτικό καταφύγιο, τα οποία δεν εγκαταστάθηκαν μέχρι σήμερα, επειδή τα συνεργεία της προσήλθαν πολλές φορές για το σκοπό αυτό, πλην όμως δεν βρήκαν έτοιμες τις υποδοχές.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      27. Στην με αριθμό 1225/27.8.02 ερώτηση δόθηκε με το υπ’ αριθμ. 85041/20.9.02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 1225/27.8.02 ερώτηση που κατατέθηκε στη Βουλή από το Βουλευτή κ. Ν. Νικολόπουλο σχετικά με αίτηση της κ. Στεφανοπούλου Ελένης σε προκήρυξη του ΑΣΕΠ, για πλήρωση θέσεων βοηθών θαλάμων στο Γενικό Νοσοκομείο Πατρών «Ο ΑΓΙΟΣ ΑΝΔΡΕΑΣ», σας γνωρίζουμε ότι για το συγκεκριμένο θέμα αρμόδιο να απαντήσει στη Βουλή είναι το ΑΣΕΠ, που εποπτεύεται από το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο διαβιβάζουμε την ερώτηση.
      Ο Υφυπουργός
      Ε. ΝΑΣΙΩΚΑΣ»
      28. Στην με αριθμό 705/25.7.02 ερώτηση δόθηκε με το υπ’ αριθμ. 8032/20.8.02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 705/25.7.02 που κατατέθηκε στη Βουλή από το Βουλευτή κ. Π. Λαφαζάνη, σας γνωρίζουμε τα εξής:
      Το προσχέδιο Νόμου με θέμα «Τουριστική Εκπαίδευση και Κατάρτιση, ρυθμίσεις για τον Τουρισμό και άλλες διατάξεις» περιείχε άρθρα 42, 43 και 44 με τις διατάξεις των οποίων ρυθμίζονταν θέματα σχετικά με τα ορεινά μονοπάτια. Οι διατάξεις αυτές δεν ήταν τελικές, ήδη υπάρχει συνεργασία με τις αρμόδιες υπηρεσίες του Υπουργείου Γεωργίας για την τελική διαμόρφωση διατάξεων για την αξιοποίηση και τον εκσυγχρονισμό των ορεινών καταφυγίων, χωρίς αλλοίωση η καταστροφή του φυσικού περιβάλλοντος. Με τις διατάξεις αυτές έτσι όπως διαμορφώνονται δεν γίνεται αυτοδίκαια παραχώρηση των ορειβατικών καταφυγίων σε συγκεκριμένη ομοσπονδία ή σωματείο, ενώ η λειτουργία νέων ορειβατικών καταφυγίων επιτρέπεται μόνον όταν προβλέπονται σε σχέδια ανάπτυξης ορεινών περιοχών ή σε σχέδια διαχείρισης δασικών συγκροτημάτων.
      Σε κάθε περίπτωση όμως στην διαδικασία επεξεργασίας και τελικής διαμόρφωσης των διατάξεων για τα ορεινά καταφύγια λαμβάνονται υπόψη όλες οι απόψεις που κατατίθενται στο Υπουργείο Ανάπτυξης.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      29. Στην με αριθμό 711/25.7.02 ερώτηση δόθηκε με το υπ’ αριθμ. 373/16.8.02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 711/25.7.02 εγγράφου σας, με το οποίο μας διαβιβάστηκε ερώτηση του Βουλευτή κ. Π. Αδρακτά που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η Ε. Επιτροπή υιοθέτησε τον Φεβρουάριο του 2001 και κατέθεσε ανακοίνωση στο Ε. Κοινοβούλιο και στο Συμβούλιο με περιεχόμενο τη βελτίωση της ποιότητας των υπηρεσιών στους θαλάσσιους λιμένες, η οποία συνοδευόταν από πρόταση Οδηγίας για την πρόσβαση στην αγορά των λιμενικών υπηρεσιών. Η πρόταση αυτή Οδηγίας, σύμφωνα με την Ε. Επιτροπή, εντάσσεται στο πλαίσιο των συμπερασμάτων του Ευρωπαϊκού Συμβουλίου της Λισσαβόνας, όπου ετίθετο ως προτεραιότητα η φιλελευθεροποίηση σε τομείς όπως οι μεταφορές. Γενικός σκοπός της πρότασης είναι η εξασφάλιση της ελεύθερης πρόσβασης στην αγορά των λιμενικών υπηρεσιών με όρους διαφάνειας και ισότητας. 
      2. Κατά την τελευταία σύνοδο του Συμβουλίου Υπουργών Ναυτιλιακών Μεταφορών που έγινε στο Λουξεμβούργο την 17.6.2002, τα κράτη-μέλη κατέληξαν με ευρύτατη πλειοψηφία (μειοψηφούσης της Σουηδίας) σε πολιτική συμφωνία επί κοινής θέσης για την πρόταση Οδηγίας με την οποία απελευθερώνεται ο τομέας των λιμενικών υπηρεσιών της Ευρωπαϊκής Ένωσης. Το κείμενο, όπως, μετά από μακρές και επίπονες διαπραγματεύσεις, διαμορφώθηκε εξασφαλίζει την ισόρροπη απελευθέρωση του τομέα, λαμβάνοντας υπόψη αφενός τις ιδιαιτερότητες που παρουσιάζει ο τομέας κάθε κράτους-μέλους και αφετέρου την ανάγκη διατήρησης των εργασιακών συνθηκών και προϋποθέσεων κάτω από τις οποίες θα παρέχονται με ασφάλεια, συνέπεια και αξιοπιστία οι απελευθερούμενες λιμενικές υπηρεσίες.
      3. Ειδικότερα όσον αφορά τα θέματα προστασίας των εργαζομένων στους λιμένες, οι διατάξεις της πρότασης Οδηγίας, όπως τελικά διαμορφώθηκαν, παρέχουν όλες τις δυνατές ασφαλιστικές δικλείδες για την προστασία των εργαζομένων κατά την επιχειρούμενη απελευθέρωση του τομέα. Κατ’ αρχήν η απασχόληση του προσωπικού του προμηθευτή λιμενικών υπηρεσιών θα διέπεται από τη νομοθεσία του Κράτους υποδοχής και θα υπόκειται σε αδειοδότηση βάσει αυστηρών κριτηρίων και υψηλών επαγγελματικών προσόντων, όπως αυτά καθορίζονται από τη νομοθεσία του Κ-Μ που πρόκειται να εργασθούν. Επιπλέον, ο σαφής καθορισμός της έννοιας της αυτοεξυπηρέτησης (self-handlihg) σε συνδυασμό με τις ρυθμίσεις για τη διάρκεια των μεταβατικών περιόδων δίνει στους εργαζομένους τα εχέγγυα για σταθερή απασχόληση υπό συνθήκες δίκαιες, ισότιμες και ανταγωνιστικές και κατοχυρώνονται οι επαγγελματικές τάξεις των κλάδων που απελευθερώνονται μέσω της ρύθμισης της πρόσβασης στο επάγγελμα και της διακρίβωσης των επαγγελματικών προσόντων τους μέσω εξετάσεων. Επίσης προβλέπεται η τήρηση προϋποθέσεων κοινωνικής προστασίας των εργαζομένων τουλάχιστον ισότιμων αυτών που ορίζονται από την Κοινοτική νομοθεσία.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      30. Στην με αριθμό 721/25-7-02 ερώτηση δόθηκε με το υπ’ αριθμ. 535/19-8-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 721/25-7-2002 ερώτηση του Βουλευτή κ. Λευτέρη Παπανικολάου, σας γνωρίζουμε τα εξής:
      Α. Αναφορικά με το Γ΄ ΚΠΣ.
      1. Έργο «Δίκτυο Μουσείων Μάνης» Επιχειρησιακού Προγράμματος της Περιφέρειας Πελοποννήσου (Κωδ. Έργου 2002ΣΕ01430083), στο πλαίσιο του Γ΄ ΚΠΣ.
      Το εν λόγο έργο, που αφορά τόσο την μεσσηνιακή όσο και στην λακωνική Μάνη, έχει ήδη ενταχθεί στο Γ΄ ΚΠΣ με την αρ. πρωτ. 1937/10-7-2002 Απόφαση της Περιφέρειας Πελοποννήσου, είναι συνολικού προϋπολογισμού 1.320.616.00 ευρώ και περιλαμβάνει τρία υποέργα. Το υπ’ αριθμ. 1 έργο με τίτλο «Πύργος Πικουλάκη στην Αρεόπολη: Οργάνωση της μόνιμης Έκθεσης», επί μέρους προϋπολογισμού 630.980 ευρώ, αφορά στον Ν. Λακωνίας.
      Ειδικότερα στον Ν. Μεσσηνίας αναφέρεται το υπ’ αριθ. 2 υποέργο με τίτλο «Πύργος Μούρτζινων στην Καρδαμύλη: Οργάνωση της μόνιμης Έκθεσης», επί μέρους προϋπολογισμού 440.186 ευρώ.
      Επίσης στον Ν. Μεσσηνίας αφορά εν μέρει και το υπ’ αριθμ. 3 υποέργο με τίτλο «Εκδόσεις – Επικοινωνία «Πύργος Πικουλάκη, Πύργος Μούρτζινων», επί μέρους προϋπολογισμού 249.450 ευρώ.
      2. Έργο «Αποκατάστασης Βυζαντινών και Μεταβυζαντινών Μνημείων Νομού Μεσσηνίας» Επιχειρησιακού Προγράμματος της Περιφέρειας Πελοποννήσου (Κωδ. Έργου 2002ΣΕ01430087), στο πλαίσιο του Γ΄ ΚΠΣ.
      Το εν λόγω έργο, το οποίο έχει ήδη ενταχθεί στο Γ΄ΚΠΣ με το αρ. πρωτ. 2023/18-7-2002 Απόφαση της Περιφέρειας Πελοποννήσου, είναι συνολικού προϋπολογισμού 740.000,00 ευρώ και περιλαμβάνει τα ακόλουθα έξι υπόέργα:
      α) Αποκατάσταση Καθολικού Μονής Μελέ Αρτεμισίας.
      β) Αποκατάσταση Ι.Ν. Παναγίας Χαλεβιδιώτισσας στον Άγριλο Αρφαρών.
      γ) Αποκατάσταση κωδωνοστασίου Κοιμήσεως της Θεοτόκου στα Ξανθιάνικα Μηλέας.
      δ) Αποκατάσταση παλαιού Καθολικού Αγ. Θεοδώρων Προαστείου.
      ε) Αποκατάσταση Ι.Ν. Μεταμορφώσεως του Σωτήρος στην Μηλέα Ν. Μεσσηνίας.
      στ) Αποκατάσταση Ι.Ν. Αγίων Ταξιαρχών Ασπροχώματος.
      3.Έργο «Συντήρηση κειμηλίων, τοιχογραφιών εικόνων,γλυπτών, ξυλόγλυπτων τέμπλων σε μνημεία των Νομών Λακωνίας, Αρκαδίας, Μεσσηνίας Αργολίδας».
      Το ανωτέρω έργο, για το οποίο ήδη έχει συνταχθεί Τεχνικό Δελτίο, έχει προταθεί προς ένταξη στο Επιχειρησιακό Πρόγραμμα της Περιφέρειας Πελοποννήσου στο πλαίσιο Γ΄ ΚΠΣ, με πέντε υποέργα, προτεινόμενου συνολικού προϋπολογισμού 496.000.00 ευρώ.
      Ειδικότερα, όσον αφορά στον Ν. Μεσσηνίας, στην πρόταση έχουν περιληφθεί τα μνημεία:
      -Ι. Ν. Αγίου Νικολάου Δ.Δ. Προαστείου, Δήμου Λεύκτρου.
      Η μελέτη συντήρησης των τοιχογραφιών του ναού έχουν διαβιβασθεί, με το αρ. πρωτ. 3645/1-8-2002 έγγραφο της 5ης Εφορείας Βυζαντινών Αρχαιοτήτων, στην Διεύθυνση Συντήρησης Αρχαιοτήτων, προς έγκριση.
      Ι. Μονή Δημιόβης, Δ.Δ. Ελαιοχωρίου, Δ. Καλαμάτας.
      Η μελέτη συντήρησης των τοιχογραφιών του ναού εκπονείται και σύντομα πρόκειται να ολοκληρωθεί.
      Ι Ν. Ζωοδόχου Πηγής Ζαρνάτας, Δ.Δ. Σταυροπηγίου, Δ. Αβίας.
      Η μελέτη συντήρησης τους ξυλόγλυπτου τέμπλου του ναού έχει διαβιβασθεί, με το αρ. πρωτ. 2889/2-6-2002 έγγραφο της 5ης Εφορείας Βυζαντινών Αρχαιοτήτων, στην Διεύθυνση Συντήρησης Αρχαιοτήτων, προς έγκριση.
      4. Έργο «Συντήρηση, αποκατάσταση τμημάτων και ανάδειξη των Κάστρων Μεθώνης, Πύλου και Παλαιού Ναβαρίνου».
      Το ανωτέρω έργο, για το οποίο ήδη έχει συνταχθεί Τεχνικό Δελτίο, έχει προταθεί προς ένταξη στο Περιφερειακό Επιχειρησιακό Πρόγραμμα Πελοποννήσου στο πλαίσιο του Γ΄ ΚΠΣ με προτεινόμενο συνολικό προϋπολογισμό 3.155.000,00 ευρώ και περιλαμβάνει τα ακόλουθα πέντε υποέργα.
      α) Αποκατάσταση τμημάτων του Φρουρίου Πύλου και ανάδειξη του Κάστρου του Παλαιού Ναβαρίνου.
      β) Συντήρηση και αποκατάσταση τμημάτων του Κάστρου Μεθώνης.
      γ) Μελέτη αποκατάσταση του δυτικού επιθαλάσσιου τείχους και του νοτιανατολικού πύργου του Κάστρου Μεθώνης.
      δ) Ηλεκτρολογικές και μηχανολογικές εγκαταστάσεις στο Κάστρο Μεθώνης, εγκατάσταση συστήματος ασφαλείας/παρακολούθησης στο Φρούριο Πύλου.
      ε) Αποκατάσταση δυτικού επιθαλασσίου τείχους στο Κάστρο Μεθώνης.
      Β. Αναφορικά με το Πρόγραμμα «Κάστρων Περίπλους» του ΥΠ.ΠΟ./ΤΑΠΑ.
      1. Κάστρο Μεθένης.
      Στο Πρόγραμμα «Κάστρων Περίπλους» του ΥΠ.ΠΟ./ΤΑΠΑ εκπονήθηκε η μελέτη του έργου «Συνολική ανάδειξη Κάστρου Μεθώνης».
      Το Ταμείο Αρχαιολογικών Πόρων και Απαλλοτριώσεων πρόκειται να δημοπρατήσει εντός του Αυγούστου τ.ε. την υλοποίηση του έργου αυτού, προϋπολογισμού 1.703.135,00 ευρώ, με χρηματοδότηση του Υπουργείου Ανάπτυξης (πρόγραμμα ΕΠΑΝ).
      Γ. Επίσης, το Βυζαντινό Μουσείο Καλαμάτας (κτίριο πρώην Γαλλικού Ινστιτούτου), καθώς και ο Πύργος Ντουράκη στην Καστάνια μεσσηνιακής Μάνης πρόκειται να αποτελέσουν μέρη του έργου «Δίκτυο Μουσείων Μάνης».
      Δ. Τέλος, στο Επιχειρησιακό Πρόγραμμα «Πολιτισμός» του Γ΄ ΚΠΣ, πρόκειται να ενταχθεί το έργο του Μεγάρου Χορού Καλαμάτας, με προϋπολογισμό 8.804,108 ευρώ.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      31. Στην με αριθμό 721/25-7-02 ερώτηση δόθηκε με το υπ’ αριθμ. 8028/20-8-02 έγγραφο από τον Υφυπουργό Ανάπτυξης  η ακόλουθη απάντηση:
      «Σε σχέση με την ερώτηση 721/25-7-2002 του Βουλευτή Μεσσηνίας κ. Λευτέρη Παπανικολάου, που κατατέθηκε στη Βουλή από τον ως άνω Βουλευτή, σας γνωρίζουμε τα ακόλουθα:
      1. Σε ό,τι αφορά τις συγκοινωνιακές υποδομές στη Μεσσηνία, αυτές ασφαλώς υπάγονται στην αρμοδιότητα του Υ.ΠΕ.ΧΩ.Δ.Ε. και του Υπουργείου Μεταφορών.
      2. Σχετικά με την προβολή των τοπικών φυσιολατρικών και αρχαιολογικών χώρων καθώς και άλλων ενδιαφερόντων που παρουσιάζει η Μεσσηνία, έχει προβλεφθεί στην παράγραφο 13 του άρθρου 1 του ν. 2160/1993 η σύσταση Νομαρχιακών Επιτροπών Τουριστικής Προβολής (ΝΕΤΠ), με σκοπό τον καταρτισμό προγραμμάτων τουριστικής προβολής της περιοχής τους στην Ελλάδα και στο εξωτερικό καθώς και την εκτέλεσή τους μετά από έγκριση του ΕΟΤ. Στην ίδια παράγραφο ορίζεται ότι η χρηματοδότηση αυτών των νομαρχιακών προγραμμάτων τουριστικής προβολής καλύπτεται σε ποσοστό μέχρι 50% από τον ΕΟΤ (με έγκριση του εποπτεύοντος Υφυπουργού Ανάπτυξης) ενώ η υπόλοιπη δαπάνη θα καλύπτεται με υποχρεωτικές εισφορές των «ΟΤΑ και όλων των παραγωγικών τάξεων» του κάθε νομού.
      3. Τέλος σε ό,τι αφορά την ανάπτυξη εναλλακτικών μορφών τουρισμού στη Μεσσηνία, θεωρούμε ότι ο εναλλακτικός τουρισμός μπορεί να γίνει σημαντικός μοχλός μιας νέας φάσης τουριστικής επέκτασης. Τα σημαντικότερα είδη τουρισμού που συνθέτουν αυτό που ονομάζουμε εναλλακτικό τουρισμό είναι:
      Οικοτουρισμός, Πολιτιστικός τουρισμός, Συνεδριακός τουρισμός, Αθλητικός τουρισμός, Θρησκευτικός τουρισμός ή και συνδυασμοί όλων ή κάποιων από αυτά τα είδη σε πακέτα που περιέχουν και γαστρονομία, ψυχαγωγία και ενημέρωση για τον πολιτιστικό πλούτο μιας ολόκληρης περιοχής όπως η Μεσσηνία.
      Επομένως, η ανάπτυξη διαφόρων μορφών εναλλακτικού τουρισμού αποτελεί προτεραιότητα λόγω του ρόλου της στην άμβλυνση της χωρικής συγκέντρωσης τουριστικής δραστηριότητας, αλλά και για την αναβάθμιση και τον εμπλουτισμό του τουριστικού προϊόντος.
      Έτσι, καταβάλλεται προσπάθεια για καταγραφή και αξιολόγηση δυνατοτήτων ανάπτυξης σε επιμέρους Δήμους του νομού με σκοπό να αξιοποιηθούν εκείνοι οι τουριστικοί πόροι, που αποτελούν συγκριτικό πλεονέκτημα των διαφόρων περιοχών ώστε να διαμορφωθούν εξειδικευμένα θεματικά προϊόντα.
      Όλα αυτά στοχεύουν στην δημιουργία πακέτων συνεργασίας ανάμεσα στον παραδοσιακό και νέο τουρισμό καθώς και στην στροφή της πολιτικής στο γεωργικό τομέα και γενικότερα την ανάπτυξη του αγροτικού χώρου και στην αναβίωση των ορεινών και ημιορεινών ζωνών. Τα σχετικά προγράμματα και οι αντίστοιχες δημόσιες και ιδιωτικές επενδύσεις ενισχύονται από το Γ΄ΚΠΣ (ΕΠΑΝ, ΠΕΠ, πρωτοβουλίες Interreg III και Leader Plus).
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      32. Στην με αριθμό 744/25-7-02 ερώτηση δόθηκε με το υπ΄ αριθμ. 374/16-8-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμ. πρωτ. 744/25-7-2002 εγγράφου σας, με το οποίο μας διαβιβάστηκε ερώτηση της Βουλευτού κ. Ζ. Μακρή που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Τα δρομολόγια της θερινής περιόδου του τρέχοντος έτους για τη γραμμή των Βορ. Σποράδων εγκρίθηκαν μετά από συσκέψεις που πραγματοποιήθηκαν στο ΥΕΝ με εκπροσώπους των πλοικτητριών εταιρειών που δραστηριοποιούνται στη γραμμή και εκπροσώπους της τοπικής αυτοδιοίκησης των Βορ. Σποράδων. Στα δρομολόγια συμπεριλήφθηκε και η προσέγγιση του επιβατηγού-οχηματαγωγού «JET FERRY 1» στο λιμένα της Αλοννήσου με την προϋπόθεση ότι οι λιμενικές υποδομές θα επιτρέπουν την ασφαλή προσέγγιση του πλοίου.
      2. Σύμφωνα με την απόφαση έγκρισης θερινών δρομολογίων της ανωτέρω γραμμής για τα επιβατηγά – οχηματαγωγά πλοία, το πλοίο «JET FERRY 1» θα έπρεπε να αρχίσει τις προσεγγίσεις στο λιμένα της Αλοννήσου από την 19-6-2002 κατά την εκτέλεση τριών δρομολογίων κάθε εβδομάδα, πλην όμως δεν ολοκληρώθηκαν οι εργασίες κατασκευής της απαραίτητης για την ασφαλή προσέγγιση του πλοίου ράμπας. Η περάτωση των εργασιών αυτών, που ζητήθηκε και από τον πλοίαρχο του πλοίου, ολοκληρώθηκε την 19-7-2002, οπότε και άρχισαν οι προσεγγίσεις του πλοίου στο εν λόγω λιμένα.
      3. Θα πρέπει να τονιστεί ότι ενώ στις συσκέψεις που είχαν πραγματοποιηθεί, συμφωνήθηκαν τρεις προσεγγίσεις του ανωτέρω πλοίου στην Αλόννησο, μετά από πιέσεις, η πλοιοκτήτρια εταιρεία συμφώνησε για δύο επιπλέον προσεγγίσεις προκειμένου το νησί να εξυπηρετηθεί όσον το δυνατό πληρέστερα κατά τη διάρκεια της θερινής περιόδου.
      4. Τέλος, στην θέση του επιβατηγού-οχηματαγωγού «ΕΞ. ΧΑΡΟΥΛΑ», το οποίο διέκοψε τα δρομολόγια στη γραμμή των Βορ. Σποράδων, δρομολογήθηκε το «ΛΗΜΝΟΣ» προκειμένου να μην υπάρξει πρόβλημα εξυπηρέτησης κατά την περίοδο που χρειάζεται το πρώτο να αποκαταστήσει τη βλάβη και να επανέλθει στα δρομολόγιά του.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      33. Στην με αριθμό 758/26-7-02 ερώτηση δόθηκε με το υπ΄ αριθμ. 539/19-8-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ΄ αριθμ. 758/26.07.2002 ερώτηση της Βουλευτού κ. Έλσας Παπαδημητρίου, σας γνωρίζουμε τα εξής:
     Η αρμόδια Διεύθυνση Αναστήλωσης Αρχαίων Μνημείων του ΥΠ.ΠΟ. έχει εντάξει στο Πρόγραμμα Δράσης της για το τρέχον και το επόμενο έτος την εκπόνηση «σχεδίου - πλαισίου» για την απαιτούμενη συνολική παρέμβαση (προστασία, διαμόρφωση, ανάδειξη) στον αρχαιολογικό χώρο του Ηραίου του Άργους. 
     Εν τω μεταξύ έχει ήδη εκπονηθεί προκαταρκτική αρχιτεκτονική μελέτη για την αποκατάσταση της Νότιας Στοάς του Ηραίου και της μνημειώδους κλίμακας ανόδου. Η μελέτη αυτή θα υποβληθεί προς έγκριση στο Κεντρικό Αρχαιολογικό Συμβούλιο μαζί με το συνολικό πρόγραμμα (σχέδιο - πλαίσιο ) για τον αρχαιολογικό χώρο μόλις αυτό ολοκληρωθεί. Το συγκεκριμένο έργο στο Ηραίον του Άργους προγραμματίζεται να προταθεί για ένταξη σε επόμενη φάση του Γ΄ ΚΠΣ μετά το 2003. 
     Συμπληρωματικά αναφέρεται ότι το Υπουργείο Πολιτισμού εκτελεί μεγάλες αρχαιολογικές παρεμβάσεις στο Ν. Αργολίδας με το Γ΄ ΚΠΣ. 
     Στο Ε.Π. «Πολιτισμός» έχουν ήδη ενταχθεί το έργο «Συντήρηση -αναστήλωση και ανάδειξη των μνημείων του Ασκληπιείου Επιδαύρου» προϋπολογισμού 3 δις. δρχ., «Αρχαίο Θέατρο Άργους», με προϋπολογισμό 600 εκ. δρχ. και «Έκθεση Μουσείου Μυκηνών», προϋπολογισμού 600 εκ. δρχ. Στις προτάσεις του ΥΠ.ΠΟ. περιλαμβάνεται επίσης το έργο «Εγκατάσταση λυόμενου θεάτρου στον ευρύτερο αρχαιολογικό χώρο της Επιδαύρου», με προϋπολογισμό 500 εκ. δρχ. 
     Στο ΠΕΠ Πελοποννήσου έχουν ήδη ενταχθεί τα παρακάτω έργα:
     -«Ανάδειξη - αξιοποίηση, Ακροπόλεως Αρχαίας Τίρυνθας και περιβάλλοντος χώρου», προϋπολογισμού 1.070 εκ. δρχ. 
     -«Στερέωση, συντήρηση, ανάδειξη της κάτω Ακρόπολης της Τίρυνθας», προϋπολογισμός 200 εκ. δρχ. 
     -Η αποκατάσταση του κωδωνοστασίου Ι. Ν .Αγ. Δημητρίου Ασίνης Αργολίδας, που περιλαμβάνεται στο έργο «Αποκατάσταση Ι. Ν. Αγ. .Δημητρίου Καστρίου Λακωνίας και κωδωνοστασίου Ι. Ν. Αγ. Δημητρίου Ασίνης Αργολίδος», συνολικού προϋπολογισμού 106 εκ. δρχ. 
     -«Αποκατάσταση Βυζαντινών και Μεταβυζαντινών Μνημείων Νομών Λακωνίας, Αρκαδίας, Αργολίδας», συνολικού προϋπολογισμού 170 εκ. δρχ.
     Επίσης σε διαδικασία ένταξης βρίσκεται το έργο «Συντήρηση, στερέωση, ανάδειξη των Μνημείων Ακροπόλεως Μυκηνών και του ευρύτερου περιβάλλοντος χώρου», προϋπολογισμού 3 δις δρχ. 
     Έχουν υποβληθεί για ένταξη στο ΠΕΠ Πελοποννήσου τα παρακάτω έργα: 
     -«Αποκατάσταση Στρατώνων Καποδίστρια στο Άργος», προϋπολογισμού 400 εκ. δρχ. 
     -«Βελτίωση -αναβάθμιση Αρχαιολογικού Μουσείου Ναυπλίου» προϋπολογισμού 200 εκ. δρχ.
     -«Συντήρηση -αποκατάσταση του θεάτρου της Αρχαίας πόλης Επιδαύρου και ανάδείξη του περιβάλλοντος αρχαιολογικού χώρου», προϋπολογισμού 350 εκ. δρχ. 
     -«Διαμόρφωση και ανάδειξη Μυκηναϊκής Ακρόπολης Μιδέας Αργολίδας», προϋπολογισμού 200 εκ. δρχ. 
     -«Ανάδειξη Μυκηναϊκού Νεκροταφείου Δενδρών», προϋπολογισμού 100 εκ. δρχ. 
     -Η συντήρηση τοιχογραφιών μνημείων του Ν. Αργολίδας περιλαμβάνεται στο έργο: «Συντήρηση κειμηλίων, τοιχογραφιών, εικόνων, γλυπτών και ξυλόγλυπτων τέμπλων σε μνημεία της Λακωνίας, Αρκαδίας, Αργολίδας και Μεσσηνίας», συνολικού προϋπολογισμού 170 εκ. δρχ. 
     Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      34. Στην με αριθμό 776/29-7-02 ερώτηση δόθηκε με το υπ΄ αριθμ. 33714/20-8-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 776/29-7-02 ερώτησης του Βουλευτή κ. Σπήλιου Σπηλιωτόπουλου, με αντικείμενο του θέματος για θέματα αρμοδιότητάς μας και μετά από σχετικά έγγραφα της Περιφέρειας Δυτ. Ελλάδος, σας πληροφορούμε τα εξής: 
     - Όσον αφορά το οδικό δίκτυο της τέως Επαρχία Καλαβρύτων, καθώς και τη συντήρηση βασικών τμημάτων του έχουν διατεθεί συνολικά 3,8 δις δρχ. από το Β΄ ΠΕΠ, ενώ από το Γ΄ ΠΕΠ έχουν ενταχθεί, προενταχθεί και χρηματοδοτούνται έργα που αφορούν το οδικό δίκτυο συνολικού προϋπολογισμού 13.983.859 ευρώ και 2.494.497 ευρώ για μελέτες χρηματοδοτούμενες από εθνικούς πόρους (ΣΑΜΠ 001/3). 
     Ειδικότερα περιλαμβάνονται τα έργα και οι μελέτες: 
     - Βελτίωση της Επαρχιακής Οδού Πατρών-Χαλανδρίτσας-Καλαβρύτων προυπ/σμού 9.684.519 ευρώ (έργο υπό ένταξη). Επίσης πέραν της αναφερομένης πίστωσης από το Γ΄ ΠΕΠ έχει εξασφαλιστεί για το ανωτέρω έργο το ποσό των 1.467.351 ευρώ, από το ΤΕΟ και 293.470 ευρώ, από το Νομαρχιακό Πρόγραμμα Δημοσίων Επενδύσεων . 
     - Για την 22α  επαρχιακή οδό. Ο Μαμουσιά- Δουμενά-Καλάβρυτα συντάσσεται μελέτη περιβαλλοντικών επιπτώσεων. 
     - Για την οδό Καλάβρυτα-Λουσσοί-Κλειτορία έχει ενταχθεί μελέτη βελτίωσης προυπ/σμού 293.470 ευρώ. 
     - Για την οδό Πούντα-Καλάβρυτα η συντήρησή της θα γίνει με έργο προυπ/σμού 240.000 ευρώ από πόρους του ΤΕΟ. Ήδη εκτελούνται στον ίδιο δρόμο έργα ευστάθειας πρανών ορυγμάτων και έδρασης επιχωμάτων προυπ/σμού 1.812.200.280 δρχ. 
     - Για την Ε.Ο. Πατρών - Τριπόλεως εντάχθηκε έργο, που περιλαμβάνει βελτίωση- διαπλάτυνση τμήματος από Δεμένικα (ΧΘ 1 +609) έως Ξηροπόταμο (ΧΘ 2+260), προϋπ/σμού 1.247 .248 ευρώ. Επίσης για τον ίδιο δρόμο περιλαμβάνεται μελέτη βελτίωσής του από το 20ο έως 35ο  χλμ προϋπολογισμού 880.410 ευρώ, καθώς και μελέτη βελτίωσης από το 35ο έως όρια Περιφέρειας Δυτικής Ελλάδας προϋπ/σμού 1.320.616 ευρώ.
     -Επίσης για τη τελευταία τριετία  έχουν διατεθεί 150 εκ. δρχ για το δρόμο Αιγίου- Φτέρης-Καλάβρυτα και 300 εκ. δρχ. για το δρόμο Πατρών- Τριπόλεως, προκειμένου να εκτελεστούν εργασίες συντήρησης, σήμανσης και βελτίωσης, ενώ για το έτος 2002 έχουν εγκριθεί πιστώσεις 160.000 ευρώ για το δρόμο Αιγίου-Φτέρης-Καλάβρυτα, 240.000 ευρώ για το δρόμο Πατρών- Τριπόλεως, από δε το Νομαρχιακό Πρόγραμμα Δ.Ε έχουν διατεθεί συνολικά 1,5 δις δρχ. 
     - Όσον αφορά το έργο «Κατασκευή Διαδημοτκής Οδού Κουνιβά-Παρασκευή- Λόπεσι-Ρακίτα-Βετέικα-Λεόντιο-Λαπαναγοί» με απόφαση Περιφερειακής Επιτροπής Παρακολούθησης του ΕΠΤΑ, προεντάχθηκε το έργο με σύμφωνη γνώμη της ΤΕΔΚ Ν. Αχαΐας, με φορέα υλοποίησης το Δήμο Αιγίου και συμμετέχοντες το Δήμο Καλαβρύτων και την Κοινότητα Λεοντίου. Το έργο αυτό δεν έχει οριστικά ενταχθεί από την ΠΕΠ γιατί δεν έχει ολοκληρωθεί η μελέτη από το Δήμο Αιγίου. 
     - Σχετικά με την αποπεράτωση του Δημοτικού Μουσείου Καλαβρυτινού Ολοκαυτώματος έχουν εξασφαλιστεί από το Γ΄ ΠΕΠ 1.203.228 ευρώ. 
     Για την καλύτερη ενημέρωσή σας επισυνάπτουμε πίνακα έργων και μελετών της περιοχής ενταγμένων και υπό ένταξη στο Γ΄ ΠΕΠ, καθώς και πίνακα που περιλαμβάνει όλα τα έργα των Δήμων της τέως Επαρχίας Καλαβρύτων που χρηματοδοτούνται από το Ειδικό Πρόγραμμα Τοπικής Αυτοδιοίκησης (ΕΠΤΑ).
     Σχετικά με το συγκοινωνιακό πρόβλημα της επαρχίας Καλαβρύτων και τον Οδοντωτό αρμόδιο να απαντήσει είναι το Υπουργείο Μεταφορών και Επικοινωνιών, στο οποίο κοινοποιούμε την ανωτέρω ερώτηση. 
     Για τα λοιπά θέματα γεωργίας-κτηνοτροφίας δασικών δρόμων, πολιτισμού- αθλητισμού, υγειονομικής ταφής απορριμμάτων, υγείας-πρόνοιας και τουρισμού, αρμόδια να απαντήσουν είναι τα συνερωτώμενα Υπουργεία Γεωργίας, Πολιτισμού, ΠΕΧΩ.Δ.Ε, Υγείας Πρόνοιας και Ανάπτυξης στο οποίο κοινοποιείται η ανωτέρω ερώτηση. 
      Ο Υφυπουργός
      Λ. ΠΑΠΑΔΗΜΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).).
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής Ευβοίας κ. Λευτέρης Παπαγεωργόπουλος ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι αύριο ημέρα Πέμπτη 27 Μαρτίου 2003 και ώρα 10.00΄ ο Πρωθυπουργός θα ενημερώσει τη Βουλή, σύμφωνα με το άρθρο 142 Α του Κανονισμού της Βουλής, για την πρόσφατη Σύνοδο του Συμβουλίου της Ευρωπαϊκής Ένωσης και τον πόλεμο στο Ιράκ. 
      Έχει ήδη διανεμηθεί και η ειδική ημερήσια διάταξη.
      Η αυριανή συζήτηση του νομοσχεδίου του Υπουργείου Ανάπτυξης δε θα πραγματοποιηθεί.
      Επίσης, θα ήθελα να μεταφέρω στο Σώμα την ομόφωνη πρόταση της Διάσκεψης των Προέδρων, η σημερινή συζήτηση της πρότασης νόμου να αναβληθεί και να διεξαχθεί σε συνεδρίαση της επόμενης εβδομάδας.
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το Σώμα συνεφώνησε ομοφώνως.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 18.15΄, λύεται η συνεδρίαση για αύριο ημέρα Πέμπτη 27 Μαρτίου 2003 και ώρα 10.00΄, με αντικείμενο εργασιών του Σώματος: Ανακοινώσεις του Πρωθυπουργού κ. Κωνσταντίνου Σημίτη και συζήτηση,  σύμφωνα με το άρθρο 142 Α΄ του Κανονισμού της Βουλής, για την πρόσφατη Σύνοδο του Συμβουλίου της Ευρωπαϊκής Ένωσης και τον πόλεμο στο Ιράκ.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1

ΣΥΝΕΔΡΙΑΣΗ 26-3-2003


