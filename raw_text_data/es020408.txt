
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΙΖ'
Δευτέρα, 8 Απριλίου 2002
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. 'Αδεια απουσίας του Βουλευτού Γ. Καλατζή, 
3. Ανακοινώνεται ότι τη συνεδρίαση παρακολουθούν μαθητές, από το 2ο Εσπερινό ΤΕΕ Αγίου Δημητρίου Αττικής, 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Συζήτηση επικαίρων ερωτήσεων: α) Προς τον Υπουργό Εθνικής Παιδείας και Θρησκευμάτων σχετικά με τον εκσυγχρονισμό της λειτουργίας του Διαπανεπιστημιακού Κέντρου Αναγνώρισης Τίτλων Σπουδών της Αλλοδαπής (ΔΙΚΑΤΣΑ), 
β) Προς τον Υπουργό Εμπορικής Ναυτιλίας, σχετικά με τη λειτουργία της Ναυπηγοεπισκευαστικής Ζώνης Πειραιά - Περάματος - Σαλαμίνας, 
γ) Προς την Υπουργό Περιβάλλοντος, Χωροταξίας και Δημοσίων 'Εργων, σχετικά με τον κίνδυνο μόλυνσης των πηγών του ποταμού Λούρου από την ανεξέλεγκτη λειτουργία της χωματερής Δουρούτη Ιωαννίνων, 
Γ' ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Οικονομίας και Οικονομικών: α) "Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για την προώθηση και αμοιβαία προστασία των επενδύσεων", 
β) "Κύρωση της συμφωνίας για την προώθηση και αμοιβαία προστασία των επενδύσεων μεταξύ της Ελληνικής Δημοκρατίας και της Βοσνίας και Ερζεγοβίνης", 
γ) "Κύρωση της Σύμβασης μεταξύ της Ελληνικής Δημοκρατίας και της Πορτογαλικής Δημοκρατίας για την αποφυγή της διπλής φορολογίας και την αποτροπή φοροδιαφυγής αναφορικά με τους φόρους εισοδήματος", 
δ) "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αρμενίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος του κεφαλαίου", 
2. Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της πολιτικής προστασίας και λοιπές διατάξεις", 
3. Κατάθεση σχεδίου νόμου: Οι Υπουργοί Εξωτερικών, Οικονομίας και Οικονομικών, Εθνικής 'Αμυνας, Εσωτερικών, Δημόσιας Διοίκησης και Αποκέντρωσης, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: "Κύρωση της Απόφασης των Αντιπροσώπων των Κυβερνήσεων των Κρατών - Μελών της Ευρωπαϊκής 'Ενωσης, συνελθόντων στο πλαίσιο του Συμβουλίου της 15-10-2001, σχετικά με τα προνόμια και τις ασυλίες που χορηγούνται στο Ινστιτούτο Μελετών για θέματα ασφάλειας και στο Δορυφορικό Κέντρο της Ευρωπαϊκής 'Ενωσης, καθώς και στα όργανά τους και στα μέλη του Προσωπικού τους", 
ΟΜΙΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Γ., 
ΕΥΘΥΜΙΟΥ Π., 
ΖΗΣΗ Ρ., 
ΚΑΨΗΣ Ι., 
ΤΑΛΙΑΔΟΥΡΟΣ Σ., 
ΤΡΥΦΩΝΙΔΗΣ Γ., 
ΣΚΥΛΛΑΚΟΣ Α., 
ΧΑΤΖΗΜΙΧΑΛΗΣ Φ., 
Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΒΑΡΔΙΚΟΣ Π., 
ΒΑΣΙΛΕΙΟΥ Θ., 
ΓΕΙΤΟΝΑΣ Κ., 
ΓΙΑΝΝΟΠΟΥΛΟΣ Α., 
ΚΑΝΕΛΛΗ Λ., 
ΛΑΜΠΡΟΠΟΥΛΟΣ Ι., 
ΜΑΝΤΟΥΒΑΛΟΣ Π., 
ΜΗΤΣΟΤΑΚΗΣ Π., 
ΞΗΡΟΤΥΡΗ Α., 
ΠΑΠΑΔΗΜΑΣ Λ., 
ΠΑΥΛΟΠΟΥΛΟΣ Π., 
ΠΟΛΥΔΩΡΑΣ Β., 
ΣΚΑΝΔΑΛΙΔΗΣ Κ., 
ΤΖΑΝΗΣ Λ., 
ΤΣΟΥΡΝΟΣ Γ., 

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΙΖ΄
Δευτέρα 8 Απριλίου 2002


Αθήνα, σήμερα στις 8 Απριλίου 2002, ημέρα Δευτέρα και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Σπυρίδωνα Ταλιαδούρο, Βουλευτή Καρδίτσας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Φώτης Τερζόγλου, κάτοικος Καλλίφυτου Δράμας, ζητεί τη διευθέτηση της συνταξιοδότησής του.
2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Νικόλαος Καραγιαννίδης, κάτοικος Κυργίων Δράμας, ζητεί τη διευθέτηση της συνταξιοδότησής του.
3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Δέσποινα Βουλτσίδου, κάτοικος Φωτολίβους Δράμας, ζητεί τη διευθέτηση της συνταξιοδότησής της από το ΤΕΒΕ.
4) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Φανή Γκέλλου, κάτοικος Καλής Βρύσης Δράμας, ζητεί τη διευθέτηση της συνταξιοδότησής της.
5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η 'Ενωση Αξιωματικών Ελληνικής Αστυνομίας Ανατολικής Μακεδονίας - Θράκης ζητεί την ικανοποίηση των θεσμικών και οικονομικών αιτημάτων του κλάδου.
6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι ιατροί του ΣΕΥΠΙΚΑ Δράμας ζητούν την άρση ποινής του ιατρού κ. Γεωργιάδη, παιδίατρου στο ΙΚΑ Δράμας.
7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γ. Αφεντούλης, κάτοικος Αργυρούπολης Δράμας καλλιεργητής βάμβακος, διαμαρτύρεται για το χαμηλό στρεμματικό δικαίωμα που του δόθηκε κατόπιν της σχετικής του ένστασης.
8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Αναστάσιος Τσακίρης, αγρότης κάτοικος Μικροχωρίου Δράμας, διαμαρτύρεται για το χαμηλό στρεμματικό δικαίωμα, που του δόθηκε κατόπιν ένστασής του.
9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Παναγιώτης Παπαδόπουλος, κάτοικος Μυλοποτάμου Δράμας, ζητεί τη διευθέτηση της συνταξιοδότησής του από τον ΟΓΑ.
10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Παρασκευή Σκουλά, κάτοικος Δοξάτου Δράμας ζητεί τα αποτελέσματα από τις επιλογικές διαδικασίες για ΕΠΟΠ στην Ξάνθη, στις οποίες συμμετείχαν οι υιοί της.
11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Δράμας - Καβάλας - Ξάνθης ζητεί χρηματοδότηση για την εκτέλεση αρδευτικών - εγγειοβελτιωτικών έργων προς αντιμετώπιση του προβλήματος της λειψυδρίας.
12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ με αναφορά του διαμαρτύρεται για τον πλεονάζοντα αριθμό αποσπασθέντων εκπαιδευτικών της Φυσικής Αγωγής στη Διεύθυνση Πρωτοβάθμιας Εκπαίδευσης του Νομού Δράμας.
13) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί την ανέγερση νέου κτιρίου για τη στέγαση του Δημοτικού Σχολείου Παλαίρου Αιτωλ/νίας.
14) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Λεωνιδίου Αιτωλ/νίας ζητεί την άμεση τοποθέτηση μόνιμων δασκάλων στο Σχολείο.
15) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων Νομού Ηρακλείου ζητεί την απλούστευση των διαδικασιών του ΕΛΓΑ που αφορούν στις ασφαλιστικές καλύψεις των αγροτών και κτηνοτρόφων.
16) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Πολυτέκνων Νομού Φλώρινας ζητεί τη λήψη μέτρων φορολογικής ελάφρυνσης για τις πολύτεκνες οικογένειες.
17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σίφνου ζητεί τη στελέχωση των υπηρεσιών που κάνουν έλεγχο στις οικοδομικές άδειες της νήσου Σίφνου.
18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κουφονησίων Κυκλάδων ζητεί την ανάκληση της άδειας τοποθέτησης κεραίας κινητής τηλεφωνίας στα Κουφονήσια.
19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Φορείς της νήσου Σύρου ζητούν την άμεση επέκταση του αεροδρομίου της νήσου Σύρου.
20) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η 'Ενωση Αγροτικών Συνεταιρισμών Μυλοποτάμου διαμαρτύρεται για την περικοπή της επιδότησης για τα επιλέξιμα αιγοπρόβατα.
21) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Κτηνοτροφικός Σύλλογος Ζωνιανών Ρεθύμνου ζητεί την άμεση καταβολή των επιδοτήσεων στα δικαιούχα μέλη του.
22) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Συνομοσπονδία Επιχειρηματιών Ενοικιαζομένων Δωματίων - Διαμερισμάτων Ελλάδος ζητεί τον απεγκλωβισμό των επιχειρήσεων από τη διαδικασία παράτασης των ειδικών σημάτων λειτουργίας.
23) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Αλέξανδρος Μαλτσίδης, κάτοικος εξωτερικού, ζητεί την επίλυση στρατολογικού του προβλήματος.
24) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Ιωάννης Αλεξανδρής, υπάλληλος Πρωτοδικείου Χαλκίδας, ζητεί τη μετάταξή του στο Υπουργείο Οικονομικών.
25) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δρ. Σταύρος Μπαρούτης δηλώνει πως δεν αποδέχεται την τοποθέτησή του ως Διοικητή στο νοσοκομείο Διδυμοτείχου.
26) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία το Σωματείο Συνταξιούχων Σιδηροδρομικών Ελλάδος "Η ΑΝΑΓΕΝΝΗΣΗ" ζητεί να καταβληθεί και στους συνταξιούχους του Δημοσίου το εισόδημα εξομάλυνσης.
27) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η κυρία Μαργαρίτα Παπαδοπούλου ζητεί να της χορηγηθούν τα καταστατικά ίδρυσης και λειτουργίας των Σχολών "Αθλητισμός - Χορός - 'Εκφραση".
28) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Νίκαιας Πειραιά ζητεί την αποχώρηση των Ισραηλινών από τα παλαιστινιακά εδάφη.
29) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία οι Κάτοικοι του Δήμου Ζάρακα Λακωνίας ζητούν να μην επιτραπεί η εγκατάσταση αιολικών σταθμών παραγωγής ηλεκτρικής ενέργειας στην περιοχή τους.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1458/17-9-01 ερώτηση δόθηκε με το υπ'αριθμ. 162/2-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1458/17-9-2001 που κατέθεσε στη Βουλή ο Βουλευτής κ. Γεώργιος Τρυφωνίδης, παρακαλούμε να πληροφορήσετε τον κ. Βουλευτή ότι το απαιτούμενο προσωπικό τόσο ως προς τον αριθμό όσο και τα αναγκαία τυπικά και ουσιαστικά προσόντα θα αντιμετωπισθεί από τον φορέα λειτουργίας και συντήρησης του υπόψη έργου.
Ο Υπουργός
Κ. ΛΑΛΙΩΤΗΣ"
2. Στην με αριθμό 1570/21-9-01 ερώτηση δόθηκε με το υπ΄ αριθμ. 965/4-10-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1570/21-9-01 την οποία κατέθεσε ο Βουλευτής κ. Παν. Ψωμιάδης και η οποία αναφέρεται στην κάλυψη της δαπάνης των οφειλών των Νομαρχιακών Αυτοδιοικήσεων προς τους ιδιοκτήτες ΤΑΞΙ και λεωφορείων ΚΤΕΛ της Βορείου Ελλάδος για τη μεταφορά μαθητών κατά το σχολικό έτος 2000-2001, σας πληροφορούμε τα ακόλουθα: 
Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 ΦΕΚ 932/98 τ.Β΄ Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών. 
Με το Π Δ. 161/2000 (ΦΕΚ 145 Α΄) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις. 
Σύμφωνα με τη διάταξη της παραγράφου 24 του άρθρου 2 του ν.2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτ/σεις για την αντιμετώπιση των δαπανών μεταφοράς μαθητών. 
Στον προϋπολογισμό του ΥΠΕΠΘ δεν εγγράφονται πλέον πιστώσεις για μεταφορά μαθητών.
Το ΥΠ.Ε.Π.Θ. ωστόσο βρίσκεται σε συνεργασία με το Υπουργείο Οικονομικών (Γ.Λ.Κ ) για την αντιμετώπιση του θέματος. Συγκεκριμένα, έχει ζητηθεί η διάθεση του 100% της εγκεκριμένης πίστωσης, ώστε να πληρωθούν οι οφειλές της προηγούμενης σχολικής χρονιάς, καθώς και η ενίσχυση του προϋπολογισμού των Περιφερειών, προκειμένου να καλυφθούν οι υφιστάμενες οφειλές και οι νέες συμβατικές υποχρεώσεις των Νομαρχιακών Αυτοδιοικήσεων. 
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
3. Στην με αριθμό 1459/17-9-01 ερώτηση δόθηκε με το υπ΄ αριθμ. 935/3-10-01 έγγραφο από τον Υπουργό Παιδείας η ακόλουθη απάντηση:
"Απαντώντας στην ερώτηση με αριθμό 1459/17-9-01 την οποία κατέθεσαν οι Βουλευτές κύριοι Γεώργ. Χουρμουζιάδης και Λιάνα Κανέλλη και αφορά στον υπολογισμό του βαθμού Πρόσβασης για την Τριτοβάθμια Εκπ/ση σε μεμονωμένες περιπτώσεις αποφοίτων του σχολικού έτους 2000-2001 σας γνωρίζουμε τα ακόλουθα:
Όπως κάθε χρόνο η Διεύθυνση Μηχανοργάνωσης του ΥΠΕΠΘ συγκροτεί ηλεκτρονικό αρχείο των μαθητών της Β΄ και Γ΄ τάξης του Ενιαίου Λυκείου μαζί με τα αναγκαία βαθμολογικά δεδομένα προκειμένου, μετά το πέρας όλων των διαδικασιών, να προχωρήσει στην επιλογή των εισαγομένων στην Τριτοβάθμια Εκπαίδευση.
Στο πλαίσιο της εισαγωγής των ατομικών και βαθμολογικών στοιχείων των υποψηφίων γίνονται πάντοτε έλεγχοι, οπτικοί και ηλεκτρονικοί, προκειμένου να μηδενιστεί η πιθανότητα λανθασμένης έκδοσης αποτελεσμάτων.
Κατά το προηγούμενο σχολ. έτος έγιναν τρεις συνολικά οπτικοί έλεγχοι που άλλοτε αφορούσαν τους προφορικούς βαθμούς και άλλοτε τους γραπτούς.
Μετά δε την υποβολή των μηχανογραφικών δελτίων και την εισαγωγή όλων των δεδομένων των υποψηφίων στον ηλεκτρονικό υπολογιστή, έγινε όπως κάθε χρόνο ο τελικός οπτικός έλεγχος στα σχολεία, προκειμένου να εκδοθούν τα αποτελέσματα επιλογής.
Κατά τον οπτικό αυτό έλεγχο διαπιστώθηκε ότι σε μεμονωμένα σχολεία είχε υπολογισθεί λανθασμένα ο Γενικός Βαθμός Πρόσβασης, που οφειλόταν είτε στο μη υπολογισμό, ως όφειλε, του βαθμού της Β΄ τάξης Λυκείου, είτε, στο ότι λήφθηκε υπόψη ο βαθμός προαγωγής που υπολογίζεται ισότιμα με τον προφορικό και γραπτό βαθμό - 50% ο καθένα από αυτούς - και όχι ο βαθμός πρόσβασης του μαθήματος ο οποίος διαμορφώνεται κατά 30% από τον προφορικό και 70% από τον γραπτό βαθμό.
Ήδη το ΥΠΕΠΘ ερευνά του λόγους και τις συνθήκες κατά τις οποίες έγιναν οι λάθος αυτοί υπολογισμοί με συνέπεια να χορηγηθούν λανθασμένες βεβαιώσεις της παραγράφου 13 του άρθρου 1 του ν. 2525/1997, όπως συμπληρώθηκε με την παράγραφο 1 του άρθρου 1 του ν. 2909/2001.
Σε κάθε περίπτωση η διαφοροποίηση του Γενικού Βαθμού πρόσβασης για τις περιπτώσεις αυτές ήταν τόσο μικρή που σίγουρα δεν μπορούσε να αλλάξει ή να επηρεάσει τη σειρά προτίμησης που είχαν δηλώσει οι υποψήφιοι.
Άλλωστε οι ακριβείς και τεκμηριωμένες οδηγίες του ΥΠΕΠΘ προς τους υποψήφιους, τους κατηύθυναν να δηλώσουν τη σειρά προτίμησης των σχολών με βάση την πραγματική τους επιθυμία, χωρίς να λαμβάνουν υπόψη τη βαθμολογία του τελευταίου εισαγόμενου του προηγούμενου έτους, η οποία δεν είναι σταθερή αλλά μεταβάλλεται κάθε χρόνο ανάλογα με τις επιδόσεις και τις προτιμήσεις του υποψηφίου.
Από τα παραπάνω προκύπτει ότι δεν απαιτείται να ληφθεί κανένα πρόσθετο μέτρο, γιατί άλλωστε δεν υπήρξε ουσιαστικό πρόβλημα στις διαδικασίες επιλογής.
Τέλος, το ΥΠΕΠΘ έχε διαμορφώσει με τις δικές του υπηρεσίες όλα τα ηλεκτρονικά προγράμματα εισαγωγής και ελέγχου των δεδομένων καθώς και τις επεξεργασίες αυτών για την εισαγωγή στην Τριτοβάθμια Εκπαίδευση.
Όσον αφορά δε στο συγκεκριμένο πρόγραμμα το οποίο χρησιμοποιείται στα Λύκεια και το οποίο έχει επεξεργασθεί ιδιωτική εταιρεία, σας γνωρίζουμε ότι το ΥΠΕΠΘ δεν διέθετε ούτε τον απαιτούμενο εξοπλισμό ούτε την τεχνογνωσία για την εκπόνηση του απαραίτητου λογισμικού το οποίο εντάχθηκε στο ευρύτατο πρόγραμμα του ΥΠΕΠΘ, με το οποίο εγκαθιδρύθηκε η ηλεκτρονική γραμματειακή εξυπηρέτηση σ΄ όλα τα λύκεια.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
4. Στην με αριθμό 1475/18-9-2001 ερώτηση δόθηκε με το υπ' αριθμ. 2013/2-10-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1475/18-9-2001 που κατέθεσε στη Βουλή ο Βουλευτής κ. Γ.Ι.Παπαγεωργίου, σε πληροφορούμε τα εξής:
Το Υπουργείο Γεωργίας (Δ/νση ΠΣΕΑ) συγκεντρώνει στοιχεία για τις ζημιές που προκλήθηκαν ή θα προκληθούν στη γεωργία από πυρκαγιές κατά το τρέχον έτος, προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών σε επίπεδο χώρας και στη συνέχεια θα προβεί στις απαραίτητες ενέργειες για την ένταξη των ζημιών στο Γ' Κ.Π.Σ.
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 1485/18-9-2001 ερώτηση δόθηκε με το υπ' αριθμ. 942/3-10-2001 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1485/18-9-2001 την οποία κατέθεσε ο Βουλευτής κ. Στ. Καλογιάννης και η οποία αναφέρεται στον υπολογισμό των μορίων των μαθητών του 3ου Ενιαίου Λυκείου Ιωαννίνων για την εισαγωγή τους στα Ανώτατα και Ανώτερα Εκπαιδευτικά Ιδρύματα, σας γνωρίζουμε τα ακόλουθα:
Το Υπουργείο Εθνικής Παιδείας και Θρησκευμάτων προκειμένου να εκδώσει τα αποτελέσματα επιλογής για την εισαγωγή στην Τριτοβάθμια Εκπαίδευση, μετά την καταχώρηση στους ηλεκτρονικούς υπολογιστές των βαθμολογικών δεδομένων, απέστειλε σε κάθε Λύκειο μηχανογραφικές καταστάσεις με σαφείς οδηγίες για αντιπαραβολή των δεδομένων αυτών με τα αντίστοιχα των μητρώων, τον εντοπισμό πιθανών λαθών και την επιστροφή του διορθωμένου αντιγράφου της μηχ/κής κατάστασης.
Οι διαδικασίες αυτές γίνονται κάθε χρόνο για να διασφαλισθεί το αδιάβλητο της διαδικασίας επιλογής.
Το 3ο Λύκειο Ιωαννίνων επέστρεψε τη σχετική κατάσταση χωρίς καμία παρατήρηση ή διόρθωση, θεωρημένη από το Λυκειάρχη ότι έγινε η παραβολή.
Μετά την έκδοση των αποτελεσμάτων διαπιστώθηκε ότι, για ορισμένους μαθητές του σχολείου αυτού δεν είχε υπολογισθεί, ως όφειλε, ο βαθμός πρόσβασης της Β' Λυκείου.
Ήδη το ΥΠΕΠΘ επεξεργάζεται τα νέα δεδομένα και προχωρά στην αποκατάσταση της σειράς επιτυχίας των υποψηφίων με την έκδοση σχετικής Υπουργικής Απόφασης.
Παράλληλα δε διατάχθηκε διενέργεια έρευνας για να διαπιστωθεί κάτω από ποιες συνθήκες δεν εντοπίσθηκε το λάθος αυτό στο συγκεκριμένο σχολείο, να εντοπιστούν οι τυχόν υπεύθυνοι και να επιβληθούν οι προβλεπόμενες κυρώσεις.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
6. Στην με αριθμό 1503/19.9.01 ερώτηση δόθηκε με το υπ' αριθμ. 2954/3.10.01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1503/19.9.01 που κατέθεσαν στη Βουλή οι Βουλευτές κύριοι Τάκης Τσιόγκας, Ν. Γκατζής και Α. Σκυλλάκος, σχετικά με τη λειτουργία φυλασσόμενης διάβασης στη σιδηροδρομική γραμμή, στη συνοικία Θεσσαλικό της Λάρισας, σύμφωνα με τον αριθμό 157215/195 Α/27.9.01, σας πληροφορούμε τα παρακάτω:
1.Ο Ο.Σ.Ε. σε τμήματα γραμμής όπου γίνεται εκσυγχρονισμός δηλαδή διπλασιασμός της γραμμής με βελτίωση της χάραξης για μεγάλες ταχύτητες συρμών προβαίνει στην ολοκληρωτική κατάργηση ισόπεδων διαβάσεων και κατασκευή ανισόπεδων ως την καλύτερη λύση για την ασφαλή κυκλοφορία τόσο των συρμών όσο και των τροχοφόρων και πεζών.
Για το λόγο αυτό ο Ο.Σ.Ε. προέβη στην κατασκευή πεζογέφυρας στη περιοχή Θεσσαλικού Λάρισας και τον ηλεκτροφωτισμό αυτής με ταυτόχρονη κατασκευή περίφραξης των γραμμών παρά το γεγονός ότι η παραπάνω λύση είναι δαπανηρή για τον Οργανισμό. Η πρακτική αυτή ακολουθείται από όλα τα σύγχρονα Ευρωπαϊκά Δίκτυα.
Εξ άλλου ο Ο.Σ.Ε. έχει προβεί στην κατασκευή παρόμοιων έργων σε αστικές περιοχές μετά από επανειλημμένα αιτήματα της Τοπικής Αυτοδιοίκησης.
2. Παρά τα παραπάνω οι κάτοικοι δεν χρησιμοποιούν την πεζογέφυρα και διασχίζουν αυθαίρετα τις σιδηροδρομικές γραμμές καταστρέφοντας την περίφραξη την οποία ο Ο.Σ.Ε. υποχρεώνεται να επισκευάζει, με κίνδυνο πρόκλησης ατυχημάτων.
Για την επίλυση του παραπάνω προβλήματος οι κάτοικοι της περιοχής ζητούν υπογειοποίηση των γραμμών και μέχρι την πραγματοποίηση αυτής, την κατασκευή υπόγειας διάβασης πεζών.
Η υπογειοποίηση των γραμμών είναι έργο εξαιρετικά υψηλού κόστους με δισεπίλυτα προβλήματα και δεν προβλέπεται η υλοποίηση του μέσω του Γ΄ Κ.Π.Σ. Ο Ο.Σ.Ε. για την εξυπηρέτηση των κατοίκων έχει προτείνει την κατασκευή Κάτω Διάβασης Πεζών (χιλιομ. Θέση 345+972 γραμμής Πειραιά-Αθήνας) μέσω των Π.Ε.Π. προϋπολογισμού 150.000.000 δρχ., η οποία έχει εγκριθεί.
Σε ό,τι αφορά την προσωρινή λύση με τη δημιουργία Ισόπεδης Διάβασης Πεζών, αυτή δεν μπορεί να υιοθετηθεί για τους προαναφερόμενους στην παράγραφο 1 λόγους και επίσης λόγω της επικινδυνότητας της περιοχής (ύπαρξη 4 γραμμών και μιας ηλεκτροκίνητης αλλαγής).

Επισημαίνεται ότι σύμφωνα με τον Κανονισμό Ισόπεδων Διαβάσεων (ΦΕΚ. 868/Β/7-9-74) σε ισόπεδες διαβάσεις εγκεκριμένες για χρήση πεζών δεν προβλέπεται η τοποθέτηση φύλακα αλλά μόνο τοποθέτηση προειδοποιητικής πινακίδας (Κ) σύμφωνα με τον Κώδικα Οδικής Κυκλοφορίας.
Ο Υπουργός
ΧΡΙΣΤΟΣ ΒΕΡΕΛΗΣ"
7. Στην με αριθμό 1507/2001 ερώτηση δόθηκε με το υπ' αριθμ. 32/3-10-01 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
"Σε απάντηση των παραπάνω αναφορών και της ερώτησης 1507/2001 της Βουλευτού κας Ε. Τσουρή, σας γνωστοποιούμε, στο πλαίσιο της αρμοδιότητάς μας και σύμφωνα με τα σχετικά στοιχεία που έθεσε υπόψη μας η ΕΡΤ - ΑΕ, τα εξής:
1. Πριν από λίγους μήνες ο ιδιωτικός τοπικός τηλεοπτικός σταθμός "ΠΑΤΡΙΔΑ", που εδρεύει στη Χίο, μετακίνησε την κεραία του πομπού του στον Κορφά Χίου και την τοποθέτησε μόλις 3 ως 4 μέτρα από την κεραία της ΝΕΤ, ενώ πρώτα απείχε 300 περίπου μέτρα από αυτή. Από τότε ο ιδιωτικός σταθμός προκαλεί παρεμβολή στο πρόγραμμα της ΝΕΤ, επειδή το κανάλι εκπομπής του (47) υπεισέρχεται στη λήψη (κανάλι 48, γειτονικό στο φάσμα) του αναμεταδότη της ΝΕΤ. Η παρεμβολή είναι έντονα αισθητή σ' όλη την περιοχή του αναμεταδότη της ΝΕΤ.
Για το θέμα αυτό η ΕΡΤ δέχεται συχνά παράπονα τηλεθεατών της Χίου που αδυνατούν να παρακολουθήσουν τα προγράμματα της ΝΕΤ.
2. Για να λυθεί το πρόβλημα, η ΕΡΤ έχει επανειλημμένως ζητήσει, τηλεφωνικώς και γραπτώς, από τον ιδιοκτήτη του τηλεοπτικού σταθμού, είτε να απομακρύνει την κεραία του σε απόσταση και κατεύθυνση τέτοια ώστε να μην επηρεάζει τον αναμεταδότη της ΝΕΤ, είτε να αλλάξει κανάλι εκπομπής.
3. Όσον αφορά τις προτάσεις του σταθμού "ΠΑΤΡΙΔΑ" για αλλαγή του τρόπου λήψεως του αναμεταδότη της ΝΕΤ, αυτές δεν κρίνονται εφαρμόσιμες για τους εξής λόγους:
Ο πρώτος προτεινόμενος τρόπος (μέσω δορυφόρου), εκτός από άλλες πρακτικές δυσκολίες που παρουσιάζει, θα μετέδιδε το σήμα χωρίς TELETEXT (αυτό δεν μεταδίδεται από τον δορυφόρο) που είναι μία υπηρεσία που αρκετοί τηλεθεατές παρακολουθούν και συμβουλεύονται, λόγω μεταδόσεως Χρηματιστηρίου και άλλων πληροφοριών. Η υπηρεσία αυτή που παρέχεται στους τηλεθεατές σ' όλη τη χώρα, δεν θα ήταν δυνατόν να αφαιρεθεί από τους κατοίκους της Χίου.
O δεύτερος τρόπος (με ραδιόζευξη) είναι επισφαλής, ευπαθής και ανεφάρμοστος για μεγάλες αποστάσεις, όπως στην προκειμένη περίπτωση μεταξύ Ολύμπου Μυτιλήνης ή άλλου βασικού Κέντρου Εκπομπής της ΝΕΤ (Πάρνηθας, Πηλίου) και του Κορφά.
4. Τέλος, σημειώνεται ότι με το εν λόγω θέμα ασχολήθηκε και το Δημοτικό Συμβούλιο Χίου στις 24-7-01, το οποίο και εξέδωσε την υπ' αριθμ. 288/2001 απόφαση (επισυνάπτεται) με την οποία ορίζεται συγκεκριμένη προθεσμία στον ιδιοκτήτη του σταθμού "ΠΑΤΡΙΔΑ" κ. Γιαννάρα (το αργότερο μέχρι τις 15-10-2001) για ν' αλλάξει τη συχνότητα του πομπού του.
Ο Υπουργός
ΔΗΜΗΤΡΗΣ ΡΕΠΠΑΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
8. Στην με αριθμό 1520/20-9-01 ερώτηση δόθηκε με το υπ' αριθμ. 960/3-10-01 έγγραφο από τον Υπουργό Παιδείας και Θρησκευμάτων η ακόλουθη απάντηση:
"Απαντώντας στην ερώτηση 1520/20-9-01 την οποία κατέθεσε ο Βουλευτής κ. Αν. Σπηλιόπουλος, σας γνωρίζουμε τα ακόλουθα:
Μετά την ανακοίνωση του πίνακα επιτυχόντων για την εισαγωγή στις Σχολές και στα Τμήματα της Τριτοβάθμιας Εκπαίδευσης για το έτος 2001 διαπιστώθηκε ότι, σε ελάχιστο αριθμό υποψηφίων εκ παραδρομής δεν συνυπολογίστηκε η βαθμολογία του ειδικού μαθήματος.
Το ΥΠΕΠΘ μόλις εντόπισε το πρόβλημα προέβη στους απαραίτητους ελέγχους και ήδη προχωρά στην αποκατάσταση της σειράς επιτυχίας των υποψηφίων ώστε σε κάθε περίπτωση να μην αδικείται κανένας υποψήφιος.
Ο Υπουργός
ΠΕΤΡΟΣ ΕΥΘΥΜΙΟΥ"
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 509/1.4.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης σχετικά με την απλοποίηση της διαδικασίας έκδοσης του σήματος λειτουργίας των ενοικιαζομένων δωματίων από τον Ελληνικό Οργανισμό Τουρισμού, δεν θα συζητηθεί λόγω κωλύματος του κυρίου Υπουργού και διαγράφεται. 
Δεύτερη είναι η με αριθμό 528/2.4.2002 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Ταλιαδούρου προς τον Υπουργό Εθνικής Παιδείας και Θρησκευμάτων σχετικά με τον εκσυγχρονισμό της λειτουργίας του Διαπανεπιστημιακού Κέντρου Αναγνώρισης Τίτλων Σπουδών της Αλλοδαπής (ΔΙΚΑΤΣΑ). 
Η επίκαιρη ερώτηση του κ. Ταλιαδούρου έχει ως εξής:
"Το Διαπανεπιστημιακό Κέντρο Αναγνώρισης τίτλων σπουδών Αλλοδαπής (ΔΙΚΑΤΣΑ) μετά από 25 χρόνια πορείας, φαίνεται ότι έχει φτάσει σε οριακό σημείο λειτουργίας. Τα προβλήματα που έχουν συσσωρευθεί και η αδυναμία της διοίκησής του να τα επιλύσει, λόγω της χαρακτηριστικής αδιαφορίας που επιδεικνύει το ΥΠΕΠΘ, έχουν οδηγήσει μεγάλο αριθμό Ελλήνων πολιτών που έχουν υποβάλει σχετική αίτηση στο ΔΙΚΑΤΣΑ σε απόγνωση. Είναι ενδεικτικό ότι οι διαδικασίες αναγνώρισης πτυχίων διαρκούν για πολύ μεγάλο χρονικό διάστημα, παράλληλα εμφανίζονται φαινόμενα διαβλητότητας του συστήματος των εξετάσεων στις οποίες υποχρεούνται να συμμετέχουν ορισμένες κατηγορίες υποψηφίων (π.χ. εξετάσεις σε μαθήματα ιατρικής).
Με βάση τα ανωτέρω ερωτάται ο κύριος Υπουργός Εθνικής Παιδείας και Θρησκευμάτων τι πρόκειται να πράξει για το σύστημα αναγνώρισης τίτλων σπουδών της αλλοδαπής ώστε:
Α. Να λάβει μια άλλη δομή που να ανταποκρίνεται σε σύγχρονα διεθνή πρότυπα και στη μορφή της Ανώτατης Εκπαίδευσης της χώρας μας μετά την ένταξη των ΤΕΙ σε αυτή.
Β. Να αλλάξουν οι απαιτούμενες διαδικασίες αναγνώρισης, με στόχο να καταστούν αδιάβλητες, απλούστερες και ταχείες.".
Ο Υπουργός Εθνικής Παιδείας και Θρησκευμάτων κ. Ευθυμίου έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Στα θέματα που έθεσε ο κ. Ταλιαδούρος ήδη υπάρχουν οι θετικές απαντήσεις στο νομοσχέδιο, το οποίο ελπίζουμε να συζητηθεί εντός του Απριλίου στη Βουλή και το οποίο κινείται σε τρεις συγκεκριμένες κατευθύνσεις.
Η νομοθετική ρύθμιση την οποία προωθούμε αφ' ενός παρέχει την ευχέρεια της αύξησης των οργανικών θέσεων προσωπικού του ΔΙΚΑΤΣΑ, που είναι ένας από τους λόγους που παρατηρούνται οι σημερινές δυσχέρειες και αφ' ετέρου και κυρίως, παρέχει στο διοικητικό συμβούλιο την ευχέρεια να καθορίζει κατά ενιαίο τρόπο τα μαθήματα στα οποία πρέπει να εξετάζονται όλοι οι πτυχιούχοι μιας συγκεκριμένης ειδικότητας όπως για παράδειγμα νομικής ή νομικών επιστημών κλπ. ανεξαρτήτως πανεπιστημίου προέλευσης.
Με τον τρόπο αυτό αποφεύγεται η ατομική εξέταση κάθε περίπτωσης πτυχιούχου, η οποία και συντελεί σε μεγάλο βαθμό στις παρατηρούμενες δυσκολίες και καθυστερήσεις σήμερα. 
Επίσης στο δεύτερο σκέλος της ερώτησης του κ. Ταλιαδούρου που αφορά το θέμα της ιατρικής θα ήθελα να παρατηρήσω ότι πρέπει να χρησιμοποιούμε με φειδώ τα περί διαβλητών εξετάσεων. Είναι απολύτως αδιάβλητες, γίνονται με διαδικασία την οποία μπορώ ευχαρίστως να καταθέσω και είναι αδύνατον να υπάρξει οποιαδήποτε παρεμβολή αδιαφανούς διαδικασίας στις εξετάσεις αυτές, οι οποίες όπως γνωρίζετε πραγματοποιούνται ήδη με τον τρόπο των πανελλαδικών εξετάσεων, με θέματα τα οποία βγαίνουν από κλήρωση και με γραπτά καλυμμένα τα οποία διορθώνονται αλλού από όπου εξετάζονται οι υποψήφιοι.
Άρα θα παρακαλούσα, κύριε Ταλιαδούρο, να ανακαλέσετε αυτό το περί "διαβλητού". 
Απλώς τονίζω ότι ειδικότερα στους κατόχους πτυχίων ιατρικής από πανεπιστήμια του εξωτερικού, εκτός χωρών Ευρωπαϊκής Ένωσης, εφαρμόζουμε και αυτόν τον τύπο εξετάσεων που μόλις περιέγραψα. 
Επίσης στο νομοθέτημα περιλαμβάνουμε τη σταδιακή αύξηση του αριθμού των μαθημάτων από δύο που είναι σήμερα σε επτά, προσθέτοντας ανά ένα έτος από το 2003-2004 ένα μάθημα, ώστε στο ακαδημαϊκό έτος 2006-2007 να προστεθούν και τα δύο τελευταία μαθήματα και να φτάσουν τα επτά. 
Επίσης στο ίδιο νομοθέτημα περιλαμβάνουμε και τη διάταξη περί οριστικής, πλήρους και χωρίς καμία υποκατηγορία, ειδική συνθήκη κλπ κατάργησης μεταγραφών εξωτερικού, έτσι ώστε να ανακουφιστεί μια άλλη πλευρά της λειτουργίας των ανωτάτων ιδρυμάτων.
Απλώς, επειδή, κύριε Ταλιαδούρο, συμμερίζομαι και με βεβαιότητα αναγνωρίζω την προσωπική σας αγωνία γι' αυτά τα μέτρα, σημειώνω ότι σε προηγούμενο νομοθέτημα του Υπουργείου, που επιχειρήσαμε να εισαγάγουμε αυτές ακριβώς τις ρυθμίσεις που ανακουφίζουν τους φοιτητές μας και αυτήν τη κατηγορία, η Νέα Δημοκρατία δεν θέλησε να τεθούν υπό συζήτηση, διότι ακριβώς θεώρησε ότι πρέπει να τύχουν ενδελεχούς και εις βάθος εξέτασης, πράγμα που θα συμβεί σ' αυτό το νομοσχέδιο. Και είμαι βέβαιος ότι η Νέα Δημοκρατία θα συμβάλει θετικά όσο αρνητικά κι αν συνέβαλε την πρώτη φορά.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφοι, έχω την τιμή να σας ανακοινώσω ότι ο συνάδελφος Βουλευτής Καβάλας κ. Γεώργιος Καλαντζής ζητεί ολιγοήμερη άδεια απουσίας στο εξωτερικό. 
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα άδεια.
Το λόγο έχει ο κ. Ταλιαδούρος.
ΣΠΥΡΙΔΩΝ ΤΑΛΙΑΔΟΥΡΟΣ: Κύριε Πρόεδρε, χαίρομαι που, έστω και καθυστερημένα, ο κύριος Υπουργός αναγνωρίζει τις αδυναμίες του συστήματος αναγνώρισης τίτλων αλλοδαπής. Το ΔΙΚΑΤΣΑ δημιούργησε πολλά προβλήματα όλα αυτά τα χρόνια σε πολλές ελληνικές οικογένειες. 
Δυστυχώς η Κυβέρνηση δεν μπόρεσε όλα αυτά τα χρόνια να εκσυγχρονίσει τις δομές και τις λειτουργίες του ΔΙΚΑΤΣΑ. Ανέχθηκε αυτές τις χρονοβόρες διαδικασίες και ανέχθηκε και παρατυπίες που αγγίζουν τα όρια της διαβλητότητας. Τις προηγούμενες φορές για παράδειγμα οι εξετάσεις δεν ξεκίνησαν, κύριε Υπουργέ, την ίδια ώρα σ' όλα τα εξεταστικά κέντρα. Παρατηρήθηκαν διαφορές που ξεπερνούν τις δύο και τρεις ώρες. Προχθές το σαββατοκύριακο ξεκίνησαν την ίδια ώρα με καθυστέρηση δυόμισι ωρών. Τις προηγούμενες φορές όμως δεν ξεκίνησαν. Κι αυτό δημιουργεί διάφορα ερωτηματικά. Δεν υπήρξε ούτε τώρα ούτε τις προηγούμενες φορές ειδικευμένο προσωπικό, ώστε να δίνει διευκρινίσεις στους ενδιαφερομένους. Δεν υπήρξαν αναλυτικοί πίνακες βαθμολογίας. Πέρασαν επτά μήνες την προηγούμενη φορά, για να εκδοθούν τα αποτελέσματα. Και δεν εκδόθηκαν αναλυτικοί πίνακες όλων των ενδιαφερομένων, παρά μόνο η λίστα των επιτυχόντων. Γενικά οι διαδικασίες που ετηρούντο μέχρι σήμερα δεν ήταν εκείνες που θα λέγαμε ότι θα είχαν μια πλήρη διαφάνεια.
Νομίζω, λοιπόν, ότι είναι καλό που, έστω και τώρα, προχωράτε στην αναμόρφωση του ΔΙΚΑΤΣΑ. Θέλω να ελπίζω ότι αυτή η αναμόρφωση θα γίνει ύστερα από διάλογο και όχι από μονομερή απόφαση της Κυβέρνησης, διότι το ΔΙΚΑΤΣΑ χρειάζεται να αναμορφωθεί, χρειάζεται να λάβει μια μορφή ενός ιδρύματος πιστοποίησης τίτλων σπουδών ανωτάτης εκπαίδευσης.
Να γίνουν οι διαδικασίες πιο απλές, κύριε Υπουργέ. Μπορεί να συνταχθεί ένας πίνακας αναγνωρισμένων πανεπιστημίων, τουλάχιστον από την Ευρωπαϊκή Ένωση, για τα οποία αυτόματα θα γίνεται η αναγνώριση. Και να γίνουν οι εξετάσεις κατά τρόπο αντικειμενικό, αδιάβλητο, με όλα τα εχέγγυα και γρήγορα. Για παράδειγμα, θα γίνουν εξετάσεις πάλι μετά από ένα εξάμηνο, δηλαδή δύο φορές το χρόνο, όπως υπήρξε η δέσμευση του ΔΙΚΑΤΣΑ; Θα δοθεί αναλυτική κατάσταση της βαθμολογίας όλων των συμμετεχόντων, ώστε να ξέρει εκείνος ο οποίος συμμετείχε αν και τι βαθμό πήρε και αν καλώς ή κακώς κόπηκε;
Αυτά είναι κάποια ερωτήματα, στα οποία οφείλετε να δώσετε μία απάντηση διότι βασανίζουν και ταλαιπωρούν πολλές ελληνικές οικογένειες.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Η προσδοκία μας είναι ότι με τα μέτρα, τα οποία νομοθετικά θα κατοχυρώσουν -και επαναλαμβάνω ότι ελπίζω να είναι αυτόν το μήνα η συζήτηση στη Βουλή- θα υπάρξει μία μείωση του χρόνου καθυστέρησης και του φόρτου εργασίας κατά 40%, ακριβώς με την προτυποποίηση και τον ενιαίο τρόπο εξέτασης κατηγοριών, οι οποίες ως τώρα αντιμετωπίζονται εξατομικευμένα.
Δεύτερον, θέλουμε να έχουμε τη βεβαιότητα ότι -επαναλαμβάνω- δεν θα ξαναεγερθεί θέμα ούτε καν παρατυπίας διότι, κύριε Ταλιαδούρε, οι δυσκολίες που είχαμε αυτήν την περίοδο δεν ήταν δυσκολίες, οι οποίες μπορούν να εγείρουν ερωτηματικά ή αμφιβολίες. Ήταν αντικειμενικές και οφείλονται εναλλάξ ή και ταυτοχρόνως στη στάση των δύο μεγάλων ιατρικών σχολών, της Αθήνας και της Θεσσαλονίκης, οι οποίες επισήμως -δεν υπονοώ κάτι- μας απάντησαν γραπτώς ότι δεν προσέρχονται στις εξετάσεις, διότι διαφωνούν με το νόμο της αναμόρφωσης του κ. Παπαδόπουλου. Θέλω να πω ότι δεν αποκαλύπτω κάτι μυστικό. Εγράφη επισήμως στα έγγραφα που μας έστειλαν οι δύο μεγάλες ιατρικές σχολές. Όμως, η μη συμμετοχή αυτών των ιατρικών σχολών δεν σημαίνει ότι τίθεται θέμα διαβλητότητας, διότι και οι υπόλοιπες πέντε ιατρικές σχολές έχουν το κύρος τους, έχουν την αξιοπιστία τους και οι διδάσκοντες είναι σε υψηλότατο επίπεδο. Και πραγματοποίησαν αυτοί τις εξετάσεις. 
Άρα συγκρατώ τη βεβαιότητα μετά απ' αυτό ότι τουλάχιστον εσείς, κύριε Ταλιαδούρε, θα στηρίξετε τα σχετικά άρθρα του νομοσχεδίου, αλλά και ότι πραγματικά δεν πρέπει να τίθεται ούτε υπάρχει περιθώριο έγερσης αμφιβολίας για το αδιάβλητο των εξετάσεων, το οποίο πραγματοποιούν καθηγητές άλλων ιατρικών σχολών που, επαναλαμβάνω, τους θεωρούμε όχι ως Υπουργείο, αλλά όλοι ως εξίσου έγκυρους, σημαντικούς και αξιόπιστους των καθηγητών της Ιατρικής Σχολής Αθηνών και Θεσσαλονίκης, τουλάχιστον. 
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 526/2.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Πολιτισμού, Εμπορικής Ναυτιλίας, σχετικώς με τη λειτουργία της Ναυπηγοεπισκευαστικής Ζώνης Πειραιά-Περάματος-Σαλαμίνας.
Η επίκαιρη ερώτηση του κ. Σκυλλάκου έχει ως εξής:
"Την έντονη αντίδραση των εργαζόμενων της Ναυπηγοεπισκευαστικής Ζώνης Πειραιά-Περάματος-Σαλαμίνας έχει προκαλέσει η απόφαση του Υπουργού Πολιτισμού που δημοσιεύτηκε στο Φ.Ε.Κ. 1459/26.10.2001, σύμφωνα με την οποία η Κυνοσούρα Σαλαμίνας, ένα από τα νευραλγικότερα τμήματα της Ζώνης, αποτελεί αρχαιολογικό χώρο κατηγορίας Α΄, όπως είναι δηλαδή ο βράχος της Ακρόπολης. 
Η απόφαση αυτή θα έχει καταστροφικές συνέπειες για τη Ζώνη και στους εργαζόμενους σ' αυτήν για το λόγο ότι εκεί εκτελούνται εργασίες εντελώς αναγκαίες που, αν αποκοπούν, σπάει η αλυσίδα της παραγωγικής διαδικασίας και οδηγείται σε αδιέξοδο όλη η Ναυπηγοεπισκευαστική Ζώνη.
Οι εργαζόμενοι, τα εργατικά σωματεία, οι φορείς της Τοπικής Αυτοδιοίκησης και άλλοι φορείς του Πειραιά ζητούν: 
Να ανακληθεί η συγκεκριμένη απόφαση. 
Να υλοποιηθεί η απόφαση για εγκατάσταση πλωτής προβλήτας κατά μήκος του ναυπηγοεπισκευαστικού κρηπιδώματος της Κυνοσούρας, ώστε να γίνονται οι εργασίες με μεγαλύτερη ασφάλεια.
Να παρθούν όλα τα αναγκαία μέτρα για τον καθαρισμό όλης της περιοχής όρμου Αμπελακίου, Κυνοσούρας και της εσωτερικής και της εξωτερικής πλευράς από τα σκουπίδια και τα ναυάγια.
Ερωτώνται οι κ.κ. Υπουργοί εάν προτίθεται η Κυβέρνηση να υλοποιήσει τις δεσμεύσεις της για τη λειτουργία και την ενίσχυση της Ναυπηγοεπισκευαστικής Ζώνης και να ικανοποιήσει τα παραπάνω αιτήματα;"
Θα απαντήσει ο Υπουργός Εμπορικής Ναυτιλίας κ. Ανωμερίτης.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε. 
Πράγματι πέρσι με μία απόφαση του Υπουργείου Πολιτισμού ο ευρύτατος αυτός αρχαιολογικός χώρος Κυνοσούρας μετατράπηκε εν μέρει σε ζώνη Α΄ κι ένα μέρος του σε ζώνη Β΄. Στη συνέχεια ο Υπουργός Εμπορικής Ναυτιλίας και ο Υφυπουργός Οικονομικών κ. Φωτιάδης συνυπέγραψαν στα πλαίσια της σύμβασης παραχώρησης του ΟΛΠ την παραχώρηση του αρχαιολογικού πράγματι λιμανιού των Αμπελακίων, καθώς και δεκαεννιά χιλιάδες τετραγωνικά μέτρα, δεκαεννέα στρέμματα, του ευρύτερου χώρου του Τύμβου των Σαλαμινομάχων. 
Από τα δύο αυτά σημεία ξεκίνησε μια νέα συζήτηση με το Υπουργείο Πολιτισμού, με τον Υπουργό, με τους Γενικούς Γραμματείς και μπορώ να πω ότι θα υπάρξει συμπλήρωση της υπουργικής απόφασης του Υπουργείου Πολιτισμού, έτσι ώστε να μη δημιουργείται κανένα πρόβλημα στις ναυπηγοεπισκευαστικές δραστηριότητες της ευρύτερης περιοχής. 
Πρέπει, όμως, να πω ότι και με τη σημερινή κατάσταση είναι λανθασμένη η εντύπωση, η οποία υπάρχει ότι δημιουργούνται προβλήματα. Απλώς με τη σημερινή κατάσταση δεν μπορούν να γίνουν νέες ναυπηγοεπισκευαστικές μονάδες ούτε νέες εργασίες ούτε νέα λιμενικά έργα. Για τις υφιστάμενες σήμερα μονάδες, καθώς και για τις εργασίες που γίνονται στη θάλασσα με τα δεκάδες πλοία που πηγαίνουν συμπληρωματικά στις εργασίες που πρέπει να γίνονται από τις μικρομεσαίες επιχειρήσεις κυρίως της ναυπηγοεπισκευαστικής βάσης Περάματος, δεν υπάρχει κανένα θέμα και μπορούν να συνεχίσουν. 
Είναι γνωστό ότι τόσο στο Υπουργείο Εμπορικής Ναυτιλίας όσο και στον ΟΛΠ από πολύ παλιά, τουλάχιστον από το 1995 που υπήρξα συντονιστής μιας διυπουργικής πάλι επιτροπής για τη ναυπηγοεπισκευαστική ζώνη του ευρύτερου Πειραιά και του Περάματος, υπήρχαν σχέδια, όπως και τώρα, για την ανάπτυξη πλωτών προβλητών. Όπως και εσείς σωστά λέτε, μιλούσαμε πάντα για πλωτές προβλήτες γιατί κανένας δεν θέλει να θίξει, να καταστρέψει, να αλλοιώσει το ιστορικό αυτό χώρο. Ούτως ή άλλως με τη συμπλήρωση της υπουργικής απόφασης αυτό θα λυθεί και για ένα μέρος χερσαίας ζώνης και για ένα μέρος του θαλάσσιου μετώπου. 
Πιστεύω, λοιπόν, ότι η επεξεργασία αυτή θα ολοκληρωθεί μέσα στο μήνα, ώστε να μην υπάρχει κανένα πρόβλημα όχι μόνο για τις υφιστάμενες μονάδες, αλλά και για τις επενδυτικές προσπάθειες του ΟΛΠ.
Όσον αφορά στα λοιπά ερωτήματα, ξέρετε ότι ψηφίστηκε ο νόμος για την ανέλκυση των ναυαγίων και οι εφαρμοστικές αποφάσεις βγήκαν. Σήμερα το μεσημέρι είχα μια συνάντηση στα γραφεία του ΟΛΠ πάλι γι' αυτό το θέμα και πιστεύω ότι και αυτό το θέμα και όλα τα άλλα -όχι μόνο τα ναυαγισμένα, αλλά και τα παροπλισμένα πλοία- θα αρχίσουν μέσα στο 2002 όλα να απομακρύνονται. 
Πιστεύω, λοιπόν, ότι αυτά είναι μέτρα θετικά. Μαζί με τα γενικότερα μέτρα τα οποία θα ολοκληρώσουμε μέσα στον Απρίλιο θα ενισχύσουμε ακόμα περισσότερο τη ναυπηγοεπισκευαστική βιομηχανία της περιοχής. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο. 
ΑΝΤΩΝΗΣ ΣΚΥΛΛΑΚΟΣ: Είναι θετικό που ο κύριος Υπουργός λέει ότι θα βγει συμπληρωματική ή τροποποιητική, εν πάση περιπτώσει, απόφαση. Το θέμα είναι πότε δεσμεύεται η Κυβέρνηση, διότι δεν αφορά μόνο στο δικό σας Υπουργείο, αλλά και το Υπουργείο Πολιτισμού. Πότε θα υπάρξει αυτή η τροποποιητική απόφαση; Αυτή η απόφαση που θα τροποποιεί την απόφαση του Υπουργείου Πολιτισμού θα αφήνει περιθώριο για την εγκατάσταση πλωτής προβλήτας όπως ζητάνε οι αρμόδιοι φορείς; Διότι εάν γίνει μια τροποποίηση χωρίς τη δυνατότητα εγκατάστασης πλωτής προβλήτας, τότε εμποδίζεται η ανάπτυξη της ναυπηγοεπισκευαστικής ζώνης. 
Ξέρετε πολύ καλά, όπως ξέρουμε και εμείς, σε τι κατάσταση βρίσκονται. Εάν δεν παρθούν μέτρα για την ενίσχυση της ναυπηγοεπισκευαστικής ζώνης θα τελειώσει η ζώνη και μαζί με αυτή οι χιλιάδες εργαζόμενοι και οι μικρομεσαίες επιχειρήσεις. Το πρώτο θέμα, λοιπόν, είναι αυτό. Ρωτάμε τα εξής: Πότε θα βγει η απόφαση; Με την απόφαση αυτή θα μπορεί να υπάρξει πλωτή προβλήτα; 
Το δεύτερο ζήτημα έχει να κάνει με το διυπουργικό όργανο. Άκουσα για τα ναυάγια και κρατάμε τις δεσμεύσεις σας ότι σύντομα θα ξεκινήσει η εκκαθάριση της περιοχής. Υπάρχει όμως και ένα γενικότερο ζήτημα. Πότε θα αποφασίσει το διυπουργικό όργανο συγκεκριμένα μέτρα σωτηρίας της ναυπηγοεπισκευαστικής ζώνης; Ακούμε ότι συνεδριάζετε, πολλά ακούγονται, αλλά τα τελικά μέτρα που η Κυβέρνηση θα προτείνει και θα υλοποιήσει δεν τα έχουμε ακούσει. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Είναι γνωστό ότι η Κυβέρνηση μέσα από τις διατάξεις του ν. 2688/99 διατηρεί και αναπτύσσει το ναυπηγοεπισκευαστικό χαρακτήρα της περιοχής. 
Εγώ μάλιστα πάλι σήμερα το μεσημέρι στο ΔΣ του ΟΛΠ ζήτησα όχι μόνο να υπάρξει το πακέτο των νέων μέτρων γιατί υπήρξε μια ανωμαλία με την αλλαγή της διοίκησης και μια καθυστέρηση, αλλά να υπάρξει και θυγατρική εταιρεία του ΟΛΠ, η οποία θα ασχολείται μόνο με τη ναυπηγοεπισκευαστική ζώνη. Γιατί όταν μιλάμε για ελληνική ναυτιλία, η ελληνική ναυτιλία δεν είναι μόνο οι ναυτικές επιχειρήσεις, δεν είναι μόνο οι εφοπλιστικές επιχειρήσεις, δεν είναι μόνο οι ναυτεργάτες, δεν είναι μόνο τα λιμάνια, αλλά είναι και η ναυπηγοεπισκευή. Είναι ένα κομμάτι της ναυτιλίας, που εμείς θέλουμε να στηρίξουμε.
Με αυτήν την έννοια και χωρίς να αναφερθώ σε ιστορικά στοιχεία, γιατί από τα είκοσι έξι σημεία του 1995 -ήμουν συντονιστής της διυπουργικής ομάδας- τα ξέρω και τα θυμάμαι καλά, θα πρέπει να σας πω ότι ήδη έχουν δαπανηθεί πάνω από 21 εκατομμύρια ευρώ μέχρι σήμερα. Έχουν γίνει πολλά από αυτά τα μέτρα και θα τα δώσω κάποια στιγμή στη δημοσιότητα, αλλά πρέπει να γίνουν και κάποια άλλα. Αυτά και κάποια άλλα μέτρα τα έχουμε διαμορφώσει, έχουμε κάνει επανειλημμένως συσκέψεις με το ΥΠΕΘΟ για να δούμε αν είναι συμβατά ή όχι με την κοινοτική νομοθεσία και εκτιμώ ότι εντός του τρέχοντος μηνός θα τα ανακοινώσουμε, έτσι ώστε πολλά απ' αυτά θα ικανοποιήσουν πιστεύω και τους εργοδότες και τους εργαζόμενους αυτής της περιοχής. 
Πρέπει να πω ότι και με απόφαση του ΔΣ του ΟΛΠ, η ναυπηγοεπισκευαστική ζώνη διατηρείται ως έχει και αναπτύσσεται μέχρι το 2030. Αυτό δεν σημαίνει ότι δεν θα είναι και μετά -και μετά θα είναι- αλλά μέχρι το 2030 έχουν ισχύ όλες οι συμβάσεις, οι οποίες υπογράφονται σήμερα.
Εγώ, λοιπόν, να απαντήσω, πρώτον για την αλλαγή της υπουργικής απόφασης, για να ξεκαθαρίζει το θέμα μια και υπάρχουν κάποιες αντιδικίες. Θα είναι εντός του Απριλίου. 
Το θέμα της πλωτής προβλήτας δεν εμποδίζει ούτε με το σημερινό καθεστώς, τα δε μέτρα θα ανακοινωθούν εντός των επομένων ημερών μόλις έχουμε απαντήσεις από κάποια κοινοτικά όργανα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου: 
Πρώτη είναι η με αριθμό 521/2-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τον Υπουργό Γεωργίας, σχετικώς με την επιβολή προστίμων για οικοδόμηση σε φερόμενες ως δασικές εκτάσεις στη νήσο Σαλαμίνα κλπ.
Η επίκαιρη ερώτηση του κ. Καψή έχει ως εξής:
"Στην Σαλαμίνα, συνεπεία της αβελτηρίας της Διοικήσεως και της ύπαρξης αλληλοσυγκρουόμενων νόμων και διαταγών συμβαίνουν τα εξής απίστευτα:
Α) Το Δασαρχείο Πειραιά επιβάλλει βαρύτατα πρόστιμα, που ξεπερνούν κατά πολύ την αξία των ακινήτων για οικοδόμηση σε εκτάσεις "φερόμενες σαν δασικές", κι' αυτό διότι δεν έχουν οριστικοποιηθεί οι δασικοί χάρτες της Σαλαμίνας. Που σημαίνει ότι, κι' αν τελικά κριθεί ότι δεν είναι δασικές, τα πρόστιμα θα παραμείνουν, διότι θα υπάρχουν δασικές αποφάσεις.
Β) Στην περιοχή Αιαντείου-Μονή Υπαπαντής έχει αρχίσει η επιλεκτική καταγραφή κατοικιών -που έχουν κτισθεί προ 25 και 30 ετών- προκειμένου να κατεδαφιστούν αν και έχουν εξαιρεθεί οριστικά από την κατεδάφιση με το νόμο 720/77. Πρόκειται δηλαδή για μια αναδρομική εφαρμογή των νόμων 2081/92 και 2145/93 πράγμα που είναι παράνομο. Σαν αποτέλεσμα όλων αυτών έχουν συσσωρευθεί εξωπραγματικές χρηματικές ποινές υπολογιζόμενες σε δισεκατομμύρια, που είναι αδύνατο να εισπραχθούν και θα οδηγήσουν χιλιάδες κατοίκους στη φυλακή.
Ερωτάται ο κύριος Υπουργός εάν προτίθεται να παγώσει όλες τις διαδικασίες και επιβληθείσες ποινές μέχρις ότου συνταχθεί το δασικό κτηματολόγιο και οριστικοποιηθούν οι δασικοί χάρτες.
Να ελέγξει το Δασάρχη Πειραιά για το σύννομο των πράξεών του, ώστε να σταματήσει η αναδρομική εφαρμογή των νόμων 2081/92 και 2145/93 και η έκδοση πρωτοκόλλων διοικητικής αποβολής".
Θα απαντήσει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε. 
Κύριε συνάδελφε, αναγνωρίζω ότι στη συγκεκριμένη περιοχή για την οποία καταθέσατε την ερώτησή σας, έχει δημιουργηθεί ένα πρόβλημα οικονομικό και κοινωνικό. Αναφέρεστε όμως συγκεκριμένα σε νόμους και διατάξεις που εφαρμόζονται από τις υπηρεσίες και υπάρχει και ένα ερώτημα για το σύννομο των ενεργειών αυτών των υπηρεσιών. 
Θα ήθελα, λοιπόν, σε σχέση με αυτό να σας ενημερώσω ότι, για παράδειγμα, για την αναδρομικότητα των διατάξεων του άρθρου 45, του 2145 όπως αναφέρετε στην ερώτησή σας, θέλω να σας πω ότι οι διατάξεις αυτές έχουν εφαρμογή και στην περίπτωση που η απόφαση κατεδάφισης των συγκεκριμένων κτισμάτων έχει εκδοθεί πριν από την έναρξη ισχύος του νόμου, εφόσον εξακολουθούν να παραμένουν αυτά τα κτίσματα, τα παράνομα κτίσματα. Και βεβαίως αναφερόμαστε στο διάστημα από την ψήφιση του νόμου, δηλαδή από τις 28/6/93 μέχρι την κατεδάφιση του παράνομου κτίσματος ή μέχρι την παράδοσή του στο δασαρχείο για κατεδάφιση.
Αυτή είναι μία άποψη την οποία υιοθέτησε και το Νομικό Συμβούλιο του Κράτους και η οποία εφαρμόζεται. 
Σε σχέση με το ν. 2081/92 για την περίπτωση επιβολής προστίμου όπου έχουμε εκχερσώσεις εκτάσεων που έχουν κριθεί αναδασωτέες, δεν υπάρχει θέμα αναδρομικότητας, επομένως είναι απολύτως σύννομη και αυτή η παρέμβαση. Στη συγκεκριμένη όμως περίπτωση δεν τίθεται θέμα αναδρομικότητας.
Υπάρχει ένας πολύς σωστός προβληματισμός για το κατά πόσο θα εξακολουθούν να παραμένουν αυτά τα πρόστιμα και μετά τη δικαστική δικαίωση κάποιων περιπτώσεων. Εδώ θέλω να σας πω ότι, όπου έχουν επιβληθεί πρόστιμα για παράνομη κατασκευή αυθαίρετου κτίσματος σε έκταση δασικού χαρακτήρα, στην οποία αναφερόμαστε, και εφόσον, μετά τους οριστικούς χάρτες εκ των υστέρων ή με τελεσίδικη πράξη χαρακτηρισμού, κριθεί ότι οι συγκεκριμένες εκτάσεις δεν είναι δασικές, όλες οι πράξεις επιβολής προστίμων ανακαλούνται, ακόμη και αν υπάρχει δικαστική απόφαση και αν τα πρόστιμα αυτά έχουν επικυρωθεί με δικαστική απόφαση.
Αυτό που σας αναφέρω περιέχεται, όπως σας είπα προηγουμένως, στη γνωμοδότηση του Νομικού Συμβουλίου του Κράτους. Αναφέρομαι στις αποφάσεις του Νομικού Συμβουλίου του Κράτους 171 και 566 του 2001. Είναι γνωμοδοτήσεις, οι οποίες έχουν γίνει αποδεκτές και με βάση αυτές έχουν σταλεί και οι συγκεκριμένες εγκύκλιοι στις δασικές υπηρεσίες, ώστε να λάβουν υπόψη αυτήν τη γνωμοδότηση και με βάση αυτή να προσαρμόσουν τη λειτουργία τους. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καψής έχει το λόγο.
ΓΙΑΝΝΗΣ ΚΑΨΗΣ: Κύριε Υπουργέ, το μόνο που αναγνωρίζω και σέβομαι είναι ότι το πρόβλημα δεν έχει δημιουργηθεί με δική σας ευθύνη. Αλλά από τη στιγμή κατά την οποία αποδέχεσθε τη διαδικασία, υιοθετείτε το έγκλημα.
Κατ' αρχήν δεν μου εδόθη μία βασική απάντηση: Πώς, εν αμφιβολία της ύπαρξης ποινικού αδικήματος, δηλαδή όταν δεν είναι γνωστό, εάν είναι δασικές οι περιοχές ή δεν είναι, επιβάλλεται πρόστιμο και ποινή. Αυτό είναι ένα νέο νομικό κατασκεύασμα, το οποίο δεν μπορώ να διανοηθώ. Θα ήθελα να ακούσω κάποιον διαπρεπή νομομαθή να μου πει πώς, όταν δεν υπάρχει αδίκημα, επιβάλλεται ο νόμος με την προσδοκία ότι θα υπάρξει ενδεχομένως στο μέλλον.
Δεύτερον, η υπηρεσία σας δεν σας πληροφόρησε σωστά. Έχω εδώ αποφάσεις από τις οποίες φαίνεται η αναδρομική επιβολή των νόμων. Ξέρετε πολύ καλά ότι όχι μόνο στη Σαλαμίνα αλλά και σ' άλλες περιοχές αν και δεν έχω την αρμοδιότητα να επεκταθώ εκτός της περιφέρειας μου, έχουν συσσωρευθεί, έχω εδώ και θα τις καταθέσω, αποφάσεις με τις οποίες επιβάλλεται πρόστιμο 3 εκατομμυρίων δραχμών για ενενήντα ημέρες. Όταν έχουμε αυτήν την κατάσταση για δέκα χρόνια, ένα οίκημα, η αξία του οποίου δεν ξεπερνάει τα 20 εκατομμύρια δραχμές, έχει πρόστιμα 100 και 120 εκατομμυρίων. Είναι εφιαλτικό. Θυμίζει ταινία επιστημονικής φαντασίας. Στο κάτω-κάτω γιατί επιτέλους δεν γίνονται αυτοί οι δασικοί χάρτες; Υπάρχουν άνθρωποι που δεν θέλουν; Γιατί δεν θέλουν; 
Ξέρω μία άλλη συγκεκριμένη περίπτωση που ένας ταλαίπωρος προσέφερε το σπίτι του για κατεδάφιση, όπως λέει ο νόμος, και ήρθαν και του είπαν ύστερα από έξι χρόνια: "Εσύ πρέπει να το κατεδαφίσεις". Υπήκουσε στις εντολές της διοικήσεως και αυτήν τη στιγμή χρωστά 150 εκατομμύρια δραχμές.
Κύριε Υπουργέ, επειδή δεν έχω το χρόνο που έχετε εσείς, για να καταλάβει η Βουλή, η Εθνική Αντιπροσωπεία και εσείς το παρανοϊκόν της καταστάσεως θα σας πω μόνον το εξής: Έχουν στη διάθεσή σας 
στοιχεία, όπου σε ένα διώροφο ακίνητο, το μεν ισόγειο εκρίθη δασικό, και ο πρώτος όροφος νόμιμος. Και επ' ευκαιρία ρωτώ τον κύριο Αντιπρόεδρο που είναι μηχανικός να μου πει, πώς θα κατεδαφιστεί το παράνομο δασικό ισόγειο και θα παραμείνει αλώβητος ο πρώτος όροφος, ο οποίος δεν μπορεί να κατεδαφιστεί, διότι είναι νόμιμος;
ΠΡΟΕΔΡΕΥΩΝ (Κωνσταντίνος Γείτονας): Κύριε Καψή, αδυνατώ..
ΓΙΑΝΝΗΣ ΚΑΨΗΣ: Αν μπορεί ο κύριος Αντιπρόεδρος υπό την ιδιότητά του ως μηχανικός, να μας διαφωτίσει. Θα καταθέσω αυτά τα στοιχειά και επαναλαμβάνω το αγωνιώδες ερώτημα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Καψή να ολοκληρώσετε.
ΓΙΑΝΝΗΣ ΚΑΨΗΣ: Δεν απαντήσατε όμως ακόμα και σε κάτι άλλο που συναρτάται με το ποιος δεν θέλει τους δασικούς χάρτες. Όταν πηγαίνει η υπηρεσία και παίρνει τα υποτιθέμενα δασικά στη σειρά γιατί κάνει επιλεκτική διώξη; Τι σημαίνει; Είμαι καχύποπτος; Ναι, είμαι. Προτιμώ να είμαι καχύποπτος, παρά αφελής. 
ΠΡΟΕΔΡΕΥΩΝ (Κωνσταντίνος Γείτονας): Καλώς.
Πάντως, κύριε Καψή, αδυνατώ να σας απαντήσω και ως μηχανικός και ως πρώην Υπουργός ΠΕΧΩΔΕ, μάλλον γιατί το ερώτημα είναι παραπλανητικό. Δεν μπορεί να υπάρχει "δασικός" όροφος. Δασική έκταση όταν υπάρχει, δεν μπορεί να υπάρχει διάκριση κατ' όροφο, κτισμάτων. Τα υπερκείμενα τοις υποκειμένοις.
ΓΙΑΝΝΗΣ ΚΑΨΗΣ: Κύριε Πρόεδρε, παρακαλώ τώρα, να έχω το λόγο επί προσωπικού.
ΠΡΟΕΔΡΕΥΩΝ (Κωνσταντίνος Γείτονας): Αφήστε το προσωπικό τώρα.
ΓΙΑΝΝΗΣ ΚΑΨΗΣ: Κύριε Πρόεδρε, διαπράξατε ένα σφάλμα, επιχειρήσατε να με διαψεύσετε. Ξέρετε πολύ καλά ότι κάνω καλό ρεπορτάζ. Αύριο το πρωί θα φέρω και θα σας ζητήσω να κατατεθεί στα Πρακτικά η περίπτωση του ακινήτου αυτού.
ΠΡΟΕΔΡΕΥΩΝ (Κωνσταντίνος Γείτονας): Καλώς. Έχουμε καιρό μέχρι αύριο.
Το λόγο έχει ο κύριος Υφυπουργός.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, φαντάζομαι ότι δεν ψέγετε τις δασικές υπηρεσίες για τη νομιμοποίηση του πρώτου ή του ισογείου. Τις ψέξατε όμως για άλλο θέμα για το οποίο πρέπει να πω ότι θα πρέπει και εμείς -και θα το κάνω εγώ προσωπικά- να επιληφθούμε, αλλά και εσείς να απευθυνθείτε στην αρμόδια διεύθυνση. Φαντάζομαι ότι το έχετε κάνει ήδη ή αν δεν το κάνατε, μπορείτε να το κάνετε. Να απευθυνθείτε στην αρμόδια επιθεώρηση της περιφέρειας, η οποία έχει και την ευθύνη και τον έλεγχο τέτοιων περιπτώσεων.
ΓΙΑΝΝΗΣ ΚΑΨΗΣ: Θα με μεταβάλετε σε Τζέιμς Μποντ;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν ζητάω από σας να το κάνετε.
ΠΡΟΕΔΡΕΥΩΝ (Κωνσταντίνος Γείτονας): Βάλατε δύσκολα στον κ.Καψή.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ζητάω να το καταγγείλετε και πολύ ορθά το καταγγέλλετε στη Βουλή. Αντίστοιχα μπορούσατε να το καταγγείλετε στις αρμόδιες υπηρεσίες, στην Επιθεώρηση Δασών της Περιφέρειας Αττικής, η οποία φαντάζομαι ότι από την πρώτη στιγμή που θα έπαιρνε την καταγγελία θα είχε φροντίσει να ασχοληθεί και να διερευνήσει τα καταγγελλόμενα από εσάς.
Όπως γνωρίζετε πολύ καλά, το θέμα των δασικών χαρτών, του δασικού κτηματολογίου, έχει ενσωματωθεί με πρότασή μας στο Σύνταγμα κιόλας που πρόσφατα ψηφίσαμε και περιέχεται η διαδικασία αυτή και σε σχέδιο νόμου, το οποίο ετοιμάζει το Υπουργείο Γεωργίας, στα πλαίσια της εναρμόνισης με την αλλαγή του άρθρου 24 του Συντάγματος, που αναφέρεται στην προστασία των δασών και των δασικών εκτάσεων.
Πρέπει να τονίσω επίσης ότι το Υπουργείο Γεωργίας έχει προσλάβει ήδη εκατόν εβδομήντα πέντε δασολόγους για να στελεχώσει τα τμήματα δασικών χαρτών σε κάθε περιοχή, ώστε να μπορέσουμε να επιταχύνουμε τη διαδικασία, γιατί θεωρούμε απαραίτητη για την αντιμετώπιση τέτοιων προβλημάτων, όπως αυτά στα οποία αναφερθήκατε, την ολοκλήρωση των δασικών χαρτών στο σύνολο της ελληνικής επικράτειας. Είναι μια διαδικασία την οποία όπως σας είπα επιταχύνουμε.
Γνωρίζω -και το επαναλαμβάνω για μια ακόμα φορά- το πρόβλημα που έχει δημιουργηθεί στη Σαλαμίνα. Εκείνο που οφείλω εγώ να κάνω και οφείλει η Κυβέρνηση να κάνει, είναι να εφαρμόζει τους νόμους που αναφέρατε και σεις του 1992 ή του 1993 και όπου υπάρχουν αδυναμίες σ' αυτούς τους νόμους, οφείλει η Κυβέρνηση και η ελληνική Βουλή να κάνει τις απαραίτητες τροποποιήσεις. Αυτές οι απαραίτητες τροποποιήσεις σας διαβεβαιώ ότι εντός σύντομου χρονικού διαστήματος θα επέλθουν και φαντάζομαι ότι μέσα απ' αυτές τις συνολικές αλλαγές, θα αντιμετωπιστεί και το πρόβλημα της Σαλαμίνας. 
ΓΙΑΝΝΗΣ ΚΑΨΗΣ: Θα έλεγα ότι ήμουν νιός και γέρασα, αλλά δεν έχω γεράσει. 
ΠΡΟΕΔΡΕΥΩΝ (Κωνσταντίνος Γείτονας): Κατατάσσετε τον εαυτό σας στους ηλικιωμένους.
ΓΙΑΝΝΗΣ ΚΑΨΗΣ: Είπα ότι δεν γέρασα.
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 529/2-4-2002 επίκαιρη ερώτηση του Βουλευτή της Νέας Δημοκρατίας κ. Γεώργιου Τρυφωνίδη προς την Υπουργό Περιβάλλοντος, Χωροταξίας και Δημοσίων Έργων σχετικά με τον κίνδυνο μόλυνσης των πηγών του ποταμού Λούρου από την ανεξέλεγκτη λειτουργία της χωματερής Δουρούτης Ιωαννίνων.
Η επίκαιρη ερώτηση του κ. Τρυφωνίδη έχει ως εξής:
"Στο απροχώρητο έχει φτάσει η κατάσταση με τη χωματερή Δουρούτη Ιωαννίνων. Πέραν των άλλων προβλημάτων, υπάρχουν πλέον και πολλοί που διερωτώνται πλέον μήπως και τα "ύποπτα" στερεά απόβλητα του Πανεπιστημιακού Νοσοκομείου ρίχνονται στη χωματερή αντί να καίγονται.
Επειδή κάτω από την περιοχή της χωματερής υπάρχει μεγάλη υπόγεια λίμνη η οποία τροφοδοτεί τις πηγές του Λούρου ποταμού, από τον οποίο υδρεύονται τρεις νομοί, Πρέβεζας, Άρτας, Λευκάδας, ερωτάται η κυρία Υπουργός:
Τι πιέσεις ασκεί η Κυβέρνηση προς την Νομαρχιακή Αυτοδιοίκηση Ιωαννίνων, ώστε να προχωρήσει στην οργάνωση ΧΥΤΑ στο Λεκανοπέδιο Ιωαννίνων για να αποτραπεί η μόλυνση των πηγών του ποταμού Λούρου, αλλά και το περιβάλλον της περιοχής, από την ανεξέλεγκτη λειτουργία της χωματερής στη Δουρούτη;".
Το λόγο έχει η Υφυπουργός Περιβάλλοντος, Χωροταξίας και Δημοσίων Έργων.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο κύριος συνάδελφος γνωρίζει καλά ότι με κοινή υπουργική απόφαση η χώρα μας το 1996 καθόρισε το περιεχόμενο του σχεδιασμού διαχείρισης στερεών αποβλήτων. Με σαφήνεια αυτή η νομοθεσία καθορίζει το περιεχόμενο που χρειάζεται για να εξειδικεύσουμε ακόμα περισσότερο το πλαίσιο προδιαγραφών μελέτης σχεδιασμού. Και βεβαίως αυτό εξειδικεύθηκε περισσότερο το 1997. 
Το ΥΠΕΧΩΔΕ απέστειλε προς όλους τους εμπλεκόμενους φορείς και κυρίως προς την πρωτοβάθμια και δευτεροβάθμια αυτοδιοίκηση όλη αυτή τη νομοθεσία. Είναι γενικά αποδεκτό ότι την τελευταία πενταετία έγιναν σοβαρές προσπάθειες ώστε να δημιουργηθεί το απαραίτητο νομοθετικό πλαίσιο για την αντιμετώπιση των πολύπλοκων θεμάτων της διαχείρισης των στερεών αποβλήτων. Αυτή η νομοθεσία δίνει πλήρη ανεξαρτησία σχεδιασμού στους φορείς της Τοπικής Αυτοδιοίκησης χωρίς καμία εμπλοκή του ΥΠΕΧΩΔΕ.
Για το Νομό Ιωαννίνων έχει εγκριθεί ήδη το πλαίσιο νομαρχιακού σχεδιασμού όπου προβλέπεται η δημιουργία πέντε ΧΥΤΑ, μιας μονάδας εγκατάστασης μηχανικής διαλογής και κομποστοποίησης και ενός κέντρου διαλογής ανακυκλώσιμων υλικών. 
Σε επίπεδο χώρας έχουν εγκριθεί και ολοκληρωθεί οι σχεδιασμοί σε σαράντα οκτώ νομαρχιακές αυτοδιοικήσεις. Αρκετοί ΧΥΤΑ βρίσκονται σε στάδιο κατασκευής και σταδιακής λειτουργίας. Για την πόλη των Ιωαννίνων είναι σε προτεραιότητα η ολοκλήρωση της διαδικασίας προέγκρισης χωροθέτησης και έγκρισης περιβαλλοντικών όρων για το νέο ΧΥΤΑ. Παράλληλα με τις παραπάνω ενέργειες, σχεδιάζεται περιβαλλοντικά και η παύση λειτουργίας και ο τρόπος εξυγίανσης και αποκατάστασης της χωματερής των Ιωαννίνων Δουρούτη, όπως προβλέπεται από το σχεδιασμό της νομαρχιακής αυτοδιοίκησης. 
Όσον αφορά τα παραγόμενα και μολυσματικά στερεά απόβλητα του Περιφερειακού Πανεπιστημίου Ιωαννίνων, αυτά οδηγούνται, όπως μας πληροφορούν η νομαρχιακή αυτοδιοίκηση και άλλοι φορείς, στον αποτεφρωτικό κλίβανο πυρόλυσης του νοσοκομείου. Στο πλαίσιο λειτουργίας του Εθνικού Δικτύου Ελέγχου Ποιότητας Επιφανειακών Νερών το ΥΠΕΧΩΔΕ πραγματοποιεί συστηματικές δειγματοληψίες και αναλύσεις φυσικοχημικών παραμέτρων και στον ποταμό Λούρο. Ένα από τα σημεία δειγματοληψίας βρίσκεται στις πηγές του ποταμού στη γέφυρα του Αγίου Γεωργίου. 
Από τα αποτελέσματα των μέχρι τώρα αναλύσεων από τις δειγματοληψίες, για το σύνολο των σταθμών φαίνεται ότι καλύπτονται πλήρως όλες οι θεσμοθετημένες χρήσεις του ποταμού με κύρια αυτήν της ύδρευσης για την Άρτα, την Πρέβεζα, τη Λευκάδα.
Απαντώντας δε στο ερώτημα του κυρίου συναδέλφου θα ήθελα να πω ότι πάρα πολλές φορές από το ΥΠΕΧΩΔΕ υπάρχουν σε γενικότερο επίπεδο προς τις νομαρχιακές αυτοδιοικήσεις προτροπές για να επισπεύσουν τις δικές τους υποχρεώσεις σχεδιασμού όλων των φάσεων, ώστε να υπάρξει προέγκριση χωροθέτησης και η μελέτη περιβαλλοντικών επιπτώσεων. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τρυφωνίδης έχει το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, εγώ θέλω με δύο λόγια να παρατηρήσω ότι έχουν περάσει πάνω από επτά χρόνια με Κυβέρνηση ΠΑ.ΣΟ.Κ. και κανένα ουσιαστικό μέτρο πρόληψης της μόλυνσης των πηγών του Λούρου ποταμού δε έχει ληφθεί, όπως ομολόγησε και η κυρία Υπουργός.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )
Πιστεύω ότι το σφάλμα έχει ξεκινήσει από τη μετάθεση των ευθυνών για την χωροθέτηση των ΧΥΤΑ στους ΟΤΑ. Οι οργανισμοί αυτοί αποφεύγουν να πάρουν το πολιτικό κόστος χωροθέτησης. Έτσι γίνεται μία ανακύκλωση του προβλήματος με το να μεταφέρονται κατά διάφορες χρονικές περιόδους οι προγραμματιζόμενοι ΧΥΤΑ από σημείο σε σημείο. Εν τω μεταξύ τα απόβλητα εναποτίθενται ανεξέλεγκτα στη χωματερή της Δουρούτης.
Και πρέπει να ξέρετε ότι, επειδή δεν έχει ληφθεί κανένα μέτρο προστασίας και λειτουργίας αυτής της χωματερής, με τα νερά της βροχής γίνεται μια ζύμωση που λόγω του ότι τα πετρώματα στην περιοχή είναι ασβεστολιθικά, άρα είναι διαπερατά, έχει σημειωθεί και στο παρελθόν βορειότερα από τις πηγές τις οποίες αναφέρετε εσείς στο σημείο των πηγών του Αγίου Γεωργίου και έτσι έχουν δημιουργηθεί προβλήματα και υπάρχει ορατός ο κίνδυνος μια δεδομένη μέρα να παρουσιαστούν και άλλα προβλήματα στον ποταμό Λούρο και να τιναχθεί στον αέρα η υγεία των κατοίκων της περιοχής και η οικονομική ζωή. Όπως γνωρίζετε, τρεις νομοί υδρεύονται από το Λούρο. Αν λάβουμε υπόψη και τον τουρισμό της περιοχής, καταλαβαίνετε ότι οι επιπτώσεις κοινωνικές και οικονομικές, θα είναι πάρα πολύ μεγάλες. 
Πέρα απ' αυτά είπατε ότι θα ληφθούν στο μέλλον μέτρα προστασίας και αναμόρφωσης της χωματερής Δουρούτης. Εγώ πιστεύω ότι και αλλού να χωροθετηθεί ΧΥΤΑ, ήδη το κακό έχει γίνει με την εναπόθεση τόσων τόνων απορριμμάτων στην περιοχή που λειτουργούν σαν ωρολογιακή βόμβα. Θα έπρεπε από τώρα να χορηγηθεί πίστωση, ώστε να γίνει εξυγίανση της χωματερής με το να στρωθεί από κάτω πλαστικό και να γίνει μια αντίστοιχη εργασία, όπως έγινε σε αυτήν των Λιοσίων. Μόνο έτσι θα μπορέσουμε να περιορίσουμε τον κίνδυνο της μόλυνσης των πηγών του Λούρου ποταμού. Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Η κα Ζήση έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Για την Δουρούτη υπάρχει σχέδιο και προοπτική αποκατάστασης και εξυγίανσης. Πρέπει να σας πω ότι, όσον αφορά τα ΧΥΤΑ του Νομού Ιωαννίνων η νομαρχιακή αυτοδιοίκηση έχει προχωρήσει την έγκριση αυτού του σχεδίου, έχει κάνει το πρώτο βήμα. Τώρα προχωράει στις πέντε διαχειριστικές ενότητες, στην επιλογή θέσεων που θα υποδεχθούν τους ΧΥΤΑ και είναι και το λεκανοπέδιο των Ιωαννίνων. Πρέπει να σας πω ότι μέσω του ΠΕΠ 3 θα χρηματοδοτηθεί το συγκεκριμένο έργο, γιατί υπάρχει σχετική πρόβλεψη σύμφωνα με όσα η περιφέρεια και η νομαρχιακή αυτοδιοίκηση καταθέτουν στο επιχειρησιακό πρόγραμμα της Ηπείρου. Το ΥΠΕΧΩΔΕ έχει κάνει πάρα πολλές φορές συστάσεις, αλλά δεν έχει αρμοδιότητα παρέμβασης ουσιαστικής. Παρ' όλα αυτά, το έχει κάνει και έχει κάνει και τις δειγματοληψίες, ενώ στο σχεδιασμό της νομαρχιακής αυτοδιοίκησης δεν μπορεί να παρέμβει. Βεβαίως περιμένει να ολοκληρωθούν οι φάσεις και ο σχεδιασμός που θα περάσει από νομαρχιακό συμβούλιο, για να εγκρίνει τη χωροθέτηση και βεβαίως τους περιβαλλοντικούς όρους. Στο πλαίσιο όμως του εθνικού δικτύου ελέγχου της ποιότητας των νερών πρέπει να σας διαβεβαιώσω ότι συνεχώς πραγματοποιεί συστηματικές δειγματοληψίες και αναλύσεις σε ό,τι αφορά στο Λούρο και στις περιοχές αυτές, στις οποίες αναφερθήκατε. Πρέπει να σας πω ότι στο πλαίσιο του σχεδιασμού, στην πρώτη φάση, προβλέπεται ο τερματισμός λειτουργίας ανεξέλεγκτων χώρων διάθεσης εντός διετίας και η αποκατάστασή τους και πολλές φορές το ΥΠΕΧΩΔΕ έχει στείλει καταληκτικές ημερομηνίες για όλες αυτές τις δράσεις και παρεμβάσεις στα πλαίσια του σχεδιασμού.
ΠΡΟΕΔΡΟΣ (Απόστολος Κακλαμάνης): Τελευταία είναι η με αριθμό 527/2.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τους Υπουργούς Περιβάλλοντος, Χωροταξίας και Δημοσίων Έργων, Γεωργίας σχετικώς με τη λήψη των αναγκαίων μέτρων περιβαλλοντικής προστασίας της λίμνης Κορώνειας κλπ.
Η παραπάνω ερώτηση διαγράφεται λόγω κωλύματος του ερωτώντος Βουλευτή.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Εσωτερικών, Δημόσιας Διοίκησης και Αποκέντρωσης.
Μόνη συζήτηση επί της αρχής, των άρθρων και του συνόλου του σχεδίου νόμου "Αναβάθμιση της πολιτικής προστασίας και λοιπές διατάξεις". 
Το νομοσχέδιο θα συζητηθεί κατά τη σημερινή συνεδρίαση. 
Υπουργείου Οικονομίας και Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για την προώθηση και αμοιβαία προστασία των επενδύσεων.
Έχει ψηφιστεί ομοφώνως στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Οικονομίας και Οικονομικών: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για την προώθηση και αμοιβαία προστασία των επενδύσεων" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής.
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας για την προώθηση και αμοιβαία προστασία των επενδύσεων μεταξύ της Ελληνικής Δημοκρατίας και της Βοσνίας και Ερζεγοβίνης".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το σχέδιο νόμου του Υπουργείου Οικονομίας και Οικονομικών: "Κύρωση της συμφωνίας για την προώθηση και αμοιβαία προστασία των επενδύσεων μεταξύ της Ελληνικής Δημοκρατίας και της Βοσνίας και Ερζεγοβίνης" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
Υπουργείου Οικονομίας και Οικονομικών
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης μεταξύ της Ελληνικής Δημοκρατίας και της Πορτογαλικής Δημοκρατίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος".
Ερωτάται το Σώμα: Γίνεται δεκτό το νομοσχέδιο;
ΒΥΡΩΝ ΠΟΛΥΔΩΡΑΣ: Έγινε δεκτό ομόφωνα, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Τα προηγούμενα έγιναν δεκτά ομοφώνως. Αυτό έγινε επίσης δεκτό στην Επιτροπή ομοφώνως, αλλά απουσίαζε… Αν και δεν είναι απαραίτητο να αναφέρεται εδώ ποιος είναι παρών και ποιος απών. 
Το ερώτημα είναι, αν γίνεται δεκτό από την Ολομέλεια. 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Οικονομίας και Οικονομικών: "Κύρωση της Σύμβασης μεταξύ της Ελληνικής Δημοκρατίας και της Πορτογαλικής Δημοκρατίας για την αποφυγή της διπλής φορολογίας και την αποτροπή φοροδιαφυγής αναφορικά με τους φόρους εισοδήματος" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Επίσης του Υπουργείου Οικονομίας και Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης μεταξύ της Ελληνικής Δημοκρατίας και του Βασιλείου της Ισπανίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος του κεφαλαίου".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Οικονομίας και Οικονομικών: "Κύρωση της Σύμβασης μεταξύ της Ελληνικής Δημοκρατίας και του Βασιλείου της Ισπανίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος του κεφαλαίου" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Επίσης του Υπουργείου Οικονομίας και Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αρμενίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Οικονομίας και Οικονομικών: "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αρμενίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος του κεφαλαίου" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση. 
Επανερχόμεθα στην αρχή της ημερησίας διατάξεως.
Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Αναβάθμιση της πολιτικής προστασίας και λοιπές διατάξεις".
Για το νομοσχέδιο αυτό η Διάσκεψη των Προέδρων έχει αποφασίσει να διατεθούν τρεις συνεδριάσεις. Σήμερα θα συζητηθεί επί της αρχής. Αν εγγραφούν πολλοί συνάδελφοι να μιλήσουν επί της αρχής και υπάρξει ανάγκη, στο τέλος της συνεδρίασης θα προστεθεί και άλλη συνεδρίαση για τη συζήτηση επί των άρθρων. 
Η Νέα Δημοκρατία ορίζει ως Κοινοβουλευτικό της Εκπρόσωπο τον κ. Βύρωνα Πολύδωρα, Βουλευτή της Β΄ Περιφέρειας Αθηνών.
Ο Συνασπισμός της Αριστεράς και της Προόδου ορίζει ως ειδική αγορήτρια την κα Ασημίνα Ξηροτύρη-Αικατερινάρη.
Το Κομμουνιστικό Κόμμα Ελλάδος ορίζει ως ειδική αγορήτρια την Βουλευτή, κ. Λιάνα Κανέλλη. 
Ο κ. Λεωνίδας Τζανής, εισηγητής της Πλειοψηφίας έχει το λόγο.
ΛΕΩΝΙΔΑΣ ΤΖΑΝΗΣ: Κυρίες και κύριοι συνάδελφοι, σήμερα συζητούμε ένα νομοσχέδιο, που απασχόλησε ήδη την αρμόδια Διαρκή Επιτροπή Δημόσιας Διοίκησης, βασικό αντικείμενο του οποίου είναι η πολιτική προστασία.
Αισθάνομαι την ανάγκη κατά την έναρξη της εισήγησής μου, να απαντήσω στο βασικό ερώτημα που πιστεύω ότι απασχολεί τον οποιονδήποτε διαπιστώνει ότι στη Βουλή έρχεται ένας καινούριος νόμος: Ποιος ο λόγος, ποια η αιτία που οδηγεί στην εισαγωγή και ψήφιση ενός νέου νόμου για την πολιτική προστασία, επτά χρόνια μετά την ψήφιση του ν. 2344/1995; Ποια είναι δηλαδή η causa της ψήφισης ενός νέου νόμου για την πολιτική προστασία; Και παράλληλα ποιες οι αλλαγές και οι βελτιώσεις, σε σχέση με το ισχύον νομοθετικό πλαίσιο, που επιφέρει το συζητούμενο νομοσχέδιο. 
Για να απαντηθούν αυτά τα ερωτήματα -έχω την αίσθηση ότι προϋποτίθεται ότι θα επιχειρήσουμε έναν απολογισμό, όχι μόνο του είδους και του μεγέθους των φυσικών καταστροφών της προηγηθείσης -υπό την ισχύ του ν. 2344/95- επταετίας, όχι μόνο των αδυναμιών που εμφανίστηκαν κατά την αντιμετώπιση αυτών των καταστροφών και αυτών των προβλημάτων που η φύση και η τεχνολογία επεφύλαξε για τους ανθρώπους, αλλά και των συμπερασμάτων μας για την αλλαγή της συμπεριφοράς της φύσης -αλλαγή που ενίοτε μας εκπλήσσει- καθώς επίσης και των επέκεινα αυτής της αλλαγής νέου τύπου και μεγέθους φυσικών καταστροφών, για τα νεοεμφανιζόμενα προβλήματα στο οικοσύστημα, πολλά από τα οποία προκαλούν πρωτοεμφανιζόμενες έκτακτες ανάγκες και επομένως για το πώς το οργανωμένο κράτος μπορεί να αντιμετωπίσει αυτά τα καινούρια φαινόμενα που οφείλονται στην διαφορετική συμπεριφορά της φύσης.
Επιβάλλεται ακόμη, όπως προείπα, να αποτιμήσουμε τις αδυναμίες και τις ελλείψεις που εμφάνισε η υπηρεσιακή δομή της πολιτικής προστασίας, αξιοποιώντας προς τούτο τις μεγάλες -και επιτρέψτε μου να πω θετικές σε ό,τι αφορά τον τρόπο αντίδρασης του οργανωμένου κράτους- εμπειρίες από το σεισμό της Αθήνας του 1999. 
Επιβάλλεται επίσης να αποτιμήσουμε τα νέα δεδομένα που εμφανίζονται από το είδος και το μέγεθος των πλημμυρών, από το νεοεμφανιζόμενο πρόβλημα του παγετού που το συναντήσαμε τους μήνες που πέρασαν, από τις έντονα ασυνήθιστες θερμοκρασιακές μεταπτώσεις που καθιστούν ιδιαίτερα δύσκολη πλέον την αντιμετώπιση των πυρκαγιών και δεν μιλάω μόνο για τη χώρα μας, αλλά αναφέρομαι και σε άλλες χώρες, όπου είδαμε το καλοκαίρι που πέρασε, να μαίνονται πυρκαγιές για μήνες ολόκληρους.
Επιβάλλεται ακόμη να προσαρμόσουμε τον τρόπο οργάνωσης των υπηρεσιών της πολιτικής προστασίας στις νέες τεχνολογίες αλλά και -το τονίζω αυτό- στη διαφορετική δομή και στην αυξημένη δυναμική που σήμερα εμφανίζει ο χώρος της Τοπικής Αυτοδιοίκησης, ως ένας κρίκος στο σύστημα της Δημόσιας Διοίκησης.
Είναι τέλος ανάγκη να "παντρέψουμε" το υπηρεσιακό καθήκον του πυροσβέστη, του δημόσιου υπαλλήλου, με την εθελοντική προσφορά των πολιτών, με την προϋπόθεση βέβαια της σωστής οργάνωσής της και της μεθοδικοποίησης της λειτουργίας των εθελοντικών οργανώσεων.

Θα έλεγα τέλος ότι η αντιμετώπιση των εκτάκτων αναγκών απαιτεί πλέον τακτική οργάνωση και σταθερή και ακατάπαυστη προετοιμασία και ετοιμότητα.
Κανένας όμως σχεδιασμός, αγαπητοί συνάδελφοι, όσο άρτιος και αν είναι από πλευράς νομοθετικής δεν μπορεί να αποφέρει εν προκειμένω -το "εν προκειμένω" αφορά το αντικείμενο που σήμερα συζητάμε- τα επιδιωκόμενα και επιθυμητά αποτελέσματα αν μείνουμε στην τυπική λογική των "κουτιών", ενός δηλαδή οργανογράμματος με κάθετη διάρθρωση των υπηρεσιών της πολιτικής προστασίας όπου δημιουργούνται διευθύνσεις και τμήματα με διευθυντές και προϊσταμένους διαποτισμένους από τη -συνήθη, δυστυχώς, στο χώρο της Δημόσιας Διοίκησης- γραφειοκρατική λογική. 
Θα τολμούσα να πω ότι χρειαζόμαστε μια αεικίνητη, μονάδα οργάνωσης και σχεδιασμού και άμεσης επέμβασης, όπου δεν έχει θέση η συνήθης γραφειοκρατική δομή και ο συνήθης ρυθμός λειτουργίας της Δημόσιας Διοίκησης.
Χρειαζόμαστε ακόμη διάχυση των αρμοδιοτήτων, των ευθυνών αλλά, και των μέσων, όπως άλλωστε το Σύνταγμα επιβάλλει στα κατώτερα και πιο κοντινά στον πολίτη, αλλά και στο πρόβλημα επίπεδα, διοίκησης, δηλαδή στην περιφέρεια και στην αυτοδιοίκηση δεύτερου, αλλά και πρώτου βαθμού. 
Επιτρέψτε μου, λοιπόν, να αναφερθώ απαντώντας στο πρώτο από τα ερωτήματα, στις κυριότερες τομές αυτού του νομοσχεδίου. 
Η ενίσχυση του ρόλου της Τοπικής Αυτοδιοίκησης με ανάθεση σ' αυτήν αρμοδιοτήτων και πόρων για την οργάνωση της πολιτικής προστασίας. Η υπαγωγή των εθελοντικών οργανώσεων στον οργανωμένο τρόπο αντιμετώπισης των φυσικών καταστροφών. Η απαλλαγή της πολιτικής προστασίας από τη λογική του έκτακτου χαρακτήρα των αντιμετωπιζόμενων προβλημάτων και η οικοδόμησή της στη λογική της πρόληψης και της ετοιμότητας, και όταν μιλάμε για πρόληψη αναφερόμαστε σε επιστημονικά τεκμηριωμένη πρόληψη. Η αξιοποίηση των υψηλού επιπέδου εξειδικευμένων στελεχών και η θεσμοθέτηση αντίστοιχων θέσεων γεωλόγων, μετεωρολόγων κλπ.. Η δημιουργία ενός ειδικού επιστημονικού και ερευνητικού κέντρου πολιτικής προστασίας, που με τη σύνδεσή του με όλες τις πηγές επιστημονικής πληροφόρησης, αλλά και με το κέντρο επιχειρήσεων της πολιτικής προστασίας, θα συμβάλει στην αξιοποίηση της επιστημονικής πληροφορίας και στη μετατροπή της σε επιχειρησιακό "διά ταύτα", δηλαδή σε συγκεκριμένο τρόπο δράσης και αξιοποίησης των πηγών των επιστημονικών πληροφοριών θα έλεγα ότι σε γενικές γραμμές αυτά είναι τα κυριότερα, τα νέα στοιχεία του νομοσχεδίου που σήμερα συζητούμε.
(Στο σημείο αυτό, την Προεδρική Έδρα καταλαμβάνει ο Α΄ Αντιπρόεδρος της Βουλής, κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Σύμμαχός μας, αγαπητοί συνάδελφοι, πρέπει να είναι στην προσπάθεια για τη δημιουργία ενός σωστού, ενός πλήρους νομοθετικού πλαισίου για την πολιτική προστασία η πείρα, θετική και αρνητική.
Είναι αναγκαία η αναβάθμιση των υπηρεσιών πολιτικής προστασίας, ιδιαίτερα αυτών που, όπως είπα, είναι πιο κοντά στο πρόβλημα. Δεν είναι τυχαία η κινητικότητα που παρατηρείται γύρω από το αντικείμενο των φυσικών και τεχνολογικών καταστροφών και την οργάνωση του τρόπου αντιμετώπισής τους, κάτι που δεν απασχολεί μόνο τη χώρα μας, αλλά και ολόκληρο τον κόσμο. 
Δεν είναι λίγες, λοιπόν, οι χώρες που, ιδιαίτερα κατά τα τελευταία χρόνια, επιζητούν ολοένα και περισσότερο τη σύναψη πρωτοκόλλων συνεργασίας για την αντιμετώπιση των φυσικών καταστροφών. Και αυτό γιατί διαπιστώνουν ότι το σήμερα εμφανίζεται πολύ διαφορετικό από το χθες. Σε μερικές μάλιστα χώρες υπάρχουν ακόμα και αυτοτελή υπουργεία αντιμετώπισης των φυσικών καταστροφών, γεγονός που δείχνει την αγωνία των κρατών για την αντιμετώπιση των διαρκώς ολοένα και περισσότερο καταστροφικών συνεπειών της αλλαγής της συμπεριφοράς της φύσης. 
Κυρίες και κύριοι συνάδελφοι, αυτά είναι τα βασικότερα αίτια που οδηγούν στην κατάθεση του νέου νομοσχεδίου και τα κυριότερα από τα χαρακτηριστικά του νομοσχεδίου αυτού. 
Το νομοσχέδιο αποτελείται από επτά κεφάλαια και από τριάντα άρθρα. Τα πέντε πρώτα κεφάλαιά του, τα άρθρα 1-18, ρυθμίζουν τα σχετικά με την οργάνωση και τη νέα δομή της πολιτικής προστασίας θέματα. 
Στο έκτο κεφάλαιο, στα άρθρα 19-25, περιέχονται ορισμένες συμπληρωματικές διατάξεις σε σχέση με το ν. 2910/2001, που αφορά την είσοδο και την παραμονή αλλοδαπών στην ελληνική επικράτεια. Οι ρυθμίσεις αυτού του κεφαλαίου υπαγορεύθηκαν από τις εμπειρίες που διαπιστώθηκαν από την εφαρμογή του νόμου κατά τη διάρκεια του 2001 έως σήμερα. 
Στο έβδομο και τελευταίο κεφάλαιο, στα άρθρα 26-30, ρυθμίζονται θέματα λειτουργικά των Οργανισμών Τοπικής Αυτοδιοίκησης και του προσωπικού της, στα οποία, επίσης, θα αναφερθώ σε γενικές γραμμές στη συνέχεια. 
Εάν, λοιπόν, σταθούμε στα κυριότερα από τα στοιχεία του βασικού μέρους του νομοσχεδίου, που αφορά την πολιτική προστασία, θα πρέπει να τονίσουμε ότι πρώτα απ' όλα ξεκαθαρίζεται με το νομοσχέδιο ότι το αντικείμενο της πολιτικής προστασίας είναι σαφώς διαφορετικό από το αντικείμενο της πολιτικής άμυνας, ότι το αντικείμενο της πολιτικής προστασίας αφορά τον τρόπο αντίδρασης του κράτους κατά την ειρηνική περίοδο. Το αντικείμενο της πολιτικής προστασίας συνδέεται με τις επιπτώσεις που προκαλούν οι φυσικές και οι τεχνολογικές καταστροφές και με τις καταστάσεις εκτάκτου ανάγκης που συνεπάγονται τα γεγονότα αυτά. 
Διευκρινίζεται, λοιπόν, η έννοια της πολιτικής προστασίας και γίνονται σαφείς οι έννοιες στις οποίες αναφέρεται το νομοσχέδιο. Θα έχουμε την ευκαιρία στην κατ' άρθρο συζήτηση να αναφερθούμε σε αυτές. 
Αξιοσημείωτο, επίσης, είναι ότι το νομοσχέδιο δεν προβλέπει μόνο την ένταξη στο δυναμικό και στα μέσα πολιτικής προστασίας του τακτικού προσωπικού της Δημόσιας Διοίκησης, που από τη φύση των καθηκόντων του συνδέεται με το αντικείμενο της πολιτικής προστασίας -αναφέρομαι στους δημοσίους υπαλλήλους, στους πυροσβέστες, στους αστυνομικούς- αλλά υπάγει στο ανθρώπινο δυναμικό που οργανωμένα αντιμετωπίζει την πολιτική προστασία και πολίτες με ειδικές γνώσεις και εμπειρία, που μπορούν με αποφάσεις των αρμοδίων οργάνων να εντάσσονται στο ανθρώπινο δυναμικό για την αντιμετώπιση αυτών των γεγονότων, και τις εθελοντικές, βέβαια, οργανώσεις -όχι συλλήβδην- με τα κριτήρια και τα στοιχεία που το νομοσχέδιο αναφέρει και διαλαμβάνει. Οι εθελοντικές οργανώσεις οργανωμένα πλέον και με χρηματοδότηση από το κράτος θα μπορούν να εντάσσουν τις υπηρεσίες του δυναμικού τους στην αντιμετώπιση των φυσικών καταστροφών. 
Θέλω, ακόμη, να τονίσω ως βασικά στοιχεία του νομοσχεδίου τη σύσταση διυπουργικής επιτροπής εθνικού σχεδιασμού πολιτικής προστασίας, η οποία είναι το κορυφαίο όργανο σχεδιασμού της εθνικής πολιτικής για την αντιμετώπιση των φυσικών καταστροφών, με σαφώς καθορισμένες αρμοδιότητες, το συντονιστικό διυπουργικό όργανο για την ενίσχυση του έργου της Γενικής Γραμματείας Πολιτικής Προστασίας, του οποίου η σύνθεση περιλαμβάνει αποκλειστικά Γενικούς Γραμματείς. Η πείρα έχει αποδείξει ότι σε αυτές τις περιπτώσεις το δυναμικό εκείνο που μπορεί να προσφέρει πολύτιμες υπηρεσίες χωρίς απονεύρωση του κράτους κατά τη διάρκεια του προβλήματος είναι οι Γενικοί Γραμματείς. Προβλέπεται, λοιπόν, τέτοια σύνθεση του συντονιστικού διυπουργικού οργάνου. 
Στη συνέχεια έχουμε ένα άλλο επίπεδο αρμοδιοτήτων και ευθυνών απέναντι στο πρόβλημα της πολιτικής προστασίας, που είναι η Γενική Γραμματεία Πολιτικής Προστασίας, με αρμοδιότητες οι οποίες καθορίζονται με σαφή τρόπο από το νόμο. Επισημαίνω μόνο την υποχρέωση της επί εικοσιτετραώρου βάσεως λειτουργίας του Κέντρου Επιχειρήσεων της πολιτικής προστασίας. 
Επισημαίνω ακόμη ως σημαντική νέα αρμοδιότητα την αρμοδιότητα για την εισήγηση, από μέρους της Γραμματείας Πολιτικής Προστασίας, της κατανομής των πιστώσεων στους Οργανισμούς Τοπικής Αυτοδιοίκησης για την αντιμετώπιση των φυσικών καταστροφών. 
Και εδώ τονίζω ότι κατά τρόπο σοφό ο νομοθέτης προβλέπει την απαγόρευση της μεταφοράς των πιστώσεων που προβλέπεται να χορηγούνται στους οργανισμούς τοπικής αυτοδιοίκησης σε άλλους κωδικούς. Τα χρήματα δηλαδή που δίνει το κράτος για την πολιτική προστασία οι οργανισμοί τοπικής αυτοδιοίκησης μόνο για την πολιτική προστασία μπορούν να τα διαθέτουν. 
Σημαντικό στοιχείο του νέου νομοσχεδίου είναι η σύσταση του Επιστημονικού και Ερευνητικού Κέντρου Πολιτικής Προστασίας, ενός κέντρου που θα χρησιμεύει ως ενδιάμεσος φορέας ανάμεσα στην επιστημονική πληροφορία, την πηγή της επιστημονικής γνώσης με τη μεταφορά της σε συγκεκριμένο τρόπο δράσης και την αξιοποίηση της επιστημονικής πληροφορίας από τα αρμόδια κατά το νόμο όργανα, κυρίως δηλαδή από την Γενική Γραμματεία Πολιτικής Προστασίας, αλλά και από τα κατώτερα όργανα που βρίσκονται στις περιφέρειες, στις νομαρχιακές αυτοδιοικήσεις και στους οργανισμούς τοπικής αυτοδιοίκησης. 
Ο νόμος προβλέπει επίσης την υποχρέωση του Υπουργού Εσωτερικών να ενημερώνει τη Βουλή για τον ετήσιο σχεδιασμό της πολιτικής προστασίας, κάτι που προβλέπεται να γίνεται μέσα σε ένα μήνα από την κατάρτιση του προγράμματος εκ μέρους της αρμόδιας διυπουργικής επιτροπής. 
Ορίζονται πλέον οι γενικοί γραμματείς των περιφερειών, οι νομάρχες, οι δήμαρχοι και οι πρόεδροι των κοινοτήτων ως αποκεντρωμένα όργανα σχεδιασμού και εφαρμογής των μέτρων πολιτικής προστασίας. Προβλέπει επίσης ο νόμος τη σύσταση γραφείου πολιτικής προστασίας μέχρι και στον παραμικρό δήμο. Χαρακτηριστικό δηλαδή της βαρύτητας που το νομοσχέδιο δίνει στο ρόλο της αυτοδιοίκησης για την αντιμετώπιση του προβλήματος είναι η σύσταση αυτοτελούς διοικητικής μονάδας στους δήμους και στις κοινότητες για την αντιμετώπιση της πολιτικής προστασίας. 
Επισημαίνω ακόμη την αξιοποίηση, όπως αυτή προβλέπεται από το νόμο, των εθελοντικών οργανώσεων, μέσα από κριτήρια που ο νόμος διαλαμβάνει και τα οποία δεν επιδέχονται την είσοδο στο σύστημα της πολιτικής προστασίας εθελοντικών οργανώσεων που δεν πληρούν τις προϋποθέσεις του νόμου. 
Τέλος, ένα από τα στοιχεία που πρέπει να τονιστεί είναι και η υποχρέωση των Μέσων Μαζικής Ενημέρωσης κατά τη διάρκεια του προβλήματος που συνεπάγονται οι φυσικές καταστροφές να διαθέτουν τις υπηρεσίες τους δωρεάν για την αντιμετώπιση των προβλημάτων που συνεπάγονται οι φυσικές καταστροφές. 
Από τις υπόλοιπες διατάξεις, αγαπητοί συνάδελφοι, που αναφέρονται στα θέματα της Τοπικής Αυτοδιοίκησης και της μετανάστευσης -θα έχουμε την ευκαιρία βέβαια να αναφερθούμε σε αυτές (τις διατάξεις) αναλυτικά κατά τη διάρκεια της κατ' άρθρον συζήτησης. Επισημαίνω όμως στην επίλυση του χρονίζοντος προβλήματος- σε ό,τι αφορά τα θέματα της Τοπικής Αυτοδιοίκησης- για την καταβολή του λεγόμενου πριμ αποδοτικότητας στους εργαζόμενους της Τοπικής Αυτοδιοίκησης, που αποτελούσε χρόνιο αίτημα των εργαζομένων, με ταυτόχρονη βέβαια διασφάλιση και των συμφερόντων των οργανισμών τοπικής αυτοδιοίκησης, διότι εφεξής καθιερώνεται η απαγόρευση του συμβιβασμού κλπ. σε δίκες που έχουν μισθολογικό αντικείμενο. Οι δήμοι δηλαδή δεν θα έχουν πλέον τη δυνατότητα να προβαίνουν σε συμβιβασμούς, γιατί η πείρα απέδειξε ότι δεν έγινε σωστή χρήση αυτής της δυνατότητας κατά το παρελθόν. Έχω την αίσθηση ότι εκεί ίσως πρέπει να προστεθεί και η δυνατότητα της απαγόρευσης του συμβιβασμού και επί διαφορών που αφορούν τη φύση της συμβάσεως εργασίας, γιατί κατά το παρελθόν έχουν και εκεί παρατηρηθεί διάφορα, θα έλεγα όχι κολακευτικά για την αυτοδιοίκηση φαινόμενα.
Τέλος, αναφορικά με τις διατάξεις που αφορούν τη μεταναστευτική πολιτική, αγαπητοί συνάδελφοι, πρέπει να τονίσουμε ότι ο ν. 2910/2001 ήταν ουσιαστικά ο πρώτος νόμος, για την αντιμετώπιση του προβλήματος των οικονομικών μεταναστών, μετά την προσπάθεια νομιμοποίησής τους που έγινε το 1998. Και η Ελλάδα ήταν η πρώτη χώρα της Ε.Ε. που τόλμησε να φέρει ένα συγκεκριμένο νομοσχέδιο για την αντιμετώπιση του προβλήματος των οικονομικών μεταναστών.
Κανείς βέβαια δεν είπε ή υποστήριξε ότι ένα πρόβλημα ουσιαστικά πρωτοεμφανιζόμενο στην Ελλάδα μπορούσε να το ρυθμίσει ένας νόμος, επί του προκειμένου ο 2910/2001, με πλήρη τρόπο. Οι αδυναμίες, λοιπόν, που ο νόμος αυτός εμφάνισε στον περίπου ένα χρόνο της εφαρμογής του επιχειρείται να καλυφθούν με τις διατάξεις αυτού του νομοσχεδίου, στις οποίες θα έχουμε την ευκαιρία κατά τη διάρκεια της κατ' άρθρον συζήτησης να αναφερθούμε.
Θεωρώ, κύριε Πρόεδρε, κυρίες και κύριοι συνάδελφοι, ότι πρόκειται για ένα νομοσχέδιο που με ολοκληρωμένο και ώριμο τρόπο αντιμετωπίζει το πρόβλημα της πολιτικής προστασίας, που αξιοποιεί ή τουλάχιστον επιχειρεί να αξιοποιήσει τα συμπεράσματα και τις εμπειρίες που ήδη το κράτος έχει συναγάγει από το είδος και το μέγεθος των προβλημάτων που εμφανίζονται τα τελευταία χρόνια και θεωρώ ότι η Εθνική Αντιπροσωπεία θα πράξει φρόνιμα ψηφίζοντας και εγκρίνοντας το νομοσχέδιο αυτό.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εξωτερικών, Οικονομίας και Οικονομικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: "Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 15-10-2001, σχετικά με τα προνόμια και τις ασυλίες που χορηγούνται στο Ινστιτούτο Μελετών για θέματα ασφάλειας και στο Δορυφορικό Κέντρο της Ευρωπαϊκής Ένωσης, καθώς και στα όργανά τους και στα μέλη του Προσωπικού τους".
Παραπέμπεται στην αρμόδια Διαρκή Επιτροπή.
Ο εισηγητής της Νέας Δημοκρατίας κ. Βασιλείου έχει το λόγο.
ΘΕΟΦΙΛΟΣ ΒΑΣΙΛΕΙΟΥ: Κυρίες και κύριοι συνάδελφοι, έρχεται στην Ολομέλεια της Εθνικής Αντιπροσωπείας ένα νομοσχέδιο μείζονος σημασίας που προσπαθεί να ρυθμίσει ζητήματα, που έχουν σχέση με την αναβάθμιση της πολιτικής προστασίας. Αλλά εκτιμώντας ότι αυτό καθεαυτό το αντικείμενο, το οποίο απαντά σε πολλές προκλήσεις των καιρών μας και του παρόντος και του μέλλοντος, δεν είναι τόσο σημαντικό, προσθέτει η Κυβέρνηση μία δεύτερη ενότητα που έχει σχέση με τη μετανάστευση και με τη μεταναστατευτική πολιτική και μία τρίτη ενότητα που έχει σχέση με λειτουργικά θέματα της αυτοδιοίκησης και θέματα προσωπικού της, κυρίως του πρώτου βαθμού. 
Και οι τρεις ενότητες του νομοσχεδίου είναι κατεξοχήν ξεχωριστά αντικείμενα μη συνδεόμενα μεταξύ τους και υπ' αυτήν την έννοια το νομοσχέδιο αυτό δεν έχει ούτε αρχή ούτε τέλος. 
Ως προς την πρώτη ενότητα, παρά ταύτα, που συζητείται στην Εθνική Αντιπροσωπεία, έρχονται στο μυαλό μας οι από τριετίας καταστροφές που επεσυνέβησαν στην Ελλάδα εξαιτίας των σεισμικών φαινομένων το 1999, αλλά και προγενεστέρων, εξαιτίας πλημμυρών, εξαιτίας χιονοπτώσεων. Η χώρα μας συνελήφθη κυριολεκτικά απροετοίμαστη και αδιάβαστη. Στηρίχθηκε στον ηρωϊσμό, τον πατριωτισμό, την αυτοθυσία ορισμένων κρατικών κλάδων, κυρίως της πυροσβεστικής και άλλων εμπλεκομένων κρατικών φορέων.
Αλλά πώς είναι δυνατόν να αντιμετωπίσεις τέτοια φαινόμενα χωρίς κεντρικό σχεδιασμό, χωρίς δυνατότητα συντονιστικής παρέμβασης και σαφές και συγκεκριμένο σχέδιο δράσης, όταν δεν έχεις προβλέψει γι' αυτό και όταν τέτοια φαινόμενα ευρείας έκτασης επισυμβαίνουν; 
Πώς είναι δυνατόν να αντιμετωπίσεις τέτοια φαινόμενα χωρίς σχεδιασμό, αποτελεσματικότητα, οργάνωση, προγραμματισμό;
Τέτοιες είναι οι διαπιστώσεις, τέτοιες είναι οι καταστάσεις που προέκυψαν από την εν γένει συμπεριφορά ορισμένων κλάδων της διοίκησης και για τις οποίες συμπεριφορές δεν υπάρχει σήμερα καμία ειδική ή γενική έκθεση αποτελεσμάτων, που οδήγησαν στη συγγραφή και στην παρουσίαση ενώπιον της Βουλής αυτού του νομοσχεδίου. 
Σαν αρχή και σαν αντικείμενο η αναβάθμιση της πολιτικής προστασίας είναι πολύ σπουδαίο ζήτημα, που πρέπει να αντιμετωπίσουμε εμείς, πράγμα που αντιμετωπίζουν όλες οι χώρες του κόσμου. Μηχανισμοί σχεδιασμού πρόληψης και αντιμετώπισης των φυσικών φαινομένων κάθε μορφής εξελίσσονται και τους δίνουν την πληρότητα που χρειάζεται όλες οι χώρες του κόσμου με προεξάρχουσες την Αμερική και τη Γαλλία. 
Αυτό το σύστημα, το οποίο προτείνετε, μοιάζει περισσότερο με το γαλλικό. Λείπει όμως από αυτό το σύστημα ο κεντρικός συντονισμός επιχειρησιακής δράσης. Σαφώς διαμορφώνονται, αν δει κανείς τον κορμό που διαμορφώνει το ίδιο το νομοσχέδιο, αρμοδιότητες σε επίπεδο Υπουργών με την διυπουργική επιτροπή, με τη Γενική Γραμματεία Πολιτικής Προστασίας. Αποκεντρώνοντας αρμοδιότητες πάμε στην περιφέρεια, στη νομαρχία και στο δήμο. 
Αλλά, παρά τις συζητήσεις που είχαμε στη Διαρκή Επιτροπή και τον εντοπισμό του ζητήματος, η Κυβέρνηση αποφεύγει να εννοήσει το αυτονόητο, στο ότι δεν υπάρχει σαφής και συγκεκριμένος συντονισμός επιχειρησιακής δράσης. Ποιος παίρνει την απόφαση την ώρα της κρίσης και ποιος αποτελεσματικά δρα για την αντιμετώπιση αυτής της κρίσης, κατά την εκδήλωση και την εξέλιξη του φαινομένου; Τούτο απουσιάζει παντελώς από το νομοσχέδιο. Τούτο συμβαίνει και για την απόδοση της σχετικής ευθύνης, όσον αφορά την έλλειψη δυνατότητας εκτέλεσης των αποφάσεων. 
Και ασφαλώς αυτό το νομοσχέδιο δεν περιλαμβάνει ούτε λέξη σχετικά με την αποκατάσταση των συνεπειών των καταστροφών. Βεβαίως βρισκόμαστε προ νέων ευρειών εννοιών της γενικής ή της ειδικής καταστροφής. Καταστροφές που προέρχονται από τα φυσικά φαινόμενα, καταστροφές που προέρχονται από την τεχνολογία και καταστροφές που πλήττουν καθημερινά το οικοσύστημα και το περιβάλλον, όπως και διαφόρων άλλων μορφών καταστροφές. 
Οφείλουμε να είμαστε έτοιμοι ως προς το σχεδιασμό και την πρόληψη. Επιχειρεί αυτό το νομοσχέδιο μία προσέγγιση στο σχεδιασμό και την πρόληψη. Μάλιστα προβάλλεται, ως αιχμή του δόρατος του σχεδιασμού, της πρόληψης και της εκπαίδευσης, το Ειδικό Κέντρο Έρευνας και Τεχνολογίας, που προβλέπει μέσα το νομοσχέδιο. Αλλά επιμένουμε, ως προς το συντονισμό της δράσης, ότι τούτο δεν υπάρχει. 
Δεν είναι δυνατόν να στηριζόμαστε σε ήρωες, δεν είναι δυνατόν να στηριζόμαστε στους εθελοντές, δεν είναι δυνατόν να κυνηγάμε χίμαιρες όταν επισυμβεί αυτό το γεγονός, το οποίο δεν θα θέλαμε ποτέ να σκεφτούμε ότι μπορεί να επισυμβεί. 
Μπορώ να πω με βεβαιότητα ότι, όσον αφορά την εκδήλωση και την εξέλιξη ενός φαινομένου -παρά το γεγονός ότι εμείς ως κράτος έχουμε τη δυνατότητα να έχουμε σχεδιάσει, βάσει αυτού του νομοσχεδίου, τη συμπεριφορά, όσον αφορά τη λήψη απόφασης σε επίπεδο Υπουργών με την διυπουργική επιτροπή και σε επίπεδο Γενικής Γραμματείας Πολιτικής Προστασίας- είναι αμφίβολο εάν και κατά πόσο η περιφέρεια, η νομαρχία, ο δήμος μπορεί να αντιμετωπίσει καταστροφή μικρής ή μεγάλης έντασης, χωρίς να υπάρχει το συγκεκριμένο πρόσωπο, η συγκεκριμένη αρχή, που θα δίνει σαφείς και συγκεκριμένες εντολές και θα κατευθύνει. 
Το νομοσχέδιο δεν περιλαμβάνει τη λογική της ένταξης των ιδιωτικών μονάδων. Στο άρθρο 3 θα έπρεπε να περιλαμβάνονται ως εμπλεκόμενη διαδικασία, πλην των δημοσίων επιχειρήσεων, και οι ιδιωτικές που υπάγονται στην οδηγία ΣΕΒΕΖΟ για τις χημικές και τις τεχνολογικές καταστροφές. Τέτοιες επιχειρήσεις είναι τα διυλιστήρια, οι χημικές βιομηχανίες, οι αποθήκες χημικών και πετροχημικών, οι αποθήκες καυσίμων, φυτοφαρμάκων, λιπασμάτων που πρέπει να μπαίνουν στο σχέδιο εκτάκτου ανάγκης, το οποίο θα πρέπει να είναι συμβατό με το νομαρχιακό σχέδιο.
Αν μέχρι σήμερα σε εμφανισθέντα τέτοια φαινόμενα τεχνολογικών καταστροφών δεν δρούσαν εκ των ενόντων οι υπηρεσίες αυτών των μονάδων με δικά τους πυροσβεστικά μέσα, ίσως να μην μπορούσαμε να αποτρέψουμε ενδεχόμενα ατυχήματα που θα συνέβαιναν σ' αυτές.
Μετά τη διαμόρφωση του σχεδιασμού οδηγούμαστε στη λογική της λήψης της απόφασης στη συγκεκριμένη μονάδα, στο δήμο, στην νομαρχία, στην Περιφέρεια ή στη Γενική Γραμματεία. Φαίνεται ότι η διάρθρωση από το νομοσχέδιο αυτών των μονάδων είναι διάρθρωση περισσότερο σχεδιασμού και προτάσεων προς τα πάνω, παρά αντιμετώπιση της κρίσης κατά την εκδήλωση και την εξέλιξή της. Δεν υπάρχει καμιά αμφιβολία ότι με εντολή της Γενικής Γραμματείας Πολιτικής Προστασίας στην πράξη, με αυτό το σχεδιασμό, δεν μπορεί να αξιοποιηθεί η ένταξη των εθελοντικών οργανώσεων. Στην εθελοντική παρουσία στηριζόμαστε λόγω της αλτρουιστικής διάθεσης την οποία έχουν οι 'Έλληνες αλλά, πέρα από αυτή, η εθελοντική διαδικασία και διάθεση έρχεται από τη βεβαιότητα περισσότερο που διαμορφώνεται εξαιτίας της έλλειψης συντονισμού και αποτελεσματικότητας των κρατικών μέσων. 
Το άρθρο 14 αναφέρει την εθελοντική διαδικασία, αλλά εντάσσεται στο μητρώο όσον αφορά τη Γενική Γραμματεία Πολιτικής Προστασίας και στις νομαρχίες και στις περιφέρειες ως σύλλογοι. Πώς θα γίνει η οργάνωση των εθελοντικών οργανώσεων, αν και όταν γίνουν; Βεβαίως μιλά και για την εκπαίδευσή τους όσον αφορά την υπαγωγή στο ειδικό κέντρο έρευνας, στο ειδικό ερευνητικό κέντρο, αλλά αυτό το οικοδόμημα έχει θεωρητικό χαρακτήρα, δεν έχει πρακτικό χαρακτήρα.
Με λίγα λόγια, όσον αφορά την υπόθεση αναβάθμισης της πολιτικής προστασίας η εμπειρία απέδειξε κατηγορηματικά ότι δεν έχουμε ικανότητες ουσιαστικής παρέμβασης και αυτό το νομοσχέδιο, πρόχειρο από τη φύση του, δεν έχει, δεν διαγράφει και δεν προϋποθέτει τη δυνατότητα άμεσης επιχειρησιακής δράσης κατά την έναρξη και εξέλιξη του φαινομένου. 
Ερχόμαστε στη δεύτερη ενότητα. Η δεύτερη ενότητα σχετίζεται με θέματα μεταναστευτικής πολιτικής και ρυθμίζει με τροπολογίες ή προσθήκες ζητήματα τα οποία ο ν. 2910, που πριν από ένα χρόνο ψηφίσαμε, δεν συνέλαβε στην ύλη του. Το ερώτημά μου είναι: Γιατί; Ως σήμερα έχουμε περίπου δέκα χρόνια που εισρέουν μετανάστες στην Ελλάδα, δυσανάλογα θα έλεγε κανείς. Μέχρι σήμερα δεν κατορθώσαμε να δώσουμε απάντηση στο ερώτημα, πρώτα απ' όλα, η χώρα πόσους μετανάστες αντέχει. Δεν καταφέραμε να δώσουμε απάντηση, δεν το προγραμματίσαμε, δεν το σχεδιάσαμε, δεν αποφασίσαμε πόσους μετανάστες θέλουμε. Το δεύτερο είναι από ποιες χώρες θέλουμε μετανάστες και σε ποια ποσοστά. Αυτή η σχέση δεν έχει καθοριστεί. Δεν είναι έλλειψη κρατικού ενδιαφέροντος και έλλειψη πολιτικής σχετικά με τη μετανάστευση; 
Το τρίτο είναι ότι με το ν. 2910, που ακόμα δεν έχει εφαρμοστεί, πέρσι ρυθμίστηκαν ζητήματα μετανάστευσης και μεταναστευτικής πολιτικής, σχετικά με τη χορήγηση αδείας, με την παραμονή, με την άδεια εργασίας αλλοδαπών στην Ελλάδα. Δεν ήταν πρόχειρη κατασκευή ο ν. 2910, όταν ένα χρόνο μετά χωρίς να έχει στεγνώσει το μελάνι από τη συγγραφή του και χωρίς να εφαρμόζεται λόγω κακής διοίκησης, αδυναμίας της διοίκησης, να μπορούμε σήμερα να φέρνουμε στο μυαλό μας κάτι που ξεχάσαμε χθες; Τι εγγυάται ότι δεν θα προκύψει κάτι αύριο; Πώς τροποποιούμε ένα νόμο ο οποίος έγινε χθες; Γιατί δεν λειτουργούμε προς τη λογική της πλήρους σύλληψης του αντικειμένου που ασχολείται αυτός ο νόμος;
Το Ινστιτούτο Μεταναστευτικής Πολιτικής σε θεωρητική βάση δεν υπάρχει καμιά αμφιβολία ότι διαμορφώνεται και δημιουργείται για να ανταποκριθεί με προτάσεις ή με διάφορα εκπαιδευτικά σεμινάρια προς την Κυβέρνηση για την άσκηση μεταναστευτικής πολιτικής. Η άσκηση της μεταναστευτικής πολιτικής και οποιασδήποτε άλλης πολιτικής εξαρτάται από την πολιτική βούληση, που έχει η πολιτική εξουσία για να ασκήσει αυτήν την πολιτική.
Η πολιτική δεν υπαγορεύεται από ινστιτούτα, δεν υπαγορεύεται από θεωρητικούς μηχανισμούς και οργανισμούς. Ή την έχεις ή δεν την έχεις την πολιτική βούληση και χρησιμοποιείς αυτούς τους οργανισμούς ως μέσα επιβοήθησης. Κι εδώ δεν παρατηρείται κάτι τέτοιο. Δυστυχώς, διαπίστωσή μου είναι ότι μεταναστευτική πολιτική δεν υπήρξε ούτε υπάρχει στην Κυβέρνηση και τους μετανάστες τη δεκαετία που πέρασε, ιδιαίτερα κατά την τελευταία διετία, τριετία τους χρησιμοποίησε η Κυβέρνηση κατά το δοκούν για τους δικούς της λόγους, τους δικούς της εκλογικούς κυρίως λόγους. 
Όσον αφορά την ενότητα του νομοσχεδίου για τους Οργανισμούς της Τοπικής Αυτοδιοίκησης: Κυρίες και κύριοι συνάδελφοι, είμαι απογοητευμένος από τη συμπεριφορά της Κυβέρνησης απέναντι στους Οργανισμούς Τοπικής Αυτοδιοίκησης, τους οποίους ο Ανδρέας Παπανδρέου κάποτε ονόμαζε "τρίτο πυλώνα της Δημοκρατίας". Αυτά είναι τα θέματα της Τοπικής Αυτοδιοίκησης μόνο; Φανταστείτε ότι ρυθμίζει ζήτημα που έχει σχέση με την κατάργηση των οφειλών στα νομαρχιακά ταμεία, που έχουν καταργηθεί από το 1994. Σκεφθείτε ότι ρυθμίζονται θέματα λειτουργικά ή ορίζονται έννοιες σχετικά με καθορισμό δήμων ή κοινοτήτων, κάτι που δεν εγγυάται ότι η επαναρύθμισή τους θα γίνει αύριο. 
Αυτήν τη συμπεριφορά επιφυλάσσει η Κυβέρνηση απέναντι στους Οργανισμούς Τοπικής Αυτοδιοίκησης Α' και Β' βαθμού; Αυτά είναι τα προβλήματα τα οποία η ΚΕΔΚΕ και η Ένωση Νομαρχιακών Αυτοδιοικήσεων Ελλάδος έχει φέρει προς ρύθμιση; Γιατί αυτή η προχειρότητα, η αποσπασματικότητα; Γιατί ρυθμίσεις στο γόνατο; Δεν γίνεται κατανοητό. 
Για τους λόγους αυτούς και για τους λόγους που θα αναφερθούμε στη συζήτηση κατ' άρθρο και επειδή αυτό το νομοσχέδιο δεν έχει ούτε αρχή ούτε τέλος, δεν έχει ενιαία φιλοσοφία και κυρίως χαρακτηρίζεται από ασάφεια, αοριστολογία, προχειρότητα -με βεβαιότητα είμαστε πεπεισμένοι ότι δεν ρυθμίζει αυτά τα θέματα που επιχειρεί να ρυθμίσει- η Νέα Δημοκρατία επί της αρχής το καταψηφίζει. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Η ειδική αγορήτρια του Κομμουνιστικού Κόμματος Ελλάδος κα Κανέλλη, έχει το λόγο.
ΛΙΑΝΑ ΚΑΝΕΛΛΗ: Κυρίες και κύριοι συνάδελφοι, η συζήτηση επί της αρχής σε ένα τέτοιο νομοσχέδιο καθίσταται σχεδόν ακατόρθωτη, διότι θα έπρεπε κανονικά να έχουμε τρεις συζητήσεις επί της αρχής επί τριών διαφορετικών αρχών αυτού του νομοσχεδίου. Το είχαμε επισημάνει από την αρχή. Οφείλω να ομολογήσω ότι στο κομμάτι της νομοτεχνικής προχειρότητας οι Υπουργοί έδειξαν μία κατανόηση στις παρατηρήσεις και τις επισημάνσεις των Βουλευτών απ' όλες τις πτέρυγες. Τίποτε δεν άλλαξε όμως την ουσία του νομοσχεδίου. Και η ουσία του νομοσχεδίου είναι επικίνδυνη. Και δεν φοβόμαστε τη λέξη. Είναι επικίνδυνη γιατί; Ίσως να είναι και ιστορικής σημασίας ημέρα που συζητείται επί της αρχής ένα τέτοιο νομοσχέδιο για την πολιτική προστασία. Είναι η ημέρα που έχει επιλέξει η Κυβέρνηση και ο Πρωθυπουργός να "εορτάσει" διακαναλικώς τα δύο χρόνια του κυβερνητικού της έργου από τις τελευταίες εκλογές. Και είμαστε έξι μήνες πριν από τις δημοτικές εκλογές. Και έχει μία ιδιαίτερη σημασία διότι αυτό το νομοσχέδιο εντάσσεται στην επικινδυνότητα της αντιμετώπισης των προβλημάτων του τόπου με ένα τρόπο νομοθετικώς και θεσμικώς επικίνδυνο. 
Διότι, όταν νομοθετούμε, δεν νομοθετούμε ούτε προσωποποιώντας ούτε διαδικαστικά τακτοποιώντας ούτε καλύπτοντας κενά και ανεπάρκειες πίσω από μία ωραιοποιημένη διαδικασία, η οποία περιβάλλει το νομοθετικό τύπο. Και θα είμαι πολύ πιο αναλυτική:
Η πολιτική προστασία, έτσι όπως εκφράζεται στο νομοσχέδιο, έρχεται να καλύψει τον ξεπερασμένο "ΞΕΝΟΚΡΑΤΗ" ή αυτό τουλάχιστον διατείνεται το νομοσχέδιο. Δεν συμβαίνει αυτό. Καλύπτεται απουσία λαϊκής πολιτικής και προστασίας του πολίτη από τις ενδεχόμενες εμπόλεμες καταστάσεις τον καιρό της ειρήνης, που μπορεί να είναι οι φυσικές καταστροφές, οι τεχνολογικές καταστροφές, τα μεγάλα ατυχήματα, πώς θα προλάβει κανένας τα πολλαπλά ναυάγια τύπου "ΣΑΜΙΝΑ" ή τα ενδεχόμενα Σεβέζο ή τους σεισμούς τους πρόσφατους που ζήσαμε εδώ ή έζησαν οι γειτονικές μας χώρες. 
Αυτό κάνει στην πραγματικότητα; Όχι. Διαχέει τις πολιτικές ευθύνες και μάλιστα με έναν τρόπο -έτσι όπως είναι φτιαγμένο το νομοσχέδιο- λαϊκίστικο. Φαίνεται να αποκεντρώνει και στην πραγματικότητα περιπλέκει, συνθέτει και αποποιείται πολιτικές ευθύνες κεντρικού σχεδιασμού. Γι' αυτό και ακούγαμε μονίμως στη συζήτηση που προηγήθηκε από τα υπουργικά χείλη ότι πρόκειται όχι για σχέδιο δράσης, αλλά για νομοθέτηση συγκεκριμένης διαδικασίας. Ποιας διαδικασίας; Πώς θα προστατευθούν κατ' αρχήν οι πολίτες από αυτήν καθ' εαυτήν την πολιτική επιλογή; Πώς θα προστατευθούν όταν προβάλλονται τα ιδιωτικά συμφέροντα και τμήματα των δημοσίων αγαθών ή τα δημόσια αγαθά, πού εξασφαλίζουν ένα όριο ουσιαστικής επιβίωσης σε δύσκολες στιγμές, βρίσκονται στα χέρια κερδοσκόπων και με τρόπο αποφασισμένο πολιτικά στα πλαίσια μιας αγοράς, όπου εδώ με αυτό το νομοθέτημα δεν ρυθμίζονται κανόνες λειτουργίας αυτής της αγοράς; Δεν ρυθμίζονται τέτοιοι κανόνες τουλάχιστον στο πρώτο μέρος. 
Στο δεύτερο το μεταναστευτικό παραδέχτηκαν όλοι -οι εισηγητές, οι Υπουργοί- ότι ήταν ολόκληρο ένα καινούριο νομοσχέδιο. Βεβαίως δεν ξέρουμε; Ο Πρωθυπουργός μπορεί να ζήτησε από τους Υπουργούς έναν απολογισμό για να συγκεντρώσει τις απαιτούμενες σελίδες που χρειαζόταν για να αντιμετωπίσει τους δημοσιογράφους που επέλεξε σήμερα, αλλά αυτό δεν είναι επαρκές υλικό για να φθάσει κάποιος σε νομοθέτηση πολιτικής προστασίας. Έχουμε την αντιμετώπιση ζητημάτων μεταναστών και στο τέλος ρυθμίσεις -μερικές από αυτές θα τις έχετε δει, άλλωστε είναι φωτογραφικού τύπου- ζητημάτων προσωπικού και άλλων, των οργανισμών Τοπικής Αυτοδιοίκησης. Μα, είναι οφθαλμοφανής η σκοπιμότητα αυτού ακόμα και αν κάποιος είχε την καλή πρόθεση να θελήσει να το δει με ένα διαφορετικό μάτι.
Ήλθε και κατατέθηκε μία τροπολογία, η οποία είναι ακυρωτική ακόμα και της πρόθεσης διαχωρισμού στην ουσία της πολιτικής άμυνας από την πολιτική προστασία, διότι γλώσσα λανθάνουσα την αλήθεια λέγει. Είναι δυνατόν να έρχεται τροπολογία -και επί της αρχής τη συζητώ- την τελευταία στιγμή, μετά τις συζητήσεις που έχουν γίνει και να μιλάει ότι θα φτιαχτούν σε ολόκληρη τη χώρα γραφεία εξυπηρέτησης των πολιτών, ΚΕΠ, στα οποία φοιτητές ή πτυχιούχοι θα υπηρετούν ετήσια θητεία; Θητεία σε τι; Γλώσσα λανθάνουσα την αλήθεια λέγει! Θα θητεύσουν σε τι; Ενδεχομένως σε προεκλογικές ανάγκες, σε επίπεδο δημοτικών και νομαρχιακών εκλογών. Εκεί θα θητεύσουν. Και ερωτώ: Θα θεωρούν το γνήσιο της υπογραφής; 
Είναι απίστευτη η τροπολογία και από μόνη της ακυρώνει πάσα καλή πρόθεση να δει κάποιος αυτό το νομοσχέδιο ότι προσπαθεί να περισώσει κινδύνους που εμφιλοχωρούν και προκύπτουν. Θα εμφιλοχωρήσουν στη ζωή μας και στην καθημερινότητά μας. Εάν το ξαναδιαβάσει κάποιος πολύ προσεκτικά, και μετά από τις συζητήσεις που έγιναν, έχει την εντύπωση ότι νομοθετεί η Κυβέρνηση προσπαθώντας να τακτοποιήσει πλίνθους και κεράμους, ατάκτως ερριμμένα πολιτικά αντικείμενα σε ένα και ενδεχομένως προσωποποιώντας πάγιες πολιτικές ανάγκες.
Μπορεί να υπάρχουν ζητήματα που να προέκυψαν από τον προηγούμενο νόμο για τους μετανάστες. Με αυτό τον τρόπο θα ρυθμιστούν και με ένα καθηγητικό θεωρητικό ινστιτούτο, για το οποίο κάναμε ενδελεχή συζήτηση μεταξύ μας οι συνάδελφοι, με μία θεωρητικοποίηση και αξιοποίηση των επιστημόνων της χώρας; Χρειάστηκε μάχη για να μπει μέσα η διευκρίνιση για το τι μπορεί να σημαίνει "έκτακτες ανάγκες". Τέτοια επιστημονική προσέγγιση και θωράκιση και να έλθει την τελευταία στιγμή, τρεις μέρες πριν αρχίσουμε τη συζήτηση μεταξύ των οποίων οι δύο μέρες ήταν Σαββατοκύριακο, κατά παγία τακτική, μία τροπολογία των δύο δισεκατομμυρίων κόστους για να διοριστούν και να υπηρετήσουν τη θητεία τους;
Αν τη δείτε, ξεχαρβαλώνει κάθε έννοια εργατικού δικαιώματος και δικαίου. Την ξεχαρβαλώνει αυτή η τροπολογία, γιατί καταργεί πάσα έννοια σύμβασης. Σας διαβάζω χαρακτηριστικά για την απασχόληση φοιτητών τριτοβάθμιας εκπαίδευσης, όπου λέει ότι το ύψος των αποδοχών θα καθορίζεται με κοινή απόφαση των Υπουργών, λέει για προαιρετική θητεία πτυχιούχων πανεπιστημιακής και τεχνολογικής εκπαίδευσης. 
Πού θα υπηρετήσουν τη θητεία τους αυτοί οι άνθρωποι; Κατάδικοι είναι και θα υπηρετήσουν τη θητεία τους ως εναλλακτική θητεία; Είναι τιμωρημένοι; Είναι σε αντικατάσταση της στρατιωτικής τους θητείας; Το να πηγαίνεις στην τεχνολογική εκπαίδευση ή στο πανεπιστήμιο είναι κανένα βάρος, όπου μπορείς να επιλέξεις να πας ή να μην πας και να αμειφθείς με προαιρετική θητεία πτυχιούχων; 
Προαιρετική θητεία πτυχιούχων, συνάδελφοι, όσων χρονών είμαι, δεν έχω ξανακούσει πουθενά, παρά μόνο σε έκτακτες διαδικασίες στρατιωτικές ή μεγάλης ανάγκης, όπου κάτι προκύπτει και σε ρωτάνε "Θέλεις να υπηρετήσεις φυλακή ή θέλεις να πας να βοηθήσεις στα λεωφορεία;". Δεν μπορεί να το κατανοήσει κανείς. 
Αυτή είναι η πολιτική προστασία; Είναι μεγάλο σαν ποσό, είναι μεγάλο σαν αντίληψη. Ακόμα και αυτή η τροπολογία, συν τις άλλες δύο τροπολογίες που έφεραν οι Υπουργοί την τελευταία στιγμή, είναι αυτοτελή νομοσχέδια. Ήδη στην όλη φιλοσοφία αυτής της πολιτικής προστασίας παραπέμπεται πληθώρα ζητημάτων ουσιαστικής δράσης σε μια χώρα, που οι πολίτες έχουν συναίσθηση του ότι έχουν εγκαταλειφθεί από την πολιτεία, του ότι η πολιτεία υπόκειται σε κάποιο σχέδιο συμβατικών υποχρεώσεων, συμμετοχής σε ευρύτερους οργανισμούς, όπως η Ευρωπαϊκή Ένωση, με πολύ μεγάλες απογοητεύσεις συγκεντρωμένες επί του πρακτέου σε διεθνές επίπεδο και σε εσωτερικό επίπεδο. 
Είμαστε μια χώρα που όλο παραγγέλνει, όλο θεωρητικοποιεί και την κρίσιμη στιγμή ο πολίτης απελπισμένος φωνάζει ότι "δεν μπορώ πια να σπουδάσω τα παιδιά μου". Απελπισμένος μπορεί να καίει το βαμβάκι του, απελπισμένος μπορεί να στρέφεται ο ένας απέναντι στον άλλο, γιατί του έκλεισαν το δρόμο. 
Είμαστε μια χώρα που κάποτε, συνάδελφοι, είχε αποφασίσει νομοθετικά να φτιάξει κατάλογο παραγωγών τηλεοπτικών προγραμμάτων και κατέληξε να συζητάει την εισαγωγή ή μη, τη διατήρηση ή μη ξένων παραγωγικών προϊόντων ως ύψιστο δικαίωμα λογοκρισίας και δημοκρατίας. 
Είναι ένα νομοσχέδιο ρητορικού ελιγμού, επιτρέψτε μου να πω, όταν επί μία διετία ο πολίτης αντιμετωπίζεται μόνο ως έχων ψυχολογικά προβλήματα μιζέριας και κατάθλιψης, ως υποψήφιος χρήστης αντικαταθλιπτικών φαρμάκων. Η Κυβέρνηση προσπαθεί να λειτουργήσει ως αντικαταθλιπτικό φάρμακο, παράγοντας μία τεχνητή αισιοδοξία με ένα λαϊκό τρόπο εμφάνισης των πολιτικών της επιλογών, που είναι βαθύτατα αντιλαϊκές. Τότε το νομοθετικό έργο καθίσταται επικίνδυνο. Σας καλώ να το αναγνώσετε με αυτόν τον τρόπο. 
Αναλαμβάνουμε ευθύνη. Στην πραγματικότητα, αν μιλήσουμε για την πολιτική προστασία, που είναι το σύνολο των πολιτών, δεν μπορεί να εξαιρεθεί κανείς από την πιθανότητα της έκτακτης ανάγκης, τους μετανάστες, το σύνολο των εισελθόντων πολιτών στη χώρα νομίμως ή παρανόμως. Μπορούμε να προσθέσουμε και το τρίτο κομμάτι, που είναι το σύνολο της πολιτικής μορφής που έχουμε επιλέξει για την αποκέντρωση της εξουσίας, που είναι οι Οργανισμοί Τοπικής Αυτοδιοίκησης πρώτου, δευτέρου και τρίτου βαθμού. 
Είναι στην πραγματικότητα ένα σπονδυλωτό τρικ να παρουσιαστεί ως οργανωτική πολιτική μία πολιτική που είναι βαθιά αντιλαϊκή και προξενεί προβλήματα στους πολίτες και δεν αφήνει ούτε τους αγέννητους ανέγγιχτους. Άρα, αυτός είναι ο βαθμός επικινδυνότητας με τον οποίο πρέπει να αναγνωσθεί. 
Οι ειδικευμένοι στις ειδικές καταστροφές θα ειδικευτούν από ειδικούς επιστήμονες, θα εκπαιδευτούν στη Σχολή Δημόσιας Διοίκησης και αυτό θα εφαρμοστεί δύο χρόνια μετά σε μια χώρα, που δεν είναι σε θέση και δεν έχει φροντίσει η κυβέρνηση να διεκπεραιώσει αυτά τα οποία έχει υποσχεθεί ως αποκατάσταση μεγάλων ζημιών μέχρι σήμερα ή δεν έχει καταφέρει μέχρι σήμερα να εκτιμήσει το ύψος, το βάθος, το μέγεθος και το κόστος καταστροφών που έχουν ήδη συμβεί. 
Έρχεται αυτό το νομοσχέδιο να αντιμετωπίσει τα ζητήματα σε μια χώρα που έχει αποκαταστήσει και ελέγξει το 3% των διακοσίων χιλιάδων σπιτιών των πληγέντων από τον πρόσφατο σεισμό στο πολυάνθρωπο Λεκανοπέδιο, που είναι έτοιμο να υποδεχθεί την Ολυμπιάδα του 2004;
Έρχεται με αυτό το νομοσχέδιο να αντιμετωπίσει την πρόληψη, θεωρητικοποιώντας τα πάντα με μια περίεργη ακαδημαϊκή λαγνεία, με μια περίεργη ινστιτουτοποίηση των πάντων και με ένα πασπάλισμα από εθελοντισμό για να έχει και ένα λαϊκό χαρακτήρα, για να μην αισθάνεται άσχημα ο ήδη καταθλιβείς -ο οποίος πρέπει και να τονωθεί πολιτικά- με την επίθεση. Γιατί ο 'Έλληνας πολίτης ή απατεώνας θα είναι αν κλέβει το δημόσιο ή έξυπνος και πονηρός και θα θέλει να φάει χρήματα εκεί που δεν τα δικαιούται, αν είναι αδικημένος αγρότης ή θα είναι μανιοκαταθλιπτικός που θέλει να τα βλέπει όλα μίζερα. Αυτά στη χώρα που αποδεδειγμένα με όλες τις μετρήσεις, παρά τα όσα βάσανα και τα χίλια δυο, αυτοί οι πολίτες εξακολουθούν να μην είναι οι πολίτες που αυτοκτονούν και να είναι αισιόδοξοι. 
Τι έρχεται, λοιπόν, να αντιμετωπίσει με αυτό το νομοσχέδιο; Λανθασμένες βασικές οικονομικές και πολιτικές επιλογές. Με ποια πρόληψη; Έχουμε ερήμωση ολόκληρων περιοχών της χώρας, παρατεταμένη ξηρασία, παρατεταμένη ανομβρία, εγκατάλειψη τεράστιων περιοχών, αρδευτικά έργα σε περιοχές, ακόμα και όπως η Κρήτη, που τα περισσότερα γλυκά νερά καταλήγουν τελικά στη θάλασσα.
Αυτά είναι ζητήματα μεγάλης πολιτικής. Χρειάζονται αντιπλημμυρικά έργα και χίλια δυο άλλα. Δεν προλαμβάνονται με την εξειδίκευση ενός σεμιναριακού τύπου στο δήμο των πέντε χιλιάδων κατοίκων ή την κατάρτιση Σώματος εθελοντών, οι οποίοι θα συντονίζονται από ένα μαγικό όργανο, το οποίο θα έχει πάρει υπόψη του τις εκθέσεις που θα έχουν κάνει ειδικοί.
Δεν παράγεται πολιτική, κύριοι συνάδελφοι, με ένα τέτοιο νομοσχέδιο. Και όχι απλώς δεν παράγεται πολιτική, αλλά παράγεται η ψευδαίσθηση της διαδικασίας ως πολιτικής. Η διαδικασία είναι άλλο στάδιο. Η παραγωγή πολιτικής είναι και οραματιστική και θεσμικά κατοχυρωτική. Δεν προσωποποιεί, δεν αντιμετωπίζει τα προβλήματα έτσι ώστε να καταλήγει, αντί να στρώνεται ένα χαλί για τον πολίτη για μια καλύτερη ζωή, να στρώνεται μπροστά του μια πρόχειρα φτιαγμένη κουρελού -γιατί και οι κουρελούδες καμιά φορά, όταν είναι προϊόν λαϊκού πολιτισμού μπορεί να είναι πάρα πολύ όμορφες- από σκουπίδια λαθών, από τρύπες παραλείψεων, από απουσία οραμάτων και να παρουσιάζεται σαν εκπληκτικό ψηφιδωτό αντιμετώπισης των αναγκών των πολιτών και κυρίως των έκτακτων αναγκών που συνεπάγεται το αιφνίδιο μιας μεγάλης καταστροφής.
Για τους λόγους αυτούς, με βαθιά συναίσθηση της ευθύνης απέναντι σε τέτοια ζητήματα που δεν αφήνουν, επαναλαμβάνω, ούτε έναν πολίτη παρόντα, γεννημένο ή αγέννητο -εν τω μέλλοντι, γιατί μετά από δύο χρόνια θα εφαρμοστεί αυτός ο νόμος- ανέγγιχτο, το Κομμουνιστικό Κόμμα Ελλάδας το καταψηφίζει επί της αρχής.
ΠΡΟΕΔΡΕΥΩΝ (Κωνσταντίνος Γείτονας): Η ειδική αγορήτρια του Συνασπισμού της Αριστεράς και της Προόδου κα Ασημίνα Αικατερινάρη Ξηροτύρη, έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Η Ελλάδα είναι η χώρα που σε κάθε περιοχή και κάθε εποχή δυστυχώς αντιμετωπίζει έκτακτες ανάγκες και καταστροφές από φυσικά φαινόμενα. Αυτή είναι μια γνωστή διατύπωση και έπρεπε προ πολλού να έχουμε προχωρήσει στην εκπόνηση και εφαρμογή, τόσο ενός γενικού επιχειρησιακού σχεδίου, όσο και επιμέρους ειδικών σχεδίων για την αντιμετώπιση κάθε μορφής έκτακτων αναγκών, στην εξασφάλιση σύγχρονου εξοπλισμού, επαρκών μέσων και αποτελεσματικών μηχανισμών, κεντρικών και περιφερειακών, στην εξασφάλιση του λειτουργικού συντονισμού που θα μεγιστοποιούσε την αποτελεσματικότητα και θα περιόριζε τις έκτακτες και οριακές πολλές φορές συνθήκες.
Στους τρεις αυτούς βασικούς τομείς υπάρχει μία εξακολουθητική ανεπάρκεια και μία σταθερή υστέρηση. Πλεονάζει η περιστασιακή απασχόληση, η υποσχεσιολογία για τις αποκαταστάσεις και η γραφική διεκπεραίωση των προβλημάτων. 
Η κρατική μηχανή, τόσο σε κεντρικό όσο και σε τοπικό επίπεδο, αδυνατεί να αντιμετωπίσει τις απειλές και τις καταστροφές σε βάρος του περιβάλλοντος και της παραγωγής. Δεν μπορεί να προστατέψει τη ζωή και την περιουσία των πολιτών.
Η αδυναμία αυτή συνδυάζεται με την έλλειψη ανάλογης κοινωνικής ετοιμότητας, όπως επίσης συνδυάζεται και με το μοντέλο της άναρχης και βεβιασμένης ανάπτυξης, της αυθαίρετης και επιθετικής δραστηριότητας απέναντι στο φυσικό περιβάλλον, αλλά και με την αλλοπρόσαλλη νομοθεσία. 
Αυτή είναι η μεγάλη πολιτική ευθύνη όσων επί σειρά ετών κυβέρνησαν και κυβερνούν τον τόπο. Καλλιέργησαν νοοτροπία επιθετικής και αυθαίρετης συμπεριφοράς έναντι του περιβάλλοντος και δεν διαμόρφωσαν παιδεία οικολογικής εγρήγορσης, νομιμότητας και σεβασμού του φυσικού πλούτου. 
Τελικά μπορεί να έχουμε Υπουργείο Περιβάλλοντος, αλλά το περιβάλλον συστηματικά καταστρέφεται και νομιμοποιούνται οι καταστροφές για πελατειακές σχέσεις.
Μπορεί να έχουμε και Υπουργείο Δημοσίων Έργων, αλλά δεν έχει κάνει απολύτως τίποτα για τα θέματα συντήρησης και διαχείρισης και ιδίως σε έκτακτες ανάγκες των μεγάλων έργων υποδομής. Αυτό αποδείχτηκε κραυγαλέα στην πρόσφατη κακοκαιρία για τον κύριο άξονα της χώρα ΠΑΘΕ, για το σιδηροδρομικό δίκτυο και για το Αεροδρόμιο των Σπάτων. 
Μπορεί να έχουμε Υπουργείο Γεωργίας, αλλά δασική νομοθεσία, δασικό κτηματολόγιο, και πολύ περισσότερο εθνικό κτηματολόγιο, και επίλυση του ιδιοκτησιακού καθεστώτος των δασών δεν έχουμε. 
Μπορεί να έχουμε συναρμόδια Υπουργεία, όπως Υπουργείο Εσωτερικών, Δημόσιας Διοίκησης κλπ., αλλά τελικά ο ενιαίος φορέας δασοπυρόσβεσης, που τότε ομόφωνα το πόρισμα της Διακομματικής Επιτροπής είχε προτείνει, παραμένει ακόμα στα συρτάρια.
Μπορεί η Κυβέρνηση να μιλάει σε όλους τους τόνους για το μεγάλο στόχο, που είναι η ποιότητα ζωής, αλλά συστηματικά καταστρέφονται οι παράγοντες μιας ισόρροπης ανάπτυξης και μιας βιώσιμης, στην καθημερινότητα των πολιτών, ποιότητας. 
Με το πρωτοφανές κύμα κακοκαιρίας, που έπληξε πρόσφατα τη χώρα μας, και τις μεγάλες πλημμύρες, που πλήττουν κατά καιρούς, με τα τραγικά θύματα, πληρώσαμε για μία ακόμα φορά τη μακροχρόνια αποδυνάμωση των κρατικών και της αυτοδιοίκησης υπηρεσιών, καθώς και της λειτουργικής τους διασύνδεσης για τη διαχείριση των βασικών υποδομών. Πληρώσαμε την αυθαίρετη δόμηση, τις καταπατήσεις δημόσιων και δασικών εκτάσεων, το μπάζωμα και την οικοπεδοποίηση χειμάρρων και ρεμάτων. Πληρώσαμε την προχειρότητα μέχρι την παντελή έλλειψη σχεδίου διαχείρισης των μεγάλων οδικών αξόνων, αεροδρομίων σιδηροδρόμου και άλλων έργων υποδομής. 
Θα ήθελα να αναφέρω ως παράδειγμα ότι είμαστε η μοναδική χώρα στην Ευρώπη που δεν έχουμε κέντρα διοίκησης των αυτοκινητοδρόμων. Δεν έχει ενεργοποιηθεί το άρθρο 108 του Κώδικα Οδικής Κυκλοφορίας για το Κέντρο Οδικών Πληροφοριών. 
Έχουμε πλέον των πενήντα ετών να αναθεωρήσουμε και να συμπληρώσουμε τη σχετική νομοθεσία για τον επανακαθορισμό, τη διαχείριση και την ασφάλεια των οδικών αξόνων. 
Ξέρουμε, όμως, πάρα πολύ καλά να καταργούμε το Ταμείο Εθνικής Οδοποιίας και να μεταφέρουμε όλο αυτό το πολύ σοβαρό θέμα της διαχείρισης των οδικών αξόνων με το σύστημα της παραχώρησης, χωρίς να έχουμε προδιαγραφές, χωρίς να έχουμε μπούσουλα τους ιδιώτες. Το μεταφέρουμε δηλαδή, για να το διαχειριστούν οι ιδιώτες. Μέχρι να ολοκληρώσουμε έστω και αυτό το σχέδιο, αυτές οι υπηρεσίες παραμένουν σε εκκρεμότητα και έχουν έτσι προκύψει τραγικές επιπτώσεις.
Δυστυχώς, εκτός από τις γνωστές σοβαρές καταστάσεις, τους σεισμούς, τις πυρκαγιές και τις πλημμύρες, πολλές νέες κρίσεις και φαινόμενα προστίθενται στην εποχή μας. Για παράδειγμα αναφέρω τις αλλεπάλληλες διατροφικές κρίσεις, τη ρύπανση των υδάτινων πόρων και των οικοσυστημάτων, τη ξηρασία και τις νέες τρομοκρατικές χημικές και λοιπές απειλές, που καθιστούν ιδιαίτερα αναγκαίο ένα ολοκληρωμένο, ικανό και σύγχρονο σύστημα πολιτικής προστασίας της χώρας μας. 
Μόλις το 1995 με το ν. 2344 επιχειρήθηκε στη χώρα μας η ίδρυση της νεοσύστατης Γραμματείας Πολιτικής Προστασίας και τίποτα άλλο, όπως και στην εισηγητική έκθεση διατυπώνεται. 
Είναι σύνηθες για τη χώρα μας οι κυβερνήσεις της κατά καιρούς να θεσμοθετούν νέους φορείς και όργανα, χωρίς όμως να τους εφοδιάζουν στη συνέχεια με τα απαραίτητα μέσα, αρμοδιότητες και πόρους, για να λειτουργήσουν. Το βασικότερο, όμως, είναι ότι δεν εναρμονίζουν με τις απαραίτητες ρυθμίσεις και διατάξεις το νομοθετικό πλαίσιο, ούτως ώστε σε συνδυασμό με τα άλλα όργανα και τις υπηρεσίες να μπορεί να λειτουργήσει το σύστημα.
Για να θεραπεύσει, λοιπόν, αυτές τις αδυναμίες έρχεται το νομοσχέδιο που συζητάμε. Είναι όμως αυτός, για όλα αυτά που είπα παραπάνω, ένας ολοκληρωμένος σχεδιασμός; Θα μπορέσει να λύσει όλα αυτά τα μεγάλα προβλήματα και τις ανεπάρκειες; Εμείς φοβούμαστε ότι πάλι έχει αποσπασματικό χαρακτήρα και ότι δεν μπορεί να ολοκληρώσει επιτυχή σχεδιασμό και οργάνωση του κράτους.
Θα αρχίσω με μία πρώτη βασική παρατήρηση. Ενώ στην εισηγητική έκθεση αναφέρεται ότι για τα θέματα της πολιτικής προστασίας η ίδια η ευρωπαϊκή εξέλιξη καθιστά κεντρικό ζήτημα την ανάγκη ανταλλαγής εμπειριών και γνώσεων, στη συνέχεια δεν γίνεται καμία αναφορά στις κατευθύνσεις, στις οδηγίες και στις λοιπές ρυθμίσεις, αλλά και στις υποχρεώσεις που κατά καιρούς θέτει η Ευρωπαϊκή Ένωση. Για το συγκεκριμένο πολύ σημαντικό θέμα της ανταλλαγής απόψεων και εμπειριών δεν γίνεται καμία αναφορά και δεν λαμβάνονται στοιχεία από την απόφαση του Συμβουλίου της Ευρωπαϊκής Ένωσης περί "κοινοτικού μηχανισμού για τη διευκόλυνση της ενισχυμένης συνεργασίας στις επεμβάσεις βοήθειας και πολιτικής προστασίας".
Δεν είναι ισχυρή στο νομοσχέδιο η έννοια της πρόληψης, έτσι ώστε στα όργανα που θα θεσμοθετηθούν και στις διατάξεις του ίδιου του νομοσχεδίου να διακρίνεται αυτή η διαδικασία και να μελετώνται οι αναγκαίες δράσεις για την πρόληψη. Αυτή η πρόληψη έχει και την ουσιαστικότερη σημασία για την προστασία από τις φυσικές, τεχνολογικές και περιβαλλοντικές καταστροφές. 
Στην εισηγητική έκθεση δε γίνεται αναφορά στην αρχή της επικουρικότητας, για να αξιοποιηθούν μέσω των προτεινόμενων διατάξεων του νομοσχεδίου οι κοινοτικοί κανονισμοί οικονομικής ενίσχυσης, αλλά και πολύ περισσότερο οι μηχανισμοί κινητοποίησης, διευκόλυνσης και συντονισμού των επεμβάσεων βοήθειας και καλύτερης ανταπόκρισης στις έκτακτες ανάγκες, ιδιαίτερα στις απομονωμένες και απομακρυσμένες περιοχές. 
Διατρέχοντας επί της αρχής τα άρθρα του νομοσχεδίου που αφορούν στο πρώτο μέρος, δηλαδή στα θέματα πολιτικής προστασίας, θα παρατηρήσουμε ότι υπάρχει πράγματι μία προσπάθεια για ένα εθνικό και περιφερειακό σχεδιασμό πολιτικής προστασίας, αφού στη διϋπουργική επιτροπή εισηγείται το συντονιστικό όργανο, το οποίο έχει λάβει υπόψη του τα περιφερειακά και τοπικά προγράμματα.
Δεν δίνεται όμως όσο θα έπρεπε έμφαση στα θέματα του προϋπολογισμού και βέβαια στα τοπικά προγράμματα δεν δίνεται η δυνατότητα και του οικονομικού σχεδιασμού και προγραμματισμού και της υποβολής προτάσεων για τους πόρους που χρειάζονται οι περιφερειακές υπηρεσίες και της Αυτοδιοίκησης για να αντιμετωπίσουν τις ζημιές και -το βασικότερο- να οργανώσουν τα θέματα πρόληψης και ετοιμότητας.
Στο σχεδιασμό πολιτικής προστασίας δεν υπάρχει η απαραίτητη προϋπόθεση για την επιτυχία αυτού του σχεδιασμού, που είναι η εισαγωγική αξιολόγηση των μέτρων και δράσεων που εφαρμόστηκαν σε καταστροφές που συνέβησαν, ούτε και ο έλεγχος για την εφαρμογή των κατευθύνσεων του εθνικού σχεδιασμού πολιτικής προστασίας.
Παρ' όλο που γίνονται κάποια βήματα γι' αυτόν τον περιφερειακό και τοπικό σχεδιασμό, η κυρίαρχη αρχή για το σχεδιασμό, όπως και για τις αποφάσεις, διαμορφώνεται και γίνεται από τα κεντρικά όργανα. Δεν αφήνετε κάποια δυνατότητα έστω για να υπάρξει η διαφάνεια, που είναι ζητούμενο, και η συμμετοχή των εκπροσώπων της Τοπικής Αυτοδιοίκησης στα ανώτερα κεντρικά όργανα που θεσμοθετούνται με αυτό το νομοσχέδιο. Δεχθήκατε μία προσθήκη, να συμμετέχουν ο Πρόεδρος της ΕΝΑΕ και της ΚΕΔΚΕ στο αντίστοιχο ανώτατο όργανο, στο συμβούλιο. 
Στο άρθρο 6 λέτε ότι η Γενική Γραμματεία Πολιτικής Προστασίας επεξεργάζεται και παρακολουθεί στα πλαίσια των κυβερνητικών κατευθύνσεων. Γιατί μόνο των κυβερνητικών κατευθύνσεων; Δεν θέλετε τη συμμετοχή της Τοπικής Αυτοδιοίκησης και της Περιφέρειας για τη διατύπωση των κατευθύνσεων; 
Νομίζω ότι εδώ αυτές οι εκφράσεις πρέπει να αλλάξουν. Πρέπει το νομοσχέδιο να γίνει πιο λειτουργικό και να συνδεθεί καλύτερα όλος αυτός ο σχεδιασμός με τις αποφάσεις, με τις ανάγκες και των περιφερειακών υπηρεσιών, αλλά κυρίως της Νομαρχιακής Αυτοδιοίκησης και της Τοπικής Αυτοδιοίκησης, οι οποίες εν τέλει έχουν και την ευθύνη -και τους δίνει και αυτό το νομοσχέδιο την ευθύνη- να ανταπεξέλθουν και να διαχειρισθούν σε αυτές τις έκτακτες καταστάσεις.
Αυτοί τελικά θα αντιμετωπίσουν το πρόβλημα. 'Αρα, πρέπει να έχουν μια ουσιαστικότερη συμμετοχή και αποφασιστικότητα σ' αυτό το οποίο σχεδιάζεται και στους πόρους οι οποίοι θα τους ανατεθούν.
Όσον αφορά το επιστημονικό όργανο και το Ερευνητικό αυτό Κέντρο Πολιτικής Προστασίας, όπως σας είπα και στην επιτροπή, φαίνεται σαν να είναι ένα καινούριο όργανο που δημιουργείται από το πουθενά και δεν φαίνεται εδώ ευκρινώς ο κατά κύριο λόγο απαιτούμενος συντονιστικός ρόλος, που πρέπει να παίξει και η λειτουργική του διαχείριση με τα υπάρχοντα πανεπιστημιακά ερευνητικά κέντρα, με τα ινστιτούτα του κράτους, τους οργανισμούς όπως αντισεισμικής προστασίας, την ΕΜΥ, τον ΕΦΕΤ, τον "ΔΗΜΟΚΡΙΤΟ" και άλλα κέντρα τα οποία επιτυχώς καλύπτουν ένα ευρύ φάσμα θεμάτων αντιμετώπισης εκτάκτων αναγκών με εξειδικευμένο προσωπικό, σημαντική εμπειρία αλλά και δυνατότητες, εφόσον μέσα από ένα ολοκληρωμένο σχεδιασμό, εξοπλιστούν με περισσότερα μέσα και πόρους όπως και εφόσον αξιοποιηθούν έγκαιρα και καταλληλότερα από αυτόν το σχεδιασμό. 
Όσον αφορά τα θέματα της εθελοντικής προστασίας, θα ήθελα να πω ότι ο Συνασπισμός είχε προτείνει κατά τη συζήτηση του Συντάγματος να δούμε το ρόλο των κινήσεων των πολιτών. Δεν έγινε καμία συζήτηση και καμία πρόταση αποδεκτή.
Μας δίνεται τώρα πράγματι η δυνατότητα να αξιοποιήσουμε τον εθελοντισμό και τις εθελοντικές οργανώσεις που υπάρχουν στη χώρα μας. Αλλά θα πρέπει να προσέξουμε διότι και μέσα απ' αυτό το νομοσχέδιο τίθεται ένα μεγάλο θέμα, αυτό της διαφάνειας και της αντικειμενικής κρίσης σε όλες τις σχετικές διαδικασίες. Δηλαδή ποιος είναι ο τρόπος επιλογής των εθελοντικών οργανώσεων και με ποια συγκεκριμένα κριτήρια και ποιες προϋποθέσεις δημιουργείται και τηρείται το μητρώο; Και γιατί αυτό γίνεται μόνο από τον αρμόδιο γενικό γραμματέα ή τον Υπουργό και όχι από μια ευρύτερη σύνθεση με κοινωνική συμμετοχή επιτροπής;
Επίσης, γεννάται το ερώτημα που είναι και σχετικό με το μέλλον του εθελοντισμού: Με ποια κριτήρια ο γενικός γραμματέας θα κατανέμει τις χρηματοδοτήσεις σ' αυτές τις εθελοντικές οργανώσεις και γιατί μόνο εδώ είναι πάλι ένα πρόσωπο και μάλιστα ένα διορισμένο όργανο της εκάστοτε Κυβέρνησης;
Στο πέμπτο μέρος του νομοσχεδίου, αναφέρεστε στα προγράμματα και στα σχέδια πολιτικής προστασίας. Το άρθρο 17, είναι αόριστο και ελλιπές. Στην εισηγητική έκθεση αναγνωρίζεται ότι και το πρόγραμμα "ΞΕΝΟΚΡΑΤΗΣ" είναι ξεπερασμένο, γιατί λόγω των σύγχρονων ερευνητικών και επιστημονικών δραστηριοτήτων και των νέων προβλημάτων από διατροφικά θέματα, μέχρι και τις βιοχημικές απειλές, χρειάζονται εξειδικευμένα επιχειρησιακά προγράμματα πρόληψης και αντιμετώπισης εκτάκτων αναγκών. Αυτό το άρθρο πρέπει να εμπλουτιστεί περισσότερο και πρέπει να αναλάβετε περισσότερες ευθύνες μέσω του νομοθετικού σας έργου για σύγχρονα γενικά αλλά και εξειδικευμένα προγράμματα πολιτικής προστασίας να τα συνδέσετε με το επιστημονικό κέντρο και εν τέλει με τον Εθνικό Σχεδιασμό Πολιτικής Προστασίας.
Το σχετικό άρθρο 17 πρέπει να γίνει σαφέστερο και αναλυτικότερο και ως προς το είδος των προγραμμάτων αλλά και το χρόνο έκδοσής τους και οπωσδήποτε και του γενικότερου προγράμματος που θα αντικαταστήσει το πρόγραμμα "ΞΕΝΟΚΡΑΤΗΣ". Δεν μας δίνετε τουλάχιστον ένα χρονικό ορίζοντα για πότε θα αναθεωρήσετε αυτό το πρόγραμμα.
'Όσον αφορά τώρα το έκτο μέρος του νομοσχεδίου για τις διατάξεις της ιθαγένειας και τη μεταναστευτική πολιτική. Είναι η πολλοστή φορά που η Βουλή καλείται να τροποποιήσει ή να θεσπίσει διατάξεις, περί ιθαγένειας και μεταναστευτικής πολιτικής. Αυτό είναι ευθύνη της Κυβέρνησης και δείχνει την έλλειψη μιας σαφούς πολιτικής έναντι αυτών των μεγάλων θεμάτων ή ίσως τη διάθεση να αντιμετωπίζει τα θέματα για άλλους λόγους συγκυρίας ή σκοπιμότητας.
Εμείς επισημαίνουμε ότι μετά την ψήφιση και την εφαρμογή του νέου Συντάγματος, συνεχίζει την πεπατημένη η Κυβέρνηση, δηλαδή σε άσχετα νομοσχέδια, να έρχονται άλλα πολύ σοβαρά νομοσχέδια, όπως αυτή τη στιγμή να έχουμε παράθεση διατάξεων και σε καμμία περίπτωση να μην έχουμε παραγωγή πολιτικής. Συνεχώς τροποποιείται η πολιτική περί ιθαγένειας. Να μην αναφέρω τώρα την τελευταία δεκαετία τους δέκα περίπου νόμους που είχαν τέτοιες διατάξεις. Να φθάσω στον τελευταίο νόμο, που με το πρόσχημα αυτού που μόλις τώρα άρχισε να λειτουργεί, έχει τεράστια προβλήματα, ακριβώς γιατί δεν έχετε μια ολοκληρωμένη πολιτική και γι' αυτό το λόγο έρχεστε τώρα να θεραπεύσετε αυτά τα προβλήματα.
Τι κάνετε όμως; Χρησιμοποιείτε μια ιδιαίτερα αποσπασματική διαδικασία. Και με αυτήν την αποσπασματική διαδικασία δεν λύνετε κάποια πολύ σοβαρά προβλήματα ενώ προσθέτετε κάποιες άλλες διατάξεις που μάλλον θεωρούνται και λίγο επικίνδυνες. Υπάρχουν τετρακόσιες χιλιάδες μετανάστες και εσείς έχετε καταφέρει να νομιμοποιήσετε το πολύ δεκαπέντε χιλιάδες. Πιστεύετε ότι θα λύσετε το πρόβλημα προσθέτοντας αυτές τις αποσπασματικές διατάξεις και βάζοντας μόνο δύο γραφεία σε κάθε περιφέρεια, στην Αθήνα και Θεσσαλονίκη τουλάχιστον χρειάζονται πολύ περισσότερα; 
Θα πρέπει να κινητοποιήσετε πολύ περισσότερα πράγματα και πιο γρήγορα. Μέχρι τώρα αυτές οι ισχνές υπηρεσίες δεν ήξεραν να εφαρμόσουν το νόμο. Δηλαδή δεν τους είχατε δώσει έγκαιρα στοιχεία για να εφαρμόσουν τον τελευταίο ν. 2910. Τώρα τους προσθέτετε και αυτές τις διατάξεις με αυτόν τον αποσπασματικό χαρακτήρα και πιστεύετε ότι θα μπορέσουν να ολοκληρώσουν αποτελεσματικά αυτήν την υπόθεση.
Νομίζω ότι δεν μπορούν να λυθούν έτσι αυτά τα θέματα.
Θα ήθελα όμως να επισημάνω ένα πολύ σοβαρό θέμα, ότι δεν είναι δυνατόν όπως κάνετε στην παράγραφο 2 του άρθρου 20, να δίνεται το δικαίωμα στον εκάστοτε Υπουργό να υπογράφει και να χορηγεί άδειες παραμονής για λόγους δημοσίου συμφέροντος. Πρέπει να απεμπλακεί αυτή η διαδικασία από την πολιτική λειτουργία. Οι λόγοι δημοσίου συμφέροντος, όταν δεν καταγράφονται, κύριε Υπουργέ, στην εισηγητική έκθεση, εύκολα μας έχει δείξει η εμπειρία ότι καταστρατηγούνται. Πρέπει να υπάρχει έλεγχος και αυτός ο έλεγχος θα εξασφαλιστεί από μια μικτή επιτροπή των Υπουργείων Εσωτερικών, Δημόσιας Τάξης και Εσωτερικών και ετησίως αυτή η επιτροπή θα πρέπει να υποβάλλει το πόρισμά της στην Επιτροπή Θεσμών και Διαφάνειας της Βουλής.
Γι' αυτόν τον αποσπασματικό χαρακτήρα κυρίως του έκτου μέρους του νομοσχεδίου για την ιθαγένεια, για την οποία θα έπρεπε να έχετε μεταναστευτική πολιτική και για την οποία τελικά πρέπει να φέρετε ένα ολοκληρωμένο νομοσχέδιο, το τελευταίο για τους ΟΤΑ, αλλά και για πολλές άλλες ελλείψεις του πρώτου μέρους του νομοσχεδίου, εμείς θα το καταψηφίσουμε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρδίκος έχει το λόγο.
ΠΥΘΑΓΟΡΑΣ ΒΑΡΔΙΚΟΣ: Κύριε Πρόεδρε, δεν θα συμφωνήσω με κάποιον από τους προλαλήσαντες ότι το νομοσχέδιο αυτό έχει σκοπό να διαχύσει τις ευθύνες. Μάλλον θα έλεγα ότι έχει σκοπό να συμπυκνώσει τις προσπάθειες έτσι ώστε αυτές να είναι πολύ πιο αποτελεσματικές. Γι' αυτό ακριβώς σε αυτές τις περιπτώσεις είναι απαραίτητη η συμβολή και του κράτους και της αυτοδιοίκησης και της κοινωνίας με τις εθελοντικές ομάδες. Και πιστεύω πως αυτό είναι το πλέον σημαντικό σημείο του νομοσχεδίου, το γεγονός δηλαδή ότι συμπεριλαμβάνονται μέσα σε μια ενιαία δομή και οι εθελοντικές ομάδες. 
Βέβαια, κύριε Υπουργέ, περιμένουμε με ενδιαφέρον το σχετικό προεδρικό διάταγμα ή την υπουργική απόφαση που θα καθορίσει τα κριτήρια με τα οποία θα λειτουργούν και θα συνδέονται οι εθελοντικές ομάδες τόσο με τους δήμους όσο και με τις νομαρχίες, καθώς και με την περιφέρεια και το κράτος στις συντονισμένες αυτές προσπάθειες για να αντιμετωπιστούν καταστροφές.
Κύριε Υπουργέ, ο προηγούμενος σχετικός νόμος που ποτέ όμως δεν εφαρμόστηκε, προέβλεπε κάποια κίνητρα για τις εθελοντικές ομάδες και τους εθελοντές. Εκτός από τη δυνατότητα που έχουν τώρα οι δημόσιοι υπάλληλοι να παίρνουν άδεια όταν μετέχουν στις προσπάθειες αντιμετώπισης των κρίσεων που προκαλούνται από τις καταστροφές, δεν υπάρχει κανένα άλλο κίνητρο. 
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Αυτός ήταν και ο λόγος που με έκανε να μιλήσω. 
Στο νομό μου έχει αναπτυχθεί μία σημαντική εθελοντική προσπάθεια. 
Εμείς αντιμετωπίζουμε κατά ένα πια συνηθισμένο τρόπο σε μας, πυρκαγιές. 
Πιστεύω ότι το νομοσχέδιο είναι προς τη σωστή κατεύθυνση και κυρίως είναι πολύ θετικό το γεγονός ότι διασυνδέονται μέσα σ' ένα ενιαίο τρόπο δράσης και λειτουργίας και το κράτος και η αυτοδιοίκηση και η κοινωνία το ίδιο θετικό είναι και το γεγονός ότι υπάρχει ένας εθνικός σχεδιασμός, ο οποίος ξεκινάει από κάτω, συγκεκριμενοποιείται σε κυβερνητικό επίπεδο και ξαναγυρίζει πάλι προς τα κάτω και έτσι ώστε να δίνει τη δυνατότητα σε όλους συντονισμένα να αντιμετωπίζουν μία κατάσταση με τρόπο που μέχρι τώρα δεν είχαμε δει. 
Αυτά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαμπρόπουλος Ιωάννης έχει το λόγο.
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, έρχεται σήμερα για συζήτηση στην Ολομέλεια ένα σχέδιο νόμου του Υπουργείου Εσωτερικών με τον τίτλο "Αναβάθμιση της πολιτικής προστασίας και λοιπές διατάξεις", διατάξεις που είναι άσχετες με τον τίτλο του νομοσχεδίου και που αναφέρονται στην κτήση της ελληνικής ιθαγένειας με πολιτογράφηση και την είσοδο και παραμονή αλλοδαπών στην επικράτεια. 
Ακόμη το υπό συζήτηση νομοσχέδιο έχει και τρίτο μέρος που αναφέρεται σε λειτουργικά θέματα και σε θέματα προσωπικού οργανισμών τη Τοπικής Αυτοδιοίκησης. Αυτή η πρακτική της Κυβέρνησης μας βρίσκει αντίθετους γιατί το καθένα από τα τρία μέρη του υπό συζήτηση νομοσχεδίου θα έπρεπε να έρθει με ξεχωριστό νομοσχέδιο, κυρίως λόγω της σοβαρότητας των θεμάτων που καλούνται να επιλύσουν. 
Αποδεικνύεται για άλλη μια φορά πώς η Κυβέρνηση νομοθετεί πρόχειρα και ευκαιριακά. Το πρώτο μέρος του νομοσχεδίου αφορά την πολιτική προστασία, δηλαδή την προστασία της ζωής, της υγείας και της περιουσίας των πολιτών από φυσικές, τεχνολογικές και λοιπές καταστροφές που προκαλούν καταστάσεις εκτάκτου ανάγκης κατά τη διάρκεια ειρηνικής περιόδου.
Στην εισηγητική έκθεση του νομοσχεδίου η Κυβέρνηση παραδέχεται πως το μέχρι σήμερα ισχύον σχέδιο "ΞΕΝΟΚΡΑΤΗΣ" είναι ξεπερασμένο και απηρχαιωμένο. Το ερώτημα είναι, γιατί άργησε τόσο πολύ η Κυβέρνηση να το καταλάβει για να φέρει καινούριο νομοσχέδιο; Και ακόμη, έφταιξε μόνο το ξεπερασμένο σχέδιο "ΞΕΝΟΚΡΑΤΗΣ" στην παντελή ανυπαρξία του κράτους στα έκτακτα γεγονότα που ζήσαμε τα δύο τελευταία χρόνια, όπως το ναυάγιο του "ΣΑΜΙΝΑ", τις πλημμύρες που σημειώθηκαν σε πολλές περιοχές της χώρας μας, αλλά και τις τελευταίες χιονοπτώσεις του χειμώνα; Υπήρξε συντονισμός δράσεων των κρατικών υπηρεσιών, της Τοπικής Αυτοδιοίκησης και των όποιων εθελοντικών οργανώσεων; Δεν διαπιστώθηκε έλλειψη ετοιμότητας και μέσων για την αντιμετώπιση των γεγονότων; Έκλειναν οι δρόμοι από τα χιόνια και μετά τρέχατε. 
Στον τομέα της πρόληψης και αποφυγής των συνεπειών από γεγονότα έχει γίνει ποτέ σοβαρή δουλειά από κάποιο Υπουργείο ή αρμόδια υπηρεσία; Ο ξεροπόταμος της Πάτρας έχει πνίξει την πόλη τρεις φορές. Υπάρχει δικαιολογία; Γιατί τόσα χρόνια δεν τελειώνουν τα έργα προστασίας; Οι πλημμύρες στην Αττική θα αποφευχθούν με 10 δισεκατομμύρια που εγκρίθηκαν πέρυσι για ολόκληρη τη Δυτική Αττική; Το επανειλημμένο κλείσιμο από τα χιόνια στο συγκεκριμένο τμήμα της εθνικής οδού Αθηνών-Λαμίας έχει καμιά δικαιολογία εκτός από την έλλειψη ετοιμότητας και μέσων;
Εντοπίσατε ποτέ χαρτογραφήσατε ποτέ σε κάθε νομό τα σημεία και τις περιοχές που εκδηλώνονται συχνά γεγονότα, πλημμύρες, χιονοπτώσεις, φωτιές, ώστε να γίνουν και τα απαιτούμενα έργα για την πρόληψη και ελαχιστοποίηση των συνεπειών; 
Με το άρθρο 4 του νομοσχεδίου, συνιστάται διυπουργική επιτροπή εθνικού σχεδιασμού πολιτικής προστασίας που μετέχουν οι συναρμόδιοι Υπουργοί.
Με το άρθρο 5 συνιστάται κεντρικό συντονιστικό όργανο πολιτικής προστασίας που απαρτίζεται από τους γενικούς γραμματείς των συναρμοδίων Υπουργείων και του υπαρχηγού ΓΕΕΘΑ για την ενίσχυση του έργου της Γενικής Γραμματείας Πολιτικής Προστασίας. Το ίδιο όργανο μπορεί να συνεδριάζει σε επίπεδο Υπουργών ή Υφυπουργών. 
Δεν νομίζετε ότι νομοθετούμε ένα πολύπλοκο και δυσλειτουργικό σύστημα αντί του ολιγομελούς και ευέλικτου οργάνου που θα αποφασίζει γρήγορα με αποτελεσματικότητα; 
Με το άρθρο 11 ο Γενικός Γραμματέας της περιφέρειας έχει την ευθύνη του συντονισμού και της επίβλεψης του έργου της πολιτικής προστασίας στην περιφέρεια, δηλαδή και στους νομούς. 
Με το άρθρο 12 ο νομάρχης επίσης συντονίζει και επιβλέπει το έργο της πολιτικής προστασίας εντός των ορίων του νομού. 
Με το άρθρο 13 οι δήμαρχοι και οι πρόεδροι κοινοτήτων επίσης συντονίζουν και επιβλέπουν το αντίστοιχο έργο για πρόληψη, ετοιμότητα και αντιμετώπιση εντός των διοικητικών ορίων, των αντίστοιχων ΟΤΑ. Δεν νομίζετε ότι και εδώ στο συντονισμό και την επίβλεψη του δύσκολου έργου π.χ. της κατάσβεσης μιας φωτιάς, πάλι θα υπάρξει πρόβλημα για το ποιος έχει τον τελικό λόγο; 
Με το άρθρο 11 στην έδρα της περιφέρειας συνιστάται διεύθυνση πολιτικής προστασίας με καινούριες οργανικές θέσεις υπαλλήλων. 
Με το άρθρο 12 στην έδρα κάθε Νομαρχιακής Αυτοδιοίκησης και κάθε νομαρχιακού διαμερίσματος συνιστάται πολυπληθές συντονιστικό νομαρχιακό όργανο.
Με το άρθρο 13 στην έδρα κάθε δήμου συνιστάται επίσης άλλο συντονιστικό τοπικό όργανο πολυπληθές και αυτό. Πιστεύετε πραγματικά ότι θα μπορέσουν να λειτουργήσουν και να συντονιστούν όλα αυτά τα όργανα; Θα το διαπιστώσετε στην πράξη, να ευχηθούμε χωρίς δυσάρεστες συνέπειες. Εμείς πιστεύουμε πως χρειαζόμαστε, σωστή οργάνωση ετοιμότητα μέσα και πολιτική πρόληψης για λιγότερες συνέπειες. Αυτό το νομοσχέδιο τίποτε απ' όλα αυτά δεν επιτυγχάνει. 
Στο μεγάλο θέμα του εθελοντισμού ελάχιστα προσδοκούμε, αφού δεν βλέπουμε προσπάθεια για ευαισθητοποίηση και συμμετοχή των πολιτών, για οργάνωση, στήριξη και εξοπλισμό των εθελοντικών οργανώσεων, για ένταξη στο γενικότερο σχεδιασμό και κυρίως στην πρόληψη γεγονότων όπως πυρκαγιών με φύλαξη των δασών αλλά και άμεση συμμετοχή τους στην καταστολή. 
Εμείς καταψηφίζουμε γιατί πιστεύουμε πως ο κρίσιμος τομέας της πολιτικής προστασίας δεν θωρακίζεται με προχειρότητες, με πολυπληθή όργανα και γραφειοκρατικές διαδικασίες.
Το τυπικά δεύτερο μέρος του νομοσχεδίου έχει τίτλο "Συμπλήρωση τροποποίηση του ν.2910/2001". Ο παραπάνω νόμος ψηφίστηκε πριν ένα ακριβώς χρόνο. Και σήμερα η Κυβέρνηση αλλάζει το νόμο που η ίδια ψήφισε πριν λίγο. Νομοθετείτε με προχειρότητα, λοιπόν, κύριε Υπουργέ, ναι ή όχι σε μια περίοδο και συγκυρία που η χώρα μας κατακλύζεται από λαθρομετανάστες -υπολογίζονται κοντά στα τρία εκατομμύρια πως έχουν φθάσει- γέμισαν τα χωριά και οι πόλεις μας; 
Επιτρέπεται το ελληνικό κράτος σήμερα να αυτοσχεδιάζει, να ψηφίζει νόμους και να τους αλλάζει αμέσως; Να μην έχει ποτέ από τόσα χρόνια χαράξει μεταναστευτική πολιτική; Να μην υπάρχει ξεκάθαρο νομοθετικό πλαίσιο με απλές και σαφείς διαδικασίες; Να μην έχουμε αποφασίσει πόσους μετανάστες θέλουμε, πότε και που τους θέλουμε; Να μην έχουμε λάβει μέτρα για ανώτατο όριο επί του συνόλου των μεταναστών που είναι διεθνώς το 20% για μετανάστες μιας εθνικότητος, ώστε να μην έχουμε κάποια στιγμή πρόβλημα μειονότητας; Μήπως έχετε σχεδιάσει και την ομαλή ένταξή τους στην ελληνική κοινωνία; 
Δεν εκφράζουμε μόνο εμείς αυτούς τους φόβους. 
Ακούσατε στην επιτροπή τις ανησυχίες και κυβερνητικών ακόμη Βουλευτών. Εμείς είμαστε υποχρεωμένοι να καταγγείλουμε στον ελληνικό λαό την αδυναμία σας να χαράξετε μια συγκεκριμένη πολιτική στο κρίσιμο αυτό θέμα για τα εθνικά μας συμφέροντα, μάλιστα τώρα που στη γειτονιά μας, διεθνείς κρίσεις και άλλα γεγονότα εντείνουν το μεταναστευτικό ρεύμα προς τη χώρα μας.
Είναι ένα θέμα το οποίο χρειάζεται εθνική και ευρωπαϊκή συνεννόηση, που θα αρχίζει από την προστασία των συνόρων μας και θα φτάνει μέχρι τη στήριξη και αποκατάσταση των κατατρεγμένων που βρέθηκαν εδώ, αλλά όχι βέβαια σε απεριόριστο αριθμό. Είναι ώρα όλοι μαζί με υπευθυνότητα και εθνική ευθύνη να χαράξουμε και να νομοθετήσουμε μια πολιτική για τους μετανάστες, που θα θωρακίζει την πατρίδα μας από την εξελισσόμενη μάστιγα της εποχής μας. 
Σε νομοθετήματα που γίνονται στο πόδι, εμείς , κύριε Υπουργέ, δεν πρόκειται να συναινέσουμε. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Α' Αντιπρόεδρος της Βουλής κ. Γείτονας, έχει το λόγο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κυρίες και κύριοι συνάδελφοι, συζητούμε ένα νομοσχέδιο το οποίο πραγματικά επιχειρεί να διαμορφώσει ένα σύγχρονο και ολοκληρωμένο θεσμικό πλαίσιο πολιτικής προστασίας, που να ανταποκρίνεται στα σημερινά δεδομένα. Πήρα το λόγο, γιατί εξεπλάγην πραγματικά από τη στάση της Αντιπολίτευσης. 
Σας έχουμε ακούσει σε όλους τους τόνους σ' αυτήν την Αίθουσα, λαλίστατους, σε κάθε περίπτωση έκτακτης ανάγκης, σε κάθε περίπτωση φυσικής καταστροφής να λέτε μεταξύ των άλλων κατακεραυνώνοντας την Κυβέρνηση: "Πώς θα πάει μπροστά η πολιτική προστασία, όταν το πλαίσιο είναι τόσο παλιό, όταν δεν ανταποκρίνεται στις σημερινές ανάγκες και στα σημερινά δεδομένα;" Και κατακευραυνώνετε την Κυβέρνηση, γιατί άργησε να προσαρμόσει αυτό το πλαίσιο. Και έρχεται σήμερα μία συνειδητή και συνεπής προσπάθεια, για να εκσυγχρονίσει αυτό το πλαίσιο και αρνείσθε και επί της αρχής να ψηφίσετε. Δεν σας βρίσκει κανείς "ούτε στο λινό, ούτε στο λινοπάτι" που λέγανε στο χωριό μου. Πραγματικά τι θέλετε; 
Είναι γεγονός ότι με το υφιστάμενο θεσμικό πλαίσιο, όπως διαμορφώθηκε μέσα στο χρόνο σε συνάρτηση και με την οργανωτική δομή των υπηρεσιών του κράτους αλλά και με τα διατιθέμενα μέσα, πραγματικά αντιμετωπίσαμε τις τελευταίες δεκαετίες έκτακτες ανάγκες και φυσικές καταστροφές άλλοτε με επιτυχία και άλλοτε με αποτυχία. Άλλοτε είχαμε θετικά αποτελέσματα, άλλοτε είχαμε λιγότερο ή όχι θετικά αποτελέσματα. Η αποκτηθείσα, λοιπόν, θετική και αρνητική εμπειρία, ο πολλαπλασιασμός των κινδύνων από τις εξελίξεις, όπως χημικά ατυχήματα, διατροφικές κρίσεις, βιοτρομοκρατία, η νέα κυρίως διοικητική δομή του κράτους καθώς και άλλες αλλαγές που συνέβησαν από την τεχνολογία και στην ίδια την κοινωνία και στην οικονομία, επιβάλλουν τον εκσυγχρονισμό και την αναβάθμιση του σχεδίου πολιτικής προστασίας της χώρας μας.
Αυτήν την αναγκαιότητα την αμφισβητείτε; Αν δεν την αμφισβητείτε, τουλάχιστον εκείνο που θα έπρεπε να πείτε είναι ότι ψηφίζετε επί της αρχής και επιφυλάσσεστε για τα άρθρα. Να δείτε τότε αν ο Υπουργός είναι ανοικτός σε βελτιωτικές προτάσεις, για να αντιμετωπίσετε ζητήματα που μπορεί να υπάρχουν από αυτές τις συγκεκριμένες ρυθμίσεις στο νομοσχέδιο. 
ΠΡΟΚΟΠΗΣ ΠΑΥΛΟΠΟΥΛΟΣ: Έχει τρεις αρχές το νομοσχέδιο. Ποια από όλες;
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Παρακαλώ αφήστε τις τρεις αρχές. Αναφέρομαι στα πέντε πρώτα κεφάλαια της πολιτικής προστασίας. Τα ξέρετε, κύριε Παυλόπουλε. Μην μιλάτε τώρα, αφήστε τα αυτά. Οι άλλες διατάξεις και τα άλλα κεφάλαια συμπληρώνουν άλλες διατάξεις. Ξέρετε ότι συμπληρώνουν, διατάξεις και έχουν επείγοντα χαρακτήρα. Χρειάζονται σίγουρα συμπληρωματικές ρυθμίσεις στα θέματα της μετανάστευσης. Αλλά ας αναφερθούμε σ' αυτά τα κεφάλαια της πολιτικής προστασίας. Ψηφίστε τουλάχιστο αυτό το μέρος επί της αρχής. Εγώ θα ήμουν πάρα πολύ ικανοποιημένος. Ψηφίστε αυτό. 
Το νομοσχέδιο, λοιπόν, έρχεται πραγματικά να καλύψει και ελλείψεις και αδυναμίες και να απαντήσει σε ανάγκες. Και πιστεύω πως κινείται προς την σωστή κατεύθυνση. Διότι π.χ. σε δύο ζητήματα κρίσιμα -που και εγώ τα θεωρώ κρίσιμα αλλά άκουσα και συναδέλφους εισηγητές να αναφέρονται- πιστεύω ότι δίνει απαντήσεις.
Και όπου δεν δίνει εδώ είμαστε να το διευκρινίσουμε. Σε ποια ζητήματα αναφέρομαι; Είναι το πρώτο σοβαρό ζήτημα, για το ποιος παίρνει την απόφαση. Είναι κρίσιμο θέμα. Και σε συνδυασμό μ' αυτό είναι και το πώς συντονίζονται οι μηχανισμοί και οι υπηρεσίες, έτσι ώστε να υπάρχει και αποτελεσματικότητα αλλά και σαφής προσδιορισμός ρόλων και καταλογισμός ευθυνών. Εγώ πιστεύω ότι σ' αυτό το ζήτημα δίνει απάντηση το νομοσχέδιο. Ένα άλλο ζήτημα είναι πώς θα αξιοποιήσουμε τη διεθνή γνώση και εμπειρία και πώς θα ενισχύσουμε τις δυνατότητες για διεθνή συνεργασία. Γιατί μεγάλες φυσικές καταστροφές κανένας δεν μπορεί να αντιμετωπίσει μόνος του. Υπάρχει και σ' αυτό απάντηση.
Εγώ θέλω να σας θυμίσω και ορισμένα αλλά θετικά στοιχεία του νομοσχεδίου:
Πρώτα απ' όλα είναι θετικό ότι οικοδομείται το σύστημα πολιτικής προστασίας στη λογική της πρόληψης και της διαρκούς ετοιμότητας. Σχετικό και θετικό είναι ότι διακρίνεται η πολιτική προστασία από την πολιτική άμυνα, που έχει άλλα χαρακτηριστικά.
Ένα δεύτερο θετικό είναι η ένταξη του εθελοντισμού στο σχεδιασμό αντιμετώπισης των φυσικών καταστροφών. Είναι κάτι καινούριο. Είναι μια πραγματικότητα οι μη κυβερνητικές οργανώσεις και θα πρέπει να αξιοποιήσουμε τις δυνατότητές τους.
Το τρίτο είναι η ενίσχυση, λόγω των νέων διοικητικών δεδομένων, του ρόλου των περιφερειακών οργάνων και της Τοπικής Αυτοδιοίκησης και των δύο βαθμών. 
Το τέταρτο είναι η διάκριση των φάσεων προετοιμασίας κινητοποίησης και συντονισμού του έργου της Γενικής Γραμματείας Πολιτικής Προστασίας στο σύνολο των δράσεων. 
Και ως πέμπτο θετικό στοιχείο θα έλεγα την καθιέρωση μέτρων για την έγκαιρη και αποτελεσματική ενημέρωση των πολιτών από κρατικούς και ιδιωτικούς ραδιοφωνικούς και τηλεοπτικούς σταθμούς κι ένα άλλο εναλλακτικό σύστημα ενημέρωσης του κοινού στην περίπτωση που όλα τα δίκτυα μιας περιοχής καταρρέουν σε μια φυσική καταστροφή.
Θα τελειώσω τη σύντομη παρέμβασή μου κάνοντας επί της αρχής ορισμένες επισημάνσεις και επιφυλασσόμενος για ορισμένες βελτιωτικές προτάσεις στη συζήτηση επί των άρθρων. Και θέλω ο κύριος Υπουργός να τις προσέξει.
Είναι γεγονός ότι καμία πρωτοβουλία δεν θα αποδώσει τα αναμενόμενα αποτελέσματα, αν όλος ο μηχανισμός δεν είναι ευέλικτος και σε σχετική αντιστοιχία με το είδος της καταστροφής. Άλλη πρέπει να είναι η αντιστοίχιση του μηχανισμού σε καταστροφή που αφορά, επί παραδείγματι, σε σεισμούς και άλλη σε πυρκαγιές. Θα έλεγε κανείς ότι χρειαζόμαστε μια ευέλικτη, αεικίνητη μονάδα οργάνωσης, σχεδιασμού και άμεσης επέμβασης. Δύσκολο θέμα. Άκουσα ότι κάποιοι συνάδελφοι μίλησαν για γραφειοκρατική διαδικασία. Πραγματικά μπορούμε να απλοποιήσουμε ή να βελτιώσουμε τις ρυθμίσεις, έτσι ώστε να επιτύχουμε αυτήν την ευελιξία και την προσαρμοστικότητα του μηχανισμού στο είδος των καταστροφών. Είναι κρίσιμο θέμα.
Δεύτερο θέμα: 
(Στο σημείο αυτό κτυπάει το κουδούνι λήξεως του χρόνου ομιλίας του Α' Αντιπροέδρου της Βουλής κ. Γείτονα)
Τελειώνω σε ένα λεπτό, κύριε Πρόεδρε.
Ο εθνικός και οι τοπικοί περιφερειακοί σχεδιασμοί πρέπει να είναι ρεαλιστικοί και να στηρίζονται σε εξειδικευμένα σχέδια δράσης. Εδώ δίνω ιδιαίτερη σημασία κύριε Υπουργέ. Στα εξειδικευμένα σχέδια δράσης που έχουν σχέση με το είδος και την αναμενόμενη ενδεχομένως έκταση της φυσικής καταστροφής. Σχέδια δράσης τέτοια που θα μπορούν να υποστηριχθούν κατάλληλα από μηχανισμούς και από μέσα. 
Άκουσα και ορισμένες κριτικές για τα μέσα που μπορούν να χρησιμοποιηθούν από ιδιώτες. Κανένα κράτος δεν είναι δυνατόν να αντιμετωπίσει φυσικές καταστροφές χρησιμοποιώντας μόνο κρατικά μέσα. Γι' αυτό προβλέπονται και τα σχέδια της επίταξης ιδιωτικών μέσων, αρκεί να υπάρχει ο κατάλληλος σχεδιασμός και η ετοιμότητα για να μπορέσουμε να αντιμετωπίσουμε αποτελεσματικά, ανάλογα με το μέγεθος, τις φυσικές καταστροφές. Επίσης, η έμφαση του όλου σχεδιασμού πρέπει να δοθεί στην πρόληψη και την προετοιμασία.
(Στο σημείο αυτό κτυπάει ξανά το κουδούνι λήξεως του χρόνου ομιλίας του Α' Αντιπροέδρου της Βουλής κ. Γείτονα)
Τελειώνω, κύριε Πρόεδρε.
Πιστεύω δε ότι σωστά μεταφέρονται οι αρμοδιότητες και οι ευθύνες από τα πιο απομακρυσμένα, τα κεντρικά σημεία -από το κέντρο δηλαδή- στα πιο κοντινά προς τον πολίτη τοπικά επίπεδα. Γιατί μην ξεχνάμε ότι στο τοπικό επίπεδο εκδηλώνεται το φαινόμενο.
Έχει ιδιαίτερη σημασία για το τελικό αποτέλεσμα η έγκαιρη και άμεση παρέμβαση στην κρίσιμη πρώτη φάση του τοπικού μηχανισμού. Άλλωστε η μεταφορά αυτή προς το τοπικό επίπεδο δημιουργεί και μία παιδεία υπεύθυνης και αποτελεσματικής στάσης όλης της πυραμίδας των μηχανισμών.
Τελειώνω, λέγοντας ότι οι εθελοντικές οργανώσεις είναι σαφές ότι έχουν επικουρικό χαρακτήρα, όμως, θα πρέπει, κύριε Υπουργέ, να δούμε με προσοχή πώς θα ενταχθούν για να έχει αποτέλεσμα η συμμετοχή τους. Για να αποφύγουμε αυτοσχεδιασμούς, συγχύσεις και επικαλύψεις.
Τέλος, πιστεύω ότι χρειάζεται να ενισχύσουμε τις δυνατότητες, έτσι ώστε να αξιοποιήσουμε τη συνεργασία, ιδιαίτερα με τα ευρωπαϊκά και τα γειτονικά κράτη. Υπάρχουν είδη φυσικών καταστροφών, όπως είναι εκτεταμένες πυρκαγιές, μεγάλοι σεισμοί που σε καμία περίπτωση, δεν θα μπορούμε να είμαστε αυτάρκεις σε μέσα.
Κλείνοντας με αυτές τις παρατηρήσεις και επιφυλασσόμενος για συγκεκριμένες προτάσεις επί των άρθρων, σας ευχαριστώ για την προσοχή σας.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Μαντούβαλος έχει το λόγο.
ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, άκουσα με προσοχή προηγουμένως τον Α΄ Αντιπρόεδρο της Βουλής, τον κ. Γείτονα, ο οποίος χαρακτήρισε ως "λαλίστατους" όσους από εμάς είχαμε τη δυνατότητα και την επιθυμία τεκμηριωμένα να δώσουμε τις θέσεις μας. Και δεν μας βρίσκει ούτε στο κρύο ούτε στο ζεστό.
Κύριοι συνάδελφοι, δεν νομίζω να υπάρχει Έλληνας ο οποίος να μη διαπίστωσε ότι στα τελευταία γεγονότα της ισχυρής κακοκαιρίας ακούσαμε συνάδελφο του κ. Γείτονα Υπουργό να συμβουλεύει τον κόσμο που πνιγόταν απλώς να παραμείνει στα σπίτια του. Αν αυτό είναι "λαλίστατοι", τότε θα ακούσετε πόσο πιο τεκμηριωμένα, λαλίστατα και προσεκτικά θα φροντίσουμε να τοποθετηθούμε.
Είμαστε λαλίστατοι, όταν ο ανυποψίαστος Γενικός Γραμματέας της Πολιτικής Προστασίας δεν ήταν παρών στα γεγονότα της κακοκαιρίας;
Απορώ, κύριε Υπουργέ, τι του έβρισκε η προηγούμενη Υπουργός και τι του βρίσκετε και εσείς μετά την αναποτελεσματική παρουσία του, μετά την ανυπαρξία του σε τέτοια γεγονότα, όπου μόνο το Πυροσβεστικό Σώμα που είχε σχεδιασμένο επιτελικό σχεδιασμό μπόρεσε και ξελάσπωσε -ελάχιστα ό,τι μπόρεσε βοήθησε και η Ελληνική Αστυνομία- αυτό το ανύπαρκτο όργανο που λέγεται Γενική Γραμματεία Πολιτικής Προστασίας. Δεν ξέρω μάλιστα εάν κινήθηκαν οι δυο-τρεις πολυτελέστατες μερσεντές και τζιπ που έχετε σε αυτό το όργανο που λέγεται "Πολιτική Προστασία".
Είμαστε λαλίστατοι, όταν και εσάς και την κυρία Υπουργό και τον Υπουργό Δημοσίας Τάξεως με ηρεμία και προσεκτικά προσπαθήσαμε να υποστηρίξουμε στην προσπάθειά σας; Υπάρχει Έλληνας, υπάρχει άνθρωπος από το χώρο του ΠΑΣΟΚ, από όλο το πολιτικό φάσμα που να είπε ότι σε αυτήν την κακοκαιρία αυτό το πράγμα, διότι περί πράγματος πρόκειται και όχι περί οργάνου, της Πολιτικής Προστασίας μπόρεσε να ανταποκριθεί στις ανάγκες των Ελλήνων πολιτών, έστω και στοιχειωδώς; Μίλησε κανείς για κάποιο άλλο Υπουργείο; Μίλησε κανείς υπερβολικά για αυτό; Μιλάμε για την πολιτική προστασία και είπατε ότι είμαστε λαλίστατοι. 
Εμπειρότεροι συνάδελφοι από εμένα -εγώ είμαι νέος Βουλευτής και προσεκτικά παρακολουθώ και τοποθετούμαι στις εργασίες- πείτε μου εσείς που ξέρετε -ή εσείς ή ο κ. Γείτονας- με τρία χρόνια τη Νέα Δημοκρατία στην κυβέρνηση ποιο νόμο πού πρότεινε και έφερε η Νέα Δημοκρατία βοηθήσατε να ψηφισθεί; Λέτε ότι εμείς φέρνουμε προβλήματα. Πού είναι το πρόβλημα στο να πούμε και να συζητήσουμε τεκμηριωμένα τις απόψεις μας;
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν θέλουν κριτική οι άνθρωποι.
ΠΕΤΡΟΣ ΜΑΝΤΟΥΒΑΛΟΣ: Δεν θέλουν κριτική, αλλά και εμείς δεν θα σιγήσουμε, γιατί δεν έχουμε λόγο να σιγούμε.
ΒΥΡΩΝ ΠΟΛΥΔΩΡΑΣ: Είναι υπεράνω κριτικής.
ΠΕΤΡΟΣ ΜΑΝΤΟΥΒΑΛΟΣ: Θα είμαστε λαλίστατοι, αλλά…
(Θόρυβος στην Αίθουσα)
ΑΘΑΝΑΣΙΟΣ ΜΑΤΗΣ: Σας θαυμάζω, κύριε συνάδελφε.
ΠΕΤΡΟΣ ΜΑΝΤΟΥΒΑΛΟΣ: Χαλαρώστε, κύριε συνάδελφε, χαλαρώστε.
Κύριε Πρόεδρε, σας παρακαλώ.
ΠΡΟΕΔΡΕΥΩΝ (Κωνσταντίνος Βρεττός): Χαλαρό τον βλέπω, αλλά να μην κάνετε διάλογο.
ΠΕΤΡΟΣ ΜΑΝΤΟΥΒΑΛΟΣ: Και μιλάω για τεκμηριωμένη αντιπαράθεση.
Δεν διαπιστώσατε δυστυχώς μη ετοιμότητα της Τοπικής Αυτοδιοίκησης, αδυναμία κινητοποίησης των πολιτικών υπηρεσιών και των ιδιωτών, στρατιές ανειδίκευτων συμβούλων, οι οποίοι δεν μετακινήθηκαν από αυτό το όργανο που λέγεται πολιτική προστασία; 
Αντίθετα, αυτήν τη στιγμή πέρα από κάθε λογική προωθείτε ένα σχέδιο νόμου το οποίο ουσιαστικά δεν προσπαθεί να βρει λύση και να βοηθήσει στη λύση προβλημάτων, αλλά έρχεται να καταστήσει προβληματικούς και αυτούς που μέχρι σήμερα έδιναν λύσεις. Αυτό θέλω ιδιαίτερα να το τονίσω. 
Είναι ένα σχέδιο νόμου που αντί να αναβαθμίζει τα δοκιμασμένα και έμπειρα στελέχη των φυσικών οργανισμών παροχής πολιτικής προστασίας, δήλαδή το Πυροσβεστικό Σώμα, την Ελληνική Αστυνομία, το ΕΚΑΒ, τις 'Ενοπλες Δυνάμεις, με την παράλληλη αναβάθμιση και το συντονισμό ως επιτελικού και διοικητικής υποστήριξης του ρόλου της Γενικής Γραμματείας της Πολιτικής Προστασίας, έρχεται να υποβαθμίσει την επιχειρησιακή ικανότητα των παραπάνω φορέων με την ανάθεση επιχειρησιακών αρμοδιοτήτων χωρίς αιτία σε διάφορα στελέχη -έτσι όπως τα ονομάζετε- και μεγαλοστελέχη, συμβούλους και άλλους κομματικούς παρατρεχάμενους, κύριε Υπουργέ, από αυτούς που δυστυχώς βρίθει ο κρατικός μηχανισμός. 
Για τον εθελοντισμό θα ήθελα να πω το εξής. Γιατί το αφήνετε κύριε Γείτονα; Προηγουμένως σας άκουσα να το περνάτε έτσι και να μου επιτρέψετε, κύριε Υπουργέ, να σας το πω αυτό το πράγμα: Τόσο αθώο είναι αυτό που πάει να περάσει με αυτά τα πέντε που έχουμε να συζητήσουμε σήμερα; Δεν είναι αθώο και θα σας πω γιατί δεν είναι αθώο.
Ο ανυποψίαστος Γενικός Γραμματέας της Γενικής Γραμματείας Πολιτικού Σχεδιασμού έχει στα χέρια του κάτι, έχει τον εθελοντισμό επί πληρωμή, έχει κονδύλια τα οποία πλέον θα διαθέτει και θα κατασπαταλά. Γνωρίζετε εσείς, γνωρίζει και ο κόσμος που ακούει και θα πρέπει να παρακολουθεί, πως αυτήν τη στιγμή στο Πυροσβεστικό Σώμα κατά μοναδικό τρόπο υπάρχει έμπρακτος και ελεγχόμενος εθελοντισμός. Είναι πιστοποιημένος και μη αμειβόμενο, κύριε Υπουργέ. Από πού και ως πού κατασπαταλούνται τα χρήματα του ελληνικού λαού σε αμειβόμενους δήθεν εθελοντές; Ποιος τους πιστοποιεί; Ποιος τους στρατεύει; Πού θα τους οδηγήσετε; Στη Σάμο σε μια πυρκαϊά πήγαν τριακόσιοι πυροσβέστες εθελοντές τότε και άλλαξαν το αποτέλεσμα. Έτσι λέω εγώ, ίσως και να μην τα έχω παρακολουθήσει πολύ καλά. Αυτός ο κατευθυνόμενος μηχανισμός πληρωμένων εθελοντών τη στιγμή που αυτήν τη στιγμή το Πυροσβεστικό Σώμα έχει περί τις πέντε χιλιάδες οργανωμένους πιστοποιημένους εθελοντές, οι οποίοι προσφέρουν στον ελληνικό λαό και προσφέρουν μέσα από ένα σώμα που έχει προσφέρει υπηρεσίες -ήταν το μόνο σώμα που είχε υπηρεσιακό σχεδιασμό- που πάει; 
Με το ίδιο άρθρο που είπα προηγουμένως, με αυτή σας την προσπάθεια τίθεται ταφόπλακα στην προσπάθεια του Πυροσβεστικού Σώματος και θέλω να μείνω σε αυτό το θέμα για τον εθελοντισμό, καθώς η γενική γραμματεία τίθεται επικεφαλής και των εθελοντών και των εθελοντικών ομάδων. Μάλιστα, τους δίνει και κομμάτι επιχειρησιακού τομέα για να δράσουν. 
Αφού λοιπόν σε ό,τι αφορά αυτό το θέμα, δίδετε χρήματα, ωριαία αμοιβή και υπερωριακή απασχόληση των ειδικευμένων στελεχών που δήθεν θα συντονίσουν στην περίοδο διαχείρισης κρίσεων και μάλιστα κατά παρέκκλιση των ισχυουσών διατάξεων, θα ήθελα να ρωτήσω κάτι. Είναι ιδιαίτερης σημασίας το συγκεκριμένο άρθρο. Αφού δεν θέλετε να το πράξετε, οφείλετε να το πράξετε και είναι αναγκαίο, λοιπόν, να επεκταθεί η υπερωριακή αυτή αμοιβή -αφού δεν δέχεστε τους εθελοντές του Πυροσβεστικού Σώματος- στο προσωπικό του Πυροσβεστικού Σώματος, που νυχθημερόν και χωρίς ειδική αποζημίωση επιχειρεί στα πεδία των κρίσεων δίνοντας τον πραγματικό αγώνα να προστατεύσει τη ζωή και το βιός των συμπολιτών μας, παρέχοντας πραγματική πολιτική προστασία στους πολίτες αυτής της χώρας. 
Αυτή είναι η δική μου τοποθέτηση, αυτή είναι η δική μου πρόταση και σας το λέω επειδή δεν είναι θεωρίες, είναι πράξη. Στην πράξη πρέπει να αντιπαρατεθούμε και με επιχείρημα, αλλά και μέσα από τη διαδρομή του χρόνου. 
Δεν θέλω να πάρω άλλο χρόνο. Σας ευχαριστώ πάρα πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Προκόπης Παυλόπουλος. 
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 
Κυρία και κύριοι συνάδελφοι, θα ξεκινήσω από μία αιτίαση, η οποία προβλήθηκε για τη στάση της Νέας Δημοκρατίας, με αφορμή τα όσα είπε ο εισηγητής μας.
Ακούστηκε μέσα στην Αίθουσα από συνάδελφο της Πλειοψηφίας: Γιατί λέτε "όχι" σε ένα τέτοιο νομοσχέδιο; Γιατί είστε μονίμως αρνητικοί ως Νέα Δημοκρατία; Επιτέλους, αν θεωρείτε ότι αυτό το νομοσχέδιο αναβαθμίζει κάποια πράγματα, γιατί δεν λέτε "ναι"; 
Κύριε Υπουργέ, θα ήθελα για ένα λεπτό να κάνω μία σύγκριση ανάμεσα στη στάση δύο Παρατάξεων, της δικής σας, που κυβερνά χρόνια τώρα και της δικής μας, όταν κυβέρνησε το 1990-1993. Δεν θα πάω νωρίτερα. Από τις εκλογές της 9ης Απριλίου και επέκεινα θα βρείτε πάνω από δεκαπέντε σημαντικά νομοσχέδια, στα οποία όχι μόνο είχατε τη συμπαράσταση της Νέας Δημοκρατίας. Αλλά χωρίς τη συμπαράσταση της Νέας Δημοκρατίας τα περισσότερα απ' αυτά δεν θα μπορούσατε να τα περάσετε. Γιατί ό,τι πιο προοδευτικό υπήρχε βρισκόταν σ' αυτήν την Παράταξη τη Νέα Δημοκρατία με κάποιους από σας, ενώ όλη η συντήρηση υπήρχε από την πλευρά του δικού σας κόμματος. Συνάδελφοί σας δεν τολμούσαν να ψηφίσουν συγκεκριμένες διατάξεις. 
Μπορείτε, κύριε Υπουργέ, ως εκπρόσωπος της Κυβέρνησης να μου θυμίσετε το 1990-1993 ένα νομοσχέδιο της Κυβέρνησης Μητσοτάκη το οποίο η δική σας Παράταξη, ως Αντιπολίτευση την εποχή εκείνη, είχε ψηφίσει; Πείτε μου ένα. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ούτε σύμβαση.
ΠΡΟΚΟΠΗΣ ΠΑΥΛΟΠΟΥΛΟΣ: Και λέτε μετά -το λέει και ο Πρωθυπουργός- για άρνηση της Νέας Δημοκρατίας; Της Παράταξης που ακόμα και στη διάρκεια της Αναθεώρησης του Συντάγματος σας απέδειξε ότι, αν δεν ήταν εκείνη, δεν θα μπορούσε ποτέ να έχει γίνει η πιο ευρεία αναθεώρηση έως τώρα; 
Μη μιλάτε, λοιπόν, σ' αυτήν την Αίθουσα ούτε για συναίνεση, ούτε για αρνητική στάση της Νέας Δημοκρατίας. Ό,τι σωστό βρήκαμε, όχι μόνο το στηρίξαμε, αλλά χάρη σε μας το περάσατε. Όμως, μη μας ζητάτε να στηρίξουμε πράγματα τα οποία είναι και ελλιπή και ανεύθυνα.
Επιτρέψτε μου τώρα να έλθω στο γιατί λέμε "όχι" στο συγκεκριμένο νομοσχέδιο. Πρώτα πρώτα έχετε την τάση πάντοτε να μας λέτε "εάν κάνουμε ένα σωστό βήμα σε κάποιο θέμα, γιατί δεν το στηρίζετε"; Θα σας θυμίσω τη στάση σας για την Ολυμπιακή Αεροπορία μέσα στη Βουλή των Ελλήνων. Μας λέγατε τότε,το 1998: "Κάνουμε ένα μικρό βήμα. Δεν το στηρίζετε;" Για συνενόχους ψάχνατε. Γιατί αν είχαμε δώσει τη στήριξή μας τότε, όταν σας προτείναμε τα μέτρα που έπρεπε να πάρετε και δεν τα παίρνατε, θα ήμασταν συνυπεύθυνοι. Δεν ψάχνετε για ανθρώπους οι οποίοι συναινούν για να πάρετε συγκεκριμένα μέτρα. Για συνενόχους σε αυτήν την αδιέξοδη πολιτική πορεία, στην οποία βρίσκεσθε, ψάχνετε. Και δεν θα βρείτε σ' αυτήν την παράταξη. 
Θα σας πω γιατί αυτό το νομοσχέδιο δεν λέει απολύτως τίποτε. Πρώτα πρώτα μας λέει ο κ. Γείτονας -ακούστηκε και από άλλες πλευρές- να το ψηφίσουμε επί της αρχής. Επί ποιας αρχής, για να καταλάβω; Εσείς με την τακτική την οποία ακολουθείτε και έχετε εφαρμόσει, έχετε στερήσει από τα νομοσχέδια την έννοια της αρχής. Φέρνετε νόμους οι οποίοι είναι ένα συνονθύλευμα διατάξεων, χωρίς αρχή και τέλος. Επομένως, ποια αρχή να ψηφίσουμε; 
ΒΥΡΩΝ ΠΟΛΥΔΩΡΑΣ: Όπως έλεγαν και οι Ρωμαίοι.
ΠΡΟΚΟΠΗΣ ΠΑΥΛΟΠΟΥΛΟΣ: Ο κ. Πολύδωρας, φαντάζομαι θα αναφερθεί στη δική του ομιλία για το ότι οι Ρωμαίοι είχαν χαρακτηρίσει τους νόμους αυτούς "νόμους φρουτιέρες", "lege satoure" και τους θεωρούσαν τέτοιου είδους κατασκευάσματα που απαγόρευαν να ψηφισθούν. Αυτό που οι Ρωμαίοι, ακόμα και στην παρακμή του ρωμαϊκού δικαίου, θεωρούσαν καταδικαστέο, σε σας έχει καταντήσει κανόνας. Και ξέρετε γιατί; Πολύ φοβούμαι ότι δεν είναι μόνο η έλλειψη νομοθετικής πείρας, που σας διακρίνει παρά τα χρόνια που κυβερνάτε. Αλλά είναι και κάτι άλλο. Επίτηδες το κάνετε. Γιατί βάζετε κάποιες διατάξεις που θέλετε να ψηφιστούν και μαζί μ' αυτές επιθυμείτε να πάρετε τη συναίνεση για όλα τα άλλα τα οποία εμείς δεν θέλουμε ακριβώς να ψηφιστούν, γιατί δεν συμφέρουν τον Τόπο. 
Γι' αυτό, λοιπόν, σας λέμε "όχι". Γιατί αυτό το νομοσχέδιο δεν έχει αρχή. Ποια αρχή; Έχει δύο βασικές ενότητες. Η μία ενότητα αφορά το θέμα της πολιτικής προστασίας και η άλλη αφορά την μεταναστευτική πολιτική όπου, όπως θα πω στη συνέχεια, έρχεσθε να πάρετε πίσω όλον τον ν. 2910/2001 που μόλις πριν από ένα χρόνο ψηφίσατε. Για ποια αρχή από τις δύο μιλάμε; Για την πολιτική προστασία ή για τη μεταναστευτική πολιτική; Και αν μου πείτε και για τις δύο, θα σας πω ότι ούτε τη μία ούτε την άλλη μπορούμε εμείς να στηρίξουμε. Και πρώτα πρώτα σε ό,τι αφορά το ζήτημα το οποίο σχετίζεται με την πολιτική προστασία. 
Ποια πολιτική προστασία; Μας φέρνετε διατάξεις για την οργανωτική αναδιάταξη των σχετικών υπηρεσιών. Δηλαδή στην ουσία μας λέτε ότι οι υπηρεσίες είναι ανεπαρκείς, να τις ξαναφτιάξουμε. Αλλά όταν έρχεται η ώρα να μας πείτε ποια είναι η συγκεκριμένη πολιτική την οποία θα εφαρμόσετε σε επίπεδο πολιτικής προστασίας, κάνετε αυτό που κάνατε πάντοτε και που είναι η ένδειξη της αμηχανίας σας: Βάζετε στο άρθρο 7 μία διάταξη εξουσιοδοτική, δημιουργείτε ένα ερευνητικό και επιστημονικό κέντρο πολιτικής προστασίας το οποίο "θα" διαμορφώσει την πολιτική αυτή. Και μας λέτε να ψηφίσουμε μια διάταξη εν λευκώ, δηλαδή "δώστε μας εξουσιοδότηση, να βγάλουμε ένα διάταγμα", που δεν ξέρουμε πώς θα εκδοθεί και τι περιεχόμενο θα έχει. Και αυτό μας λέτε εσείς ότι είναι θέμα αρχής. Να σας δώσουμε τη συναίνεσή μας και την έγκρισή μας για να εκδώσετε διατάγματα; Ε, τότε δεν πρόκειται περί νόμου. Πρόκειται περί ενός ιδιόμορφου νόμου πλαισίου, ο οποίος αφορά την έκδοση κανονιστικών πράξεων με γενικές και αόριστες εξουσιοδοτήσεις.
Επί ποιας αρχής λοιπόν να ψηφίσουμε; Αν υπήρχε αρχή για την πολιτική προστασία, αν μας λέγατε ότι κάνατε λάθος διότι η πολιτική προστασία που εφαρμόσατε μέχρι σήμερα δεν είναι η ορθή και ότι την αναδιατάσσετε προς συγκεκριμένες κατευθύνσεις, θα μπορούσαμε να συζητήσουμε. Δεν μας λέτε όμως αυτό. Μας λέτε πως αναδιατάσσετε τις υπηρεσίες. 'Οσον αφορά όμως το περιεχόμενο, μεταθέτετε την ευθύνη σ' ένα ινστιτούτο του οποίου δεν ξέρουμε ούτε τη δομή αλλά ούτε και το σκοπό αφού όλα αυτά τα παραπέμπετε στο διάταγμα το οποίο θα εκδοθεί. Να σας δώσουμε, λοιπόν, συναίνεση για ένα πράγμα το οποίο δεν ξέρουμε; 
Όσον αφορά τη μεταναστευτική πολιτική, αν υποθέσουμε ότι αυτή την αρχή αποδέχεσθε, για ποια μεταναστευτική πολιτική μιλάτε; Ο ν. 2910/2001 αναιρείται. Ομολογείτε μέσα σε ένα χρόνο ότι αυτό το νομοσχέδιο απέτυχε, αφού το αναδιατάσσετε πλήρως. Αυτός ο νόμος θα μείνει στην ιστορία ως διόρθωση ημαρτημένων του ν.2910/2001. Επί ποιας αρχής, λοιπόν, να ψηφίσουμε; Πότε είχατε δίκιο; 'Όταν μας ζητούσατε να ψηφίσουμε τον ν. 2910/2001 ή τώρα; 
Όλα αυτά αποδεικνύουν ότι κάνετε τα λάθη και μετά έρχεσθε εδώ να τα μαζέψετε, ζητώντας από τη Νέα Δημοκρατία και από τις υπόλοιπες πολιτικές δυνάμεις να σας δώσουν τη δυνατότητα να κυβερνάτε μέσα από τα λάθη σας. Το μυστήριο της μετανοίας είναι ενδεχομένως σωστό για τη σωτηρία της ψυχής. Εξομολογείσαι τα αμαρτήματά σου για να μπορείς να διαπράττεις και άλλα, σώζοντας ταυτόχρονα τη ψυχή σου. Αν νομίζετε όμως ότι περνάει αυτό στην πολιτική, κάνετε μεγάλο λάθος. Με διορθώσεις ημαρτημένων, με ομολογίες λαθών και με προσπάθειες εξομολόγησης σφαλμάτων, πολιτική δεν γίνεται. Γι' αυτό ο Τόπος βρίσκεται σ' αυτό το κατάντημα. Γιατί δεν είστε μόνο η Κυβέρνηση που καταστρέφει ό,τι έκαναν οι προηγούμενες κυβερνήσεις. Αλλά και κάθε Υπουργός και εσείς, κύριε Υπουργέ, αναιρείτε αυτά που έκαναν οι προηγούμενοι. "Επαναστάσεις" Υπουργών, κατεδαφίσεις προηγουμένων σχεδίων. 
Το νομοσχέδιο αυτό όχι μόνον δεν έχει αρχή, αλλά και οι διατάξεις που περιέχει είναι άσχετες μεταξύ τους. Και φθάσατε στο σημείο, κύριε Υπουργέ, μετά τον ν. 2910/2001 να βάζετε στο άρθρο 23 εξουσιοδοτική διάταξη που δημιουργεί ινστιτούτο μεταναστευτικής πολιτικής. Φτιάχνετε ένα ινστιτούτο για να δημιουργήσει η πολιτική. Στο άρθρο 7φτιάχνετε άλλο ένα ινστιτούτο για την πολιτική προστασία. Μας ζητάτε να ψηφίσουμε εξουσιοδοτικές διατάξεις για να φτιάξετε ινστιτούτα. Μεταθέτετε τη χάραξη πολιτικής στα ινστιτούτα γιατί απλά δεν έχετε πολιτική. Εμείς συγχωροχάρτι για έλλειψη πολιτικής, δεν πρόκειται να σας δώσουμε. Γι' αυτό καταψηφίζουμε το νομοσχέδιο, αλλά και καταγγέλλουμε την έλλειψη πολιτικής στην πολιτική προστασία και στη μετανάστευση.
Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", εξήντα μαθητές και μαθήτριες και δεκαπέντε καθηγητές από το Β΄ Εσπερινό ΤΕΕ Αγίου Δημητρίου Αττικής.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σήμερα συμπληρώνονται δύο χρόνια από τις εκλογές. Η Κυβέρνηση του ΠΑΣΟΚ θεωρητικά βρίσκεται στη μέση της διαδρομής της και ο Πρωθυπουργός κάνει έναν απολογισμό του κυβερνητικού έργου σε μια απεγνωσμένη προσπάθεια να αναστρέψει μια μοιραία πορεία. Ο Πρωθυπουργός κατά τρόπο περίεργο μιλά σ όλα τα τηλεοπτικά δίκτυα συγχρόνως σαν να πρόκειται για γεγονός εθνικής σημασίας. Απ' όσο γνωρίζω, αυτό δεν έχει ξαναγίνει ποτέ, στην ιστορία.
Αυτό έχει μία εξήγηση; Την απόλυτη στήριξη των διαπλεκομένων προς τη σημερινή Κυβέρνηση και το σημερινό Πρωθυπουργό. Διότι κανείς δεν μπορεί να υποχρεώσει τα κανάλια να μεταδώσουν μία συνέντευξη όταν δεν θέλουν. 
Και το ερώτημα που τίθεται ακριβώς αυτήν την ώρα, ώρα καμπής κατά την ομολογία του ΠΑΣΟΚ -όλες οι εφημερίδες και τα ραδιόφωνα και οι τηλεοράσεις από το πρωί μέχρι το βράδυ, αυτά λένε, ότι βρισκόμαστε σε μια στιγμή καμπής- γιατί η Κυβέρνηση φέρνει αυτό το νομοσχέδιο προς ψήφιση, ύστερα από μακρά περίοδο που δεν είχαμε ουσιαστικά νομοθετική εργασία. Διερωτώμαι, ποια επείγουσα ανάγκη επέβαλε αυτό το νομοσχέδιο να έλθει; Ποια επείγουσα ανάγκη καλύπτει όταν είναι βέβαιο ότι τα μεγάλα προβλήματα της χώρας, όλα που ουσιαστικά απασχολούν τον ελληνικό λαό παραμένουν ανοιχτά και εκκρεμή.
Κύριε Υπουργέ, είναι βέβαιο ότι δεν έχετε φέρει κανένα ή μάλλον μόνο έναν, από τους εκτελεστικούς του Συντάγματος νόμους και υποθέτω πως η Βουλή αντιλαμβάνεται ότι πλησιάζουμε προς το Πάσχα. Μετά το Πάσχα θα βλέπουμε το θέρος και τις διακοπές και πολύ φοβάμαι ότι το Σύνταγμα το οποίο ψηφίσαμε θα μείνει κενό περιεχομένου και ανεφάρμοστο με πρώτη τη διάταξη περί των Μαζικών Μέσων Ενημέρωσης και τη διαφάνεια στο δημόσιο βίο, που είναι απόλυτα συνδεμένα θέματα. 
Εξακολουθεί, και δεν θα πάψω να το λέω, να ισχύει και να λειτουργεί ένα Εθνικό Συμβούλιο Ραδιοφωνίας και τηλεόρασης, το οποίο είναι σαφέστατα παράνομο. Κύριε Σκανδαλίδη, εσείς πρέπει να το ξέρετε. Όλες οι αποφάσεις που πήρε ή που θα πάρει είναι παράνομες, γιατί το νέο Σύνταγμα έχει επιβάλει άλλη μορφή αυτού του συμβουλίου, άλλο τρόπο εκλογής, άλλη σύνθεση και άλλη αρμοδιότητα. Ο Υπουργός δεν μπορεί να εγκρίνει αποφάσεις ενός συμβουλίου, το οποίο έπαψε να έχει αυτήν την αρμοδιότητα. 
Νομίζω ότι το πιο κλασικό φαινόμενο πολιτικής παρακμής, αδυναμίας της Κυβέρνησης του ΠΑΣΟΚ να κυβερνήσει είναι ο τρόπος με τον οποίο λειτουργεί νομοθετικά η Βουλή. Ουσιαστικά αγνοείται, είναι απούσα, διότι απλούστατα η Κυβέρνηση δεν έχει θάρρος να φέρει ουσιαστικό νόμο στη Βουλή και δεν έχει το θάρρος να βάλει το δάκτυλο επί τον τύπο των ήλων, δεν έχει το θάρρος να αντιμετωπίσει αποτελεσματικά κανένα πρόβλημα.
Τώρα όσον αφορά τα παράπονα, κύριε Υπουργέ, Σεις προσωπικώς, και το έχω πει πολλές φορές και το χαίρομαι, είστε κοινοβουλευτικός, σας αρέσει ο διάλογος και ο έλεγχος. Όμως δεν διακρίνεται το κόμμα σας για προσήλωση στον κοινοβουλευτισμό ούτε για μετριοπάθεια. Και πολύ σωστά ο κ. Παυλόπουλος πρωτύτερα σας θύμισε την τριετία ή τετραετία της δικής μας διακυβέρνησης. 
Σήμερα έχουμε τα μπλόκα των αγροτών. Κακώς, κάκιστα κόβουν τους δρόμους. Είμαστε σαφώς αντίθετοι. Μην ξεχνάτε όμως, κύριε Υπουργέ, εσείς είστε οι πρώτοι διδάξαντες, που δεν είχαμε μόνο μπλόκα, αλλά υπό συνθήκες πολύ καλύτερες για τους γεωργούς της εποχής εκείνης, με τιμές προστασίας πολύ ικανοποιητικότερες, εκαίγοντο οι νομαρχίες της Κρήτης, των Χανίων και του Ηρακλείου, υπό την επίνευση και την παρότρυνση του ΠΑΣΟΚ. Και τολμάτε από εκεί και πέρα να παραπονείστε, αφού η Νέα Δημοκρατία πολλές φορές, το έχω πει και άλλοτε, σας κάνει αντιπολίτευση με ροδοπέταλα. Αλλιώς κάνατε την αντιπολίτευση και αλλιώς κάναμε και εμείς την αντιπολίτευση, αν θέλαμε να κάνουμε δομική αντιπολίτευση.
Αντίθετα, όμως, επειδή γνωρίζουμε ότι η Νέα Δημοκρατία είναι το κόμμα που θα αναλάβει -δεν ξέρω ακριβώς πότε, αλλά εν πάση περιπτώσει, το τέρμα πλησιάζει- μετά τις επόμενες εκλογές την εξουσία, ενδιαφερόμαστε, κύριε Σκανδαλίδη, ενδιαφερόμαστε, κύριε Υπουργέ, να κάνετε επιτέλους μερικά πράγματα σωστά για να μην κληρονομήσουμε μία κατάσταση η οποία να μη διορθώνεται. 
Τώρα, μετά τις γενικές αυτές παρατηρήσεις, θα κάνω πολύ σύντομα ορισμένες παρατηρήσεις επί του νομοσχεδίου. 
Πρώτον, συζήτηση επί της αρχής -όπως πολύ σωστά ελέχθη- δεν μπορεί να γίνει, γιατί δεν υπάρχει αρχή. Και αυτό το νομοσχέδιο, κατά την τελευταία συνήθεια του ΠΑ.ΣΟ.Κ. είναι συνονθύλευμα -"ποτ πουρί" το λέγαμε άλλοτε- είναι άθροισμα πολλών διατάξεων που δεν έχουν μεταξύ τους καμία σχέση. Είναι τρία χωριστά κεφάλαια και γι' αυτό άλλωστε, κύριοι συνάδελφοι του ΠΑ.ΣΟ.Κ., θα βλέπετε ότι υπήρχε η πρόνοια στο τίτλο: σχέδιο νόμου "Αναβάθμιση της πολιτικής προστασίας και λοιπές διατάξεις". Εγώ θα σας συνιστούσα το "λοιπές διατάξεις" Να το αλλάξετε και να βάλετε "άλλες διατάξεις", διότι "λοιπές διατάξεις" σημαίνει ότι τελειώνει κάποτε, ενώ εδώ δεν είναι βέβαιο ότι τελειώνει. Λοιπόν, βάλτε "άλλες διατάξεις" όπως βάζαμε και εμείς παλαιότερα. Είναι σωστότερο. 
Τώρα, όσον αφορά την πολιτική προστασία, θα σας έλεγα πολύ απλά πράγματα, κύριοι συνάδελφοι. Όταν βρίσκεται σε αμηχανία το ΠΑ.ΣΟ.Κ. καταλήγει πάντοτε στο να φτιάχνει Γενικές Γραμματείες, Ινστιτούτα, Συντονιστικά Κυβερνητικά Όργανα, να δημιουργεί θέσεις και δαπάνες. 
Θα παρακαλούσα τους κυρίους συναδέλφους να μελετήσουν -και ιδιαίτερα θα ήθελα να το κάνουν οι εισηγητές- το κόστος αυτού του νομοσχεδίου. Από μία σύντομη ματιά που έριξα -γιατί δεν μπορώ να σας πω ότι το διάβασα ολόκληρο με ιδιαίτερη προσοχή, ότι το εξήντλησα- διαπιστώνω ότι το νομοσχέδιο αυτό θα επιβαρύνει τον ελληνικό προϋπολογισμό με πολλά δισεκατομμύρια δραχμές το χρόνο. Ας μιλήσουμε ακόμα με δραχμές, γιατί ζούμε ακόμα, εμείς τουλάχιστον μέσα μας, στην εποχή της δραχμής. 
Πρέπει να πω, κύριοι συνάδελφοι, ότι δεν υπάρχει κανένα νομοσχέδιο -ευτυχώς δεν έρχονται πολλά τον τελευταίο καιρό- του ΠΑ.ΣΟ.Κ. το οποίο να μην φέρει δαπάνες. Απορώ πώς ο κ. Χριστοδουλάκης υπογράφει με τόση ευκολία δαπάνες, που είναι και δαπάνες της κεντρικής διοίκησης, δηλαδή του κράτους, του προϋπολογισμού και δαπάνες, αν θέλετε, και του Ο.Γ.Α., της Τοπικής Αυτοδιοίκησης, των δήμων, οι οποίες σε τελική ανάλυση βαρύνουν και αυτές τον ελληνικό λαό. Διότι από κάπου βγαίνουν τα έσοδα, από φορολογίες είτε τοπικές είτε γενικές. 
Νομίζω ότι η ευκολία με την οποία αντιμετωπίζεται το πρόβλημα αυτό από την Κυβέρνηση του ΠΑ.ΣΟ.Κ είναι απαράδεκτη. Δεν προσθέτετε απολύτως τίποτα. Πολύ φοβούμαι ότι ίσως κάνετε τον Οργανισμό περισσότερο δυσκίνητο και λιγότερο αποτελεσματικό. 
Πράγματι, υπάρχει ένα θέμα πολιτικής προστασίας. Θα μπορούσατε να το αντιμετωπίσετε, με τα υπάρχοντα όργανα τα οποία έχουν δοκιμαστεί -και ορισμένα από αυτά αποτελεσματικά- και με ένα στοιχειώδη συντονισμό τον οποίον πρέπει να έχει μία Κυβέρνηση. Η Κυβέρνηση υποτίθεται ότι έχει συντονισμό. Δεν υποτίθεται ότι οι Υπουργοί έχουν δικά τους χωριστά φέουδα και πρέπει να γίνει οπωσδήποτε ένα συλλογικό όργανο ή ένα Ινστιτούτο για να συντονιστούν. Και στο τέλος τέλος, τι κάνει ο Πρωθυπουργός. Αυτή τη δουλειά κάνει ο Πρωθυπουργός, να συντονίζει τους Υπουργούς. 
Γι' αυτό πιστεύω ότι είναι μία δαπάνη, ένα νομοσχέδιο πολυτελές, το οποίο δεν είναι της ώρας του. Παράφωνα και παράτονα έρχεται αυτήν την ώρα. Άλλα είναι τα προβλήματα του ελληνικού λαού και άλλες είναι οι φροντίδες του και άλλα υποθέτω θα πει ο κ. Σημίτης στη σημερινή του συνέντευξη. Γι' αυτό, ορθώς η Νέα Δημοκρατία, κύριε Υπουργέ, δεν το ψηφίζει, διότι τίποτα δεν προσθέτει. Αντίθετα, προσθέτει δαπάνες και κάνει το πρόβλημα ακόμα πιο δύσκολο. 
Τώρα, όσον αφορά τη μετανάστευση, θα ήθελα, κύριοι συνάδελφοι, να πω ότι υπήρξα από αυτούς -δεν ήμουν ο μόνος, ολόκληρη η Νέα Δημοκρατία είχε πάρει την ίδια θέση- που είχαν πολλές αντιρρήσεις για το νόμο ο οποίος ψηφίστηκε προ ενός έτους. Νόμο τον οποίο τώρα τροποποιείτε. 
Και ναι μεν άλλαξε ο Υπουργός και στο ΠΑΣΟΚ ισχύει όταν αλλάζει ο Υπουργός αλλάζει και η πολιτική και συνήθως αναθεματίζεται ή υπονομεύεται ο προηγούμενος Υπουργός -δεν είναι η περίπτωση του κ. Σκανδαλίδη η υπονόμευση- αλλά πάντως αλλάζει το νόμο και ίσως τον αλλάζει προς το καλύτερο. 
Αλλά θα ήθελα να σας πω ένα πράγμα, κύριε Σκανδαλίδη. Το θέμα της μετανάστευσης είναι μέγα θέμα. Μη κάνουμε το λάθος παρασυρόμενοι από γενικές αντιλήψεις και από τη φυσική ανθρώπινη τάση να φανούμε μεγαλόψυχοι προς ανθρώπους οι οποίοι καταλήγουν στην Ελλάδα και έχουν ανάγκη να ζήσουν, μην κάνουμε το λάθος να νομιμοποιήσουμε όποια κατάσταση δημιουργήθηκε εκ των πραγμάτων. Και η Ελλάδα, η οποία είναι κατ' εξοχήν χώρα συνοριακή η οποία αποτελεί σύνορο μεταξύ διαφορετικών κόσμων, έχει το αδιαμφισβήτητο δικαίωμα το οποίο το κρατούν όλες οι χώρες του κόσμου να έχει έλεγχο, να έχει ποσοστά, να επιλέγει η ίδια από που θέλει, τους ξένους οι οποίοι θα έρθουν στην Ελλάδα.
Η προηγούμενη Υπουργός και ο προηγούμενος νόμος στην ουσία είχε ακολουθήσει αντίθετη γραμμή. Ευλογούμε και νομιμοποιούμε όποια κατάσταση δημιουργήθηκε από τα πράγματα. Ήθελα να σας πω ότι αυτό μπορεί να γίνει τραγικά επικίνδυνο σε μάκρος χρόνου ιδιαίτερα για ορισμένες ευαίσθητες περιοχές της Ελλάδος και δεν θέλω να είμαι περισσότερο συγκεκριμένος γιατί δεν μου αρέσει να κινδυνολογώ. Η βασική κατεύθυνση την οποία πρέπει να ακολουθεί η ελληνική πολιτική στο θέμα της μετανάστευσης είναι να ελέγχεται η μετανάστευση και να επιλέγουμε τους μετανάστες τους οποίους προτιμούμε και όχι όποιοι έρθουν πρώτοι να είναι εκείνοι οι οποίοι θα έχουν το δικαίωμα να αποκτήσουν τη δυνατότητα μονιμότερης παραμονής. 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ)
Και τέλος, κύριοι συνάδελφοι, θα κλείσω με μια παρατήρηση. Αντιλαμβάνομαι ότι είναι δύσκολο το νομοθετικό έργο και εγώ ο ίδιος έχω εμπειρία μακρά των δυσχερειών. Αλλά δεν μπορώ, κύριε Υπουργέ, να συμφωνήσω και να δικαιολογήσω την τάση την οποία έχετε εσείς οι Υπουργοί του ΠΑΣΟΚ. Μας φέρνετε ένα νομοσχέδιο έστω από τρία κομμάτια εντάξει ενώσατε τρία κομμάτια. Είναι, όμως ανάγκη να φέρετε εκ των υστέρων και προσθήκες που αποτελούν χωριστά νομοσχέδια; Είναι τόσο δύσκολο επιτέλους να κάνετε ένα νομοσχέδιο μαζεμένο, λογικό, με αρχιτεκτονική το οποίο να λύει ένα συγκεκριμένο θέμα και να μην ρίχνετε όλα μέσα σε ένα καλάθι, ατάκτως ερριμμένα, όπως ελέχθη και πρωτύτερα; Είναι δυστυχώς και αυτό, κύριοι συνάδελφοι του ΠΑΣΟΚ, μια ιδιορρυθμία και μια αδυναμία της δικής σας Κυβέρνησης. 
Υπό τις προϋποθέσεις αυτές, κύριοι συνάδελφοι, μην παραπονιέσθε εάν η Νέα Δημοκρατία δεν μπορεί να ψηφίσει αυτό το νομοσχέδιο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, το λόγο έχει ζητήσει ο κύριος Υπουργός. 
Υπάρχει ακόμη εγγεγραμμένος, κύριε Υπουργέ, ο κ. Αθανάσιος Γιαννόπουλος και σύμφωνα με τον Κανονισμό πρέπει να μιλήσουν οι έξι. 
Κύριε Τσούρνο, το ξέρω το πρόβλημα. Μετά τον κύριο Υπουργό.
Ο κ. Γιαννόπουλος έχει το λόγο. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριοι συνάδελφοι, πραγματικά δεν κατάλαβα ποτέ γιατί τη γραμματεία αυτή την ονομάζουμε Γραμματεία Πολιτικής Προστασίας. Δηλαδή, υπάρχει και γραμματεία στρατιωτικής προστασίας; Νομίζω ότι θα μπορούσε να αναφερθεί ως γραμματεία προστασίας των πολιτών. Δεν χρειάζεται λοιπόν να δίνουμε αυτήν την έμφαση της πολιτικής προστασίας. Δεν υπάρχει στρατιωτική προστασία. 
Επίσης, δεν μπορώ να καταλάβω το νομοσχέδιο αυτό που έχει τρεις ενότητες που δεν έχουν καμιά σχέση συνάφειας μεταξύ τους. Το μόνο βέβαιο ότι όλες οι αρμοδιότητες αυτές είναι του ίδιου Υπουργείου και σ' αυτό μπορούμε να συμφωνήσουμε. 
Το 1995 έγινε η Γραμματεία Προστασίας των Πολιτών. Πραγματικά, ήταν έλλειμμα για το κράτος μας που δεν υπήρχε κάτι το συγκροτημένο, για να δίνει λύσεις σε πάρα πολλά προβλήματα, όπως στις θεομηνίες, στις καταστροφές, στους σεισμούς κλπ. 
Από τότε μέχρι τώρα έχουμε την εμπειρία επτά ετών. Θα έπρεπε, λοιπόν, να έχουμε κωδικοποιήσει τις αδυναμίες του συστήματος και των οργάνων που αντιμετώπισαν αυτές τις καταστροφές και να δούμε πώς η Γραμματεία Προστασίας των Πολιτών ήταν και είναι συγκροτημένη. Θα έπρεπε να έχουμε έναν μπούσουλα προς την κατεύθυνση αυτή, χρησιμοποιώντας τις εμπειρίες των ξένων κρατών και τα σύγχρονα επιστημονικά δεδομένα, για να μπορέσουμε πραγματικά να ανταποκριθούμε σε ορισμένες θεομηνίες. 
Κύριε Υπουργέ, όλα τα όργανα που δημιουργείτε, δηλαδή το διυπουργικό, το συντονιστικό, το περιφερειακό, το νομαρχιακό, το αυτοδιοικητικό, όπως τα περιγράφετε στο νομοσχέδιο, επιβλέπουν και συντονίζουν. Δεν μας λέτε, όμως, ποιος θα έχει τον τελικό λόγο. Ποιος, τέλος πάντων, θα συντονίζει τις δράσεις σε μια πυρκαγιά, σε μια πλημμύρα, σε μια παρατεταμένη βροχόπτωση, σε μια χιονόπτωση, σε έναν παγετό; Δεν μας λέτε τίποτα. 
Αυτήν την πολυαρχία, αυτό το καθεστώς, στο οποίο όλοι μαζί κάτι θα κάνουν και κάτι θα συντονίζουν, το ζήσαμε τα τελευταία επτά χρόνια. Σας αναφέρω παραδείγματα από ορισμένες περιπτώσεις ακριβώς για να δείτε ότι και με αυτό το νομοσχέδιο δεν πρόκειται να προσφέρετε πρακτικές λύσεις και επιτελικό σχεδιασμό, παρά μόνο θέσεις και εκπαιδευτικά προγράμματα, που θα έχουν κόστος τρομακτικό, το οποίο ούτε εσείς μπορείτε να υπολογίσετε. Ούτε ο συνάδελφος σας Υπουργός Υγείας δεν μπορούσε και δεν μπορεί ακόμη να εκτιμήσει τον περιφερειακό, υγειονομικό "ΚΑΠΟΔΙΣΤΡΙΑ", που στοιχίζει στον Έλληνα, όπως είπε και ο επίτιμος Πρόεδρος, κάποιες δεκάδες και εκατοντάδες δισεκατομμύρια. Βεβαίως μην κλαίτε γιατί δεν υπάρχουν πόροι, που θα έπρεπε να έχουν εξοικονομηθεί για να βελτιωθεί η καθημερινότητα του Έλληνα πολίτη. 
Αυτό, λοιπόν, το τεράστιο διοικητικό μοντέλο που φτιάχνετε βάζοντας έτσι, όπως είπε και η κα Κανέλλη, που την άκουσα μετά προσοχής, το κερασάκι στην τούρτα, δηλαδή το Ινστιτούτο μέσα στο οποίο βάζουμε τους σοφούς καθηγητές για να μας δώσουν λύσεις, μοιάζει με δεινόσαυρο που για να φθάσει το ερέθισμα από την κεφαλή στην ουρά περνούσε αρκετό χρονικό διάστημα. Έτσι, και αυτό το περίεργο, πολύπλοκο και πολυδαίδαλο συντονιστικό όργανο θα λειτουργεί κατ' αυτόν τον τρόπο. Στην πραγματικότητα, όμως, δεν θα δώσει λύσεις στα προβλήματα που έχουμε. 
Επειδή πάντοτε μου αρέσει να μιλάω μετά παραδειγμάτων, για να γίνεται κατανοητό ό,τι λέω, θα σας πάω στις πρόσφατες πλημμύρες από την παρατεταμένη βροχόπτωση στη Μαλακάσα. Πέντε ώρες είχα αποκλειστεί. Δεν με νοιάζει γι' αυτό. Ήταν, όμως, μια εμπειρία. Άκουγα συνεχώς από τους ραδιοφωνικούς σταθμούς την ασυναρτησία των υπευθύνων. Άκουγα την ασυναρτησία του Διοικητή της Τροχαίας Αττικής. Άκουγα την ασυναρτησία των πυροσβεστικών οργάνων, που έλεγαν -αν είναι ποτέ συντονισμός αυτός και αν πρόκειται να διορθωθεί με ένα καινούριο τέτοιο μοντέλο!- ότι η δικαιοδοσία τους ήταν μέχρι το Νομό Αττικής και ότι πέραν του Νομού Αττικής δεν είχαν εικόνα και πληροφορίες. Οι ουρές ήταν πενήντα χιλιόμετρα. 
Πάτε στις παρατεταμένες χιονοπτώσεις που είχαμε τις δύο Κυριακές. Η δεύτερη Κυριακή φρονημάτισε τα όργανα να λειτουργήσουν κάπως καλύτερα και επιτελικά. Τη λύση την έδωσε ο στρατός, ενώ θα έπρεπε να έχει δοθεί με τα Μ-133 μεταφοράς προσωπικού. Είδαμε, βέβαια, στην τηλεόραση τον Υφυπουργό Λουκά Αποστολίδη, ως νέο Ρόμελ, να δίνει εντολές, για να φύγουν οι εγκλωβισμένοι από την ΠΑΘΕ. 
Μη νομίζετε ότι στους σεισμούς λειτούργησε η προστασία των πολιτών. Είμαι σεισμόπληκτος δυόμισι χρόνια και ακόμα δεν έχω εγκατασταθεί στο σπίτι μου. 
Με τις μεγάλες πλημμύρες που έγιναν στο Σπερχειό το 1996 κατεστράφησαν πέντε γέφυρες. Πέντε γέφυρες σε μια νύχτα! Και αυτό γιατί δεν υπήρχε κανένας προγραμματισμός να επιβλέψουν, να δουν τα προβλήματα που είχαν τα ικριώματα των γεφυρών. Πέντε γέφυρες χάθηκαν.
ΙΩΑΝΝΗΣ ΒΑΘΕΙΑΣ: Ατυχές παράδειγμα.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Αγαπητέ, μη μιλάτε εσείς, που είστε απ' τη Φθιώτιδα και μπορώ να σας τα εξηγήσω μετά.
Στις πυρκαγιές που έγιναν το 2000 στην περιοχή Αηδονοχώρι- Φουρνά- Ζαχαράκη το ξέρετε ότι τα ελικόπτερα δεν ήξεραν ότι υπήρχαν δεξαμενές ύδατος πάνω στο βουνό σε ειδικά σημεία και έτσι δεν έκαναν υδροληψίες; Δεν γνώριζαν οι υπηρεσίες την ύπαρξη αυτών των δεξαμενών που έκαναν τα δασαρχεία γι' αυτούς τους λόγους!
Το λέω αυτό γιατί κάποιος πρέπει να συντονίζει. Και εγώ θα σας έλεγα, κύριε Υπουργέ, να βάλετε το νομάρχη σε κάθε περιφέρεια να συντονίζει. Αυτός θα έχει την ευθύνη, αυτός θα είναι το συντονιστικό όργανο και αυτός θα λειτουργεί. Όλα τα άλλα, η πολυαρχία αυτή θα δημιουργήσει τεράστια προβλήματα.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Όσον αφορά το θέμα του εθελοντισμού, γίνεται μεγάλη συζήτηση και βλέπω ότι όσο αυξάνεται ο εθελοντισμός -και πρέπει πραγματικά να γίνουμε Σαμαρείτες, να γίνουμε εθελοντές- κάπου η πολιτεία ξεχνάει τον πολίτη. Μήπως αυτό θα πρέπει να μας προβληματίσει; Ας το σκεφτούμε.
Έρχομαι επί τροχάδην στη μεταναστευτική πολιτική. Εδώ θα έλεγα ότι η κατάσταση είναι, όπως λέμε εμείς στη Ρούμελη, "μπάτε σκύλοι αλέστε κι αλεστικά μη δίνετε". Υπάρχει έλεγχος; Και δεν σας ανησυχεί επιδημιολογικά το τι φορτίο νοσολογικό έχουν αυτοί οι άνθρωποι που κατά 65% είναι φορείς ηπατίτιδας Β και C; Δεν σας προβληματίζει το ότι έρχονται και σε επαφή με τα πληθυσμιακά στοιχεία της Ελλάδος και δημιουργούνται συνθήκες επιδημιολογικής επιβάρυνσης του ελληνικού λαού; Τι θα έπρεπε να κάνετε; Αυτά που έκαναν οι Γερμανοί σε μας: εξεταζόμασταν εδώ και πηγαίναμε πιστοποιητικά στη Γερμανία. Ή αυτά που έκαναν οι Αμερικανοί, όταν δεχόντουσαν την πρώτη περίοδο τους πρώτους μετανάστες.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Να, λοιπόν, γιατί δεν πήρατε καμία προστασία για τη μεταναστευτική αυτή πολιτική.
Όσον αφορά το θέμα που πρέπει να σας απασχολήσει και ιδιαίτερα, στο ολυμπιακό χωριό, ξέρετε πόσοι μετανάστες απασχολούνται; Από τους χίλιους πεντακόσιους εργαζόμενους οι χίλιοι τριακόσιοι πενήντα είναι αλλοδαποί. Και βεβαίως πληρώνουν, καταβάλλουν τις εισφορές τους στο ΙΚΑ κλπ. και λειτουργεί ένα μοντέλο καλό, ικανοποιητικό. Αν όμως πάμε στις αγροτικές καλλιέργειες, εκεί γίνεται το αλαλούμ, δεν υπάρχει ούτε ΙΚΑ ούτε τίποτα.
Και βεβαίως υπάρχει και ένα άλλο μεγάλο πρόβλημα: το κόστος νοσηλείας των ασθενών αυτών. Είμαστε υποχρεωμένοι να προσφέρουμε τις καλύτερες υπηρεσίες υγείας σ' αυτούς τους οικονομικούς πρόσφυγες. Και αυτό ασχέτως από το αν ο Υπουργός Υγείας ο κ. Παπαδόπουλος είχε πει να καταδίνουν κιόλας οι γιατροί στα εξωτερικά ιατρεία αν έρχονται μετανάστες και μάλιστα να μην παίρνουν και φάρμακα! Άλλο αυτό!
Θα πρέπει βέβαια να σας απασχολήσει το ότι θα πρέπει να φτιάξουμε προϋποθέσεις καλής περίθαλψης και στη γείτονα χώρα, την Αλβανία, για να μην έχουμε αυτό το φορτίο. Γιατί να επισκεφθείτε τα νοσοκομεία μας αυτήν τη στιγμή, θα δείτε ότι είναι σε ένα πολύ μεγάλο ποσοστό…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, σας παρακαλώ.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Και πρέπει να είναι, αλλά το κόστος είναι υπερβολικό. Πρέπει, λοιπόν, να σκεφθείτε κάποτε και τη μεταναστευτική πολιτική…
ΙΩΑΝΝΗΣ ΚΕΦΑΛΟΓΙΑΝΝΗΣ: Μαζί με την εθνική της διάσταση.
ΑΘΑΝΑΣΙΟΣ ΓΙΑΝΝΟΠΟΥΛΟΣ: …και να μη βλέπετε μόνο πολιτική προς άγρα ψήφων ή εντυπώσεων.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Σκανδαλίδης.
ΙΩΑΝΝΗΣ ΚΕΦΑΛΟΓΙΑΝΝΗΣ: Να μη μας προκαλέσετε όμως, έτσι;
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς να με προκαλείτε και εγώ να μη σας προκαλώ; Ωραίοι είστε!
Κατ' αρχάς θέλω να κάνω τέσσερα αναγκαία σχόλια γι' αυτά που άκουσα από τον επίτιμο Πρόεδρο της Νέας Δημοκρατίας.
Το πρώτο: νομίζω ότι ήταν πολύ υποτιμητικό για τον Πρωθυπουργό -και όχι μόνο ή προσωπικά για τον Κώστα Σημίτη αλλά για τον Πρωθυπουργό ως θεσμό- το να λέγεται ότι τα διαπλεκόμενα ήταν αυτά που οδήγησαν σε μια διακαναλική συνέντευξη. Πιστεύω ότι είναι ατόπημα για τον κ. Μητσοτάκη και δεν πρέπει να αναφέρεται έτσι ο Πρωθυπουργός. Είναι ένας θεσμός της πολιτείας, ο πρώτος θεσμός της χώρας μετά τον Πρόεδρο της Δημοκρατίας και ως υπεύθυνος κυβερνήτης φαντάζομαι ότι έχει ενδιαφέρον για όλους να τον ακούσουν, να συμμετάσχουν και να μπουν σε μια τέτοια διαδικασία.
Η δεύτερη παρατήρηση: Σε ό,τι αφορά τους εφαρμοστικούς νόμους του Συντάγματος, προχωρούν και θα γίνουν τις επόμενες εβδομάδες. Εγώ σας λέω καθαρά ότι οι ανεξάρτητες αρχές που αφορούν το Υπουργείο Εσωτερικών, ως πρώτος νόμος θα έρθει μετά το Πάσχα στη Βουλή. Όμως, αλίμονο αν μέχρι να γίνουν οι εφαρμοστικοί νόμοι του Συντάγματος δεν λειτουργούσαν οι προηγούμενοι θεσμοί. Δεν είναι καθόλου παράνομο, δεν είναι καθόλου παράτυπο, δεν είναι καθόλου αντισυνταγματικό. Λειτουργούν μέχρι να γίνουν εφαρμοστικοί νόμοι που αλλάζουν, που εφαρμόζουν τις καινούργιες διατάξεις του Συντάγματος, όπου χρειάζονται αυτοί. Όπου το Σύνταγμα είναι καθαρό, δεν έχει ανάγκη από εφαρμοστικούς νόμους και εφαρμόζεται κατευθείαν. Γι αυτό εξάλλου λέγονται και εφαρμοστικοί νόμοι. 
Η τρίτη παρατήρηση αναφέρεται στην προσήλωση, στον κοινοβουλευτισμό και τις παρατάξεις. Χαιρόμαστε πάρα πολύ που εσχάτως η Νέα Δημοκρατία έχει τουλάχιστον στα λόγια μια κοινοβουλευτική συμπεριφορά που, όπως θα αποδείξω παρακάτω, για το συγκεκριμένο νομοσχέδιο δεν την τήρησε δεόντως, διότι υπήρχε μια εμπειρία και θα πω τη γνώμη μου γι αυτόν. Όμως, χαίρομαι γιατί παραδοσιακά ήταν παράταξη που τη δημοκρατία ελάχιστα την υπεράσπισε, σε αντίθεση με τη δική μας παράταξη που έφερε ουσιαστικά τη δημοκρατική αναγέννηση του τόπου απέναντι σε ένα κράτος φαύλο και τελείως ιδιοτελές και απέναντι σε μια παράταξη η οποία κυβερνούσε…
ΙΩΑΝΝΗΣ ΚΕΦΑΛΟΓΙΑΝΝΗΣ: Η οποία κυβερνά τώρα φασιστικά.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): …η οποία κυβερνούσε την εποχή της χωρίς καμία ευαισθησία για τη δημοκρατία. 
ΙΩΑΝΝΗΣ ΚΕΦΑΛΟΓΙΑΝΝΗΣ: Να ανακαλέσετε, κύριε Υπουργέ.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, δεν θα ανακαλέσω.
ΙΩΑΝΝΗΣ ΚΕΦΑΛΟΓΙΑΝΝΗΣ: Το 1975 το Σύνταγμα και η δημοκρατία ήταν έργο της Νέας Δημοκρατίας. Ό,τι και να λέτε, την ιστορία δεν μπορείτε να την διαγράψετε. Θα μας κάνετε μάθημα συμπεριφοράς;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Κεφαλογιάννη, μην διακόπτετε.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Μου είναι αδύνατον να αντιπαρατεθώ μαζί σας, κύριε Κεφαλογιάννη.
Σε ό,τι αφορά την τελευταία μου παρατήρηση, το τι θα κληρονομήσετε όταν θα έρθετε στην Κυβέρνηση, πολύ σίγουροι μου φαίνεστε και αυτό ιστορικά έχει αποδειχθεί ότι δεν συμβαίνει. Η πολλή σιγουριά οδηγεί σε μεγάλη έπαρση και αλαζονεία που είναι διακριτή παντού σε κάθε τοποθέτηση που κάνετε. Όπως για παράδειγμα, κύριε συνάδελφε, είναι πολύ άσχημο για ένα Βουλευτή -δεν το κάνω επιτιμητικά, γιατί σας σέβομαι απολύτως- να λέει τα λόγια αυτά για έναν άνθρωπο που δεν τον ξέρει πιθανότατα, που τον έχει αντιμετωπίσει από μια θέση εθελοντή πυροσβέστη από ό,τι κατάλαβα απέναντι σε άλλες διαδικασίες. Αλλά δεν είναι σωστό να μιλάτε έτσι για έναν άνθρωπο που δεν μπορεί να πάρει το λόγο. Ήρθε στην κοινοβουλευτική επιτροπή, έκανε μια τοποθέτηση και θα μπορούσατε εκεί να του πείτε ό,τι θέλατε απέναντι στη συμπεριφορά του. Στη Βουλή όμως να μιλάτε με στοιχεία και απόψεις και όχι με τέτοια εμπάθεια, γιατί αυτό είναι στοιχείο αλαζονικής συμπεριφοράς κατά τη γνώμη μου. 
Σε ό,τι αφορά το επί ποιας αρχής μιλάτε: Και εδώ σας παρακαλώ πάρα πολύ να ξεκαθαρίσουμε ότι μιλάμε για ένα σχέδιο νόμου για την αναβάθμιση της πολιτικής προστασίας και τα δύο τελευταία κεφάλαια αφορούν λοιπές διατάξεις. Αν μάλιστα ο όρος του κ. Μητσοτάκη είναι καλύτερος "άλλες διατάξεις", όπως ομολόγησε ο ίδιος ότι πολύ συχνά το κάνουν οι κυβερνήσεις όταν έχουν να αντιμετωπίσουν άμεσα και επείγοντα προβλήματα, είναι πράγματι οι λοιπές διατάξεις άλλες διατάξεις και δεν έχουν να κάνουν ούτε με ολοκληρωμένα σχέδια νόμου ούτε με απαντήσεις ανατροπής προηγούμενων νόμων ούτε τίποτε άλλο. Οι λοιπές διατάξεις έχουν να κάνουν ουσιαστικά: 
Πρώτον, με τη μεταναστευτική πολιτική. 
Θέματα που σχετίζονται με την αντιμετώπιση στην εφαρμογή του ν. 2910 συγκεκριμένων γραφειοκρατικών αγκυλώσεων που βρήκαμε στην πορεία. Δεν είναι τόσο απλά τα πράγματα όπως θα εξηγήσω αμέσως μετά. 
Θέματα που σχετίζονται με την επιτάχυνση διαδικασιών που έχουν σχέση με την ελληνοποίηση των μεταναστών. Είχαν να κάνουν με επίλυση ορισμένων προβλημάτων που δεν ήταν δυνατόν να προβλεφθούν με το ν. 2910.
Θέματα που σχετίζονται με μια σειρά από αναγκαία μέτρα για τη διευκόλυνση των μεταναστών, π.χ. οικονομική ανακούφιση ορισμένων από αυτούς, για να μην πληρώσουν δεύτερη φορά το παράβολο. 
Είναι ορισμένα θέματα που συμπληρώνουν πραγματικά το ν. 2910, δεν τον αλλάζουν, δεν τον ανατρέπουν, δεν τον αντικαθιστούν. 
Το μόνο σημείο ουσιαστικής συμπλήρωσης είναι ότι το Κέντρο Μελετών Μετανάστευσης -που προέβλεπε του ν. 2910- μετατρέπεται σε Ινστιτούτο Μεταναστευτικής Πολιτικής, ακριβώς για να μην είναι κέντρο μελετών, για να μην κάνει μονάχα επιστημονικές έρευνες, για να έχει δικούς του πόρους. Έχει δικούς του πόρους που βγαίνουν από το παράβολο των μεταναστών, δεν επιβαρύνουν τον κρατικό προϋπολογισμό. Έχει βασικό στόχο: πρακτικά μέτρα, πολιτικές που προτείνονται και υλοποιούνται μέσα από ένα όργανο στο οποίο μπορεί να έχει και ένα διακοινοβουλευτικό έλεγχο και να μην είναι αποκλειστικά της κυβερνητικής πολιτικής.
Αυτός είναι ο στόχος για τον οποίο μπαίνει το Ινστιτούτο Μεταναστευτικής Πολιτικής, αλλά και για ένα άλλο λόγο. Γιατί μιλάτε συνεχώς και νομίζω ότι η αντιπαράθεση που έκανε ο κ. Παυλόπουλος στο νομοσχέδιο, ήταν αντιπαράθεση μάλλον εγχώριας κατανάλωσης. Δεν είναι η δουλειά της μεταναστευτικής πολιτικής τόσο απλή, συγκεκριμένη και καθαρή, όσο θέλετε να την παρουσιάσετε. Είναι τελείως διαφορετικό. 
Μιλήσατε προηγουμένως για τα πιστοποιητικά υγείας που πρέπει να φέρνουν. Ποιος θα τα φέρει; Ο λαθρομετανάστης από το Ιράκ, ο λαθρομετανάστης που έρχεται από το Ιράν, οι λαθρομετανάστες που φέρνει ο δουλέμπορος και τον εμφανίζει στη Ζάκυνθο, αφήνοντας χίλιους ανθρώπους στο λιμάνι; 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Μόνο αυτοί είναι;
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είναι μόνο αυτοί, είναι και άλλοι.
Σας πληροφορώ λοιπόν ότι ενώ ξεκίνησε πριν από λίγα χρόνια -δύο με τρία χρόνια περίπου- το θέμα της μεταναστευτικής πολιτικής από τη συγκεκριμένη σύνοδο του Τάμπερε και ανακοινώθηκε η ανάγκη από την Ευρωπαϊκή Ένωση να υπάρχει ενιαία πολιτική μετανάστευσης και ασύλου, ακόμα και σήμερα η Ευρωπαϊκή Ένωση γι' αυτά τα θέματα δεν έχει καμιά απάντηση. Και φτιάχνει για πρώτη φορά θεσμικό πλαίσιο και η Ελλάδα, όπως όλες οι ευρωπαϊκές χώρες.
Είναι κεντρικό πρόβλημα. Υπάρχουν πάνω από δώδεκα θέματα στην Ευρωπαϊκή Ένωση που σήμερα είτε με οδηγίες είτε με υπομνήματα είτε με διαδικασίες πολιτικών που πρέπει να υλοποιηθούν, συζητούνται και δεν έχει παρθεί καμία απόφαση. Και πρέπει να σας πω ότι ο έλληνας Πρωθυπουργός, πολύ υπεύθυνα, καθόρισε έναν από τους στόχους της Ελληνικής Προεδρίας την Ευρωπαϊκή Χάρτα Μετανάστευσης και Ασύλου, που είναι θέματα που πάμε συνέχεια στις Βρυξέλλες για να συζητήσουμε στις δεκάδες επιτροπές που υπάρχουν και τα συζητούν.
Και έρχεσθε εσείς να μου πείτε ότι ένας απλός νόμος που απλά νομιμοποιεί μετανάστες που βρίσκονται εδώ -και που δεν μπορείς να τους διώξεις από τη χώρα σου- είναι ένας νόμος που λύνει θέματα μεταναστευτικής πολιτικής. Η μεταναστευτική πολιτική έχει μέλλον μπροστά της, έχουμε πάρα πολύ δρόμο να διανύσουμε. Θα το έχουμε μονίμως στην Εθνική Αντιπροσωπεία και θα φέρουμε και άλλους νόμους για τη μεταναστευτική πολιτική, όσο θα προχωράει η εξειδίκευση της πολιτικής και οι συμφωνίες σε ευρωπαϊκό επίπεδο και γενικότερα.
Θα κάνουμε μία μεγάλη προσπάθεια και σ' αυτήν την προσπάθεια θα ζητήσουμε τη συνδρομή σας. Γιατί δεν είναι δυνατόν τέτοιας σημασίας εθνικά θέματα να αντιμετωπίζονται με τη προχειρότητα του στυλ, όπως αυτό το "Επί ποιας αρχής του νομοσχεδίου μιλάτε;". Αυτό επαναλαμβάνω ότι συμπληρώνει πολύ συγκεκριμένα πράγματα που δεν μπορούσε να προβλέψει ο ν. 2910 και δεν ανατρέπει κανένα νομικό πλαίσιο.
Άρα είναι "λοιπές διατάξεις", είναι "άλλες διατάξεις". Και έχουν σχέση και με το χρόνο. Όταν έχεις να νομιμοποιήσεις τριακόσιες εβδομήντα χιλιάδες μετανάστες, μετά τις πρώτες τριακόσιες πενήντα χιλιάδες-τετρακόσιες χιλιάδες που νομιμοποιήθηκαν με την πράσινη κάρτα και όταν καταβάλλεται μία τεράστια προσπάθεια και όταν όλο αυτό το βασανιστήριο γίνεται σε όλους αυτούς τους ανθρώπους και αποκεντρώνουμε τη διαδικασία γι' αυτήν τη δουλειά, περνάμε μέσα από μια δυσκολία. Αυτό το πράγμα πρέπει να το αποδεχτείτε και να συμβάλετε σ' αυτό.
Επαναλαμβάνω ότι είναι "λοιπές διατάξεις", όπως επίσης είναι λοιπές διατάξεις και αυτές που αναφέρονται στα θέματα των Οργανισμών Τοπικής Αυτοδιοίκησης. Είναι λειτουργικά και άλλα θέματα. Σε κάθε νόμο μπορούμε να φέρνουμε τέτοια θέματα, όταν είναι ανοιχτά. Δεν υπάρχει ένα πλαίσιο στο Υπουργείο Εσωτερικών με τα δεκαπέντε διαφορετικά αντικείμενα.
Σας πληροφορώ ότι την άλλη εβδομάδα έρχεται ο νόμος για τη χρηματοδότηση των πολιτικών κομμάτων και μέχρι το Πάσχα θα έχει κατατεθεί και ο νόμος για την αναβάθμιση του Σώματος των Ελεγκτών Επιθεωρητών Δημόσιας Διοίκησης, όπως και τα θέματα της διαφάνειας και της διαφθοράς. Και μετά …
ΒΑΣΙΛΗΣ ΚΕΔΙΚΟΓΛΟΥ: Για τρίτη φορά;
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως. 
Και σας πληροφορώ ότι είναι τέτοια η πολυνομία σ' αυτό και τέτοια η διαδικασία που χρειάζεται κωδικοποίηση.
ΒΑΣΙΛΗΣ ΚΕΔΙΚΟΓΛΟΥ …
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Αμέσως μετά υπάρχουν και άλλοι θεσμικοί νόμοι που έρχονται στη σειρά. Και σας πληροφορώ ότι και στην Ευρωπαϊκή Ένωση το κεντρικό θέμα των κανονιστικών διατάξεων και της πολυνομίας είναι για όλες τις ευρωπαϊκές χώρες και για τα πιο ορθολογικά οργανωμένα κράτη, όταν σε μία τέτοια διαδικασία όπως είναι η σημερινή εποχή με τις καταιγιστικές αλλαγές, δεν προλαβαίνει η νομοθετική λειτουργία και τα θεσμικά πλαίσια να παρακολουθούν τις ίδιες εξελίξεις, που φέρνουν διαρκώς καινούρια πράγματα. Εδώ λοιπόν έχουμε να εφαρμόσουμε σωστά αυτά που χρειάζεται να εφαρμόσουμε. 
Και θα ήθελα να πω και στην κα Κανέλλη γι' αυτό που αφορά το θέμα των Κέντρων Εξυπηρέτησης Πολιτών, ότι ούτε αυτή η τροπολογία αποτελεί καμιά ανατροπή. Έχουν γίνει πέντε πιλοτικά προγράμματα για να κατασκευαστούν Κέντρα Εξυπηρέτησης Πολιτών σε μεγάλους δήμους. Θέλουμε να επεκτείνουμε το πρόγραμμα σε όλους τους δήμους και με αυτήν την τροπολογία κάναμε αυτό που έχουμε πει τόσο καιρό και που ισχύει στην πράξη. Δηλαδή, ουσιαστικά νομιμοποιούμε την Τοπική Αυτοδιοίκηση να αναλάβει υπό το δικό της έλεγχο τα Κέντρα Εξυπηρέτησης Πολιτών, γιατί της ανήκουν. Η διοίκηση θα λειτουργεί για να παράγει τα προϊόντα και η Τοπική Αυτοδιοίκηση θα διαχειρίζεται για τους πολίτες της τα θέματα των συναλλαγών, των σχέσεων με τον πολίτη, που είναι ένα χτύπημα και στη διαφθορά και στην πολυνομία και στη γραφειοκρατία και όλα αυτά. 
Αυτά, λοιπόν, τα θέματα που επείγουν, που πρέπει να διασφαλιστούν με υλοποίηση προγραμμάτων, έρχονται στις λοιπές διατάξεις. Είναι φυσικό να έρχονται στις λοιπές διατάξεις. Ο νόμος, εξακολουθώ να λέω, ότι αποτελεί νόμο αναβάθμισης της πολιτικής προστασίας και εκεί πράγματι γίνονται πολύ συγκεκριμένα πράγματα που έχουν σχέση με την πολιτική προστασία. Και πάνω σ' αυτό θα ήθελα να πω μερικά πράγματα.
Κατ΄ αρχήν σε ό,τι αφορά αυτήν τη συζήτηση που προηγήθηκε για τη δημοκρατία και πώς συμμετέχουμε ή δεν συμμετέχουμε. Υπήρξε μια εμπειρία μεγάλη, επανειλημμένη. Παραδεχθήκαμε στη Εθνική Αντιπροσωπεία ότι ο νόμος του 1995 ήταν ένας νόμος, που μόλις άνοιγε για την Ελλάδα το θέμα, και ότι το 2002 έπρεπε να υπάρξει ένας νέος νόμος. Αυτό παραδεχθήκαμε στην Εθνική Αντιπροσωπεία. Δεν είναι κακό. Είναι μια διαδικασία που ακολουθήθηκε όλα αυτά τα χρόνια. Υπάρχει μια εμπειρία. 'Ήρθε σε Διακομματική Επιτροπή. Το συζητήσαμε στη Διακομματική Επιτροπή, με έναν τρόπο, όχι με τον καλύτερο δυνατό τρόπο, γιατί φάνηκε να μην υπάρχουν ουσιώδεις και πάρα πολύ μεγάλες διαφωνίες, όπως αυτές που εκφράστηκαν τώρα. Θα μπορούσαν να εκφραστούν και στη Διακομματική Επιτροπή, για να διορθώσουμε το νόμο εκεί. Ήρθε στην Κοινοβουλευτική Επιτροπή. Είπαμε ότι είμαστε ανοιχτοί σε αλλαγές και ότι αυτό αποτελεί ήθος δημοκρατικό για μια κυβέρνηση, να αλλάζει το νόμο μέσα στην Εθνική Αντιπροσωπεία είτε στην Επιτροπή είτε εδώ. Ήρθαν σωρεία παρατηρήσεων σε επί μέρους άρθρα. Έγιναν σχεδόν όλες αποδεκτές. Μια εναλλακτική λύση σε ένα άρθρο, που να λέτε ότι αυτό το άρθρο είναι τελείως λάθος προσανατολισμένο και έχουμε ένα άλλο άρθρο που λέμε αυτό, να τη συζητήσουμε. Φέρτε το τώρα στη συζήτηση για τα άρθρα. Αυτό είναι δείγμα του πώς γίνεται αυτή η συζήτηση. 
ΒΑΣΙΛΗΣ ΚΕΔΙΚΟΓΛΟΥ: Είναι δείγμα ανεπάρκειας…
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Συζητήθηκε επίσης με όλους τους περιφερειάρχες και τους νομάρχες που είχαν υποστεί τις τελευταίες καταστροφές, ανεξάρτητα από πολιτική προέλευση, στο Υπουργείο Εσωτερικών σε μια πολύωρη συνεδρίαση αυτή η εμπειρία και οι γραμμές του νόμου και συζητήθηκε επίσης και το θέμα των δασικών πυρκαγιών για το καλοκαίρι που έρχεται, από το αντίστοιχο διυπουργικό όργανο και αυτό το αποτέλεσμα εκφράστηκε μέσα από αυτό το νομοσχέδιο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Ποιος θα συντονίζει…
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Θα τα πω όλα τώρα, κύριε συνάδελφε, μην ανησυχείτε. Έχω ακόμη δέκα λεπτά. Μου φθάνουν να τα πω όλα.
Άρα λοιπόν έγινε μια πρότυπη προσπάθεια να διαμορφωθεί επί της ουσίας μαζί με σας ο νόμος. Και εμφανιζόμαστε σήμερα εδώ κι εγώ αναγκάζομαι αυτά που είπα στην Κοινοβουλευτική Επιτροπή και θεωρήθηκαν προφανή να τα ξαναπώ για να απαντήσω προφανώς στην πολιτική σκοπιμότητα να μην ψηφίσετε το νόμο. Μην τον ψηφίσετε, δεν θέλω να τον ψηφίσετε το νόμο. Ειλικρινά, σας παρακαλώ να μην τον ψηφίσετε, αν αυτό θεωρηθεί ότι ρίχνει την παράταξή σας, όμως να συμβάλουμε να βελτιωθεί. Μην κάνουμε γενικές και αόριστες πολώσεις και συζητήσεις άνευ ουσίας και αντικειμένου. Και γιατί είναι άνευ ουσίας και αντικειμένου οι γενικές συζητήσεις; 
Πρώτον, φέραμε λοιπόν ένα νόμο στη Βουλή. Μιλήσατε για το συντονισμό. Υπάρχει ένα σχετικό άρθρο στο νόμο -δεν θυμάμαι τώρα τον αριθμό- που είναι τέσσερις γραμμές, όπου καθορίζει όλα τα επίπεδα του συντονισμού και των αποφάσεων. Λέει ότι τα σχέδια, τις αποφάσεις και τις εκτελεστικές λειτουργίες τις έχει ο Γενικός Γραμματέας της Πολιτικής Προστασίας -μονοπρόσωπο όργανο-, ο Περιφερειάρχης στο επίπεδο της Περιφέρειας, ο Νομάρχης στο επίπεδο του Νομού -αυτό που ζητήσατε- και ο Δήμαρχος στο επίπεδο του Δήμου. Τα εκτελεστικά όργανα που παίρνουν τις αποφάσεις είναι μονοπρόσωπα. Αν δεν το λέει τόσο καλά, να το φτιάξουμε να το λέει πιο καλά. Αυτό θέλετε να κάνουμε. 
Πάντως, να απαντήσουμε στο συντονισμό ότι δεν μπορούν να παίρνουν όλοι μαζί αποφάσεις. Δεν μπορεί, παραδείγματος χάρη, οι εθελοντές πυροσβέστες ή η Πυροσβεστική Υπηρεσία που συμμετέχει εκεί να ειδοποιεί τον Υπουργό Δημόσιας Τάξης, το Λιμενικό να ειδοποιεί τον Υπουργό Εμπορικής Ναυτιλίας, ο Νομάρχης τον Υπουργό Εσωτερικών και να έρχεται ο Πρωθυπουργός "φτιάξε ένα συντονισμό της διαχείρισης της κρίσης". Υπάρχει ο Γενικός Γραμματέας της Περιφέρειας σε κάθε περιφέρεια να αναλάβει την ευθύνη της απόφασης μαζί με όλους αυτούς, τα εκτελεστικά όργανα της Πυροσβεστικής, της Αστυνομίας, του Λιμενικού, της Δικαιοσύνης, άμα χρειαστεί, για τους λαθρομετανάστες, των προέδρων των νοσοκομείων, των Νομαρχών και των Δημάρχων σε μια ευρύτερη καταστροφή και στο επίπεδο του Νομού ο Νομάρχης, έχετε απόλυτο δίκιο. Άρα δεν υπάρχει κανένα πρόβλημα συντονισμού και λειτουργίας. Είναι σαφής η διάκριση εκτελεστικών και συντονιστικών οργάνων.
Τα δε συντονιστικά όργανα -που εμφανίζετε μια εικόνα ότι είναι πολύπλοκα- δεν είναι καθόλου πολύπλοκα. Κατ' αρχήν συντονιστικά όργανα υπάρχουν μόνο σε δύο επίπεδα. Δεν μιλάω για το κεντρικό, που θα πω μετά. Μιλάμε μόνο για τη νομαρχία και για το δήμο. Γιατί θέλουμε το συντονιστικό στο δήμο; Έχω ζήσει τις πυρκαγιές της Ρόδου. Σας πληροφορώ ότι αυτά που προσέφεραν οι τοπικές δυνάμεις του δήμου και των πολιτών που κινητοποιήθηκαν σ' αυτές τις πυρκαγιές ήταν πολύτιμα. Αν δεν υπήρχαν αυτοί καμία πυροσβεστική και κανένας μηχανισμός από τα πάνω δεν θα έλυνε το θέμα.
Άρα, όλοι οι φορείς της περιοχής πρέπει να είναι υπό τις εντολές του δημάρχου. Δεν είναι κανένα όργανο που συνεδριάζει για να πάρει αποφάσεις. Είναι ένα όργανο που θέλει να συντονίσει τις δυνάμεις πρώτης κρίσης. Το ίδιο κάνει και το νομαρχιακό συντονιστικό όργανο στο επίπεδο του νομού με επικεφαλής το νομάρχη και το δήμαρχο, που έχουν την αποφασιστική αρμοδιότητα. 
Πού βρίσκεται λοιπόν, το πολυδαίδαλο, το αλλεπάλληλο, το επικαλυπτόμενο, το πολυδιασπασμένο, το ασαφές; Πουθενά δεν υπάρχει. Είναι σαφής διάταξη μονοπρόσωπων οργάνων που παίρνουν τις αποφάσεις και κινητοποίηση δυνάμεων που υπακούουν σε ένα κεντρικό σχεδιασμό που κρατάει τη συγκέντρωση στην κορυφή σε ό,τι αφορά τη συνολική διάταξη των δυνάμεων και αποκεντρώνει τη λειτουργία στη βάση. Αυτό δείχνει η διεθνής εμπειρία. Έτσι κάνουν στη Γαλλία, μια που θέλετε τα ευρωπαϊκά πρότυπα. 
Εγώ συμφωνώ με αυτό που είπατε για τον όρο "πολιτική προστασία". Δεν μου αρέσει ο όρος, είναι διεθνής όρος όμως. Έτσι γράφεται παντού και υπάρχει διαχωρισμός πολιτικής προστασίας και πολιτικής άμυνας. Και εδώ υπάρχει διαχωρισμός πολιτικής προστασίας και πολιτικής άμυνας και δεν καταργεί κανείς τον "ΞΕΝΟΚΡΑΤΗ", ούτε τον αλλάζει. Είναι δουλειά του Υπουργείου Εθνικής Άμυνας σε συνεργασία μαζί μας να κάνει τις αλλαγές -και το αποφάσισε το τελευταίο ΚΥΣΕΑ, μετά από δική μου παρέμβαση- αλλά θέλει να φτιάξει και μία διοικητική πυραμίδα που να διευκολύνει την αντιμετώπιση της πολιτικής προστασίας, πέρα από την ΠΣΕΑ. Ξέρετε ότι και με τις δικές σας και με τις δικές μας κυβερνήσεις, όποιος ήταν χειρότερος υπηρεσιακός παράγοντας πήγαινε στο "ψυγείο" των ΠΣΕΑ, γιατί ποτέ δεν λειτουργούσαν. Δεν το ξέρατε; 
Θέλετε λοιπόν, αντί να πάμε σε μία συνολική αλλαγή που θα είχε μεγάλο πρόβλημα, εν όψει και των γεγονότων να πούμε ότι θα φτιάξουμε μία Διεύθυνση Πολιτικής Προστασίας σε κάθε νομό, σε κάθε περιφέρεια και θα βάλουμε τρεις ανθρώπους εξειδικευμένους για να είναι υπόλογοι απέναντι στον περιφερειάρχη και ένα σε κάθε νομαρχία -δεν είναι κανένας φοβερός διορισμός τρία άτομα σε κάθε περιφέρεια και ένα σε κάθε νομό- που θα αναλάβει να συγκροτήσει τα αντίστοιχα βοηθητικά και υποστηρικτικά όργανα των αποφάσεων του νομάρχη, του δημάρχου, του περιφερειάρχη κλπ. Αυτό είπαμε. Είναι πολύ απλό. 
Και έρχομαι στο κέντρο. Τι κάνει στο κέντρο η πολιτική προστασία; Έχει κατ' αρχήν θεσμοθετήσει το επιχειρησιακό κέντρο. Εκεί ήταν η ουσία. Είπατε ότι τη δεύτερη Κυριακή αντιδράσαμε καλύτερα. Το παραδέχομαι. Γιατί; Διότι όλοι οι Υφυπουργοί και οι Γενικοί Γραμματείς που παίρνανε τις αποφάσεις στα Υπουργεία τους μαζεύτηκαν εκεί. Γι' αυτό αντέδρασε καλύτερα, διότι ο ένας ενημέρωνε τον άλλον και έδινε τις εντολές από εκεί, κάτω από την ευθύνη και του Υπουργείου, αλλά κυρίως του Γενικού Γραμματέα Πολιτικής Προστασίας και έτσι αντιμετωπίστηκε καλύτερα το θέμα. Αυτό, λοιπόν, το θεσμοθετούμε. 
Γιατί χρειάζεται το Επιστημονικό και Ερευνητικό Κέντρο; Δεν είναι κανένα μεγάλο όργανο, αλλά γιατί όλες οι περιπτώσεις πολιτικής προστασίας απαιτούν μία συνεχή ανάλυση, μελέτη και έρευνα γύρω από τις καινούριες συνθήκες, γύρω από τις διατροφικές κρίσεις, γύρω από τα χημικά, γύρω από την εξέλιξη των γεωλογικών καταστροφών, γύρω από χίλια δυο πράγματα και γιατί η επιστήμη αυτή συνεχώς προχωράει και προχωράει με ρυθμούς τεράστιους και δεν αρκεί ένα διοικητικό όργανο που βρίσκεται σε μία γενική γραμματεία να αποφασίσει ή να καλύψει το χαμένο έδαφος και να προσαρμόσει και να ενσωματώσει αυτήν τη διαδικασία. Ενοποιούμε, λοιπόν, αυτήν τη διαδικασία -τι πιο απλό;- μεταφέροντας ακριβώς αυτά που συμβαίνουν και αλλού. 
Το αν θα πρέπει -επειδή λένε ότι δεν έχει προσανατολισμό- αυτό το νομοσχέδιο να φέρει και τα σχέδια δράσης, δεν μπορεί να τα φέρει. Πρώτον, γιατί τα σχέδια δράσης είναι διαρκώς μεταβαλλόμενα, δεύτερον, γιατί στηρίζονται σε επιστημονικά στοιχεία που δεν χωράνε σε νόμους, τρίτον, γιατί πρέπει να απλωθούν και να διακλαδωθούν σε όλη την Ελλάδα για όλα τα είδη των φυσικών καταστροφών και τέλος, δεν μπορεί να βάλει προθεσμία πότε θα βγουν τα προεδρικά διατάγματα που να λέει μέχρι τότε θα φτιάξουμε τα σχέδια δράσης. Διότι δεν μπορεί καμία προθεσμία να τηρηθεί, όταν είναι διαρκώς μεταβαλλόμενα και πρέπει να κάνεις πολλά ταυτόχρονα σε μία μικρή περίοδο. Το μέγιστο δυνατό. Έχει την πολιτική βούληση η Κυβέρνηση να το προχωρήσει. Ας κριθεί στην πράξη. Όμως, είναι πολύ φυσική η θέση του νομοσχεδίου. Είναι ένας νόμος πλαίσιο.
Το ίδιο γίνεται με τον εθελοντισμό. Δεν πληρώνει κανέναν εθελοντή. Δεν πληρώνεται ο εθελοντισμός, προφανώς. Η πιστοποίηση δεν θα γίνεται έτσι όπως είπατε, κύριε συνάδελφε, διότι η πιστοποίηση γίνεται, πρώτον, με τελείως αντικειμενικά κριτήρια που προσδιορίζονται και δεύτερον -που είναι πιο σημαντικό και το είπα στη Διαρκή Επιτροπή- τις επόμενες εβδομάδες έρχεται και πλαίσιο για τον εθελοντισμό του οποίου την κατεύθυνση ανακοίνωσα και φάνηκε και στα κόμματα και στη διαδικασία της Διαρκούς Επιτροπής ότι υπήρχε μία αποδοχή των γενικών κατευθύνσεων και άρα, να εντάξουμε τις εθελοντικές δυνάμεις σε όλα τα επίπεδα. Είναι μία μοντέρνα ανάπτυξη των μη κυβερνητικών οργανώσεων και κυρίως των εθελοντικών οργανώσεων πάνω σε διαφορετικά επίπεδα που έχουν σχέση με μεγάλα προβλήματα του καιρού μας, που δεν τα είχαμε πριν από καιρό σ' αυτήν την έκταση. Άρα, και η διάταξη της ενσωμάτωσης των οργανώσεων εθελοντικής προστασίας σ' αυτήν τη διαδικασία είναι πάρα πολύ φυσιολογική και φυσική. 
Θα πρέπει να λύσουμε τις αντιπαραθέσεις ανάμεσα στους διάφορους εκτελεστικούς μηχανισμούς που κάνουν κάθε φορά αυτήν τη δουλειά. Συνεργαζόμαστε όσο μπορούμε καλύτερα και θα συνεργαστούμε. Και θα δείτε ότι τα προβλήματα εξακολουθούν να παραμένουν και θα προσπαθούμε να τα λύνουμε κάθε φορά, αλλά καλύτερα.
Γιατί κάποτε, κύριοι συνάδελφοι, νιώθει κανείς και την ανάγκη να υπερασπιστεί μια προσπάθεια, να υπερασπιστεί μια πολιτική, να υπερασπιστεί μια ειλικρινή θέση, όταν θέλει να φέρει τα πράγματα σε μια καλύτερη μοίρα. Δεν είναι δυνατό να ερχόμαστε εδώ και να φέρνουμε συνεχώς την καταστροφή. 
Το ίδιο το φαινόμενο της τελευταίας χιονόπτωσης, ένα μήνα πριν, ουσιαστικά επί τρεις μέρες άφησε στο σκοτάδι τη Βαρκελώνη και την ευρύτερη περιοχή. Στη δε Γερμανία είχε πολλαπλάσια αποτελέσματα απ' ό,τι στην Ελλάδα, με είκοσι ώρες, στο ορθολογικά οργανωμένο κράτος με τις μεγάλες εθνικές οδούς και ήταν σε διάφορα σημεία της χώρας μπλοκαρισμένοι. Με κορμούς των δέντρων που έριξε η χιονόπτωση, σταμάτησαν τα τρένα ανάμεσα στη Φρανκφούρτη και στο Μόναχο επί είκοσι ώρες. 
Και εδώ λες και έγινε η συντέλεια του κόσμου, λες και έγινε η φοβερή καταστροφή. Και όταν γινόταν αυτό στην Καλιφόρνια ή οπουδήποτε αλλού, πνιγόντουσαν σαν τα ποντίκια οι άνθρωποι. Δεν σημαίνει ότι πρέπει να γίνεται αυτό ούτε κάνω καμία σύγκριση. 
(Θόρυβος από την πτέρυγα της Νέας Δημοκρατίας)
Κάποτε πρέπει να υπερασπιστούμε και μία εξέλίξη. Δηλαδή ο σεισμός ο τελευταίος από το σεισμό του 1981 είχε μία πολύ διαφορετική αντιμετώπιση. Τι να κάνουμε δηλαδή; Οι σεισμοί της Κοζάνης, του Αιγίου και των Γρεβενών, ανεξάρτητα από τις αδυναμίες τους, είχαν μια πολύ καλύτερη αντιμετώπιση από παλιότερα. Η τελευταία θεομηνία είχε πολύ καλύτερη αντιμετώπιση. 
Οι άνθρωποι που παλεύουν γι' αυτήν τη δουλειά δεν πρέπει να αντιμετωπίζουν απέναντί τους μια άρνηση, έναν αφορισμό, ένα μαύρο-άσπρο συνεχώς. Υπάρχει και μία εξέλιξη, μια πρόοδος. Νιώθει κανείς την ανάγκη να υπερασπιστεί την πρόοδο απ' αυτήν την Κυβέρνηση, που δεν την δέχεστε και την περιφρονείτε και που λέτε ότι ο πρωθυπουργός της πάει σε διακαναλική συνέντευξη, γιατί είναι ταυτισμένος με τα διαπλεκόμενα. Δεν είναι σοβαρή αντιπαράθεση αυτή. 
Εγώ, λοιπόν, σας καλώ εδώ, σ' αυτό το νομοσχέδιο, όπου έχουμε και τα άρθρα, να μην το ψηφίσετε επί της αρχής, να μην το ψηφίσετε καθόλου. Να τα φτιάξουμε καλύτερα. Όπου εσείς πιστεύετε ότι υπάρχει πρόβλημα, να το βάλετε και να το αλλάξουμε μέσα στην κοινοβουλευτική διαδικασία, μέσα στην Ολομέλεια της Βουλής. 
Γιατί τη δημοκρατία όλοι την υπερασπιζόμαστε, πολύ δύσκολα όμως τη βιώνουμε, γιατί έχει και κόστος και κούραση και μεγάλη προσπάθεια απαιτεί και ταυτόχρονα πολύ μεγάλο στομάχι. Εγώ σας διαβεβαιώ ότι το έχω, ότι το έχει και η Κυβέρνηση και γι' αυτό μη βιάζεστε πολύ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, πριν δώσω το λόγο στον κ. Πολύδωρα, παρακαλώ να δεχθείτε να δώσουμε για τρία λεπτά το λόγο στον κ. Τσούρνο, διότι ήταν εγγεγραμμένος, αλλά λόγω της επίσκεψης στην Ισραηλινή πρεσβεία δεν μπόρεσε να μιλήσει. 
Εγκρίνει το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το Σώμα ενέκρινε. 
Ο κ. Τσούρνος έχει το λόγο. 
ΓΕΩΡΓΙΟΣ ΤΣΟΥΡΝΟΣ: Ευχαριστώ, κυρία Πρόεδρε. 
Κύριοι συνάδελφοι, συζητάμε το σχέδιο νόμου που φέρει το γενικό τίτλος "Αναβάθμιση της πολιτικής προστασίας και λοιπές διατάξεις". Οι προλαλήσαντες είπαν ότι οι λοιπές διατάξεις είναι άλλες διατάξεις. Εγώ θα προχωρήσω ακόμα πιο πέρα και θα έλεγα ότι είναι άσχετες διατάξεις με το νομοσχέδιο, εκτός αν εννοούμε τις διατάξεις περί μετανάστευσης ως αναβάθμιση της πολιτικής προστασίας και συνδέουμε και συγχέουμε την πολιτική προστασία ενδεχομένως με την κομματική προστασία. 
Υποστηρίζω, λοιπόν, ότι το νομοσχέδιο αυτό δεν φέρνει αναβάθμιση στην πολιτική προστασία, αλλά μάλλον υποβάθμιση, εκτός αν εννοούμε μια γραφειοκρατική αναβάθμιση της πολιτικής προστασίας. Αυτό είναι κατανοητό, αν κοιτάξουμε πώς σχεδιάζεται αυτή η πολιτική προστασία. 
Τι υπήρχε μέχρι σήμερα; Στα κεντρικά όργανα μέχρι σήμερα υπήρχε η Γενική Γραμματεία Πολιτικής Προστασίας. Στη θέση αυτής της Γραμματείας δημιουργούνται τα εξής όργανα: Είναι η διυπουργική επιτροπή, η οποία αποτελείται από το μισό Υπουργικό Συμβούλιο. 
Δηλαδή, κύριοι συνάδελφοι, αν το καλοκαίρι έχουμε δυσμενή καιρικά φαινόμενα, το μισό Υπουργικό Συμβούλιο θα συνεδριάζει μονίμως για την αντιμετώπιση των καιρικών φαινομένων ή των πλημμυρών ή του καύσωνα ή των άλλων εξαιρετικών φαινομένων. 
Παράλληλα, όμως, ενδεχομένως στο άλλο Υπουργείο να έχουμε το κεντρικό συντονιστικό συμβούλιο πολιτικής προστασίας, όπου θα συνεδριάζουν οι γενικοί γραμματείς των Υπουργείων. Δηλαδή φαίνεται ότι η Κυβέρνηση δεν έχει να κάνει άλλο έργο και θα απασχολήσει το μισό Υπουργικό Συμβούλιο και τους μισούς γενικούς γραμματείς με τα καιρικά φαινόμενα, τα οποία συνοδεύουν λίγο-πολύ όλο το χρόνο την Ελλάδα. 
Η Γενική Γραμματεία Πολιτικής Προστασίας προφανώς, όπως υπήρχε και παλιά, έπρεπε να διατηρηθεί και θα έλεγα ότι έπρεπε να αναβαθμιστεί. Έχουμε και το νέο φορέα, το Επιστημονικό Συμβούλιο, το οποίο θα εκπαιδεύει λέει το προσωπικό, τους δημόσιους υπαλλήλους κλπ. 
Ερχόμαστε τώρα στα αποκεντρωμένα όργανα. Κυρίαρχο ρόλο στα αποκεντρωμένα όργανα παίζει ο Γενικός Γραμματέας της Περιφέρειας Πελοποννήσου.
Κύριε Υπουργέ, αυτός ο γενικός γραμματέας, τέλος πάντων, από τις αρμοδιότητες που του έχετε δώσει, μόνο υπογραφές να βάζει δεν προλαβαίνει και όλο το εικοσιτετράωρο να εργάζεται. Αφήστε το γενικό γραμματέα. Τον αιρετό νομάρχη που τόσο πανηγυρικά κάποτε καθιερώσατε τον έχετε απογυμνώσει από αρμοδιότητες. Ασχολείται μόνο με γνωμοδοτήσεις και με τα πολιτιστικά. Ο νομάρχης μπορεί να παίξει καθοριστικό ρόλο στο θέμα της Πολιτικής Προστασίας και μετά το γενικό γραμματέα πρέπει να είναι ο κυρίως μοχλός στην περιφέρεια. Οι αρμοδιότητες τις οποίες θέλετε να δώσετε στους δημάρχους νομίζω ότι θα είναι άνευ αποτελέσματος.
Επομένως λοιπόν είναι σαφές ότι το νομοσχέδιο είναι έντονα γραφειοκρατικό.
Δύο πράγματα πρέπει να γίνουν. Να συγκεντρωθούν αρμοδιότητες στο Γενικό Γραμματέα της Πολιτικής Προστασίας, όπως ήταν παλαιότερα και ο νομάρχης να αναλάβει όλες τις αρμοδιότητες, όσον αφορά το νομό. Αυτοί οι δύο φορείς για να λειτουργήσουν θέλουν και χρήματα και μέσα. 
Δηλαδή, κύριε Υπουργέ, τι θα κάνετε τώρα με τα μέσα; Θα μοιράσετε πάλι εκχιονιστικά μηχανήματα σε δήμους άσχετους μεταξύ τους, θα μοιράσετε τα μέσα κατάσβεσης των πυρκαγιών στους δήμους και οι νομαρχίες δεν θα έχουν τίποτα; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κυρία Πρόεδρε.
Είναι φανερό λοιπόν ότι οι πολίτες με το νομοσχέδιο αυτό δεν θα προστατευτούν από τα φυσικά φαινόμενα.
Ποια είναι τα φυσικά φαινόμενα στην πράξη; Είναι οι πλημμύρες, οι πυρκαγιές, οι χιονοπτώσεις, οι σεισμοί, τα χημικά. 
Δηλαδή, κύριε Υπουργέ, αν ισχύσει το νομοσχέδιο μετά από ένα μήνα, αν έχουμε πλημμύρες, πώς θα αντιμετωπίσει το νομοσχέδιο αυτό το θέμα των πλημμυρών; Είναι γνωστό ότι οι πλημμύρες οφείλονται στο ότι όλοι οι αγωγοί απορροής των ομβρίων υδάτων σε όλους τους δήμους της Ελλάδος είναι πλήρεις από φερτές ύλες. Επομένως, αν θέλει κανείς να ασχοληθεί και να αντιμετωπίσει το θέμα των πλημμυρών, δεν χρειάζονται όλα αυτά τα γραφειοκρατικά όργανα. Χρειάζεται να καθαρίσουν οι δήμοι τα φρεάτια και τους αγωγούς. Και αν αμφιβάλλετε, κάντε μια τομή σε έναν αγωγό απορροής ομβρίων για να δείτε ότι είναι πλήρως κεκαλυμμένος από φερτές ύλες.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, πρέπει να τελειώσετε.
ΓΕΩΡΓΙΟΣ ΤΣΟΥΡΝΟΣ: Τελειώνω, κυρία Πρόεδρε.
Πού οφείλονται οι πυρκαγιές; Για να προλάβουμε το θέμα των πυρκαγιών πρώτα-πρώτα πρέπει να δώσουμε άδειες στις χωματερές, για χώρους υγειονομικής ταφής. Τώρα είναι ανεξέλεγκτες και έχουν μεταβάλει σε ένα απέραντο σκουπιδότοπο όλη την Ελλάδα. Γιατί μια αιτία των πυρκαγιών είναι οι ΧΥΤΑ.
Άλλη αιτία των πυρκαγιών είναι που ο κάθε οδηγός πετάει από το παράθυρο του αυτοκινήτου του αναμμένο τσιγάρο το καλοκαίρι.
Άλλη αιτία είναι τα καλώδια της ΔΕΗ. Ας γίνει, κύριε Υπουργέ, ένας έλεγχος να δούμε, οι γραμμές υψηλής τάσης που περνάνε μέσα από τα δάση είναι καθαρισμένες από δέντρα; Πού οφείλονται οι πυρκαγιές;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κάνατε κανέναν έλεγχο -και τελειώνω, κυρία Πρόεδρε- στις βιομηχανίες, κύριε Υπουργέ για να δούμε αν πληρούν τους όρους ασφαλείας ως προς τα χημικά; Τα κεντρικά όργανα θα αντιμετωπίσουν ένα πρόβλημα ρύπανσης από τις χημικές βιομηχανίες ή ένα ατύχημα;
Είναι προφανές λοιπόν ότι το νομοσχέδιο αυτό δεν λύνει τα προβλήματα. Αναβαθμίζει γραφειοκρατικά, δημιουργεί κάποιες νέες θέσεις, επιβαρύνει με μερικά δισεκατομμύρια τον προϋπολογισμό και δεν θα φέρει κανένα αποτέλεσμα. Η Κυβέρνηση είναι φανερό ότι δεν παράγει έργο. Παράγει νομοσχέδια που δημιουργούν νέες θέσεις εργασίας αργόσχολων υπαλλήλων και επιβαρύνει τον Έλληνα φορολογούμενο με μερικά δισεκατομμύρια δραχμές. Πάρτε όλα αυτά τα χρήματα για τους υπαλλήλους, δώστε τα στο Γενικό Γραμματέα σε κεντρικό επίπεδο και στο νομάρχη σε περιφερειακό και θα έχετε τα καλύτερα αποτελέσματα που μπορεί να έχετε. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριοι συνάδελφοι, θέλω να απαντήσω ευθέως στον Υπουργό των Εσωτερικών, σημειώνοντας ότι διέπραξε ένα απαράδεκτο ολίσθημα που τον εκθέτει, όσον αφορά και την ιστορική του γνώση και το πνεύμα της δίκαιης εκτίμησης των πολιτικών εξελίξεων. Ξέχασε το 1974 και τη συμβολή της Νέας Δημοκρατίας για την αποκατάσταση της δημοκρατίας, ξέχασε τη συνταγματική πρωτοβουλία της Νέας Δημοκρατίας που έδωσε στη χώρα ένα Σύνταγμα που είναι από τα πιο προοδευτικά, πιο δημοκρατικά και τα πιο έγκυρα, με το οποίο ζούμε, αδιάφορης της ενδιάμεσης αναθεώρησης και του '85, ίσως και της πρόσφατης.
Το κυριότερο, όμως, είναι ότι ελησμόνησε τη σοβαρή δημοκρατική συνήθεια, το ήθος, την πρακτική, την οποία άσκησε η Νέα Δημοκρατία με τον Κωνσταντίνο Καραμανλή από το 1974 μέχρι το 1981.
Εκτίθεται, λοιπόν, όποιος παραθέτει τέτοιες ανιστόρητες κατηγορίες συκοφαντικού τύπου. Δεν μπορεί να παρακολουθήσει την ιστορική εξέλιξη και του πολιτεύματός μας και της πολιτικής μας ζωής.
Δεύτερον, διεμαρτυρήθη ο κύριος Υπουργός των Εσωτερικών για το ότι ο κ. Μητσοτάκης, ο επίτιμος Πρόεδρος της Νέας Δημοκρατίας, μίλησε μετά παρρησίας σημειώνοντας την ομηρία του Πρωθυπουργού στα διαπλεκόμενα, όπως αποδεικνύεται από αυτήν την παράξενη συνέντευξη, η οποία οργανώνεται απόψε και υποχρεώνεται ο ελληνικός λαός να παρακολουθήσει την αναμετάδοση της από τέσσερα - πέντε κανάλια και όχι από όλα τα κανάλια. Είναι πρόβλημα αυτό στη βάση της δημοκρατικής συμπεριφοράς του Πρωθυπουργού. Δεν υπάρχει καμία δικαιολογία για το ότι αποκλείστηκαν το "ALTER", το "TEMPO", το "ΤΗΛΕΑΣΤΥ" και τα άλλα κανάλια. Καμία δικαιολογία δεν υπάρχει.
Όσον αφορά την οργάνωση της συζητήσεως, πληροφορώ τους συναδέλφους της Εθνικής Αντιπροσωπείας -και κατ' επέκταση τον ελληνικό λαό- ότι ο Πρόεδρος της Νέας Δημοκρατίας μόλις προχθές, αλλά και ο Πρωθυπουργός νομίζω σε άλλες περιστάσεις, έχει δώσει συνέντευξη Τύπου ανοιχτή σε όλους τους πολιτικούς συντάκτες στο Ζάππειο, αλλά και στους ανταποκριτές ξένου Τύπου. 
Δεν ξέρω τι είδους ιδέες είναι αυτές για τη "γκλαμουριά", για τη διαπλοκή, για τη δόξα του ελεγχόμενου λόγου. Η δημοκρατία δεν θέλει ελεγχόμενο λόγο. Η δημοκρατία θέλει ανοιχτό λόγο, ο οποίος θα είναι εκτεθειμένος στη δημόσια κριτική και προπαντός σε όλα τα μέσα επικοινωνίας.
Τέλος, είπα σε κάποια δήλωσή μου για τα δύο χρόνια -και το σημειώνω και τώρα κάνοντας έναν απολογισμό μου- ότι συμμερίζομαι τις δυσκολίες του Πρωθυπουργού επί της ουσίας. Έχει, δηλαδή, ένα πάρα πολύ δύσκολο έργο. Αυτό το έργο είναι να ανταγωνιστεί τους σοφιστές της αρχαιότητος κάνοντας το μαύρο άσπρο, στην προκειμένη περίπτωση κάνοντας τον απολογισμό ενός κυβερνητικού έργου, που ουδέποτε παρήχθη. Όντως είναι τεράστιο έργο με τεράστιες, κολοσσιαίες δυσκολίες, τις οποίες συμμερίζομαι απολύτως.
Θέλω να είμαστε πολύ συγκεκριμένοι επί του νομοσχεδίου. Οι εισηγήσεις των συναδέλφων της Νέας Δημοκρατίας ήταν, θα μπορούσα να πω, πρότυπα τεκμηριωμένου λόγου, τα οποία εσείς δεν θέλετε να τα παρακολουθήσετε. Σας πληροφορώ ότι, επειδή είμαι παλιός κοινοβουλευτικός και σέβομαι τη θεσμική τάξη, δεν κάνω χαρακτηρισμούς για το νομοσχέδιο ή και για το τι παριστάνετε εισάγοντας αυτό το νομοσχέδιο αυτόν τον καιρό στην Ολομέλεια της Βουλής.
Τι εννοώ; Διερωτώμαι, αν αυταπατάσθε. Νομίζετε ότι κάμνετε κάτι; Βελτιώνετε κάτι στις τρεις ενότητες; Πολύ αμφιβάλλω. Κυρίως στο κεφάλαιο της πολιτικής προστασίας είστε κλασικά επικίνδυνοι με τον αυτοσχεδιασμό σας και την ψευδαίσθηση ότι φέρνοντας ένα νόμο επιλύετε το θέμα. Αυτό είναι ευθυνοφοβία. Η πρόκληση αφορά το επιχειρησιακό μέρος και όχι το σχεδιαστικό. Και λέω "αυταπατώνται;", "κυνηγούν τις δεκατρείς διευθυντικές θέσεις στην περιφέρεια και τις άλλες πενήντα τέσσερις στις νομαρχίες;". 
ΘΕΟΦΙΛΟΣ ΒΑΣΙΛΕΙΟΥ: Τριάντα εννιά είναι οι θέσεις.
ΒΥΡΩΝ ΠΟΛΥΔΩΡΑΣ: Σωστά τριάντα εννιά. Διερωτώμαι: Θέλετε να κάνετε αυτού του είδους την αναδιάταξη των πελατειακών σχέσεων με τα αιτήματα της Τοπικής Αυτοδιοίκησης για το κεφάλαιο της μεταναστευτικής πολιτικής, που δεν υπάρχει; Ξέρω τι κάμνετε και δεν το είπατε ακόμα. Είναι το άρθρο περί δημοσίου συμφέροντος και περί της δυνατότητας του Υπουργού να φέρει, χωρίς τις προβλέψεις του άρθρου 8 του προηγούμενου νόμου, όσους χρειάζονται, Ινδούς, Πακιστανούς, για τα έργα. 
Σε αυτό θα μπορούσα να συμφωνήσω, αλλά μη μου λέτε ότι κάνετε βελτιώσεις επί της μεταναστευτικής πολιτικής, για τον απλούστατο λόγο ότι σας ζητώ ευθέως να διασφαλίσετε τουλάχιστον την έξωσή τους μετά το πέρας της εργασίας. Γιατί αμφιβάλλω αν θα μπορέσετε να εξασφαλίσετε την επιστροφή τους, την επαναπροώθησή τους, μόλις τελειώσουν το πρώτο και το δεύτερο έτος.
Αυτό ήταν που σας "ξίνισε" για να φέρετε διάταξη περί δημοσίου συμφέροντος για τη μετανάστευση. Λειτουργείτε καθ' υπαγόρευση εκείνων που έχουν την ανάγκη να φέρουν δύο χιλιάδες Ινδούς και Πακιστανούς. 'Ετσι λοιπόν, ας έχετε τουλάχιστον το γνώθι σ' αυτόν ότι φέρνετε εδώ νομοσχέδιο, το οποίο τουλάχιστον υποβαθμίζει τους θεσμούς και τη Βουλή. Δεν πρόκειται περί αναβαθμίσεως της πολιτικής προστασίας. Κρατήστε σημειώσεις, κύριε εισηγητά, κύριε Τζανή, που είστε και Υπουργός Εσωτερικών.
'Οσον αφορά στην πολιτική προστασία, εγώ θα μπορούσα να επικαλεσθώ μόνο τις παρεμβάσεις των συναδέλφων και του εισηγητή, του κ. Βασιλείου, αλλά έχω κάνει την επιμελή σύγκριση της νομοθεσίας που ίσχυε, δηλαδή του ν.2334/95 και της σημερινής νομοθετικής πρωτοβουλίας. 
Σήμερα προστίθεται η έννοια της περιφερειακής καταστροφής μεγάλης ή μικρής έκτασης και συνεπώς και η αρμοδιότητα της περιφέρειας. Υπήρχε εμμέσως και στον παλαιό νόμο, στο κεφάλαιο των εννοιών του παλαιού νόμου. Σήμερα εισάγεται η Διυπουργική Επιτροπή Εθνικού Σχεδιασμού και Πολιτικής Προστασίας με το άρθρο 4. Στο άρθρο 3 του προηγούμενου νόμου, υπήρχε το Κυβερνητικό Συμβούλιο Πολιτικής Προστασίας. Ελάχιστες ή μηδαμινές οι διαφορές. 
Τρίτον, σήμερα εισάγεται το Κεντρικό Συντονιστικό 'Οργανο Πολιτικής Προστασίας στο άρθρο 5. Στον προηγούμενο νόμο υπήρχε το Συντονιστικό Διυπουργικό Όργανο στο άρθρο 11.
ΛΕΩΝΙΔΑΣ ΤΖΑΝΗΣ: Το αναφέρει στην εισηγητική έκθεση. Δεν ανακαλύψατε την Αμερική!
ΒΥΡΩΝ ΠΟΛΥΔΩΡΑΣ: Παρακαλώ, θέλω να σας ζητήσω να χαρακτηρίσετε εσείς στο τέλος τι είδους νομοθεσία είναι αυτή, με όλα προβλεπόμενα και καταγεγραμμένα στον προηγούμενο νόμο και με ατελή εφαρμογή μέχρι σήμερα.
Τέταρτον, η Γενική Γραμματεία Πολιτικής Προστασίας προβλέπεται εδώ με το συντονιστικό της ρόλο στο άρθρο 6. Το ίδιο ήταν στο άρθρο 4. Καμία αναβάθμιση. 
Πέμπτον, με το σημερινό νόμο υπάρχει το Επιστημονικό και Ερευνητικό Κέντρο Πολιτικής Προστασίας, που είναι εννεαμελές και ο γενικός διευθυντής ορίζεται με το άρθρο 17. Υπάρχει και το δεκαπενταμελές Επιστημονικό Συμβούλιο Πολιτικής Προστασίας με ατελή λειτουργία μέχρι τώρα, που ήταν πλήρως προβλεπόμενο στο άρθρο 5 του προηγούμενου νόμου .
'Εκτον, ορίζονται οι αρμοδιότητες του Γενικού Γραμματέα Πολιτικής Προστασίας στο άρθρο 8. Το ίδιο ακριβώς είναι στο άρθρο 13 του προηγούμενου νόμου.
'Εβδομον, με το σημερινό νόμο ορίζεται η ενημέρωση της Βουλής και μάλιστα όχι απολογιστικά, στο άρθρο 9 -που σας το ζητούμε και απολογιστικά, αλλά είναι στα θέματα των άρθρων. Η ενημέρωση της Βουλής και η πρόβλεψη γινόταν από τον προηγούμενο νόμο στο άρθρο 6, η οποία είχε και έκθεση πεπραγμένων.
'Ογδοον, υπάρχουν τα αποκεντρωμένα όργανα πολιτικής προστασίας στο άρθρο 10 και το συντονιστικό νομαρχιακό όργανο στο άρθρο 12. Τώρα, η βασική κριτική, περιφερειάρχης, νομάρχης, δήμαρχος και κοινοτάρχης, μαζί με το Διυπουργικό Συμβούλιο, δεν αντέχεται. Το προβάλλετε σχεδιαστικά, ότι το καθένα όργανο, όπως μας είπε ο Γενικός Γραμματέας, θα κάνει το σχέδιό του. Αυτό δεν αντέχεται υπηρεσιακά. Το συνομολογείτε εμμέσως πλην σαφώς, αλλά θέλετε να το φτιάξετε λαϊκιστικά, ότι όλοι θα έχουν εξουσία. Η πυρκαγιά μαίνεται. Η πλημμύρα πνίγει κόσμο. Η χιονοστιβάδα παραλύει τα πάντα και ο σεισμός γκρεμίζει τα πάντα. Δεν βγαίνει πέρα επιχειρησιακά αυτό το σχεδίασμα. 
'Ογδοον, το συντονιστικό νομαρχιακό όργανο πριν και τώρα και τα αποκεντρωμένα όργανα θα κάνουν τη σύνταξή τους. 
'Ενατον, υπάρχει και η οργάνωση Γενικής Γραμματείας Πολιτικής Προστασίας και η εξουσιοδότηση για προεδρικό διάταγμα. Η διάρθρωση προσωπικού και Γενικής Γραμματείας Πολιτικής Προστασίας υπήρχε με σαφήνεια στο άρθρο 14, με ατελή φυσικά εφαρμογή.
Και δέκατον η εθελοντική υποστήριξη -τίποτα το νέο- γίνεται με μια άτακτη διατύπωση που δεν τους εντάσσει, δεν τους υπάγει συστηματικά κάπου και προπαντός στην Πυροσβεστική Υπηρεσία, όπως είπε ο κ. Μαντούβαλος, που έχει το δικό της στρατό εθελοντών, για τον οποίο δεν υπάρχει καμία μέριμνα. Στο προηγούμενο καθεστώς στο άρθρο 16 του προηγούμενου νόμου είχαμε τις εθελοντικές οργανώσεις με σαφή, ικανοποιητική πρόβλεψη.
Τώρα επιπλέον παρατηρήσεις γι' αυτό. Συνομολογούν ότι δεν είναι επιχειρησιακό. Και όχι μόνο συνομολογούν ότι δεν είναι επιχειρησιακό, αλλά κατανάλωσαν πολλή ρητορική γύρω από το κεφάλαιο της άμυνας και της πολιτικής προστασίας. Αφήστε τα ζητήματα τα ορολογικά, αμφιβάλλω αν τα ξέρετε. Αν ξέρετε τι σημασία τους. Νομίζω κάποιος ομιλητής είπε το πιο εύστοχο επί των πραγμάτων και δεν ξέρω αν είσαστε και σεις, κύριε Τζανή. Άσε τον πόλεμο. Πρόκειται για εμπόλεμη κατάσταση σε ειρηνική περίοδο. Είναι πολύ σαφής η εικόνα, ο όρος που αποδίδει τα πράγματα. Αφήστε τώρα ότι έχουμε μια πρόνοια πάγια για την ειρήνη και μια κάποια έκτακτη για τον πόλεμο. Και σας λέω, τον ασύμμετρο πόλεμο με τα χημικά -ελέχθη από τους συναδέλφους- δεν τον διαλαμβάνετε καν στη σκέψη σας. Και ενώ έτσι έχουν τα πράγματα σχεδιαστικά και ενώ ομιλούν στην εισηγητική έκθεση για τον απαρχαιομένο "ΞΕΝΟΚΡΑΤΗ", στο σχετικό άρθρο του νόμου προβλέπουν ότι ο "ΞΕΝΟΚΡΑΤΗΣ" και η ΠΣΕΑ ζει τώρα μέχρι νεοτέρας. 
ΛΕΩΝΙΔΑΣ ΤΖΑΝΗΣ: Πού το λέει;
ΒΥΡΩΝ ΠΟΛΥΔΩΡΑΣ: Στο άρθρο 11.
ΛΕΩΝΙΔΑΣ ΤΖΑΝΗΣ: Για να μην υπάρχει κενό δικαίου.
ΒΥΡΩΝ ΠΟΛΥΔΩΡΑΣ: Καλά, εντάξει, τότε φροντίστε τις απαξιωτικές διατυπώσεις. Εμείς λέμε: πού βρίσκεται το επιχειρησιακό σχέδιο; Απάντηση, ψυχρή η οποία εκθέτει τους κυβερνώντες. Και τι να πω εγώ ως Αντιπολίτευση; Δέχομαι παθητικά τις καλολογίες της αυταπάτης ή της απάτης ή αυταπατάσθε ή θέλετε να μας εξαπατήσετε. Δεν μπορώ να τα δεχθώ αυτά τα πράγματα. 
Λέω συγκεκριμένα πράγματα. Σχεδιαστικά είναι αλαλούμ και όλο περιττό, διότι υπήρχε η σχεδιαστική πρόβλεψη στον προηγούμενο νόμο. Επιχειρησιακά; Δεν έχουμε τίποτα προς επιχειρησιακή δράση. Θα αναμείνουμε τα προεδρικά διατάγματα. Το λέει ρητά.
Συμπέρασμα: αυτό δεν είναι νομοσχέδιο. Συμπέρασμα: αυτό δεν είναι κυβερνητική πρωτοβουλία. Αυτό είναι μια επιπόλαιη βιαστική εισήγηση του Υπουργείου Εσωτερικών για τη λαϊκίστικη συνέντευξη του Πρωθυπουργού απόψε ότι δήθεν κάτι κάναμε. Και αν παρακολουθήσετε τον "απολογισμό" θα δείτε τέτοια και άλλα τέτοια και μόνο τέτοια ή της αυταπάτης ή της εξαπάτησης του ελληνικού λαού. Εμείς τα βλέπουμε και τα καταγγέλλουμε. 
Για το κεφάλαιο της μεταναστευτικής πολιτικής τα ζητήματα είναι πολύ σοβαρά. Έχουμε μιλήσει επανειλημμένως ότι χρειάζεται να δούμε μια προσέγγιση για τη μεταναστευτική πολιτική. Δεν μου αρκεί το διαπιστωτικό ότι εδώ δέκα χρόνια δεχόμαστε… ούτε η νομιμοποίηση. Θέλουμε να απαντήσουμε στα ερωτήματα, στα γνωστά ερωτήματα: Πόσους αντέχει ο τόπος, ποιων ειδικοτήτων; Εδώ σας λέω όλο το φέρατε όχι για την Αθωνιάδα, το φέρατε για εκείνους που χρειάζονται δύο χιλιάδες ή τρεις χιλιάδες Ινδούς και Πακιστανούς. Το συζητώ αυτό, αλλά να είμαστε εντιμότεροι στον πολιτικό λόγο και στη νομοθετική διατύπωση. Και ύστερα, κάνετε το κέντρο εφαρμογής μεταναστευτικής ασκήσεως, μεταναστευτικής πολιτικής. 'Ενα ινστιτούτο; Και υπήρχε το ινστιτούτο μελετών. Τι φαντάζεστε ότι το ινστιτούτο και η εφαρμογή μεταναστευτικής πολιτικής είναι έννοιες, κατά το διοικητικό δίκαιο, κατά το δημόσιο δίκαιο, συμβατές; Τα ινστιτούτα χαράσσουν πολιτική; Έλεος! Δεν έχετε αποσαφηνίσει τις έννοιες μέσα σας. Εξ ορισμού τα ινστιτούτα είναι μόνο για μελέτες, όχι για εφαρμογή πολιτικής. Υπάρχει και Σύνταγμα, σ' αυτό τον τόπο. Και ποιος θα ελέγξει την εφαρμογή του ινστιτούτου, τη χάραξη της πολιτικής; Ποιος θα ελέγξει τα λάθη; Πού θα λογοδοτεί; 
Καταλαβαίνετε ότι είναι τόσο επικίνδυνη η άγνοια των εννοιών και των θεσμικών συντάξεων, πώς συντάσσεται το θεσμικό πλαίσιο σ' αυτήν την πολιτεία, που σας καθιστά και για το ψηλάφισμα της μεταναστευτικής πολιτικής, όπως το φέρνετε εδώ, επικίνδυνους. 
Το άλλο, για την Τοπική Αυτοδιοίκηση, έχω να πω ότι επιτέλους, εκλογές έχουμε, νομαρχιακές και δημοτικές, ας λαϊκίσετε πελατειακά λιγάκι, δεν χάλασε ο κόσμος, είναι η μόνη δραστηριότητα την οποία γνωρίζετε, δηλαδή, το πώς να λαϊκίζετε και να οργανώνετε πελατειακές καταστάσεις!
'Ομως, η δημοκρατία πρέπει να εννοήσετε ότι σας απορρίπτει το πνεύμα της δημοκρατίας, της ουσίας, της αποτελεσματικότητας της διοικητικής μηχανής, γιατί αφορά αυτήν την κοινωνία και ζωές σ' αυτήν την κοινωνία.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών.
Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ: Δεν θα δευτερολογήσω απόψε. Θα παρακαλέσω όμως κατά την έναρξη της συζήτησης επί των άρθρων, για να δοθούν και ορισμένες απαντήσεις στις αιτιάσεις του κ. Πολύδωρα, να δοθεί λίγο περισσότερος χρόνος στους εισηγητές. Διότι παρά το γεγονός ότι αποδοκιμάζεται η συνέντευξη του Πρωθυπουργού, είναι ένα πολιτικό γεγονός. Θα παρακαλέσω λοιπόν κατά τη συζήτηση στα άρθρα να μας δοθεί λίγο περισσότερος χρόνος για να απαντήσουμε στις συνολικές αιτιάσεις των συναδέλφων της Αντιπολίτευσης.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ισχύει αυτό και για σας, κύριε Βασιλείου;
ΘΕΟΦΙΛΟΣ ΒΑΣΙΛΕΙΟΥ: Μάλιστα, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Κανέλλη δεν είναι εδώ. 
Η κα Ξηροτύρη-Αικατερινάρη; 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κι εγώ θέλω περισσότερο χρόνο στη συζήτηση επί των άρθρων.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, κύριοι συνάδελφοι, άκουσα με μεγάλη προσοχή τον κ. Πολύδωρα στην τοποθέτησή του και προσπάθησα να ανιχνεύσω μέσα από την ομιλία του, ποιο ήταν το στίγμα της. Βέβαια το ένα τρίτο αναλώθηκε στη συνέντευξη του Πρωθυπουργού.
ΒΥΡΩΝ ΠΟΛΥΔΩΡΑΣ: Τρία λεπτά.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τα υπόλοιπα δύο τρίτα της ομιλίας, αφού επήνεσε την εισήγηση που έγινε από τον εισηγητή του κόμματός του, αλλά και τις θέσεις που πήραν οι ομιλητές, προσπάθησε να τεκμηριώσει την αρνητική θέση της Νέας Δημοκρατίας στο νομοσχέδιο με το εξής σκεπτικό: Πρώτα πρώτα ότι είναι μία συσκευασία "τρία σε ένα". Αν αυτό είναι το αρνητικό, αν αυτό είναι το πρωτοφανές, αν το "άλλες διατάξεις" που αναφέρει το νομοσχέδιο, είπε ο επίτιμος Πρόεδρός σας, είναι εκείνο που μειώνει το σώμα του νομοσχεδίου, που είναι η πολιτική προστασία, το κατανοώ, αν είναι αυτός ο λόγος που σας απαγορεύει να το ψηφίσετε. Αν όμως είναι όλοι οι άλλοι λόγοι που επικαλεσθήκατε, δηλαδή το ότι το νομοσχέδιο δεν λύνει τα επιχειρησιακά προβλήματα, δεν ετοιμάζει τα επιχειρησιακά σχέδια, δεν λύνει τα θέματα, ή δημιουργεί θέματα πελατειακών σχέσεων, με τριάντα εννιά συν πενήντα τέσσερις θέσεις -δηλαδή, θα λύσουμε εμείς το πρόβλημα των πελατειακών σχέσεων του ΠΑΣΟΚ, με τις τριάντα εννιά…
ΒΥΡΩΝ ΠΟΛΥΔΩΡΑΣ: Δεν ξέρουμε πού φθάνει η απληστία σας. Μπορεί να είστε άπληστοι και για έναν.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκείνο που θα ήθελα να πω, λοιπόν, ότι αυτό είναι ένα σχέδιο νόμου το οποίο ξεκαθαρίζει το πώς θα αντιμετωπισθεί μια κρίση, ξεκαθαρίζει ποια είναι τα στάδια της πρόληψης, τα στάδια της αντιμετώπισης και της καταστολής, το στάδιο της ενημέρωσης της κοινής γνώμης. Ασφαλώς το επιστημονικό κέντρο της πολιτικής προστασίας θα ήθελα να μου πείτε, κύριε Πολύδωρα, σε ποιο σημείο είδατε εσείς ότι είναι αυτό το οποίο χαράσσει πολιτικές. Πού το λέει το νομοσχέδιο ότι χαράσσει πολιτικές; Αυτό λέει το νομοσχέδιο; Ή λέει ότι αυτό το κέντρο…
ΒΥΡΩΝ ΠΟΛΥΔΩΡΑΣ: Το Ινστιτούτο Μεταναστευτικής Πολιτικής.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Και το Μεταναστευτικής Πολιτικής. 
Οι πολιτικές, λοιπόν, είναι υπόθεση του κάθε Υπουργού, είναι υπόθεση της Κυβέρνησης. Αλλά υπόθεση του Ινστιτούτου είναι να μελετήσει, παίρνοντας κατευθύνσεις από την πολιτική ηγεσία, για να μπορέσει να δώσει ένα ολοκληρωμένο σχέδιο για τον τρόπο υλοποίησης αυτών των πολιτικών.
Και καταλαβαίνετε ότι είναι ένα χρησιμότατο εργαλείο στα χέρια της κάθε κυβέρνησης. 
Μπήκε θέμα ότι δεν ξεκαθαρίζει ποιος θα είναι ο αρχιστράτηγος της ειρηνικής μάχης. Ο αρχιστράτηγος της ειρηνικής μάχης -γιατί αυτές οι λέξεις ακούστηκαν και στη Διαρκή Επιτροπή- ξεκαθαρίζεται απόλυτα, ότι θα είναι ο Γενικός Γραμματέας Πολιτικής Προστασίας και σε επίπεδο περιφέρειας θα είναι ο περιφερειάρχης, σε επίπεδο νομού ο νομάρχης και σε επίπεδο δήμου θα είναι ο δήμαρχος. 
Αν λοιπόν η καταστροφή είναι τοπική και αν ο δήμαρχος εκτιμά ότι μπορεί να την αντιμετωπίσει εξ ιδίων και δεν χρειάζεται καν από τη νομαρχία ενίσχυση, το θέμα αντιμετωπίζεται εκεί, τοπικά. Το ίδιο γίνεται και στα ανώτερα επίπεδα. Η νομαρχία αν δεν μπορεί μόνη της θα ζητήσει από την περιφέρεια ενίσχυση. 
Όσον αφορά το θέμα της μετανάστευσης, το δημόσιο συμφέρον, όπως εξήγησα και προχθές, δεν είναι αυτό που είπατε εσείς, κύριε Πολύδωρα. Και εγώ σας είπα ποιο είναι. 
ΒΥΡΩΝ ΠΟΛΥΔΩΡΑΣ: Όχι αφηρημένα.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι αφηρημένα. Σας είπα ότι αύριο ένας Γιαπωνέζος επιχειρηματίας θέλει να έρθει να εγκατασταθεί στην Ελλάδα. Ένας Αμερικάνος επενδυτής ή μια ειδική εταιρεία από την Ευρώπη θέλει να αναλάβει ένα έργο. Δεν είναι δυνατόν να συζητάς ότι το εξειδικευμένο προσωπικό που θα φέρει αυτή η εταιρεία θα πρέπει να περάσει απ' αυτήν τη διαδικασία για να μπορέσει να νομιμοποιηθεί.
ΒΥΡΩΝ ΠΟΛΥΔΩΡΑΣ: Να φροντίσετε και το θέμα της εξόδου. Έχουν έρθει δύο χιλιάδες άνθρωποι …
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν ξέρετε τις άδειες που παίρνουν; Είναι σαφέστατος ο νόμος. Οι άδειες που παίρνουν είναι ετήσιες. Στο έτος επάνω μπορούν να την ανανεώσουν και για να γίνει αυτό θα πρέπει να έχουν από τον εργοδότη τη βεβαίωση ότι θα εργαστούν. Ο δε νόμος προβλέπει και πόσα χρόνια μπορούν να μείνουν. Μέχρι το έκτο έτος παίρνουν ετήσιες άδειες. Μετά το έκτο έτος μπορούν να πάρουν για δύο χρόνια και μετά το δέκατο έτος μπορεί να γίνει αορίστου χρόνου.
'Οσον αφορά τον αριθμό των μεταναστών που λέτε και τις ειδικότητες των μεταναστών, ξέρετε πολύ καλά ότι δεν είναι σε θέση να μπορέσει να καθορίσει η Κυβέρνηση σήμερα το ποιος θα είναι ο αριθμός και ποιες θα είναι οι ειδικότητες, όταν τώρα μόλις ανακοινώθηκαν τα στοιχεία από την Εθνική Στατιστική Υπηρεσία. 
Ένας από τους λόγους που χρειάζεται να υπάρχει το Ινστιτούτο είναι ακριβώς για να μπορέσει να έχει ως αντικείμενο τη μελέτη του αριθμού που μπορεί να απορροφήσει σε μετανάστες η χώρα μας και τις ειδικότητες που χρειάζεται η χώρα μας. 
Εμείς είπαμε να νομιμοποιήσουμε αυτούς που υπάρχουν και ήταν λαθρομετανάστες. Δεν είπαμε ότι μπορούμε σαν σοφοί να λύσουμε το πρόβλημα καθορίζοντας από τώρα ποιος είναι ο άριστος αριθμός και ποιες είναι οι ειδικότητες που θα χρειαστούν.
Τέλος, για την αυτοδιοίκηση, πιθανότατα σε κάθε νομοσχέδιο να έρχονται διατάξεις. Αυτό είναι που κρίνετε ως ελάττωμα στην Κυβέρνηση ότι δεν παρουσιάζει μία συνολική πολιτική; 
Η συνολική πολιτική για την αυτοδιοίκηση έχει παρουσιαστεί από την Κυβέρνηση σε συγκεκριμένα νομοσχέδια. Οι επί μέρους, όμως, ενισχύσεις της αυτοδιοίκησης, οι ενισχύσεις της αποκέντρωσης, η μεταβίβαση αρμοδιοτήτων με μεταβίβαση πόρων, δεν είναι δυνατόν να γίνουν εφάπαξ. Πέρυσι πήρε τους παιδικούς σταθμούς. Πρόπερσι πήρε τα σχολικά κτίρια, φέτος παίρνει τα λιμενικά ταμεία. Και πέρα απ' αυτό η ίδια η ζωή αναδεικνύει κάθε ημέρα προβλήματα που υπάρχουν στην αυτοδιοίκηση. Και αυτά τα προβλήματα μπαίνουν και από στελεχιακό δυναμικό της αυτοδιοίκησης και από τους αιρετούς, τα οποία έρχονται να λυθούν με τις διατάξεις αυτές που σε αυτό το νομοσχέδιο αλλά και σε άλλα νομοσχέδια που αποσπασματικά έρχονται. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της πολιτικής προστασίας και λοιπές διατάξεις" και ερωτάται το Σώμα εάν γίνεται δεκτό. 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της πολιτικής προστασίας και λοιπές διατάξεις" έγινε δεκτό επί της αρχής κατά πλειοψηφία. 
'Εχουν διανεμηθεί τα Πρακτικά της Τετάρτης 20 Μαρτίου 2002 και της Τρίτης 26 Μαρτίου 2002 και ερωτάται το Σώμα εάν επικυρούνται. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Τετάρτης 20 Μαρτίου 2002 και της Τρίτης 26 Μαρτίου 2002 επικυρώθηκαν. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 22.20' λύεται η συνεδρίαση για αύριο ημέρα Τρίτη 9 Απριλίου 2002 και ώρα 18.30' με αντικείμενο εργασιών του Σώματος: Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβουλευτικής Ομάδος του Κομμουνιστικού Κόμματος Ελλάδος κας Αλέκας Παπαρήγα, με θέμα "Αλλαγή του εκλογικού συστήματος και ψήφιση της απλής αναλογικής". 


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 


