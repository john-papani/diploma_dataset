
ΣΥΝΕΔΡΙΑΣΗ ΡΝΒ' 
Τρίτη 3 Απριλίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το Ενιαίο
Λύκειο Κιλκίς και το νυκτερινό Γυμνάσιο 'Αργους, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τετάρτης 4 Απριλίου 2001, 
4. Συζήτηση αναφορών και ερωτήσεων:
α) Προς τον Υπουργό Υγείας και Πρόνοιας: i) σχετικά με τη λήψη μέτρων και την εύρυθμη λειτουργία του πανεπιστημιακού νοσοκομείου Ηρακλείου, 
ii) σχετικά με την επίλυση του προβλήματος της μεταφοράς ασθενών από τη Νήσο Θάσο στα Νοσοκομεία Καβάλας και Θεσσαλονίκης, 
β) Προς τον Υπουργό Δικαιοσύνης, σχετικά με τις προθέσεις της Κυβέρνησης να αποκαταστήσει τα θύματα της γερμανικής κατοχής, 
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Ρυθμίσεις θεμάτων εισαγωγής στην τριτοβάθμια εκπαίδευση και άλλες διατάξεις", 
2. Συζήτηση επί της αρχής, του σχεδίου νόμου του Υπουργείου Μεταφορών και Επικοινωνιών: "Προσαρμογή στις διατάξεις της Οδηγίας 94/56/Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες ατυχημάτων και συμβάντων Πολιτικής Αεροπορίας - Ενίσχυση της κρατικής εποπτείας επί των Προτύπων Ασφάλειας Πτήσεων και ρύθμιση συναφών οργανωτικών θεμάτων της Υπηρεσίας Πολιτικής Αεροπορίας (Υ.Π.Α.)", 
ΟΜΙΛΗΤΕΣ
Α. Επί των αναφορών και ερωτήσεων:
ΚΑΛΑΝΤΖΗΣ Γ., 
ΛΑΦΑΖΑΝΗΣ Π., 
ΣΠΥΡΑΚΗ Χ., 
ΣΤΑΘΟΠΟΥΛΟΣ Μ., 
ΣΤΡΑΤΑΚΗΣ Ε., 
Β. Επί του σχεδίου νόμου του Υπουργείου Μεταφορών και Επικοινωνιών: ΑΜΠΑΤΖΟΓΛΟΥ Γ., 
ΓΚΕΛΕΣΤΑΘΗΣ Ν., 
ΒΟΥΛΓΑΡΗΣ Α., 
ΚΑΤΣΑΝΕΒΑΣ Θ., 
ΚΟΛΛΙΑ Μ., 
ΚΟΥΛΟΥΡΗΣ Κ., 
ΛΟΒΕΡΔΟΣ Α., 
ΝΑΣΙΩΚΑΣ Ε., 
ΠΑΠΑΛΗΓΟΥΡΑΣ Α., 
ΠΑΥΛΙΔΗΣ Α., 
ΣΠΥΡΙΟΥΝΗΣ Κ., 
ΣΠΥΡΟΠΟΥΛΟΣ Ρ., 
ΤΣΙΟΓΚΑΣ Δ., 

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΝΒ'
Τρίτη 3 Απριλίου 2001
--------------------------
Αθήνα, σήμερα στις 3 Απριλίου 2001, ημέρα Τρίτη και ώρα 18.18', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το
Σώμα.
(Ανακοινώνονται προς το Σώμα από τον κ. 'Εκτορα Νασιώκα, Βουλευτή
Λάρισας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Τετάρτης 4 Απριλίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Αρθρο 130 παρ. 2 και 3 Καν.Βουλής)
1. Η με αριθμό 822/2.4.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τον Υπουργό Μεταφορών και Επικοινωνιών, σχετικώς με την καθυστέρηση υλοποίησης του δορυφορικού προγράμματος HELLAS-SAT. 
2. Η με αριθμό 811/2.4.2001 επίκαιρη ερώτηση του Βουλευτή της Νέας
Δημοκρατίας κ. Ιωάννη Βαρβιτσιώτη προς τον Υπουργό Μεταφορών και Επικοινωνιών, σχετικώς με τις αποδοχές του Προέδρου και των Αντιπροέδρων του Ταχυδρομικού Ταμιευτηρίου.
3. Η με αριθμό 814/2.4.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τα λειτουργικά προβλήματα του Πανεπιστημιακού Τμήματος Μηχανικών Διαχείρισης Ενεργειακών Πόρων, του Αριστοτέλειου Πανεπιστημίου Θεσσαλονίκης στην Κοζάνη.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 και 3 Καν. Βουλής)
1. Η με αριθμό 817/2.4.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Σμυρλή-Λιακατά προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις της Κυβέρνησης για ιδιωτικοποίηση του Οργανισμού Απασχόλησης Εργατικού Δυναμικού.
2. Η με αριθμό 824/2.4.2001 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τους Υπουργούς Ανάπτυξης, Γεωργίας, σχετικώς με τον υγειονομικό έλεγχο των εισαγόμενων αμνοεριφίων από τρίτες χώρες, στην περίοδο του Πάσχα.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές - Ερωτήσεις πρώτου κύκλου:
Πρώτη είναι η με αριθμό 5956/22.2.2001 ερώτηση του Βουλευτή του
Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Πρόνοιας, σχετικώς με τη λήψη μέτρων και την εύρυθμη λειτουργία του Πανεπιστημιακού Νοσοκομείου Ηρακλείου.
Η ερώτηση του κ. Στρατάκη έχει ως εξής:
"Τον τελευταίο καιρό έχουν δει το φως της δημοσιότητας διάφορα ρεπορτάζ και σχόλια στον ημερήσιο Τύπο του Ηρακλείου που αφορούν τη λειτουργία του Περιφερειακού Πανεπιστημιακού Γενικού Νοσοκομείου (ΠΕ.ΠΑ.Γ.Ν.Η.), την σχέση του με την Ιατρική Σχολή του Πανεπιστημίου Κρήτης και τη λειτουργία εργαστηρίων εκτός ΠΕ.ΠΑ.Γ.Ν.Η στα πλαίσια του Ειδικού Λογαριασμού.
Παρατηρείται επίσης, έντονα το φαινόμενο πολλές εξετάσεις που πρέπει να παραγματοποιούνται στα εργαστήρια του Νοσοκομείου, να γίνονται σε ιδιωτικά εργαστήρια ενώ ο εξοπλισμός του Νοσοκομείου δεν αξιοποιείται πλήρως όπως επιβάλλει το συμφέρον των ασθενών και του Νοσοκομείου, με το πρόσχημα της έλλειψης προσωπικού.
'Ολα τα παραπάνω διαμορφώνουν ένα αρνητικό κλίμα που δεν ταιριάζει
στα δύο αυτά υψηλού επιπέδου ιδρύματα της Κρήτης.
Δημιουργούν επίσης ένα κλίμα δυσπιστίας στους ασθενείς για τη σωστή λειτουργία του Εθνικού Συστήματος Υγείας και την αντίληψη ότι η υγεία ως κοινωνικό αγαθό δεν παρέχεται με τους ίδιους όρους σε όλους τους 'Ελληνες πολίτες, αλλά και ότι υπάρχουν τριβές μεταξύ ΠΕ.ΠΑ.Γ.Ν.Η και Ιατρικής Σχολής εξαιτίας της διασύνδεσης του Ειδικού Λογαριασμού της Ιατρικής Σχολής με τη λειτουργία του Νοσοκομείου.
Ερωτάται ο κύριος Υπουργός:

Αν προτίθεται να παρέμβει και με ποιο τρόπο ώστε να σταματήσουν αυτά τα φαινόμενα που δημιουργούν τις χειρότερες των εντυπώσεων στους πολίτες σε σχέση με τη λειτουργία των ιδρυμάτων παροχής υπηρεσιών υγείας, αλλά και την αίσθηση ότι φθίνει ο δημόσιος χαρακτήρας του Εθνικού Συστήματος Υγείας".
Η Υφυπουργός Υγείας και Πρόνοιας κα Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Στρατάκη, μετά από γραπτές αναφορές και προφορικές συζητήσεις δεν στοιχειοθετείται το γεγονός το οποίο μία και μόνο εφημερίδα στο Ηράκλειο και όχι άλλες, αναφέρουν ως κακές σχέσεις ανάμεσα στο ΠΕ.ΠΑ.Γ.Ν.Η και στο Πανεπιστήμιο Κρήτης.
Αντίθετα και χθες έτυχε να το δω, διότι ήμουν στην Κρήτη και οι δύο διοικήσεις διαβεβαιώνουν ότι οι σχέσεις νοσοκομείου και Ιατρικής Σχολής του Πανεπιστημίου Κρήτης είναι οι καλύτερες δυνατές και δεν υπάρχει καμία τριβή μεταξύ τους.
Συμβαίνει βέβαια στις τοπικές κοινωνίες, όταν κάτι λειτουργεί πάρα πολύ καλά να δημιουργούνται από άλλους κύκλους κάποια σχόλια, τα οποία προσπαθούν να διαμορφώσουν την κοινή γνώμη, όχι όμως προς τη σωστή κατεύθυνση.
Σχετικά με τα πανεπιστημιακά εργαστήρια, τα οποία έχει η Ιατρική Σχολή σήμερα και σε αυτά τα οποία αναφέρεται και το δημοσίευμα είναι το θέμα ενός Εργαστηρίου 'Υπνου και ένα άλλο θέμα είναι με τις παθολογοανατομικές εξετάσεις.
Ως προς το Εργαστήριο του 'Υπνου θα ήθελα να πω το εξής. Το εργαστήριο αυτό ως Εργαστήριο 'Υπνου δεν υπάρχει ούτε στο πανεπιστήμιο, ούτε στο ΠΕ.ΠΑ.Γ.Ν.Η. Και δεν υπάρχει διότι δεν προβλέπεται από καμιά κοινή υπουργική απόφαση η σύσταση αυτού του εργαστηρίου. Αυτό το οποίο έχει συμβεί είναι ότι από το 1993 μέχρι το 1996 με δωρεές οργάνων στο πανεπιστήμιο και ιδιαίτερα στην πνευμονολογία άρχισε μια δραστηριότητα 
εξετάσεων ύπνου. Και αυτή η δραστηριότητα ήταν πάρα πολύ καλά ανεπτυγμένη στο ΠΕ.ΠΑ.Γ.Ν.Η από την πανεπιστημιακή πνευμονολογική κλινική και όχι εργαστήριο ύπνου, δεν υπάρχει τέτοιο εργαστήριο νομοθετημένο.
Γιατί σταμάτησε το 1996; Σταμάτησε διότι το μηχάνημα χάλασε και δεν μπορούσε να επισκευαστεί. Στη συνέχεια όμως υπήρξαν άλλες δωρεές στην ιατρική σχολή και ανάλογες εξετάσεις μπόρεσαν και έγιναν στην ιατρική σχολή. Δηλαδή οι πολίτες της περιφέρειας Κρήτης ως προς αυτήν την εξέταση εξυπηρετήθηκαν. Δεν χρειάζεται να αναπτυχθούν δύο πόλοι, οι οποίοι θα κάνουν τις ίδιες εξετάσεις.
Επίσης τα εργαστήρια στο ΠΕ.ΠΑ.Γ.Ν.Η. λειτουργούν πάρα πολύ καλά και η παραγωγικότητά τους έχει αυξηθεί το 1999-2000 κατά 11%. Και από ό,τι φαίνεται από τα πρώτα στοιχεία του πρώτου τριμήνου του 2001, έχουμε μια αυξητική τάση. Αυτά τα εργαστήρια τα διευθύνουν βέβαια οι πανεπιστημιακοί και αρκετά μέλη ΔΕΠ, πράγμα το οποίο δείχνει ότι η δραστηριότητα των εργαστηρίων του νοσοκομείου είναι επίσης προς όφελος των πολιτών της περιφέρειας Κρήτης.
Επειδή δεν μου επιτρέπει ο χρόνος, στη δευτερολογία μου θα εξηγήσω τα θέματα παθολογοανατομικού εργαστηρίου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στρατάκης έχει το λόγο. ΕΜΜΑΝΟΥΗΛ ΣΤΡΑΤΑΚΗΣ: Δεν είναι αλήθεια ότι μόνο μία εφημερίδα του
Ηρακλείου έχει ασχοληθεί με το θέμα. Και οι εντυπώσεις δεν είναι ακριβώς όπως αναφέρονται από την κυρία Υφυπουργό, διότι υπάρχουν δημοσιεύματα μεγάλης κυκλοφορίας τοπικών εφημερίδων που η μια αναφέρεται σε γνωμοδότηση καταπέλτη για τα εργαστήρια, η άλλη η "ΠΑΤΡΙΣ", που είναι από τις εφημερίδες με τη μεγαλύτερη κυκλοφορία μιλάει για αντεπίθεση του πρύτανη για τον ειδικό λογαριασμό του πανεπιστημίου, που όλα αυτά, όπως αντιλαμβάνεστε, διαμορφώνουν εκείνο το αρνητικό κλίμα στο οποίο αναφέρεται και η ερώτησή μου.
Επίσης υπάρχει στον πολύ κόσμο ή εν πάση περιπτώσει σε αρκετό κόσμο η αίσθηση ότι πολλές φορές τα εργαστήρια αυτά, ή άλλα εργαστήρια του νοσοκομείου θα μπορούσαν να αποδώσουν πολύ περισσότερο από ό,τι αποδίδουν είτε με περισσότερες βάρδιες είτε με μεγαλύτερη απόδοση, ώστε πολλές εξετάσεις που γίνονται έξω από το νοσοκομείο να μη γίνονται. Και εκεί είναι το μείζον πρόβλημα, διότι και οι ασθενείς ταλαιπωρούνται και υποχρεώνονται να πληρώνουν κάποια χρήματα, ανεξάρτητα βέβαια αν εκ των υστέρων τα εισπράττουν. Εν πάση όμως περιπτώσει υπάρχει ένα κλίμα το οποίο δεν ταιριάζει σε μια σωστή λειτουργία του νοσοκομείου. Και η
ερώτησή μου ακριβώς είχε αυτήν τη σκοπιμότητα, να δώσει το έναυσμα στο Υπουργείο να αντιληφθεί ποια είναι η κατάσταση και να παρέμβη ανάλογα, ώστε να διορθωθούν αυτής της μορφής τα φαινόμενα.
Εκείνο που θέλω να παρατηρήσω ακόμα είναι ότι γνωρίζω ότι γίνονται κάποιες εξετάσεις από άλλο νοσοκομείο, παράδειγμα του Αγίου Νικολάου για καρκίνους και ταυτόχρονα το ίδιο το πανεπιστημιακό νοσοκομείο πληρώνει για δικές του εξετάσεις έξω από το νοσοκομείο για να γίνουν αυτές οι εξετάσεις, που σημαίνει ότι κάτι δεν πάει καλά.
Για όλα αυτά υπάρχουν διαμαρτυρίες των εργαζομένων, υπάρχουν γράμματα, υπάρχουν επιστολές που ασφαλώς όταν βλέπουν το φως της δημοσιότητας δεν αφήνουν την καλύτερη εικόνα.
Εμείς στην Κρήτη πραγματικά θέλουμε τα ιδρύματα αυτά, που θεωρούμε
ότι είναι υψηλού επιπέδου και αναγνωρίζουμε την αξία τους, να λειτουργούν με έναν τρόπο που να μην προκαλεί την τοπική κοινωνία και ασφαλώς οι πολίτες να απολαμβάνουν το κοινωνικό αγαθό της υγείας αλλά και τα άλλα αγαθά με ίσο τρόπο και να μη δημιουργείται η αίσθηση ότι ο δημόσιος χαρακτήρας της υγείας φθίνει. Σας ευχαριστώ πολύ.

ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η Υφυπουργός Υγείας και Πρόνοιας κα Χριστίνα Σπυράκη.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν υπάρχει αμφιβολία ότι σχόλια γίνονται, αλλά θα πρέπει να δούμε αν τα σχόλια αυτά τεκμηριώνονται. Παραδείγματος χάρη αυτό στο οποίο αναφέρθηκε ο κύριος Βουλευτής για την καταγγελία καταπέλτη, θέλω να πω ότι αυτό το οποίο

λέγει η γνωμοδότηση είναι αυτό το οποίο είπα κι εγώ, ότι δεν έχει συσταθεί εργαστήριο ύπνου ούτε στο ένα ίδρυμα ούτε στο άλλο. Αυτό είναι αλήθεια. Αυτό δεν σημαίνει όμως ότι μία κλινική δεν μπορεί να αναπτύξει την εξέταση. Εκεί είναι η διαφορά ότι η εξέταση, η ιατρική πράξη μπορεί να γίνει.
Τώρα υπάρχουν εξειδικευμένες εξετάσεις οι οποίες δεν έχουν αναπτυχθεί, σε άλλα νοσοκομεία. Παραδείγματος χάρη αυτές του ύπνου, είναι δυο τρία νοσοκομεία ανά την επικράτεια που τις κάνουν. Είναι επόμενο να τις κάνει μία ιατρική σχολή, διότι είναι κάπως πιο προωθημένες.

'Οσον αφορά το θέμα του ΕΛΚΕ και του ΠΕ.ΠΑ.Γ.Ν.Η., αυτό το οποίο
συνέβη είναι το εξής: Υπήρχε ένας κυτταρολόγος στο ΠΕ.ΠΑ.Γ.Ν.Η. που έκανε κυτταρολογικές εξετάσεις. 'Ετυχε και έφυγε ή αρρώστησε για κάποιο λόγο, οπότε το εργαστήριο έμεινε χωρίς κανένα γιατρό.
Για να μπορέσει ν' ανταπεξέλθει στις ανάγκες εξέτασε το ΠΕ.ΠΑ.Γ.Ν.Η. μέσα στο δημόσιο τομέα ποιος μπορούσε να του καλύψει εξετάσεις. Και δεν μπόρεσε με κανένα άλλο δημόσιο νοσοκομείο να κάνει σύμβαση. Για ν' ανταπεξέλθει στην ανάγκη επειδή δεν μπορεί να προσλάβει μέσα από το

δημόσιο εύκολα άτομο -και το ξέρουμε αυτό, αργούν πάρα πολύ οι προσλήψεις-ανέθεσε στον ειδικό λογαριασμό του Πανεπιστημίου, και αφού η πάρεδρος με προληπτικό έλεγχο είπε ότι είναι όλα εντάξει, τη δυνατότητα να μπορεί να παραχθεί αυτή η υπηρεσία μέσω ειδικού λογαριασμού έγινε η σύμβαση.
Αυτά είναι όλα νόμιμα. Αν τώρα κάποιοι ιδιώτες θα ήθελαν να έχουν αυτές τις εξετάσεις και δεν θέλουν να επεμβαίνει το πανεπιστήμιο ούτως ώστε να εξυπηρετεί το ΠΕΠΑΓΝΗ, είναι κι αυτό κάτι το οποίο θα πρέπει να δούμε στην ουσία. Εγώ νομίζω -και απ' ό,τι με διαβεβαιώνουν και εγγράφωςότι τα δύο ιδρύματα λειτουργούν εύρυθμα, δηλαδή πολύ καλά, υπάρχουν ανεπάρκειες που το Υπουργείο Υγείας πρέπει να έρθει να τις θεραπεύσει, αλλά μέχρις ότου τις θεραπεύσει το ένα καλύπτει τις ανάγκες του άλλου. 
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό
6066/28.2.2001 ερώτηση του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Υγείας και Πρόνοιας, σχετικώς με την επίλυση του προβλήματος της μεταφοράς ασθενών από τη Νήσο Θάσο στα Νοσοκομεία Καβάλας και Θεσσαλονίκης.
Η ερώτηση του κ. Καλαντζή έχει ως εξής:
"Σχεδόν σαράντα εκατομμύρια πληρώνουν κάθε χρόνο οι κάτοικοι της
Θάσου για τη μεταφορά τους με το φέρυ σε περιπτώσεις εκτάκτων αναγκών στα νοσοκομεία της Καβάλας και της Θεσσαλονίκης. Παρά την πρόσφατη ρύθμιση, σύμφωνα με την οποία το ποσό αυτό θα το κάλυπτε το ΕΚΑΒ και παρά το γεγονός ότι εδώ κι έξι μήνες έχουν γίνει οι σχετικές διαπιστώσεις από τους ενδιαφερόμενους, μέχρι σήμερα σε κανέναν απ' αυτούς δεν έχουν επιστραφεί οι διακόσιες χιλιάδες που χρειάστηκε να καταβάλει στην

κοινοπραξία για να μεταφερθεί στην Καβάλα.
Η ταλαιπωρία αυτή είναι δυστυχώς "προνόμιο" των κατοίκων και των επισκεπτών της Θάσου γιατί η διαδικασία που ακολουθείται στα υπόλοιπα νησιά του Αιγαίου είναι αρκετά απλούστερη. 'Οταν χρειάζεται, ο ασθενής μεταφέρεται με πλοίο χωρίς να πληρώνει ούτε μια δραχμή. Στη συνέχεια προσκομίζει τα απαραίτητα δικαιολογητικά στο ΕΚΑΒ, το οποίο πληρώνει απευθείας τις ναυτιλιακές εταιρείες ύστερα από συμφωνία με την οποία υπάρχει πίστωση.
Ερωτάσθε, κυρίε Υπουργέ:
Αν προτίθεσθε άμεσα να δώσετε τις απαραίτητες πιστώσεις και να απαλλάξετε τους ασθενείς που πρέπει να είναι με διακόσιες χιλιάδες ανά χείρας για να μπορέσουν να μεταφερθούν σε απόσταση δεκαοκτώ μιλίων". 
Η Υφυπουργός Υγείας και Πρόνοιας κα Σπυράκη έχει το λόγο. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε
Πρόεδρε.
Προκύπτει πάλι κάτι, το οποίο πραγματικά φέρνει σε δύσκολη θέση τον
'Ελληνα πολίτη. Εγώ συμφωνώ με την παρατήρηση ότι θα πρέπει να έχει χρήματα στην τσέπη του για να μεταφερθεί. Από την άλλη πλευρά το Υπουργείο Υγείας βρίσκεται επίσης στη δυσάρεστη θέση να μην μπορεί να αντιμετωπίσει εύκολα αυτό το θέμα διότι η διαδικασία, ο τρόπος, οι φορείς και άλλες λεπτομέρειες για τη μεταφορά με αεροπορικά ή πλωτά μέσα των ασθενών διέπονται από υπουργικές αποφάσεις όταν γίνονται μέσω ΕΚΑΒ. 
Συγκεκριμένα στην υπουργική απόφαση 9239 του 1994 ορίζεται ότι η
μεταφορά βαριά ασθενών με ναυλωμένα αεροπορικά ή πλωτά μέσα επιτρέπεται μόνο διαμέσου του ΕΚΑΒ ή των παραρτημάτων του. Και η με οποιονδήποτε τρόπο και για οποιονδήποτε άλλο λόγο πραγματοποίηση μεταφοράς με ναυλωμένο αεροπορικό ή πλωτό μέσο εξοφλείται μετά από ενημέρωση και τελική έγκριση του ΕΚΑΒ.
Ορίζεται επίσης ότι για να γίνει η πληρωμή αυτής της δαπάνης, που
δημιουργείται από τη μεταφορά, θα πρέπει να προσκομιστούν στους ασφαλιστικούς οργανισμούς δικαιολογητικά, όπως είναι τα εισιτήρια ή όπως είναι η εντολή για τη μεταφορά, η οποία επίσης θα πρέπει να έχει εγκριθεί από το ΕΚΑΒ. Είναι πραγματικά μία γραφειοκρατική προσέγγιση, αλλά τουλάχιστον σ' αυτήν τη φάση δεν μπορεί ν' αντιμετωπιστεί διαφορετικά. 
'Ετσι, έστω και αν χρηματοδοτήσουμε το νοσοκομείο, έστω κι αν υπήρχαν
τα χρήματα για χρηματοδότηση, που δεν είναι τεράστιο το ποσό, δεν μας επιτρέπει η ισχύουσα νομοθεσία να παραβούμε αυτό που ισχύει για τα ασφαλιστικά ταμεία. Διότι είναι θέμα ασφαλιστικών ταμείων το πώς καλύπτονται αυτά τα έξοδα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλαντζής έχει το λόγο. 
ΓΕΩΡΓΙΟΣ ΚΑΛΑΝΤΖΗΣ: Και μόνο η δυσκολία με την οποία η κυρία Υπουργός
αντιμετώπισε το θέμα, δείχνει το πόσο απλά πράγματα στα οποία η

ευνομούμενη πολιτεία πρέπει να δείχνει το κοινωνικό της πρόσωπο, την κοινωνική της ευαισθησία, μας φέρνουν πολλές φορές σε δύσκολη θέση, ενώ είναι πολύ απλά πράγματα τα οποία μπορούμε να τα λύσουμε. Κάποιος μεγάλος έλεγε ότι το απλό είναι μεγάλο, γιατί το μεγάλο είναι απλό και αυτό είναι Θεός.
Καταλαβαίνετε, λοιπόν, και καταλαβαίνουμε όλοι μας πως εάν για παράδειγμα ο έχων ανάγκη να μεταφερθεί ασθενής από ένα νησί -και αναφέρομαι συγκεκριμένα στο νησί της Θάσου- μπορεί και πρέπει να πάρει βεβαίωση και έγκριση από τους γιατρούς του Κέντρου Υγείας της Θάσου ότι είναι απαραίτητη η μεταφορά του σε νοσοκομείο, μόνο με αυτό το χαρτί έπρεπε ακριβώς να ανοίγουν οι πόρτες και των κρατικών και των ιδιωτικών μέσων μεταφοράς και μετά την επιστροφή του και με την κατάθεση των δικαιολογητικών, οι ακτοπλοϊκές, οι αεροπορικές εταιρείες, να πάρουν τα χρήματα τα οποία δαπανήθηκαν για τη μεταφορά.
Αυτό ήθελα να τονίσω: 'Οτι πολλές φορές πολύ απλά πράγματα τα κάνουμε δύσκολα. Και δεν μπορούμε να μιλάμε σήμερα και να προχωρούμε στον 21ο αιώνα χωρίς να δίνουμε λύσεις σε αυτά τα απλά πράγματα. Μπορούμε αν θέλουμε. 
Μπορούσατε σήμερα, κυρία Υπουργέ, να πείτε ότι αυτό θα λυθεί με νομοθετική ρύθμιση -όπως λέτε- και να λυθεί άμεσα. Εφόσον κρίνεται απαραίτητη η μεταφορά ασθενούς από το κέντρο υγείας ή το αντίστοιχο αγροτικό ιατρείο, μόνο αυτή η γνωμοδότηση του γιατρού νομίζω ότι θα έπρεπε να άνοιγε τις πόρτες για τη μεταφορά.
'Οταν έχουμε να κάνουμε -και το γνωρίζετε και εσείς ως γιατρός και
εγώ ως φαρμακοποιός, όλοι μας το γνωρίζουμε βέβαια, αλλά εμείς περισσότερο- με ανθρώπινες ζωές, τα απλά πράγματα πρέπει να είναι πρακτικά στη λύση τους, πρέπει να είναι απλές οι λύσεις που θα δίνουμε. 
ΠΡΟΕΔΡΕΥΩΝ (Κωνσταντίνος Γείτονας): Η κα Σπυράκη έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Πράγματι θα
μπορούσε να εκδοθεί μία υπουργική απόφαση, η οποία εύκολα θα μπορούσε να λύσει το θέμα όπως αναφέρατε. Για να αλλάξει, όμως, κάτι τέτοιο, όταν διαμορφώθηκε αυτή η υπουργική απόφαση, θα έπρεπε να δει κανείς το τι ισχύει γύρω-γύρω.
Επίσης είναι γνωστό ότι πολλές φορές γίνονται μεταφορές έτσι απλά -όταν δεν υπάρχει σωστή διαδικασία- εκεί που δεν θα πρέπει να γίνεται ή με κατάχρηση των ισχυουσών διατάξεων.
Πώς το αντιμετωπίζουμε εμείς; Το αντιμετωπίζουμε με σχεδιασμό. Από τη στιγμή δηλαδή που το Υπουργείο Υγείας, μέσα στα νέα μέτρα τα οποία έχει ανακοινώσει, θα έλθει να αξιολογήσει και να δώσει τις κατευθυντήριες οδηγίες, πότε, γιατί γίνεται η μεταφορά και ποιος ελέγχει αυτήν τη μεταφορά, ναι, θα γίνει. Και θα γίνει νομοθετική ρύθμιση. Σε αυτή, όμως, τη φάση δεν μπορεί να γίνει. 'Εχουν ταλαιπωρηθεί για αρκετά χρόνια. Λυπάμαι ίσως για κάποιους μήνες θα χρειαστεί να συνεχίσουμε με τον ίδιο τρόπο, γιατί διαφορετικά δεν μπορούμε να το αντιμετωπίσουμε.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό
5725/14.2.2001 ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό Δικαιοσύνης, σχετικώς με τις προθέσεις της Κυβέρνησης να αποκαταστήσει τα θύματα της Γερμανικής Κατοχής.
Η ερώτηση του κ. Λαφαζάνη σε περίληψη έχει ως εξής:
"Θέμα: Η προσπάθεια ανατροπής της απόφασης της Ολομέλειας του Αρείου Πάγου που δικαιώνει τα θύματα της γερμανικής κατοχής.
Το γεγονός αυτό πέραν της μεγάλης αρνητικής ηθικοπολιτικής του
διάστασης, προκαλεί πελώρια νομικά ερωτηματικά για το λόγο ότι παραβιάζεται η δικαιακή τάξη πραγμάτων και οδηγούμαστε σε κατευθύνσεις υποταγής στη γερμανική ισχύ.
Ως γνωστόν η Ολομέλεια του Αρείου Πάγου με την υπ'αριθμόν 11/2000
ιστορική απόφασή της, απέρριψε με συντριπτική πλειοψηφία (16 υπέρ, έναντι 4 που μειοψήφισαν, μεταξύ των οποίων και ο Πρόεδρος του Αρείου Πάγου) την προσφυγή του γερμανικού δημοσίου και αναγνώρισε την αρμοδιότητα των ελληνικών δικαστηρίων να επικυρώνουν αποζημιώσεις στα θύματα της ναζιστικής θηριωδίας.
Κατά τραγικό, όμως, τρόπο και μετά από νέα προσφυγή του γερμανικού δημοσίου, το Α' τμήμα του Αρείου Πάγου, προεδρεύοντος του Προέδρου του Αρείου Πάγου, αμφισβήτησε την ιστορική απόφαση της Ολομέλειας του Αρείου Πάγου παραπέμποντας την υπόθεση στο Ανώτατο Ειδικό Δικαστήριο του άρθρου 100 του Συντάγματος με στόχο την ανατροπή της.

Κατόπιν τούτων ερωτάται ο κύριος Υπουργός:
1. Γιατί η Κυβέρνηση δεν έχει διατυπώσει σαφή θέση πάνω στο τεράστιο
αυτό εθνικό θέμα μετά τις αποφάσεις των ελληνικών δικαστηρίων και
ιδιαίτερα την απόφαση της Ολομελείας του Αρείου Πάγου, που δικαιώνουν τα θύματα της ναζιστικής κατοχής;
2. Θεωρεί ο Υπουργός Δικαιοσύνης ότι ήταν νόμιμες όλες οι διαδικασίες
με τις οποίες πάει να ανατραπεί η ιστορική απόφαση της Ολομελείας του Αρείου Πάγου;
3. Γιατί η Κυβέρνηση σιωπά και δεν κινεί δραστήρια το πελώριο θέμα
των γερμανικών επανορθώσεων, όταν η Ελλάδα είναι η μόνη χώρα στην Ευρώπη
η οποία δεν έχει αποζημιωθεί;"
Ο Υπουργός Δικαιοσύνης κ. Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ευχαριστώ, κύριε Πρόεδρε. Η Κυβέρνηση συμμερίζεται την ευαισθησία του κ. Λαφαζάνη όσον αφορά
τις αξιώσεις της χώρας μας τόσο της ελληνικής πολιτείας όσο και των

Ελλήνων πολιτών, για τις τεράστιες ζημιές που είχαν υποστεί κατά τη διάρκεια της γερμανικής κατοχής από τις θηριωδίες των στρατευμάτων κατοχής. Ζημιές και σε ανθρώπινες ζωές και σε περιουσιακά αγαθά. Η Κυβέρνηση έχει σαφή θέση σ'αυτό ότι υπάρχουν οι αξιώσεις.
'Οπως γνωρίζετε τα τελευταία χρόνια η υπόθεση έχει πάει στη δικαιοσύνη. Ειδικά το θέμα στο οποίο αναφέρεται η ερώτηση του κ. Λαφαζάνη, των αξιώσεων των κληρονόμων των θυμάτων της σφαγής του Διστόμου, είχε μία θετική έκβαση στα δικαστήρια. 'Εφθασε στην Ολομέλεια

του Αρείου Πάγου, και δικαιώθηκαν οι ενάγοντες. Η Ολομέλεια δέχθηκε ότι δεν ισχύει όταν πρόκειται για εγκλήματα κατά της ανθρωπότητας, ο κανόνας της ετεροδικίας και ότι βάσει διεθνούς εθίμου μπορεί να δικαστεί το γερμανικό κράτος από τα ελληνικά δικαστήρια. 'Ετσι άνοιγε ο δρόμος για την εκτέλεση αυτής της απόφασης.
'Οπως γνωρίζετε, όμως, και στη διαδικασία της εκτέλεσης μπορεί να διεξαχθεί μια δίκη εάν ο υπόχρεος επικαλεσθεί ορισμένα δικαιώματα, ασκώντας το ένδικο μέσο της ανακοπής. Εκκρεμεί στα δικαστήρια η νομιμότητα της εκτέλεσης. Στο διάστημα αυτό έχει πετύχει η γερμανική πολιτεία αναστολή της εκτέλεσης και περιμένουμε να δούμε πώς θα αποφανθεί η δικαιοσύνη για το αν χρειάζεται ή δεν χρειάζεται άδεια του Υπουργού Δικαιοσύνης για την εκτέλεση, εάν ισχύει δηλαδή αυτός ο κανόνας του Κώδικα Πολιτικής Δικονομίας και εάν είναι σύμφωνος με το Διεθνές Δίκαιο. 
'Οσο εκκρεμεί στα δικαστήρια η υπόθεση αυτή δεν δικαιούται ο Υπουργός
Δικαιοσύνης να παρέμβει, να εκφράσει τη γνώμη του υπέρ της μιας ή της άλλης άποψης στο αμφισβητούμενο νομικό θέμα.
Θα περιμένουμε την έκβαση της δίκης ειδικά για τα δικαιώματα των θυμάτων του Διστόμου, τα οποία δεν θίγονται καθόλου και το δεδικασμένο, που υπάρχει, δεν θίγεται καθόλου από την τελευταία εξέλιξη στην οποία αναφέρεται ο κ. Λαφαζάνης.
Αλλά να προσθέσω και το εξής σημαντικό σημείο ότι ανεξάρτητα από τη δικαστική πλευρά της υποθέσεως, σοβαρή, έντονη και σπουδαιότερη ίσως για μας είναι η πολιτική διάσταση. Εμείς νομίζουμε ότι είναι πρόσφορη η πολιτική λύση του θέματος και έχουμε θέσει αυτό το πρόβλημα στη γερμανική κυβέρνηση. Υπάρχουν οι επιφυλάξεις από τη γερμανική κυβέρνηση. Υπάρχει πάντως και κατανόηση, η οποία λόγω της αντιδικίας την οποία έχει η γερμανική πλευρά στα ελληνικά δικαστήρια, λειτουργεί λίγο -κακώς βέβαιααναβλητικά από γερμανικής πλευράς. Αλλά έχει τεθεί το θέμα και είμαστε σε επαφή με τη γερμανική κυβέρνηση.
Ειδικά για την τελευταία εξέλιξη για την απόφαση του Α' Τμήματος του Αρείου Πάγου, που σε άλλη διαφορά, όχι ως προς το Δίστομο, παρέπεμψε το θέμα στο Ανώτατο Ειδικό Δικαστήριο...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Τελειώνω, κύριε Πρόεδρε. Είναι πέντε τα ερωτήματα του κυρίου
συναδέλφου.

ΠΡΟΕΔΡΕΥΩΝ (Κωνσταντίνος Γείτονας): Θα έχετε κάποια άνεση χρόνου. Μη ξεχνάτε ότι έχετε και τη δευτερολογία σας. Ολοκληρώστε όμως την
τοποθέτησή σας.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Το σχετικό άρθρο του
Συντάγματος προβλέπει ότι όταν αμφισβητείται η ύπαρξη γενικά παραδεδηγμένων κανόνων δικαίου, όπως είναι αυτό του εθίμου που
εφαρμόστηκε -του εθίμου που λέει ότι δεν ισχύει η αρχή της ετεροδικίαςείναι αρμόδιο το Ανωτατο Ειδικό Δικαστήριο να αποφανθεί.
'Εκρινε το Α' Τμήμα του Αρείου Πάγου ότι υπάρχει αμφισβήτηση και παρέπεμψε το θέμα στο Ανώτατο Ειδικό Δικαστήριο. Δε νομίζω ότι υπάρχει περιθώριο για την Κυβέρνηση να ελέγξει αυτήν την απόφαση του Αρείου Πάγου.
Θα αναμένουμε πάντως την έκβαση και αυτής της δίκης και στο τέλος
ασφαλώς θα εκφράσουμε και την προσωπική μας άποψη, πολιτική και επιστημονική, αλλά όχι όσο υπάρχει η εκκρεμοδικία.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Να με συγχωρεί ο κύριος Υπουργός, αλλά πιστεύω
ότι όσοι παρακολούθησαν την απάντησή του σ' αυτήν την Αίθουσα, δεν κατάλαβαν απολύτως τίποτα απ' όσα είπε. Και το θέμα είναι μείζον.

Δεν σας ζήτησα εγώ, κύριε Υπουργέ, να παρέμβετε στη δικαιοσύνη. Σας
είπα να πράξετε το καθήκον σας. Και είναι εθνικό καθήκον, πολιτικό καθήκον, είναι ιερό καθήκον, είναι καθήκον σας ως Υπουργός Δικαιοσύνης. 
Υπάρχει, κύριε Υπουργέ, απόφαση της Ολομέλειας του Αρείου Πάγου που
δικαιώνει τα θύματα της ναζιστικής θηριωδίας. Είναι απόφαση ιστορική, την οποία αξιοποίησαν τα αμερικάνικα δικαστήρια με τα γνωστά αποτελέσματα και τα οποία ανάγκασαν σε αποζημίωση τους Γερμανούς.
Εσείς δεν δικαιούσθε, κύριε Υπουργέ της Δικαιοσύνης, να μη λάβετε θέση να στηρίξετε την ιστορική απόφαση της Ολομέλειας του Αρείου Πάγου και να επιτρέπετε με την ανοχή σας το Α' Τμήμα του Αρείου Πάγου
-άκουσον, άκουσον- με τον ίδιο προεδρεύοντα να προσπαθεί να αμφισβητήσει τη δίκην τεκμηρίου αληθείας, απόφαση της Ολομέλειας του Αρείου Πάγου. 
Μου λέτε ότι θα παρέμβετε στο θέμα πολιτικά μετά την ενασχόληση του
ειδικού δικαστηρίου, με βάση το άρθρο 100 του Συντάγματος. Τότε είναι αργά, κύριε Υπουργέ. Τι να την κάνω τότε την παρέμβασή σας, αν έχει ανατραπεί η απόφαση και δικαιώνονται, και δίδεται η χαριστική βολή στα θύματα της ναζιστικής θηριωδίας από τα ελληνικά δικαστήρια; Τότε τι να την κάνω την παρέμβασή σας; Τότε θα βγουν οι Γερμανοί και θα πανηγυρίζουν ότι τα ελληνικά δικαστήρια δικαίωσαν το ελληνικό δημόσιο και αναγνώρισαν το προνόμιο της ετεροδικίας, όταν σας είναι γνωστό ότι όσοι προσέφυγαν ως θύματα των Γερμανών στη Γερμανία για να δικαστούν και να ζητήσουν αποζημιώσεις, τα γερμανικά δικαστήρια είπαν "δεν είμαστε αρμόδιοι για να 
δικάσουμε, πηγαίνετε στα ελληνικά δικαστήρια". Αυτά σας ζητάω να κάνετε. Και μη μου λέτε ότι υπάρχουν αξιώσεις από την ελληνική πλευρά και δεν παραιτείστε και το θέμα εκκρεμεί.
Μα πόσο θα εκκρεμεί αυτό το θέμα των ελληνικών αποζημιώσεων από το γερμανικό δημόσιο; Είμαστε η μόνη χώρα της Ευρώπης που δεν έχουμε λάβει αποζημιώσεις. Είμαστε, αν δεν ξέρετε καλά, στο 2001. Πότε επιτέλους
δημόσια θα εγείρετε αυτό το θέμα και δεν θα τα κουβεντιάζετε εν στενώ
κύκλω με τη γερμανική πλευρά;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε σας παρακαλώ. ΠΑΝΑΓΙΩΤΗΣ ΛΑΦΑΖΑΝΗΣ: Φέρνετε τον τρομονόμο. Και όμως η τρομοκρατία
της Γερμανίας επιπίπτει επάνω σας και δεν εγείρετε δημόσια, που έπρεπε να κάνετε εκστρατεία. Και δεν μιλάω για σας προσωπικά. Εγείρω ένα θέμα
ευθύνης όλων των κυβερνήσεων της Μεταπολίτευσης, ειδικά των κυβερνήσεων μετά το 1991 όταν υπεγράφη η Συνθήκη της Μόσχας. Δεν μπορεί να συμβαίνει για την Ελλάδα αυτή η εξαίρεση, να είναι η μόνη χώρα που υπέστη τα
πάνδεινα επί γερμανικής κατοχής και να μην έχει πάρει ούτε μια δραχμή αποζημίωση.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο. ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Λαφαζάνη, νομίζω ότι
όσα είπα ήταν σαφή. Αλλά το θέμα της κατανόησης έχει δύο σκέλη. Το ένα σκέλος αφορά τον ομιλούντα και το άλλο το δέκτη των λόγων του. 'Αρα αν

δεν υπάρχει κατανόηση δεν αφορά νομίζω εμένα, μάλλον εσάς αφορά.
Η απόφαση της Ολομέλειας του Αρείου Πάγου, η οποία αναπτύσσει δεδικασμένο ισχύει και ως προς τη δίκη αυτή δηλαδή ως προς τις αξιώσεις για το Δίστομο, δεν μπορεί να εκτοπιστεί. Υπάρχει. Το μόνο πρόβλημα είναι ως προς την εκτέλεση. Αυτό είναι ξεκάθαρο και σας το λέω. Σας το τονίζω άλλη μια φορά ότι δεν πρόκειται να θιγεί η απόφαση για τη διαφορά η οποία ανέκυψε από τη σφαγή του Διστόμου, ό,τι και να πει το Ανώτατο Ειδικό Δικαστήριο. Αυτό ισχύει. Το μόνο πρόβλημα που έχουμε ως προς τη δίκη αυτή είναι η εκτέλεση και εκκρεμεί στα δικαστήρια, η δίκη περί την εκτέλεση.
Το γενικότερο θέμα βεβαίως εκκρεμεί στο Ανώτατο Ειδικό Δικαστήριο. Λέτε δεν κάνουμε τίποτε...
ΠΑΝΑΓΙΩΤΗΣ ΛΑΦΑΖΑΝΗΣ: Δεν υπογράφετε τις καταστάσεις.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Λαφαζάνη. Τώρα πώς θα το κάνουμε; Θα συνεχίσετε να μιλάτε και σεις και ο κύριος Υπουργός; Παρακαλώ...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Λαφαζάνη, σας ενημερώνω ίσως διότι δεν είστε νομικός, ότι δεν έχει καμία δυνατότητα η Κυβέρνηση να παρέμβει ύστερα από την απόφαση του Α' Τμήματος του Αρείου Πάγου, η οποία παρέπεμψε την υπόθεση στο Ανώτατο Ειδικό Δικαστήριο. Πήρε το δρόμο της η υπόθεση προς το Ανώτατο Ειδικό Δικαστήριο και δεν μπορεί, δεν έχει νόμιμο τρόπο, τρόπο σύμφωνο με την έννομη τάξη μας, η Κυβέρνηση να παρέμβει σ' αυτό.
Πολιτικά μου λέτε. Πολιτικά σας είπα ότι εμείς εξακολουθούμε να πιστεύουμε ότι έχουμε αξιώσεις, έχουμε τις επαφές, πιστεύουμε ότι η πολιτική λύση είναι η προσφορότερη, έχουμε την αισιοδοξία. Σας είπα και προηγουμένως ότι οι δίκες έχουν λειτουργήσει λίγο ανασταλτικά, έχουν βέβαια και την πολύ θετική τους πλευρά. Δεν νομίζω ότι δικαιολογείται η κρίση ότι υπάρχει οποιαδήποτε χαλάρωση ή ανοχή από την πλευρά της ελληνικής Κυβέρνησης. Δεν υπάρχει χαλάρωση, σας το επαναλαμβάνω. Και ο ομιλών έχει συζητήσει, έχει θέσει το θέμα, με την ομόλογό του την Υπουργό

Δικαιοσύνης της Γερμανίας και εξακολουθώ να έχω συζητήσεις και η Κυβέρνηση γενικά με τη γερμανική κυβέρνηση.
Αυτά επί πολιτικού επιπέδου. Στο δικαστικό αγώνα δεν μπορούμε να
παρέμβουμε. Νομίζω είναι σαφή αυτά που είπα.
ΠΡΟΕΔΡΕΥΩΝ (Κωνσταντίνος Γείτονας): Αναφορές-ερωτήσεις δεύτερου
κύκλου:
Η πρώτη με αριθμό 4456/6-12-2000 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Υγείας και Πρόνοιας, σχετικώς με τις προθέσεις της Κυβέρνησης να επαναθέσει προς οριστική λύση, στα ευρωπαϊκά όργανα, το πρόβλημα λειτουργίας του πυρηνικού εργοστασίου, στο Κοσλοντούϊ της Βουλγαρίας, λόγω κωλύματος του Υπουργού δεν θα συζητηθεί και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των αναφορών
και ερωτήσεων.
Πριν εισέλθουμε στην ημερήσια διάταξη της Νομοθετικής Εργασίας, θα
διακόψουμε για λίγο.
( ΔΙΑΚΟΠΗ )
(ΜΕΤΑ ΤΗ ΔΙΑΚΟΠΗ)
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
επαναλαμβάνεται η διακοπείσα συνεδρίαση.

Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην
ημερήσια διάταξη.
Υπουργείου Εσωτερικών, Δημόσιας Διοίκησης και Αποκέντρωσης.
Ψήφιση στο σύνολο του σχεδίου νόμου: "Είσοδος και παραμονή αλλοδαπών
στην Ελληνική Επικράτεια. Κτήση της ελληνικής ιθαγένειας με
πολιτογράφηση". 
Το νομοσχέδιο αυτό θα ψηφιστεί στην αυριανή συνεδρίαση στο σύνολό
του.
Υπουργείου Εθνικής Παιδείας και Θρησκευμάτων.
Ψήφιση στο σύνολο του σχεδίου νόμου: "Ρυθμίσεις θεμάτων εισαγωγής
στην τριτοβάθμια εκπαίδευση και άλλες διατάξεις".
Κύριε Υπουργέ, έχετε να προσθέσετε κάτι; 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, επί του νομοσχεδίου πρέπει να γίνουν οι ακόλουθες νομοτεχνικές αλλαγές:
1. 'Οπως αναγράφεται επί λέξει στο ίδιο το κείμενο, το περιεχόμενο
της παραγράφου 1 του άρθρου 7 ...
ΠΡΟΕΔΡΟΣ (Απόστολος Κακλαμάνης): Το έχουν υπόψη τους οι εισηγητές; ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 'Εχει
διανεμηθεί, κύριε Πρόεδρε και το καταθέτω για τα Πρακτικά.
(Στο σημείο αυτό ο Υπουργός Εθνικής Παιδείας και Θρησκευμάτων κ. 
Πέτρος Ευθυμίου καταθέτει για τα Πρακτικά τις προαναφερθείσες
νομοτεχνικές αλλαγές, οι οποίες έχουν ως εξής:
"Επί του νομοσχεδίου πρέπει να γίνουν οι ακόλουθες
νομοτεχνικές αλλαγές:
1. 'Οπως αναγράφεται επί λέξει στο ίδιο το κείμενο, το περιεχόμενο

της παραγράφου 1 του άρθρου 7 θα μπει ως στοιχείο ε) στην παράγραφο 1 του άρθρου 2 του ν. 2525/1997, όπως αντικαθίσταται με την παράγραφο 2 του νομοσχεδίου (σελίδα 2) ενώ το περιεχόμενο της παραγράφου 2 θα μπει ως στοιχείο ε) στην παράγραφο 9 αριθμός 1 του άρθρου 1 (σελίδα 9).
2. Το άρθρο 10 θα μπει ως παράγραφος 11 στο άρθρο 1.

3. Το άρθρο 11 θα μπει ως παράγραφος 12 στο άρθρο 1.
4. Το άρθρο 12 θα μπει ως στοιχείο δ) στο άρθρο 6 παράγραφος 15.").
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο με τις νομοτεχνικές διορθώσεις που έκανε ο κ. Υπουργός;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.

ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο, με τις νομοτεχνικές διορθώσεις που έκανε ο κύριος Υπουργός.
Συνεπώς το σχέδιο νόμου του Υπουργείου Εθνικής Παιδείας και
Θρησκευμάτων: "Ρυθμίσεις θεμάτων εισαγωγής στην τριτοβάθμια εκπαίδευση και άλλες διατάξεις" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής)
ΣΠΥΡΙΔΩΝ ΤΑΛΙΑΔΟΥΡΟΣ: Κύριε Πρόεδρε, παρακαλώ το λόγο. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Ταλιαδούρο, έχετε το
λόγο.
ΣΠΥΡΙΔΩΝ ΤΑΛΙΑΔΟΥΡΟΣ: Θα παρακαλέσω τον κύριο Υπουργό για μία διευκρίνιση, για την ακριβή έννοια της διατάξεως του άρθρου 6 παράγραφος

21 που αναφέρεται στο διαγωνισμό του ΑΣΕΠ του 2001.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, δεν γίνεται σ' αυτό το στάδιο συζήτηση επί της ουσίας, γιατί αυτό είναι συζήτηση επί της
ουσίας. Αυτό ας το κάνει με εγκύκλιό του ο κύριος Υπουργός.
ΣΠΥΡΙΔΩΝ ΤΑΛΙΑΔΟΥΡΟΣ: Νομίζω ότι θα μπορούσε να μας πει κάτι.
ΠΡΟΕΔΡΟΣ (Απόστολος Κακλαμάνης): Μπορεί να το κάνει ο κύριος Υπουργός με την εγκύκλιο για την εφαρμογή της διατάξεως αυτής, διότι ίσως επ'
αυτού θα πει ο Υπουργός, να έχει κάποιος να παρατηρήσει κάτι και έτσι θα κάνουμε συζήτηση επί της ουσίας. 
Υπουργείου Μεταφορών και Επικοινωνιών.
Μόνη συζήτηση επί της αρχής των άρθρων και του συνόλου του σχεδίου
νόμου: "Προσαρμογή στις διατάξεις της Οδηγίας 94/56/Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες
ατυχημάτων και συμβάντων Πολιτικής Αεροπορίας - Ενίσχυση της κρατικής εποπτείας επί των Προτύπων Ασφάλειας Πτήσεων και ρύθμιση συναφών

οργανωτικών θεμάτων της Υπηρεσίας Πολιτικής Αεροπορίας (Υ.Π.Α.)".
Κύριοι συνάδελφοι, το νομοσχέδιο αυτό θα συζητηθεί κατά τη σημερινή συνεδρίαση. Θα συζητηθεί σε δύο συνεδριάσεις. 'Εχουν κατατεθεί όμως και τροπολογίες και επομένως θα πρέπει να διατεθεί και τρίτη συνεδρίαση την προσεχή Πέμπτη. Θα αρχίσουμε απόψε τη συζήτηση επί της αρχής, αύριο θα συζητήσουμε τα άρθρα και την Πέμπτη θα συζητήσουμε τις τροπολογίες. 
Υπουργείου Εθνικής 'Αμυνας.
Μόνη συζήτηση επί της αρχής, των άρθρων και του συνόλου του σχεδίου νόμου: "Ρύθμιση θεμάτων Μετοχικών Ταμείων Υπουργείου Εθνικής 'Αμυνας και άλλες διατάξεις".
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Περιβάλλοντος, Χωροταξίας και Δημοσίων 'Εργων.
Μόνη συζήτηση επί της αρχής, των άρθρων και του συνόλου του σχεδίου νόμου: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε.".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Υγείας και Πρόνοιας.
Μόνη συζήτηση επί της αρχής, των άρθρων και του συνόλου του σχεδίου
νόμου: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου, με βάση το άρθρο Κ.3 της Συνθήκης για την Ευρωπαϊκή 'Ενωση, σχετικά με το πεδίο εφαρμογής της νομιμοποίησης εσόδων από παράνομες δραστηριότητες στη Σύμβαση σχετικά με τη χρήση της

πληροφορικής στον τελωνειακό τομέα, καθώς και σχετικά με την προσθήκη του αριθμού καταχώρισης των μέσων μεταφοράς στη Σύμβαση".
Το Κομμουνιστικό Κόμμα έδωσε αρνητική ψήφο και ο Συνασπισμός
διετύπωσε τις επιφυλάξεις του.
O κ. Τσιόγκας έχει αντίρρηση για το νομοσχέδιο αυτό;
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, δεν το χειρίστηκα εγώ. 'Ηταν άλλος συνάδελφος.
ΠΡΟΕΔΡΟΣ (Απόστολος Κακλαμάνης): Καλώς. Θα το κρατήσουμε όταν θα
έλθει ο συνάδελφός σας να τοποθετηθεί.
Αύριο πείτε, κύριε συνάδελφε, στο κόμμα σας όποιος έχει να διατυπώσει την αντίρρησή του να τοποθετηθεί. Και εσείς, κύριε Αμπατζόγλου, για να το ψηφίσουμε αύριο το νομοσχέδιο αυτό.
Επανερχόμαστε στο νομοσχέδιο του Υπουργείου Μεταφορών και Επικοινωνιών.
Μόνη συζήτηση επί της αρχής, των άρθρων και του συνόλου του σχεδίου
νόμου: "Προσαρμογή στις διατάξεις της Οδηγίας 94/56/Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες
ατυχημάτων και συμβάντων Πολιτικής Αεροπορίας - Ενίσχυση της κρατικής εποπτείας επί των Προτύπων Ασφάλειας Πτήσεων και ρύθμιση συναφών οργανωτικών θεμάτων της Υπηρεσίας Πολιτικής Αεροπορίας (Υ.Π.Α.)".

Aπό τη Νέα Δημοκρατία έχει ορισθεί Κοινοβουλευτικός Εκπρόσωπος ο κ. Αναστάσιος Παπαληγούρας.
Από το Κομμουνιστικό Κόμμα Ελλάδος έχει ορισθεί ειδικός αγορητής ο κ. Δημήτριος Τσιόγκας.
Από το Συνασπισμό της Αριστεράς και της Προόδου έχει ορισθεί ειδικός αγορητής ο κ. Γεώργιος Αμπατζόγλου.
Κύριοι συνάδελφοι, έχω την τιμή να ανακοινώσω προς το Σώμα ότι από τα άνω δυτικά θεωρεία παρακολουθούν τη συνεδρίασή μας εβδομήντα πέντε μαθητές και έξι συνοδοί -καθηγητές από το Ενιαίο Λύκειο Κιλκίς.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο εισηγητής της Πλειοψηφίας κ. 'Εκτορας Νασιώκας έχει το λόγο. ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι,
εισηγούμαι σήμερα ένα νομοσχέδιο το οποίο εκ πρώτης όψεως φαίνεται τεχνικό, οργανωτικό, κανονιστικό, όμως είναι ένα πάρα πολύ σημαντικό νομοσχέδιο. Και τούτο διότι κάνει ένα βήμα εκσυγχρονισμού στον τομέα των αερομεταφορών και καλύπτει δύο κεφάλαια. 
Το ένα κεφάλαιο είναι η προσαρμογή της ελληνικής νομοθεσίας στις διατάξεις της κοινοτικής οδηγίας 94/56 για τη θέσπιση βασικών αρχών που διέπουν τις έρευνες ατυχημάτων και συμβάντων της Πολιτικής Αεροπορίας. 
Το δεύτερο κεφάλαιο...

ΠΡΟΕΔΡΟΣ (Απόστολος Κακλαμάνης): Κύριε Νασιώκα, με συγχωρείτε που σας διακόπτω. Θα κρατήσω το χρόνο σας.
Κύριοι συνάδελφοι, αν δεν υπάρξουν αρκετοί συνάδελφοι να εγγραφούν

απόψε να μιλήσουν επί της αρχής και επειδή όπως είδα οι τροπολογίες έχουν πολύ σοβαρά θέματα, είναι η τροπολογία που αφορά τα έργα της Ολυμπιάδας, είναι η τροπολογία, που κατετέθη, για τα πανωτόκια...
ΓΕΩΡΓΙΟΣ ΑΜΠΑΤΖΟΓΛΟΥ: Μέχρι τώρα δεν έχει κατατεθεί.

ΠΡΟΕΔΡΟΣ (Απόστολος Κακλαμάνης): Θα κατατεθεί.
Θα παρακαλούσα εάν δεν υπάρξουν πολλοί ομιλητές επί της αρχής να μπούμε και στη συζήτηση των άρθρων, ώστε να δοθεί ο χρόνος να συζητηθούν αυτές οι τροπολογίες και αύριο και την Πέμπτη, γιατί ενδεχόμενα σε κάποιες απ' αυτές τις τροπολογίες να γίνει κάποια ψηφοφορία. 
Επειδή την Παρασκευή έχουμε τη συζήτηση για την ψηφοφορία του Συντάγματος και θα διακόψουμε για μετά το Πάσχα, καλό θα ήταν επειδή δεν βλέπω ενδιαφέρον για τη συζήτηση επί της αρχής να επιφυλαχθούμε, ώστε να μπούμε και στη συζήτηση των άρθρων απόψε και να διαθέσουμε το χρόνο των δύο ημερών για τις τροπολογίες.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, παρακαλώ το λόγο. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαληγούρα, έχετε το
λόγο.
ΑΝΑΣΤΑΣΗΣ ΠΑΠΑΛΗΓΟΥΡΑΣ: 'Εχω την εντύπωση ότι θα εκδηλωθεί κάποιο
ενδιαφέρον και ότι μετά από λίγο το θέαμα της Αίθουσας θα είναι

διαφορετικό - θα είναι παρόντες πολλοί Βουλευτές, που προτίθενται να μιλήσουν.
Προτείνω το εξής -βέβαια είναι στην κρίση της Βουλής-: Μήπως θα
μπορούσαμε αύριο να συζητήσουμε αυτές τις σημαντικές τροπολογίες και να αφήναμε για την Πέμπτη τη συζήτηση των άρθρων του νομοσχεδίου; 
ΠΡΟΕΔΡΟΣ (Απόστολος Κακλαμάνης): Αν συμφωνήσουμε όλοι εδώ, μπορεί να
γίνει αυτό κατ' οικονομίαν. Αυτό το νομοσχέδιο ουσιαστικώς -γι' αυτό και

δεν υπάρχουν συνάδελφοι- είναι μονόδρομος. Είναι μια οδηγία που πρέπει να επικυρωθεί.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Δεν είναι μόνον η Οδηγία...
ΠΡΟΕΔΡΟΣ (Απόστολος Κακλαμάνης): Δεν θέλω να προδικάσω και την απόφαση του Σώματος. Λέω ότι σε σχέση με τις τροπολογίες, περισσότερο χρόνο χρειάζεται η συζήτηση των τροπολογιών, παρά η συζήτηση της αρχής του νομοσχεδίου.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Το αντίστροφο θα έλεγα. Μάλλον λεπτομερέστερη θα είναι η συζήτηση που θα γίνει για τις τροπολογίες, παρά για τα άρθρα. Επί της αρχής θα γίνει κάποια συζήτηση. Θα έλεγα, λοιπόν, να αφιερώσουμε
τη σημερινή μας συνεδρίαση στη συζήτηση επί της αρχής. Αύριο να
συζητηθούν οι κρίσιμες τροπολογίες. Την Πέμπτη το πρωί να προχωρήσουμε
στη συζήτηση των άρθρων.
ΠΡΟΕΔΡΟΣ (Απόστολος Κακλαμάνης): Εγώ δεν θα είχα αντίρρηση. Εκείνο που με απασχολεί είναι να μην υποχρεωθεί η Βουλή την Παρασκευή να κάνει και ψηφοφορία επί αυτού του νομοσχεδίου, διότι δεν είναι σωστό να
αφήσουμε μια εκκρεμότητα για μετά το Πάσχα. Εάν, λοιπόν, είναι ενδεχόμενο να γίνουν ψηφοφορίες επί των τροπολογιών, τότε να συζητηθούν αύριο. Αν είναι ενδεχόμενο να γίνουν ψηφοφορίες επί των άρθρων, να συζητηθούν αύριο τα άρθρα.
Ο κ. Παυλίδης έχει ζητήσει το λόγο. Ορίστε, κύριε Παυλίδη. ΑΡΙΣΤΟΤΕΛΗΣ ΠΑΥΛΙΔΗΣ: Επειδή έχω ασχοληθεί ιδιαιτέρως με την
τροπολογία για τα πανωτόκια, πρέπει να σας πω ότι ασφαλώς θα γίνουν ψηφοφορίες. Δεν είναι θέμα που μπορεί να περάσει άνευ ψηφοφορίας. 
ΠΡΟΕΔΡΟΣ (Απόστολος Κακλαμάνης): Εγώ λέω για τα άρθρα. Υπάρχουν
αντιρρήσεις, που θα μπορούσαν να προκαλέσουν ψηφοφορίες;
ΑΡΙΣΤΟΤΕΛΗΣ ΠΑΥΛΙΔΗΣ: Εγώ αναφέρομαι στην τροπολογία για τα πανωτόκια. Επ' αυτής, έχω να παρακαλέσω να διαβιβαστεί στην Κυβέρνηση ότι πρέπει να είναι παρών ο Υπουργός Εθνικής Οικονομίας και όχι κάποιος Υφυπουργός.
ΠΡΟΕΔΡΟΣ (Απόστολος Κακλαμάνης): Θα το πούμε αυτό, κύριε Παυλίδη. Ο κ. Παπαληγούρας έχει το λόγο.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Χωρίς να μπορώ σήμερα να δεσμεύσω το κόμμα
μου, πρέπει να σας πω ότι ειλικρινά έχω το αίσθημα ότι είναι πολύ πιθανότερο να υπάρξουν ψηφοφορίες σε σχέση με τις τροπολογίες, παρά σε σχέση με τα άρθρα.
ΠΡΟΕΔΡΟΣ (Απόστολος Κακλαμάνης): 'Αρα να συζητηθούν αύριο οι
τροπολογίες.
Ορίστε, κύριε Νασιώκα, συνεχίστε.
ΕΚΤΟΡΑΣ ΝΑΣΙΩΚΑΣ: Το νομοσχέδιο περιλαμβάνει δύο σημαντικά κεφάλαια. Το ένα είναι η προσαρμογή της ελληνικής νομοθεσίας στις διατάξεις της οδηγίας 9456 για τη θέσπιση βασικών αρχών, που διέπουν τις έρευνες ατυχημάτων και συμβάντων της Πολιτικής Αεροπορίας. Το δεύτερο κεφάλαιο είναι η ενίσχυση της κρατικής εποπτείας επί των προτύπων της ασφάλειας

των πτήσεων της Πολιτικής Αεροπορίας. Δηλαδή είναι κυρίως η δημιουργία του Σώματος Επιθεωρητών Ασφάλειας Πτήσεων.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Το παρόν νομοσχέδιο φιλοδοξεί να φέρει τις αερομεταφορές της πατρίδας μας σε ένα επίπεδο υψηλό, ανάλογο με τις άλλες χώρες του κόσμου και να δώσει υπηρεσίες σε αυτόν τον τομέα και δυνατότητες να προσαρμόζονται αυτές οι υπηρεσίες στις παγκόσμιες εξελίξεις, αλλά και στις αλλαγές που συμβαίνουν ραγδαία σε αυτόν τον τομέα. Τελευταία οι αερομεταφορές κερδίζουν έδαφος παγκοσμίως, αλλά και στη χώρα μας. Είναι δε τέτοιος ο ρυθμός αυτού του κέρδους, ώστε κάθε δεκαετία σχεδόν διπλασιάζονται οι αερομεταφορές. Ως εκ τούτου, είναι εύκολο να καταλάβουμε ότι είναι ανάγκη να αναπτύσσεται τόσο το νομικό θεσμικό πλαίσιο και να γίνεται διαρκώς πιο εξειδικευμένο, όσο και η ανάγκη να αναπτύσσονται τεχνικά, με πολύ εξειδικευμένους τρόπους, εκείνες οι διαδικασίες που θα οδηγούν στη μείωση των αεροπορικών ατυχημάτων. Γιατί γνωρίζουμε ότι ελαττώνονται ποσοστιαία τα ατυχήματα, αυξάνονται όμως σε απόλυτο αριθμό συγκρινόμενο με τον όγκο των αερομεταφορών.
Είμαστε, λοιπόν, αναγκασμένοι με βάση τις διεθνείς υποχρεώσεις μας να αναπροσαρμόσουμε τη νομοθεσία μας και να ενσωματώσουμε στο εσωτερικό μας δίκαιο μια σειρά από οδηγίες, αλλά κυρίως είμαστε υποχρεωμένοι απέναντι στο ύψιστο αγαθό της ανθρώπινης ζωής να κάνουμε ό,τι είναι δυνατόν προκειμένου να μειώσουμε στον ελάχιστο βαθμό τους κινδύνους από τις αεροπορικές μεταφορές.
Πιστεύω, λοιπόν, ότι το παρόν νομοσχέδιο έρχεται να καλύψει ένα
σημαντικό κενό. Θα αιτιολογήσω αυτόν μου τον ισχυρισμό. 'Ερχεται όμως και σε μία συγκυρία που προσπαθούμε να κάνουμε το μεγάλο άλμα στις αερομεταφορές. 'Εχει λίγες ημέρες από τότε που ξεκίνησε το "ΕΛΕΥΘΕΡΙΟΣ ΒΕΝΙΖΕΛΟΣ" και περνάει τις πρώτες δύσκολες μέρες προσαρμογής του στο να ανταποκριθεί στις πράγματι μεγάλες ανάγκες που δημιουργούνται. Και έρχεται σε μια στιγμή που δρομολογούνται εξελίξεις για την Ολυμπιακή, που πιστεύουμε να είναι και αποτελεσματικές και να δώσουν και βιώσιμη και ανταγωνιστική λύση ούτως ώστε ο εθνικός μας αερομεταφορέας όχι μόνο να αυξήσει το επίπεδο των υπηρεσιών που έχει, αλλά να γίνει πλήρως ανταγωνιστικός, πρωτοποριακά ανταγωνιστικός σε αυτόν το χώρο. 

Το πρώτο κεφάλαιο είναι η εναρμόνιση με την κοινοτική οδηγία. Και δεν
μπορεί παρά να αναγνωρίσουμε ότι έχουμε καθυστερήσει πάρα πολύ στο να φθάσουμε, στο να νομοθετήσουμε το περιεχόμενο και την ουσία αυτής της οδηγίας. Και βεβαίως είναι γνωστό ότι υπήρξαν προσπάθειες δι' άλλων τρόπων κυβερνητικών αποφάσεων ή προεδρικών διαταγμάτων, οι οποίες απέβησαν
νομικά ατελέσφορες. Και φθάσαμε σήμερα και υπό την απειλή παραπομπής στο Ευρωπαϊκό Δικαστήριο για μη εναρμόνιση και εφαρμογή της κοινοτικής

οδηγίας να νομοθετούμε εναρμονιζόμενοι πλήρως σε αυτήν την οδηγία.
Το δεύτερο κεφάλαιο κατά την άποψή μου είναι εξίσου σημαντικό, αν όχι σημαντικότερο. Γιατί αν δεν δημιουργήσουμε το Σώμα Επιθεωρητών Ασφάλειας των Πτήσεων, αν δηλαδή δεν μπορούμε εμείς να είμαστε επιθεωρητές ελεγκτές, εννοώ η δική μας υπηρεσία, η Υπηρεσία Πολιτικής Αεροπορίας, αν οι επιθεωρητές ασφάλειας δεν είναι διαπιστευμένοι από τη Διεθνή Ομοσπονδία, αν δεν έχουν τη δυνατότητα να κάνουν ουσιαστικό έλεγχο και επιθεώρηση, είναι βέβαιο ότι κρινόμενοι -και έχουμε κριθεί ήδη και έχουμε καταταγεί στη Β' κατηγορία εκ μέρους της αεροπορίας των Ηνωμένων Πολιτειών- τότε δεν μπορούμε όχι να είμαστε αντάξιοι και ανταγωνιστικοί, αλλά μάλλον προβλήματα περισσότερα θα δημιουργήσουμε από όσα σήμερα αντιμετωπίζουμε. 'Εχουμε, λοιπόν, καθήκον να δούμε αυτό το κεφάλαιο γρήγορα. Πρέπει να το δούμε άμεσα πώς θα λειτουργήσει, μεσοπρόθεσμα και μακροπρόθεσμα. Και νομίζω ότι τώρα γίνεται μία τομή που λαμβάνει υπόψη όλα όσα υποστηρίζει ο Διεθνής Οργανισμός Πολιτικής Αεροπορίας, η Ευρωπαϊκή Επιτροπή Πολιτικής Αεροπορίας, ο Σύνδεσμος Αεροπορικών Αρχών και βεβαίως το Euro Control.
Ας έρθουμε όμως στο πρώτο κεφάλαιο, στη διερεύνηση των ατυχημάτων και των συμβάντων της Πολιτικής Αεροπορίας.
Με την ισχύουσα νομοθεσία μέχρι σήμερα με τα άρθρα 139 μέχρι 150, τα οποία καταργούνται και το προεδρικό διάταγμα 324/68, που και αυτό καταργείται, η διερεύνηση των αεροπορικών ατυχημάτων και συμβάντων ανήκαν στην αρμοδιότητα της Υπηρεσίας Πολιτικής Αεροπορίας. Οι διερευνητές για κάθε ατύχημα ορίζονταν με απόφαση του Διοικητού της Υ.Π.Α. Η έκθεση και το υλικό πήγαινε στον Υπουργό Μεταφορών, ο οποίος το παρέπεμπε στο Ανακριτικό Συμβούλιο Ανακριτικών Ατυχημάτων. Αυτή ήταν μία διαδικασία, η οποία είναι ακριβώς και εντελώς αντίθετη με την κοινοτική οδηγία. Γιατί μέχρι τώρα μία κρατική υπηρεσία έκανε τον έλεγχο, υπήρχαν και άλλες δυσκολίες, δεν προσδιοριζόταν ο ακριβής χρόνος ελέγχου, υπήρχαν προβλήματα αποτελεσματικότητας και κυρίως ήταν αναποτελεσματικό, γιατί όπως γνωρίζουμε το θέμα της διερεύνησης των ατυχημάτων και των συμβάντων δεν είναι για να αποδοθούν ευθύνες, κυρίως είναι για να διορθωθούν εκείνες οι ατέλειες και οι αδυναμίες, ώστε να μη συνεχίσουμε να έχουμε συμβάντα και κυρίως να μην έχουμε ατυχήματα.

Σύμφωνα, λοιπόν, με την οδηγία υπάρχει η αντίθετη ακριβώς φιλοσοφία. Οι έρευνες πρέπει να γίνονται από ανεξάρτητη αρχή και σ'αυτό θα μείνουμε αρκετά. Πρέπει να γίνονται από τη χώρα στην οποία συμβαίνει το ατύχημα -υπάρχουν και ιδιαιτερότητες και εξαιρέσεις που θα τις συζητήσουμε όταν
μιλήσουμε στα άρθρα- κυρίως όμως πρέπει να γίνονται από ένα όργανο όπως είπα και αυτό είναι...
ΠΡΟΕΔΡΕΥΩΝ (Κωνσταντίνος Γείτονας): Κύριε Νασιώκα, συγγνώμη. Είναι η δεύτερη φορά που το Προεδρείο σας διακόπτει, αλλά αξίζει τον κόπο και πιστεύω ότι δεν έχετε αντίρρηση.
Επειδή είναι εδώ τα παιδιά ενός σχολείου και παρακολουθούν και ίσως

τα καθυστερήσουμε πολύ, θέλω να τους ανακοινώσω ενδιάμεσα στους κυρίους συναδέλφους. Ανακοινώνω, λοιπόν, ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, είκοσι μαθητές και δύο συνοδοίκαθηγητές από το νυκτερινό Γυμνάσιο 'Αργους.
Η Βουλή τους καλωσορίζει.
(Χειροκροτήματα απ'όλες τις πτέρυγες)
Μπορείτε να συνεχίσετε, κύριε Νασιώκα.
ΕΚΤΟΡΑΣ ΝΑΣΙΩΚΑΣ: Η μεγάλη, λοιπόν, τομή είναι ότι πρέπει να διενεργούνται -και έτσι θεσμοθετείται- από ανεξάρτητο και ανεπηρέαστο όργανο, προκειμένου να αποφύγουμε οποιεσδήποτε συγκρούσεις συμφερόντων, οποιαδήποτε υπόνοια ότι κάτι πάει να καλυφθεί ή ότι δεν παίρνονται όλα εκείνα τα μέτρα, τα οποία θα καταστήσουν αποτελεσματικότερη και ασφαλέστερη τη λειτουργία των αερομεταφορών μας.
Αυτό το όργανο πρέπει να χαίρει την απαραίτητης για την επίτευξη του 
ελευθερία δράση στο έργου του, πρέπει να διαθέτει το αναγκαίο δυναμικό. Βεβαίως εκδίδει πόρισμα και κοινοποιείται υποχρεωτικά σε όλους όσους

εμπλέκονται. Οι φορείς που εμπέκονται έχουν υποχρέωση να λαμβάνουν αυστηρά υπόψη τους τις συστάσεις ασφαλείας, οι οποίες και τους κοινοποιούνται. Αυτές οι συστάσεις ασφαλείας μπορεί και να γίνονται πριν ακόμη βγει και το τελικό πόρισμα, το οποίο έχει ένα χρονοδιάγραμμα. Αυτό 
συμβαίνει για να προλαβαίνουμε και να διορθώνουμε οποιεσδήποτε ατέλειες. Οι προτάσεις του τελικού πορίσματος υπόκεινται στις διαδικασίες που
προβλέπει ο νόμος.
'Ετσι, λοιπόν, ιδρύεται η ανεξάρτητη επιτροπή διερεύνησης ατυχημάτων
και ασφάλειας πτήσεων. Αυτή απολαμβάνει διοικητικής αυτοτέλειας,
επιλέγεται ο πρόεδρος με τη διαδικασία που επιλέγονται όλες οι
ανεξάρτητες αρχές. Δηλαδή ο πρόεδρος ορίζεται από τον Υπουργό μετά από

πρόταση των 4/5 της Διάσκεψης των Προέδρων της Βουλής, δηλαδή με πρόταση του Προέδρου της Βουλής και με ομόφωνη απόφαση ή τουλάχιστον με τα 4/5 όπως είπα. Μαζί με τα άλλα τέσσερα μέλη αποτελεί την Ανεξάρτητη Επιτροπή Διερεύνησης Ατυχημάτων, η οποία στέκεται στη μέση μεταξύ όλων όσων θεωρητικά κα πρακτικά θα μπορούσαν να έχουν έννομο συμφέρον πιέζοντας από τη μία ή την άλλη πλευρά σε οποιαδήποτε διερεύνηση οποιουδήποτε ατυχήματος.
Το πλέον κρίσιμο ή εξίσου κρίσιμο και σημαντικό, είναι ότι συνεπικουρείται από μια μονάδα μελετών και διερεύνησης αεροπορικών 
ατυχημάτων και συμβάντων, στελεχωμένη και εξειδικευμένη από υπαλλήλους. Αυτή άλλωστε κάνει και τη σημαντική δουλειά της διερεύνησης μετά από
απόφαση της επιτροπής.
Η επιτροπή στοχεύει στη διαπίστωση των αιτίων του ατυχήματος, όπως
είπα πριν, όχι για να αποδοθούν ευθύνης, αλλά για να διορθωθεί
-άλλωστε για τις ευθύνες είναι άλλοι υπεύθυνοι και θα πούμε γι' αυτό-

ό,τι είναι δυνατόν από οποιαδήποτε αδυναμία, ατέλεια που μπορούμε να αντιμετωπίσουμε και βεβαίως για να συμβάλουμε στην πρόληψη οποιωνδήποτε μελλοντικών ατυχημάτων.
Το πνεύμα των παραπάνω στόχων του εισηγούμενου νομοσχεδίου καθορίζεται με σαφήνεια στο πεδίο εφαρμογής του νόμου. Υπάρχουν οι ορισμοί και ξεκαθαρίζεται απόλυτα τι είναι συμβάν, ποιος είναι ο σκοπός διερεύνησης, πώς γίνεται, όλα αυτά περιγράφονται λεπτομερώς στο νομοσχέδιο για πρώτη φορά. Περιγράφεται ο βαθμός της διαδικασίας και αρμοδιότητας των ερευνητών, της συμμετοχής των εκπροσώπων των αλλοδαπών αρχών, άλλων συμβούλων, εμπειρογνωμόνων, η διαδικασία διερεύνησης, οι κανόνες για να αντιμετωπίζεται οποιαδήποτε μεροληψία ή ένσταση μεροληψίας, πώς συνεργάζονται τα κράτη μεταξύ τους, πώς ενημερώνονται, πώς γίνεται η σύνταξη των συνοπτικών εκθέσεων, οτιδήποτε, λοιπόν, λεπτομερειακά αφορά το μεγάλο αυτό θέμα της διερεύνησης οποιουδήποτε συμβάντος ή ατυχήματος της Πολιτικής Αεροπορίας. Και αυτό και μόνο όπως περιγράφεται και η αυτοτέλεια και η ανεξαρτησία της επιτροπής

κατοχυρώνονται και ανεβάζουν το επίπεδο ασφάλειας των πτήσεων στην
πατρίδα μας.
'Ετσι, λοιπόν, με αυτά που είπα, κυρίες και κύριοι συνάδελφοι, στο
πρώτο κεφάλαιο εναρμονίζεται απόλυτα η νομοθεσία μας με την οδηγία 9456. Δεν είμαστε πλέον σε κρίση υπό την Ευρώπη όταν θεσπίσουμε να γίνει νόμος
του κράτους το συγκεκριμένο νομοσχέδιο.
Και μάλιστα, δίνουμε όχι απλώς τη δυνατότητα να είμαστε πλήρως
εναρμονισμένοι, αλλά και την προοπτική να προσαρμοζόμαστε κάθε φορά στις
εξελίξεις σε αυτόν τον τομέα.
Θα περάσω όμως στο δεύτερο κεφάλαιο το οποίο είναι αυτή καθεαυτή η

ασφάλεια των πτήσεων, ο έλεγχος, οι αυστηρές διαδικασίες επιθεώρησης. Αυτό βεβαίως είναι και θέμα τεχνικών υποδομών και δυνατοτήτων που έχουμε, είναι όμως και θέμα βασικού ελέγχου. Γι'αυτό πάλι κρινόμαστε πάρα πολύ αυστηρά και είπα νωρίτερα ότι έχουμε καταργήσει την κατηγορία Β'. Με αυτόν τον τρόπο σήμερα μπορούμε να κάνουμε ένα άλμα στο χώρο της επιθεώρησης.
Αυτό βεβαίως θα το κάνει η Υπηρεσία Πολιτικής Αεροπορίας. Δεν θα
ελέγχει μόνο τα πτητικά πρότυπα -αυτός είναι ο ένας πυλώνας- θα ασχολείται και με αυτά καθεαυτά τα αεροδρόμια, που είναι ο δεύτερος πυλώνας και με τον έλεγχο εναέριας κυκλοφορίας, που είναι ο τρίτος πυλώνας. Αυτό πρέπει να γίνεται με συστηματικό τρόπο και έχει σαν σκοπό την έγκαιρη προσαρμογή στις εξελίξεις και στις αλλαγές. Το θέμα, δηλαδή, δεν είναι μόνο να παρέχουμε τώρα υψηλό επίπεδο.
Πού στηρίζεται η νομοθετική παρέμβαση του Υπουργείου Μεταφορών; Στηρίζεται στην ανάλυση των συστημάτων ασφάλειας, που επετεύχθηκε με τη βοήθεια εξειδικευμένων οίκων και συμβούλων και βεβαίως με τη συνεργασία υπηρεσιών της Πολιτικής μας Αεροπορίας και άλλων κρατών. Στηρίζεται σε συγκεκριμένες αναλύσεις και υποδείξεις που μας έκανε ο Διεθνής Οργανισμός Πολιτικής Αεροπορίας σε πρόσφατη επιθεώρηση που έκανε στην Ελλάδα. Στηρίζεται στο σχέδιο δράσης που υπέβαλε η Υπηρεσία Πολιτικής Αεροπορίας στο Διεθνή Οργανισμό Πολιτικής Αεροπορίας. Στηρίζεται στις υποδείξεις του Ευρωπαϊκού Συνδέσμου Αεροπορικών Αρχών. Στηρίζεται σε όποιες άλλες διαπιστώσεις και αδυναμίες καταγράφηκαν είτε με αποφάσεις είτε με προτάσεις είτε με μελέτες είτε με συγκρίσεις με τον τρόπο που επιθεωρείται και ελέγχεται η ασφάλεια των πτήσεων στα προηγμένα κράτη σε όλον τον κόσμο.
Καταγράφηκαν, λοιπόν, τα προβλήματα και με το νομοσχέδιο αυτό γίνεται προσπάθεια να αναταχθούν, να φανερωθούν και να λυθούν τα ουσιώδη προβλήματα της οργανωτικής δομής της Υπηρεσίας Πολιτικής Αεροπορίας και εκείνων που συνιστούν αποκλίσεις από τους κανόνες του Διεθνούς Οργανισμού Πολιτικής Αεροπορίας.
Για όλους αυτούς τους λόγους, κυρίες και κύριοι συνάδελφοι, ιδρύεται το Σώμα Επιθεωρητών Ασφαλείας Πτήσεων Υψηλών Προσόντων. Οι επιθεωρητές αυτοί θα υπόκεινται σε αυστηρότατη διαδικασία για την απόκτηση του διεθνώς αναγνωρισμένου πιστοποιητικού επιθεωρητή ασφαλείας πτήσεων. 
Ενεργοποιείται βεβαίως και αξιοποιείται με το νομοσχέδιο υπό
αυστηρότατες προϋποθέσεις το υφιστάμενο επιστημονικό προσωπικό της Υπηρεσίας Πολιτικής Αεροπορίας, το οποίο διαθέτει τα κατάλληλα προσόντα για να επιτελέσει το έργο της επιθεώρησης που σχετίζεται με την ασφάλεια των πτήσεων.
Δημιουργούνται οι προϋποθέσεις για την ενίσχυση της Πολιτικής Αεροπορίας με εξειδικευμένα άτομα προερχόμενα από την αεροπορική αγορά, που κατέχουν ήδη πιστοποιητικό επιθεωρητή ασφαλείας πτήσεων ή διαθέτουν τυπικά και ουσιαστικά προσόντα για την ταχεία απόκτηση αυτού του πιστοποιητικού. Και βεβαίως αυτό το πιστοποιητικό θα δοθεί από την ICAO μετά από αυστηρότατη κρίση και αξιολόγηση των προσόντων. Αυξάνονται και οι οργανικές θέσεις και θεσπίζονται πολλά άλλα υποβοηθητικά μέτρα της λειτουργίας του Σώματος Επιθεωρητών Ασφαλείας Πτήσεων Υψηλών Προσόντων. Και με αυτές τις παρεμβάσεις θα μπορούν να λειτουργήσουν και αποτελεσματικά και ανταγωνιστικά.
Αξιοποιείται, λοιπόν, το προσωπικό που έχουμε, αλλά προσλαμβάνονται με συμβάσεις και επιθεωρητές που είναι ήδη πιστοποιημένοι, με ειδική σύμβαση τριετίας. Η σύμβαση μπορεί και να επαναληφθεί με ανώτερο έτος 
ηλικίας το εξηκοστό πέμπτο, δηλαδή δεν μπορεί να γίνει πέραν του εξηκοστού δευτέρου έτους του ενδιαφερομένου. Μπορούν ακόμη να γίνουν συμβάσεις με ανθρώπους που έχουν τα τυπικά και τα ουσιαστικά προσόντα και μπορούν να

κριθούν. Γίνεται ταχύρυθμος εκπαίδευση για ανέλιξη των υπαρχόντων στην Υπηρεσία Πολιτικής Αεροπορίας.
Αυτό έχει σαν στόχο -και αυτό είναι και το κρίσιμο- να μπορούμε σήμερα να ανταποκριθούμε στις ανάγκες της εποχής. Αύριο όμως -και το αύριο είναι πολύ κοντά- πρέπει να είμαστε ακόμη καλύτεροι. Και μεθαύριο η ανέλιξη και η εξέλιξη μέσα από την Πολιτική Αεροπορία να είναι αυτάρκης, να μην έχουμε ανάγκη να προσφύγουμε ούτε στην ελεύθερη αγορά ούτε στη διεθνή αγορά για να βρούμε τέτοιους επιθεωρητές. 
'Εχουμε, λοιπόν, υποχρέωση, κυρίες και κύριοι συνάδελφοι, να
στηρίξουμε αυτό το νομοσχέδιο, του οποίου βεβαίως πολλές εξειδικευμένες δράσεις θα αφίενται σε προεδρικά διατάγματα -θα μας πει σε λίγο και ο Υπουργός- στα οποία όμως ο νόμος δίδει χρονικό ορίζοντα λίγων μηνών, μέχρι έξι, να υλοποιηθούν γιατί έχουμε καθυστερήσει πάρα πολύ σε αυτόν τον τομέα και είναι ώρα να κάνουμε τώρα το μεγάλο άλμα.
Κλείνοντας, κυρίες και κύριοι συνάδελφοι και καλώντας σας να υπερψηφίσετε αυτό το νομοσχέδιο επί της αρχής και να συζητήσουμε τις όποιες αντιρρήσεις στα άρθρα, λέω το εξής: Παρ' όλο που φαίνεται σαν ένα νομοσχέδιο κανονιστικό και οργανωτικό, παρ' όλο που το ένα το κεφάλαιο είναι προσαρμογή και εναρμόνιση σε κοινοτική οδηγία, είναι ένα νομοσχέδιο που έπρεπε πρώτα να το έχουμε κάνει πριν από καιρό. Δεύτερον δίνει πολύ μεγάλη ώθηση στις αερομεταφορές στην πατρίδα μας και μπορεί να μας φέρει το συντομότερο δυνατό στο υψηλότατο επίπεδο, ανταγωνιστικά με τις άλλες υπηρεσίες στις αερομεταφορές στην πατρίδα μας.
'Εχουμε πάρα πολύ μεγάλη ανάγκη όχι να δώσουμε μόνο ασφάλεια, που αυτό είναι πρώτιστο στον άνθρωπο, αλλά να δώσουμε και τη δυνατότητα να προσελκύσουμε όχι μόνο τουρίστες, όχι μόνο πολίτες, αλλά και άλλες μεταφορές εμπορευμάτων για να συμβάλουμε στην ανάπτυξη της πατρίδας μας, που τόσο μεγάλη ανάγκη έχει και που οι προοπτικές που διαμορφώνονται είναι πάρα πολύ ευνοϊκές, ιδιαίτερα με τον τρόπο που αναπτύσσεται η πατρίδα μας, με τις υποδομές που κάνουμε και με την Ολυμπιάδα του 2004, που είναι προ των πυλών.

Ευχαριστώ πάρα πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Η κα Κόλλια -Τσαρουχά, εισηγήτρια της Νέας Δημοκρατίας, έχει το λόγο.
ΜΑΡΙΑ ΚΟΛΛΙΑ -ΤΣΑΡΟΥΧΑ: Κύριε Πρόεδρε, κύριοι συνάδελφοι, το
συζητούμενο νομοσχέδιο που έρχεται σήμερα στη Βουλή, όπως με πολύ θάρρος ομολόγησε και ο συνάδελφος της Συμπολίτευσης, έρχεται με πολύ μεγάλη καθυστέρηση, σε ό,τι αφορά κύρια την ένταξη αυτής της οδηγίας, της 96/56

ΕΚ του Ευρωπαϊκού Συμβουλίου, στο εσωτερικό μας δίκαιο. Και αυτό γιατί η σχετική οδηγία εκδόθηκε από το Ευρωπαϊκό Συμβούλιο στις 21.11.1994 και μόλις τώρα ο κύριος Υπουργός φέρνει στη Βουλή, αυτό το σχετικό σχέδιο νόμου προκειμένου να ενταχθεί στο εσωτερικό μας δίκαιο.
Οι προηγούμενοι αρμόδιοι Υπουργοί και οι διοικητές της Υπηρεσίας Πολιτικής Αεροπορίας από το 1994 και μετά αδράνησαν και δεν προχώρησαν σε εκείνες τις απαραίτητες ενέργειες, ώστε να δημιουργήσουν την κατάλληλη υποδομή στην πολιτική μας αεροπορία.
Πρέπει να επισημανθεί ότι η Υπηρεσία Πολιτικής Αεροπορίας ασκεί τις αναγραφόμενες στην οδηγία πράξεις και αρμοδιότητες εδώ και πολλά χρόνια. Δεν χωρεί καμία αμφιβολία ότι οπωσδήποτε κάθε νέο νομοθέτημα σε αυτούς τους σημαντικούς τομείς είναι επιθυμητό, αλλά δυστυχώς τα βήματα είναι πολύ καθυστερημένα.
Επίσης πρέπει να ομολογήσουμε ότι παρά τις κομματικές παρεμβάσεις από
την πλευρά της Κυβέρνησης του ΠΑ.ΣΟ.Κ., σε ό,τι αφορά τα προσλαμβανόμενα πρόσωπα και τις άλλες επιχειρούμενες κάθε φορά ενέργειες, η Υπηρεσία Πολιτικής Αεροπορίας κατάφερε να κάνει καλά ή αρκετά καλά τη δουλειά της μέχρι πρότινος, όπου με απόφαση της FAA η χώρα μας σε ό,τι αφορά την Υπηρεσία Πολιτικής Αεροπορίας υποβιβάστηκε στη δεύτερη κατηγορία. 

Αλλά και οι άλλες διατάξεις του υπό συζήτηση νομοσχεδίου, αυτές που
αφορούν την ενίσχυση της κρατικής εποπτείας επί των προτύπων ασφάλειας πτήσεων καθώς και τη ρύθμιση των οργανωτικών θεμάτων της ΥΠΑ έρχονται εσπευσμένα και βεβιασμένα, για ευνόητους λόγους -θα μου επιτρέψετε την έκφραση- στη Βουλή, χωρίς προηγούμενα να ζητηθεί η άποψη των εμπλεκομένων φορέων, των εργαζομένων στην ΥΠΑ, των αερομεταφορέων, των επιχειρήσεων τουρισμού και άλλα.
Με το συζητούμενο νομοσχέδιο για την προσαρμογή αυτής της οδηγίας του Ευρωπαϊκού Συμβουλίου, που είναι βέβαια υποχρέωση της χώρας μας, δημιουργείται ένα όργανο έρευνας αεροπορικών ατυχημάτων και συμβάντων, ανεξάρτητο από την ΥΠΑ και τις αεροπορικές εταιρείες. Αυτό το αναφέρει η παράγραφος 1 του άρθρου 6 της οδηγίας.
Η παράγραφος 2 του άρθρου 6 αυτής της οδηγίας, μας δίνει -όπως ρητά
λέει- τη δυνατότητα δημιουργίας ενός άλλου, δεύτερου οργάνου κάτω από την επιτροπή, για ανάλυση των πορισμάτων και συμπερασμάτων του πρώτου οργάνου. Δηλαδή δεν μας υποχρεώνει να δημιουργήσουμε κι αυτό το δεύτερο όργανο, το οποίο μπορεί να έχει πολλές φορές και διϊστάμενες απόψεις από την επιτροπή ή να δημιουργείται έτσι μια διαρχία. Αυτό το όργανο, τουλάχιστον κατά την άποψη του σχεδίου νόμου, δημιουργείται για να αναλύονται τα εκάστοτε πορίσματα και αποτελέσματα από τα συμπεράσματα της επιτροπής.
Στο σχέδιο νόμου, το δεύτερο αυτό όργανο, όπως είπαμε, ονομάζεται "μονάδα".
Αφού, κύριε Υπουργέ, μέχρι σήμερα η ΥΠΑ με τα όποια προβλήματά της,
τα οποία πολλές φορές σας έχουν επισημανθεί, έκανε κατά βάση καλά ή αρκετά καλά, γιατί άραγε παίρνετε από την ΥΠΑ αρμοδιότητες και δημιουργείτε μια πειραματική μονάδα με άγνωστη εξέλιξη, αφού όπως
είπα προηγουμένως η σχετική οδηγία στην παράγραφο 2 του άρθρου 6 δεν μας υποχρεώνει να δημιουργήσουμε κάτι τέτοιο;
'Ετσι, όπως είναι προφανές, κατ' αρχήν δεν έχουμε αντίρρηση στην ιδέα και τη φιλοσοφία της οδηγίας σε ό,τι αφορά τη δημιουργία ενός οργάνου επιτροπής ανεξάρτητης. 'Εχουμε όμως σοβαρές ενστάσεις για τον τρόπο εφαρμογής ή αναπροσαρμογής της οδηγίας στην ελληνική νομοθεσία, που προσπαθεί να γίνει με το παρόν σχέδιο νόμου.
Πρέπει να παρατηρήσω στο σημείο αυτό ότι η αρμόδια Διεύθυνση Πτητικών Προτύπων της ΥΠΑ ζητούσε εγγράφως από το 1996 να στελεχωθεί η διεύθυνση αυτή με το αναγκαίο προσωπικό, με αεροναυπηγούς και χειριστές και να εκπαιδευτούν αυτοί έτσι ώστε να ανταποκριθούν στις απαιτήσεις του Διεθνούς Οργανισμού Πολιτικής Αεροπορίας (ΙCΑΟ) για τα θέματα ασφαλείας των πτήσεων.
Και βέβαια σήμερα, αντί ο αρμόδιος Υπουργός να έχει δημιουργήσει την κατάλληλη υποδομή στην ΥΠΑ, απέφυγε συστηματικά να το κάνει αυτό. 'Εφεραν εδώ και καιρό ξένους συμβούλους, το οποίο ομολόγησε και ο κύριος συνάδελφος του ΠΑΣΟΚ, οι οποίοι στοιχίζουν στο ελληνικό κράτος και στους 'Ελληνες φορολογουμένους εκατομμύρια δραχμές. Για το θέμα αυτό, οι εργαζόμενοι της Πολιτικής Αεροπορίας έχουν μηνύσει τον πρώην διοικητή της ΥΠΑ κ. Γεωργαράκη, αλλά και κάθε υπεύθυνο για παράβαση καθήκοντος και απιστίας στο δημόσιο.
Το επιχείρημα από την πλευρά του Υπουργείου ότι δήθεν με τη σύσταση της επιτροπής, η οποία θα έχει διοικητική και οικονομική αυτοτέλεια, θα επιτευχθεί η ταχεία, αντικειμενική και διαφανής διεξαγωγή της τεχνικής διερεύνησης των αεροπορικών ατυχημάτων και συμβάντων και η μείωση δήθεν του αριθμού των ατυχημάτων, δεν είναι δυνατό να χρησιμοποιείται, κύριε Υπουργέ, έτσι αβασάνιστα.
Και αυτό, γιατί σήμερα η ασφάλεια των πτήσεων και η αποφυγή ατυχημάτων και συμβάντων, πιστεύουμε ότι δεν θα αποκατασταθεί με τη δημιουργία αυτής της νέας επιτροπής, αλλά οπωσδήποτε με την επίτευξη συνδυασμού πολλών παραμέτρων, που αφορούν την ασφαλή διακίνηση και εξυπηρέτηση αεροσκαφών, τόσο στον αέρα όσο και στο έδαφος, με πρωτεύουσες βέβαια παραμέτρους πρώτα τον τεχνικό έλεγχο και δεύτερον τον αυστηρό έλεγχο της τεχνικής εκμετάλλευσης. Αλήθεια όλες οι διερευνήσεις ατυχημάτων και συμβάντων με το παλαιό καθεστώς δεν είχαν αντικειμενικά ορθά αποτελέσματα και πορίσματα;
Με το παρόν σχέδιο νόμου, ανοίγει για άλλη μια φορά, πιστεύουμε,
κύριε Υπουργέ, ο δρόμος για νέες προσλήψεις. Με την προτεινόμενη σύσταση Επιτροπής Διερεύνησης Ατυχημάτων δημιουργείται ένα όργανο, το οποίο θα απασχολεί τα πρόσωπα που προτείνονται στο σχέδιο νόμου με ακαθόριστα προσόντα.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)
'Οταν τα μέλη της Επιτροπής Διερεύνησης Ατυχημάτων διορίζονται από τον εκάστοτε Υπουργό Μεταφορών, καταργείται η πρόθεση της εισηγητικής έκθεσης, άρθρο 3, για ίδρυση ανεξάρτητου και ανεπηρέαστου οργάνου.
Αλήθεια όταν δεν θα υπάρχει συμβάν προς διερεύνηση, με τι θα
ασχολείται η επιτροπή αυτή; Με το υπό συζήτηση σχέδιο νόμου, ρυθμίζονται επίσης και θέματα ενίσχυσης της κρατικής εποπτείας επί των προτύπων ασφάλειας πτήσεων, όπως επίσης και οργανωτικά θέματα.
'Οπως θα αναφέρω και στην κατ' άρθρο συζήτηση, κύριε Πρόεδρε,
πιστεύουμε ότι με το σχέδιο νόμου δημιουργούνται συγκαλυμμένα πολλές μικρές υπηρεσίες πολιτικής αεροπορίας σε διάφορα μικρά αεροδρόμια της χώρας μας, παρότι δεν δικαιολογείται μια τέτοια ανάγκη από το φόρτο λειτουργίας ενός μικρού αεροδρομίου, στις οποίες δεν έχουν καθοριστεί οι αρμοδιότητες, τα οργανογράμματα, οι διαδικασίες, οι θέσεις και τα προσόντα του προσωπικού, καθώς και οι αμοιβές του.
Επίσης, παρέχονται απεριόριστες δυνατότητες ανάθεσης έργων, μελετών, πρόσληψης συμβούλων, χωρίς να τίθενται όρια δαπανών ή συγκεκριμένα προσόντα προσληφθησομένων προσώπων και όρια αμοιβών. Δεν καθορίζεται η σχέση των φορέων αυτών με την Υπηρεσία Πολιτική Αεροπορίας ούτε η Υπηρεσία Πολιτικής Αεροπορίας θα είναι πλέον η κρατική αρχή που θα ελέγχει το έργο των αερομεταφορέων, όπως η αντίστοιχη JAA, η ένωση δηλαδή των υπηρεσιών πολιτικής αεροπορίας της Ενωμένης Ευρώπης.
Δεν είναι δυνατόν, κύριε Υπουργέ, το παρόν νομοσχέδιο να προβλέπει την πρόσληψη ατόμων σαν επιθεωρητές με προσόντα που είναι άσχετα με το αντικείμενο, όπως, ας πούμε, το απλό πτυχίο της Νομικής και μόνη εκπαίδευση τρίμηνη ή τετράμηνη. Το κείμενο του σχεδίου νόμου βρίθει φωτογραφικών διατάξεων, όπως το αναφερόμενο όριο ηλικίας των εξήντα δύο ετών για πρόσληψη κάποιου ανώτατου στελέχους.
Κύριε Πρόεδρε, στη μέχρι σήμερα ισχύουσα σχετική νομοθεσία, η οποία ουσιαστικά καταργείται με το παρόν νομοθέτημα, δεν υπήρχαν όλες εκείνες οι απαραίτητες ρυθμίσεις λειτουργίας και εφαρμογών της πολιτικής μας αεροπορίας ανά κλάδο και ειδικότητα υπαλλήλων; Η διεύθυνση Δ12 της Υ.Π.Α., η οποία είναι αρμόδια για τον έλεγχο των άλλων διευθύνσεων της πολιτικής μας αεροπορίας, δεν έχει ελέγξει ή δεν ελέγχει τον κλάδο και την ειδίκευση των υπαλλήλων της Δ2 διεύθυνσης; Πώς επιτρέπει αυτή η διεύθυνση Δ12 τέτοιες ρυθμίσεις στο συζητούμενο σχέδιο νόμου, ώστε να επιτρέπονται εκ μέρους των αερομεταφορέων τόσο σοβαρά σχόλια από την πλευρά τους, ως προς αυτό που αναφέρει συγκεκριμένα, ότι θα γελοιοποιηθούμε αν πιστοποιήσουμε σαν ελεγκτές πτήσεων και των αεροπορικών εκμεταλλεύσεων αποφοίτους μεν ανωτάτων σχολών, αλλά οποιασδήποτε άσχετης με το αντικείμενο γνώσης;
Τα ίδια, κύριε Υπουργέ, μας καταγγέλλει και η Ο.Σ.Υ.Π.Α. -μας κατήγγειλε και ενώπιον της Διαρκούς Επιτροπής, που συζητούσαμε και εξειδικεύαμε το συγκεκριμένο σχέδιο νόμου- το συνδικαλιστικό όργανο των εργαζομένων στην πολιτική αεροπορία. Επομένως πιστεύουμε ότι οι προτεινόμενες ρυθμίσεις έχουν ένα μόνο σκοπό: την τακτοποίηση και εξυπηρέτηση "ημετέρων" με φωτογραφικές διατάξεις, τη δημιουργία νέων θέσεων εργασίας ανεξέλεγκτων, χωρίς τα απαραίτητα προσόντα, που σας είπα προηγουμένως.
Εξάλλου δεν δημιουργεί εντύπωση το γεγονός ότι εσπευσμένα η
Κυβέρνηση με το παρόν νομοσχέδιο φέρνει ρυθμίσεις, οι οποίες θεωρητικά μόνο και κατά τύπο θα δώσουν τα εχέγγυα για μια ασφάλεια πτήσεων εν όψει και της λειτουργίας του νέου αεροδρομίου των Σπάτων, που γίνεται τόσος λόγος.
Εγώ θα έλεγα, κύριε Υπουργέ, καλόπιστα ότι η Νέα Δημοκρατία ό,τι και αν λέει τον τελευταίο καιρό, πάντα κάνει καλόπιστη κριτική, ελέγχοντας από το θεσμικό της ρόλο την Κυβέρνηση, δεν λέει υπερβολές. 'Οσο και αν έχουν δημιουργηθεί εικόνες εντυπωσιασμού από τα Μέσα Μαζικής Ενημέρωσης, η αλήθεια είναι πικρή για την ανοργανωσιά και για την κακή κατάσταση αυτή τη στιγμή των υπηρεσιών ασφάλειας στο νέο αεροδρόμιο. Κάτι το οποίο θα έπρεπε να το είχατε προβλέψει και να το είχατε προγραμματίσει, ώστε να
μη δώσετε τη δυνατότητα στον όποιο αρνητικό σχολιασμό.
Είναι επίκαιρη η συζήτηση ασφάλειας των πτήσεων εν όψει και του καινούριου αεροδρομίου, γι αυτό το λόγο εσπευσμένα η Κυβέρνηση φέρνει αρχικά την οδηγία αυτή για να ενταχθεί στο εσωτερικό μας δίκαιο και εσπευσμένα δημιουργεί διάφορα άλλα και προσπαθεί να περάσει με το δεύτερο μέρος του νομοσχεδίου. Για το λόγο αυτό και επειδή πιστεύουμε, όπως είπα, ότι αυτό το νομοσχέδιο έρχεται μόνο για την τακτοποίηση και
εξυπηρέτηση "ημετέρων" με φωτογραφικές διατάξεις, καταψηφίζουμε επί της αρχής το παρόν σχέδιο νόμου. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας έχει το λόγο. 
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κυρίες και κύριοι συνάδελφοι, με
το σημερινό νομοσχέδιο, που συζητάμε, ανοίγεται ακόμη ένα παράθυρο για την παραπέρα ιδιωτικοποίηση τομέων και δραστηριοτήτων της υπηρεσίας πολιτικής αεροπορίας.
Απεμπολείτε, δηλαδή, με άλλα λόγια έργο της Υπηρεσίας Πολιτικής Αεροπορίας. Με το νομοσχέδιο αυτό που συζητάμε σήμερα αποδυναμώνεται ο ρόλος της Υπηρεσίας Πολιτικής Αεροπορίας, αφού ανατίθενται δραστηριότητες σε ιδιώτες. Δυστυχώς μέχρι σήμερα όλοι οι υπεύθυνοι αντί να δημιουργήσουν την κατάλληλη υποδομή στην Υπηρεσία Πολιτικής Αεροπορίας, φέρνουν σήμερα ξένους συμβούλους που στοιχίζουν στο ελληνικό δημόσιο, στον ελληνικό λαό δηλαδή, δεκάδες εκατομμύρια δραχμές.
Με το προτεινόμενο νομοσχέδιο γίνεται προσπάθεια να καλυφθούν οι ευθύνες των αρμοδίων, αφού με την δημιουργία της Επιτροπής Διερεύνησης Ατυχημάτων και Ασφάλειας Πτήσεων, η οποία θα έχει διοικητική και οικονομική αυτοτέλεια, αγνοούν τη Διεύθυνση Πτητικών Προτύπων και το Τμήμα Διερεύνησης Ατυχημάτων, το οποίο παρ'ότι όλα τα χρόνια ήταν υποβαθμισμένο, οι εργαζόμενοι στην Υπηρεσία Πολιτικής Αεροπορίας διεκπεραίωσαν με επιτυχία σοβαρές δραστηριότητες σ' αυτόν τον τομέα. 'Ολο το αντικείμενο το οποίο θέλει η Κυβέρνηση να αναθέσει στην επιτροπή μέχρι τώρα το έφερνε εις πέρας η αρμόδια Διεύθυνση και το Τμήμα Ατυχημάτων. 
Πιστεύουμε, αγαπητοί συνάδελφοι, πως η ασφάλεια των πτήσεων δεν θα
αποκατασταθεί με την δημιουργία μίας νέας επιτροπής, η οποία δεν χρειάζεται, αφού υπάρχει. Η διατήρηση της ασφάλειας των πτήσεων έχει σχέση και με άλλους παράγοντες, που αφορούν την ασφαλή διακίνηση των αεροσκαφών στον αέρα και στο έδαφος. Σήμερα πιστεύουμε πως πρέπει να αποφασίσουμε πώς θα βελτιώσουμε την εναέρια ασφάλεια και βεβαίως την ασφάλεια των αεροσκαφών στο έδαφος: με τη δημιουργία μηχανισμών ελέγχου ασφάλειας πτήσεων αποκλειστικά από την Υπηρεσία Πολιτικής Αεροπορίας, με το υπάρχον προσωπικό, το οποίο διαθέτει και εμπειρία και εξειδίκευση και έχει επιτελέσει πλούσιο έργο. Να αποφασίσουμε για τη δημιουργία κατάλληλης υποδομής και εκπαίδευσης του προσωπικού που υπάρχει σήμερα και βέβαια απορρίπτοντας τις προσλήψεις Ελλήνων και ξένων, οι οποίοι θα βαρύνουν το ελληνικό δημόσιο με δεκάδες εκατομμύρια δραχμές.
Πιστεύουμε πως όλα αυτά γίνονται για να καλυφθεί η Κυβέρνηση στις απαιτήσεις της Κοινοτικής Οδηγίας 94/56 της Ευρωπαϊκής 'Ενωσης, αφού πρέπει να πούμε, ότι σε κανένα κράτος του κόσμου -τουλάχιστον από τα στοιχεία που μας δίνει το συνδικαλιστικό όργανο των εργαζομένων- το όργανο διερεύνησης ατυχημάτων δεν στελεχώνεται από υπαλλήλους, οι οποίοι συμμετέχουν σε μία διερεύνηση ατυχήματος μόνον ως τεχνικοί σύμβουλοι. Αυτά τα στελέχη πρέπει να έχουν την γνώση, την εμπειρία χειρισμού αεροσκάφους, αλλά και τη γνώση διερεύνησης και σύνταξης πορίσματος για τη διατύπωση μέτρων ασφάλειας, παρακολούθησης, εφαρμογής, έχοντας βεβαίως και τη γνώση των διεθνών εξελίξεων πάνω σ' αυτό το αντικείμενο.
Το Τμήμα αυτό πρέπει να στελεχωθεί σωστά από εκπαιδευμένο έμπειρο προσωπικό της Υπηρεσίας Πολιτικής Αεροπορίας, για να μπορεί να φέρει εις πέρας τις αποστολές και όχι μόνο, αφού το έργο του δεν αρχίζει ούτε τελειώνει με τη διερεύνηση του ατυχήματος και τις αιτίες που το προκάλεσαν. Χρειάζεται συνεχής ενημέρωση των υπαλλήλων πάνω στις ακολουθούμενες διαδικασίες, τις εξελίξεις στον αεροπορικό κατασκευαστικό τομέα, στα σύγχρονα μέτρα ασφάλειας πτήσεων, στη γνώση και εμπειρία των κατασκευαστών των αεροσκαφών.
Από οικονομικής πλευράς δεν υπάρχει σύγκριση, μιας και το κόστος για όσους προσληφθούν θα είναι πολύ μεγαλύτερο. Η Ομοσπονδία Συλλόγων Υπαλλήλων Πολιτικής Αεροπορίας λέει, ότι σε όλο τον κόσμο υπάρχει ένα όργανο διερεύνησης ατυχημάτων από μόνιμο προσωπικό και όχι από τεχνικούς συμβούλους που μπορεί να προέρχονται από την εταιρεία αυτή ή και από αεροσκάφη που συνεργάζονταν με αυτήν την αεροπορία. Αυτό πρέπει να το αποφύγει η Κυβέρνηση, γιατί προκύπτει πρόβλημα διαφάνειας και σωστής απόδοσης ευθυνών και αιτιών του ατυχήματος, αλλά και αντικειμενικό
πόρισμα, με συνέπειες σε βάρος των επιβατών.
Θέλουμε να τονίσουμε, αγαπητοί συνάδελφοι, ότι οι απαιτήσεις της οδηγίας 94/56 της Ευρωπαϊκής 'Ενωσης για τη διεξαγωγή τεχνικών ερευνών από διαρκές όργανο της Πολιτικής Αεροπορίας λειτουργικά ανεξάρτητο για την πιστοποίηση, τη διεξαγωγή πτήσεων, τη συντήρηση κλπ. μπορούν να καλυφθούν πλήρως με την υπαγωγή του Τμήματος Διερεύνησης Αεροπορικών Ατυχημάτων απευθείας στο διοικητή της Υπηρεσίας Πολιτικής Αεροπορίας, αφού έτσι θα είναι λειτουργικά ανεξάρτητο από τις υπηρεσίες που επισημαίνει η οδηγία της Ευρωπαϊκής 'Ενωσης.
Κατά τα άλλα ισχύουν ό,τι προβλέπει η ελληνική νομοθεσία η οποία υπερκαλύπτει τις απαιτήσεις της Ευρωπαϊκής οδηγίας, αφού προβλέπεται στον Αεροπορικό Κώδικα που παραπέμπει το φάκελο της προανάκρισης σε ανακριτικό συμβούλιο, το οποίο είναι ανεξάρτητο, λειτουργικά και διοικητικά, από την Υπηρεσία Πολιτικής Αεροπορίας.
Βεβαίως, αγαπητοί συνάδελφοι, δεν πρέπει να έχουμε αντιρρήσεις σε ρυθμίσεις που αποβλέπουν στη βελτίωση της εναέριας ασφάλειας, της προστασίας της ζωής των πολιτών και του προσωπικού. 'Ομως, όταν αυτό γίνεται πρόσχημα για να περάσει κάποια ρύθμιση για να θωρακιστεί η ασφαλής ανάπτυξη της αγοράς η οποία -είναι μία αγορά πολύ κερδοφόρα των αερομεταφορών- τότε εμείς είμαστε αντίθετοι στην παράδοση δραστηριοτήτων της Υπηρεσίας Πολιτικής Αεροπορίας σε άλλες επιτροπές.
Διαφωνούμε με τη φιλοσοφία που είναι δεδομένη, αφού ανοίγει την πόρτα της διερεύνησης των αεροπορικών ατυχημάτων σε ιδιώτες. Και αυτό πιστεύουμε ότι θα επιφέρει περισσότερα προβλήματα, αφού αυτοί που θα διερευνούν τα αεροπορικά ατυχήματα δεν έχουν τις προϋποθέσεις που έχει το προσωπικό της Υπηρεσίας Πολιτικής Αεροπορίας με την εμπειρία, με τις γνώσεις και με την εξειδίκευση που έχει.
Με το προτεινόμενο νομοσχέδιο παραδίνεται έργο της Υπηρεσίας
Πολιτικής Αεροπορίας -κρατικό, δημόσιο έργο -σε ιδιώτες, ενώ με
πολύ καλύτερες προϋποθέσεις μπορεί να διασφαλιστεί και η ταχύτητα και η αντικειμενικότητα της διερεύνησης των αεροπορικών ατυχημάτων παραμένοντας το αντικείμενο σαν κρατικό έργο, με κρατική παρέμβαση και έλεγχο από ανεξάρτητη αρχή. Και επειδή είμαστε αντίθετοι σε αυτήν την κατεύθυνση της ευρωπαϊκής οδηγίας, είμαστε αντίθετοι και στο νομοσχέδιο.
Για τη σύσταση του Σώματος Επιθεωρητών Ασφάλειας Πτήσεων η άποψή μας είναι ότι πρέπει να είναι καθαρά δημόσιοι υπάλληλοι χωρίς την παραμικρή παρέκκλιση από το δημόσιο, έτσι είμαστε και αντίθετοι με την πρόσληψη Ελλήνων και ξένων με σχέσεις εργασίας ιδιωτικού δικαίου. Βεβαίως και ο δημόσιος χαρακτήρας της υπηρεσίας θα πρέπει να έχει αυτές τις ασφαλιστικές δικλείδες, που να διασφαλίζουν σε αυτό τον ευαίσθητο χώρο την ακεραιότητα, την εμπιστοσύνη την ειλικρίνεια και τη διαφάνεια. Πιστεύουμε ότι μπορούν να δημιουργηθούν μηχανισμοί ελέγχου για την ασφάλεια των πτήσεων μέσα όμως από την Υπηρεσία Πολιτικής Αεροπορίας η οποία, όπως είπα και πριν, διαθέτει αξιόλογο και έμπειρο προσωπικό, έχει την υποδομή και μπορεί να ανταπεξέλθει στις ανάγκες της Πολιτικής Αεροπορίας.
Επίσης, θέλουμε να τονίσουμε ότι με το προτεινόμενο νομοσχεδιο οι εργαζόμενοι οι οποίοι απασχολούνται στην Υπηρεσία Πολιτικής Αεροπορίας, είναι οκτακόσια πενήντα άτομα, όμως αποσπώνται στο νέο αεροδρόμιο των Σπάτων "ΕΛΕΥΘΕΡΙΟΣ ΒΕΝΙΖΕΛΟΣ" διακόσια είκοσι τρία άτομα. 
'Εχουμε σοβαρές επιφυλάξεις και σοβαρές ανησυχίες για το τι θα γίνουν οι υπόλοιποι εργαζόμενοι. Θα παραμείνουν στο Ελληνικό; Θα συνεχίσει να λειτουργεί το Ελληνικό; Θα μετατεθούν σε άλλα ελληνικά αεροδρόμια; Θα έχουμε, δηλαδή, βλαπτικές μεταβολές στους ίδιους και στις οικογένειές τους; Θα υπάρξουν απολύσεις εργαζομένων; Ανησυχούμε γιατί ήδη έχουν γίνει δεκαέξι απολύσεις εργαζομένων, οι οποίοι εργάζονταν στον ανεφοδιασμό των αεροσκαφών.
Επίσης θέλουμε να τονίσουμε ότι με το προτεινόμενο νομοσχέδιο, οι
μεταφράσεις των διεθνών κανονισμών που τις έχει το προσωπικό της Υπηρεσίας Πολιτικής Αεροπορίας δίνονται σε ιδιωτικά γραφεία. Και σε αυτό το ζήτημα είμαστε αντίθετοι να εκχωρούνται τέτοιες αρμοδιότητες και τέτοιο αντικείμενο σε αυτόν τον ευαίσθητο χώρο σε ιδιώτες.
Θέλουμε να τονίσουμε, αγαπητοί συνάδελφοι, ότι το ζήτημα της
λειτουργίας των αεροδρομίων έχει σχέση πρώτα απ'όλα με το προσωπικό. Αυτό
που ανέφερα πριν ότι από τα οκτακόσια πενήντα άτομα που υπηρετούν ως δημόσιοι υπάλληλοι στο αεροδρόμιο του Ελληνικού μετατίθενται, τα διακόσια είκοσι τρία στο αεροδρόμιο των Σπάτων. Αυτό είχε σαν αποτέλεσμα τα γνωστά γεγονότα και παρατράγουδα στο νέο αεροδρόμιο των Σπάτων.
Βεβαίως οι φιέστες και οι παράτες που πραγματοποίησε η Κυβέρνηση στα εγκαίνια του νέου αεροδρομίου των Σπάτων δεν μπόρεσαν να κρύψουν τα μεγάλα προβλήματα που παρουσιάζει το νέο ιδιωτικό, πανάκριβο αεροδρόμιο των Σπάτων, τα οποία συνεχίζουν να ταλαιπωρούν το επιβατικό κοινό και ενώ ο βασικός χρήστης του αεροδρομίου, η Ολυμπιακή Αεροπορία υποχρεώνεται, μετά από όσα έγιναν, να προχωρήσει σε δραστική περικοπή των πτήσεων, μέχρις ότου λυθούν τα προβλήματα λειτουργίας του νέου αεροδρομίου. 
Θεωρούμε ότι η λειτουργία του νέου αεροδρομίου έγινε βιαστικά, παρά
τις ελλείψεις, οι οποίες ήταν γνωστές στην Κυβέρνηση. Η Κυβέρνηση, όμως, υποχρεώθηκε από τους Γερμανούς της HOCTHIEF να πραγματοποιήσει εσπευσμένα τα εγκαίνια για να αρχίσουν να γεμίζουν τα ταμεία της γερμανικής εταιρείας, αγνοώντας προκλητικά τις επισημάνσεις των εργαζομένων της Υπηρεσίας Πολιτικής Αεροπορίας, αλλά και των εργαζομένων της Ολυμπιακής Αεροπορίας για τις σοβαρότατες ελλείψεις του νέου ιδιωτικού αεροδρομίου των Σπάτων στην έναρξη λειτουργίας του.
Βεβαίως τα εγκαίνια έγιναν για να ικανοποιηθούν οι απαιτήσεις των Γερμανών για άμεση είσπραξη των υπέρογκων ενοικίων που πληρώνουν οι αεροπορικές εταιρείες που το χρησιμοποιούν. 
Εδώ πρέπει να σημειώσουμε ότι το αεροδρόμιο των Σπάτων είναι το τέταρτο ακριβότερο αεροδρόμιο στην Ευρώπη. Αλλά για να αρχίσουν να γεμίζουν τα ταμεία, από τις τσέπες του επιβατικού κοινού μέσα από το σπατόσημο, μέσα από τα πάρκινγκ, μέσα από τη χρήση των καροτσιών έπρεπε να προχωρήσουν στα εσπευσμένα εγκαίνια.
Επίσης πρέπει να τονίσουμε ότι γνώριζαν τις αδυναμίες για τη σωστή λειτουργία του αεροδρομίου λόγω έλλειψης ή κακής λειτουργίας των μέσων υποστήριξης, όπως η ενδοεπικοινωνία -και είδατε τι έγινε όταν επί μία ώρα και πλέον το αεροπλάνο ήταν προσγειωμένο, αλλά δεν ήξερε πού να πάει να αδειάσει- όπως τα συστήματα μεταφοράς των αποσκευών -είδατε τους επιβάτες να πηγαίνουν στην Καστοριά και οι βαλίτσες στην Αυστραλία- αλλά και των φυσιολογικών δυσκολιών που προκύπτουν από την έλλειψη εμπειρίας των στελεχών της ιδιωτικής εταιρείας -που και αυτό σημειώνεται στα αρνητικάκαι φυσικά από τη φυσιολογική δυσκολία άμεσης προσαρμογής του προσωπικού στο νέο εργασιακό περιβάλλον. 
Από τη μέχρι τώρα λειτουργία του αεροδρομίου των Σπάτων φαίνεται καθαρά ότι οι ιδιώτες δεν μπορούν να φέρουν εις πέρας ένα τέτοιο σοβαρό και μεγάλο έργο. Υπάρχει παντελής έλλειψη ενδιαφέροντος για την εξυπηρέτηση και την ασφάλεια των επιβατών, αφού σκέφτονται μόνο το κέρδος.
Η οργανωμένη προσπάθεια των υπευθύνων του αεροδρομίου, των Γερμανών
δηλαδή, να φορτώσουν τις δικές τους αδυναμίες στη δήθεν έλλειψη γνώσεων στις νέες τεχνολογίες των υπαλλήλων της Ολυμπιακής Αεροπορίας και όλα τα παραπάνω προβλήματα, είναι απόρροια της αντιλαϊκής πολιτικής της Κυβέρνησης για ιδιωτικοποίηση, για ξεπούλημα της Ολυμπιακής Αεροπορίας, για ιδιωτικοποίηση της Υπηρεσίας Πολιτικής Αεροπορίας, με στόχο τη μεγάλη κερδοσκοπία του μεγάλου κεφαλαίου, μια πολιτική που εφαρμόζει η Κυβέρνηση, στην οποία συναινεί απόλυτα η Νέα Δημοκρατία και τη στηρίζει με πολλούς τρόπους ο Συνασπισμός.
Εδώ πρέπει να σημειώσουμε ότι απ'όλα αυτά η Ολυμπιακή Αεροπορία έχει τεράστια ζημιά, αφού για άλλη μια φορά χτυπιέται η αξιοπιστία της, που μόνο από τις ακυρώσεις των δρομολογίων έχει ογδόντα με ενενήντα εκατομμύρια ζημιά την ημέρα. Εκείνοι, όμως, που δεν χάνουν δραχμή είναι οι Γερμανοί της HOCTHIEF. Και αυτό γιατί φρόντισαν να υπογράψουν σύμβαση με αποικιοκρατικούς όρους με την ελληνική Κυβέρνηση, μια σύμβαση στην οποία οι Γερμανοί έβαλαν το 10% της χρηματοδότησης, κατέχοντας το 45% των μετοχών και τη διοίκηση του αεροδρομίου, μια σύμβαση για τριάντα χρόνια με δικαίωμα ανανέωσης. Μια σύμβαση, η οποία σε αριθμούς σημαίνει εξακόσια πενήντα δισεκατομμύρια προϋπολογισμό από τον οποίο οι Γερμανοί έβαλαν μόνο τα πενήντα δισεκατομμύρια. Μια σύμβαση που λέει ότι θα μετακινούνται δεκαέξι εκατομμύρια επιβάτες το χρόνο και σε περίπτωση που δεν
μετακινούνται τόσοι, τα ελλείμματα θα τα πληρώνει το ελληνικό δημόσιο, ο ελληνικός λαός δηλαδή. Ακόμη και η μετακόμιση η οποία στοίχισε δύο δισεκατομμύρια και αυτήν την πληρώνει ο ελληνικός λαός.
Μεγάλα προβλήματα παρουσιάστηκαν στο σύστημα διαχείρισης αποσκευών, στο σύστημα ελέγχου των εισιτηρίων, στη στάθμευση των αεροσκαφών, στην πίστα του αεροδρομίου. Σοβαρό πρόβλημα επίσης αποτελεί και το γεγονός ότι με την έναρξη λειτουργίας του αεροδρομίου δεν λειτουργεί η επισκευαστική βάση της αεροπλοϊας παρ' ότι και εκεί έγιναν εγκαίνια για τη βαριά συντήρηση των αεροσκαφών, η οποία μέχρι τώρα ή γίνεται στο αεροδρόμιο του Ελληνικού ή στην Αγγλία, όπου οι δαπάνες στην Αγγλία είναι πολλαπλάσιες απ' ό,τι είναι αυτές στο αεροδρόμιο του Ελληνικού. Επίσης, το αεροδρόμιο δεν μπορεί να εξυπηρετήσει, τουλάχιστον μέχρι τώρα την μεταφορά διαφόρων φορτίων και οι αεροπορικές εταιρείες επειδή είναι αυξημένο το κόστος και σ' αυτό -της μεταφοράς δηλαδή του φορτίου- μετακυλούν αυτό το κόστος στους πελάτες και λόγω των ακριβών ενοικίων που πληρώνουν στους Γερμανούς.
Θεωρείται σίγουρο ότι για τις καθυστερήσεις που παρατηρούνται στα Σπάτα, δεν ευθύνονται οι αεροπορικές εταιρείες, γιατί έχουν οικονομική ζημιά με τη λειτουργία του αεροδρομίου στα Σπάτα. Οι επιβάτες πήραν μία πρώτη γεύση από τις τσουχτερές αυξήσεις των εισιτηρίων, τις οποίες πληρώνουν όπως τις χρυσοπλήρωσε ολόκληρος ο ελληνικός λαός για την κατασκευή του αεροδρομίου. 
Γίνεται προσπάθεια να φορτωθούν οι ευθύνες των λειτουργικών προβλημάτων στην Ολυμπιακή Αεροπορία και στους εργαζόμενους, προκειμένου να συνεχιστεί η απαξίωση της Ολυμπιακής Αεροπορίας, να δυσφημιστεί η Ολυμπιακή Αεροπορία, να διευκολυνθεί η Κυβέρνηση να την πουλήσει σε ιδιώτες. Θέλουν να κρύψουν τις κυβερνητικές ευθύνες και της αντιλαϊκής πολιτικής που εφαρμόζουν, για να δικαιολογήσουν το ξεπούλημα των ΔΕΚΟ στο ιδιωτικό κεφάλαιο. Γιατί η Κυβέρνηση καθορίζει την πολιτική της με βάση τις κατευθύνσεις των Βρυξελλών προς όφελος της πλουτοκρατίας. Εξυπηρετεί τους ιμπεριαλιστικούς σχεδιασμούς και τη διείσδυση του κεφαλαίου στα Βαλκάνια με το νέο αεροδρόμιο, το οποίο αποτελεί τη μεγαλύτερη συγκέντρωση του πλούτου σε λιγότερα χέρια, γερμανικά δηλαδή στην προκειμένη περίπτωση. Και βέβαια αποτελεί ένα ακόμη βήμα στην κυβερνητική πολιτική πλήρους απελευθέρωσης των μεταφορών με την ταυτόχρονη ένταση της εκμετάλλευσης των εργαζομένων, με τη μείωση του εργατικού κόστους, αφού όπως είπαμε και πριν θα πάνε μόνοι οι διακόσιοι είκοσι τρεις από τους οκτακόσιους πενήντα που εργαζόντουσαν στο Ελληνικό και βεβαίως αφού έχουμε ήδη και τις πρώτες δεκαέξι απολύσεις. Και ενώ έχουμε προβλήματα τον τομέα του ανεφοδιασμού των καυσίμων, οι συνέπειες της εντατικοποίησης της εργασίας θα είναι βαριές για τους εργαζόμενους, να αγωνιστούν για αλλά και για την ασφάλεια των πτήσεων.
Η Κυβέρνηση μ' αυτήν την πολιτική επιδιώκει το κτύπημα των δημοκρατικών ελευθεριών, αφού έχει εγκαταστήσει ηλεκτρονικά συστήματα παρακολούθησης με κλειστά κυκλώματα και ιδιωτική αστυνόμευση, με σοβαρές συνέπειες αν θέλετε και για τους κατοίκους των μεσογείων, αφού τα επόμενα χρόνια θα υπάρξει μεγάλη αύξηση του πληθυσμού, χωρίς την κατάλληλη υποδομή, εφόσον δεν υπάρχει αποχετευτικό δίκτυο, βιολογικοί καθαρισμοί, αντιπλημμυρικά έργα και καθορισμός χρήσης γης. 
Πρέπει να τονίσουμε ότι για την κατασκευή του αεροδρομίου είχαμε πέντε θανατηφόρα εργατικά ατυχήματα. Πέντε εργάτες έχασαν τη ζωή τους. Η εργατική τάξη πλήρωσε βαρύ φόρο αίματος για την κατασκευή αυτού του αεροδρομίου. Πολλοί σακατεύτηκαν και ακόμη περισσότεροι έπαθαν άλλα διάφορα εργατικά ατυχήματα. Αυτές τις αλήθειες θέλουν να κρύψουν με τα εγκαίνια και τις φιέστες που κάνουν.
Γι' αυτό εμείς καλούμε όλους τους εργαζόμενους, να κρατικοποιηθεί το ιδιωτικό αεροδρόμιο των Σπάτων, η Ολυμπιακή να μείνει 100% κρατική, να μην ιδιωτικοποιηθεί η Υπηρεσία Πολιτικής Αεροπορίας, να παραμείνει κρατική αποκλειστικά υπεύθυνη και αρμόδια για τη λειτουργία των αεροδρομίων, γιατί πιστεύουμε ότι μ' αυτόν τον τρόπο μπορούν να εξασφαλιστούν γρήγορες, ασφαλείς και φθηνές μεταφορές για το λαό. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αμπατζόγλου έχει το λόγο. 
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, στην εποχή μας οι αερομεταφορές

έχουν κερδίσει μία αξιοπρόσεκτη θέση στον τομέα των μεταφορών, έχουν κυριαρχήσει σε όλες τις άλλες μορφές μεταφορών, είναι κολοσσιαίοι, ιλιγγιώδεις οι αριθμοί των διακινουμένων ατόμων και αγαθών και αυτό επιτάσσει την ανάγκη λήψης μέτρων δημιουργίας προϋποθέσεων για τη διενέργεια αυτών των μεταφορών με ασφάλεια. 
Είναι χαρακτηριστικό ότι ανά δεκαετία διπλασιάζονται οι αερομεταφορές, ότι οι σχετικές απώλειες μειώνονται δηλαδή οι απώλειες ανά αριθμό διακινουμένων και ανά χιλιόμετρο, ενώ οι απόλυτες απώλειες αυξάνονται δηλαδή ο απόλυτος αριθμός ατυχημάτων και αυτό είναι θα έλεγε κανείς αναπόφευκτο αποτέλεσμα του όγκου των αερομεταφορών.
Είναι, λοιπόν, σημαντικό να δημιουργηθούν οι προϋποθέσεις για την ασφαλή διακίνηση ανθρώπων και αγαθών, είναι απαραίτητο να δημιουργηθούν οι προϋποθέσεις, ώστε σε περίπτωση ατυχημάτων ή συμβάντων να διερευνηθούν πλήρως τα αίτια, να εξαχθούν συμπεράσματα και να ελαχιστοποιηθούν στο μέλλον οι προϋποθέσεις ή οι συνθήκες που θα μπορούσαν να οδηγήσουν σε ατύχημα.
'Ετσι, λοιπόν, η υιοθέτηση μιας Κοινοτικής Οδηγίας της 9456 για τη διερεύνηση ατυχημάτων και συμβάντων θα μπορούσε να είχε έναν απλό κανονιστικό ή τεχνικό χαρακτήρα. 'Ομως, με τη μορφή που εισάγεται προς συζήτηση έχει μερικά αξιοπρόσεκτα χαρακτηριστικά τα οποία και θα επισημάνω.
Πρώτα απ' όλα έρχεται με μεγάλη καθυστέρηση αφού το Δεκέμβριο του
1999 η χώρα μας επρόκειτο να παραπεμφθεί στο αρμόδιο δικαστήριο της Ευρωπαϊκής Κοινότητας. 
Δεύτερον, αυτή η πρωτοβουλία της τελευταίας στιγμής, γίνεται με έναν τρόπο που δημιουργεί ενστάσεις και αντιρρήσεις. Οι ενστάσεις και αντιρρήσεις αφορούν το σύνολο σχεδόν του νομοσχεδίου, αφού ένας σημαντικότατος αριθμός αποφάσεων, σημαντικότατος αριθμός ρυθμίσεων αφίεται και επαφίεται στον αρμόδιο Υπουργό ο οποίος εν λευκώ θέλει να διαχειριστεί σοβαρά θέματα. 
Επίσης, πρόκειται για ρυθμίσεις οι οποίες αλλοιώνουν μία υφιστάμενη κατάσταση, δεν αξιοποιούν το υπάρχον προσωπικό και δημιουργούν αμφιβολίες για τη μελλοντική αποδοτικότητα των υπηρεσιών που θα συσταθούν. 
Αποτελεί πιστεύω κοινό τόπο κυρίως μετά την εμπειρία των Σπάτων, ότι
δεν αρκεί να δημιουργήσουμε υπηρεσίες και έργα, πρέπει πρώτα απ' όλα να δημιουργήσουμε τις προϋποθέσεις, ώστε να λειτουργήσουν εύρυθμα και αποδοτικά.
Με το παρόν σχέδιο νόμου δημιουργείται με το άρθρο 5 η Επιτροπή Διερεύνησης των Ατυχημάτων και Ασφάλειας Πτήσεων, μια αρχή η οποία οφείλει να είναι ανεξάρτητη, με το άρθρο 6 η μονάδα μελετών και διερεύνησης η οποία επικουρεί την επιτροπή και με το άρθρο 32 το σώμα Επιθεωρητών Ασφάλειας και Πτήσεων.
Θέλουμε να επισημάνουμε ότι είναι έξω από τις προθέσεις του Υπουργείου και αυτό για μας είναι ανεξήγητο, γιατί δεν αξιοποιεί το έμπειρο προσωπικό της Υπηρεσίας Πολιτικής Αεροπορίας στη μέχρι σήμερα γνώση που κατέχει, προκειμένου να στελεχώσει τις διάφορες υπηρεσίες. Αναλογιζόμαστε γιατί επί τόσα χρόνια δεν αξιοποιήθηκε, δεν βοηθήθηκε, δεν επιμορφώθηκε το προσωπικό της Υπηρεσίας Πολιτικής Αεροπορίας, ώστε να μπορεί να στελεχώσει το Σώμα Επιθεωρητών Ασφάλειας Πτήσεων.
'Ετσι, λοιπόν, παρουσιάζεται το τεράστιο κενό στο νομοθέτη να
προβλέπεται η δημιουργία μιας υπηρεσίας με άγνωστο αριθμό ατόμων και με προβλεπόμενο άγνωστο αριθμό αποσπάσεων. Αυτό δεν νομίζουμε ότι μπορεί να αποτελέσει δείγμα σοβαρότητας από την πλευρά του Υπουργείου.
Θέλω τέλος, να σταθώ στο θέμα των τροποποιήσεων οι οποίες εισήχθησαν, τροποποιήσεις άσχετες με το παρόν νομοσχέδιο που αλλάζουν τη μορφή του νομοσχεδίου, που θίγουν σοβαρότατα θέματα, όπως είναι το θέμα των ολυμπιακών έργων ή των ρυθμίσεων των πανωτοκίων και οι οποίες δείχνουν ότι αποτελεί πολιτική της Κυβέρνησης, σοβαρότατα θέμα εν τάχει να τα εισάγει προς συζήτηση σε άσχετα νομοσχέδια.
Κύριοι συνάδελφοι, αν και επί της αρχής ενσωμάτωσης ή εναρμόνισης της ελληνικής νομοθεσίας με τα προβλεπόμενα από την οδηγία της ΕΟΚ 9456 νομίζουμε, ότι κανένας δεν μπορεί να έχει αντίρρηση προκειμένου να εξασφαλιστούν οι προϋποθέσεις για μια ώθηση στις αερομεταφορές, ο τρόπος που εισάγεται το νομοσχέδιο, τα κενά και οι παραλείψεις που παρουσιάζει ή οι ρυθμίσεις που προβλέπει να αφεθούν στην απόλυτη αρμοδιότητα του Υπουργού Μεταφορών μας βρίσκουν αντίθετους. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, τρεις Βουλευτές έχουμε εγγραφεί
για να μιλήσουμε. Μπορεί ο κύριος Υφυπουργός να μιλήσει μετά αφού ακούσει και μας;
ΠΡΟΕΔΡΕΥΩΝ (Παναγιώτης Σγουρίδης): Εγώ το μόνο που μπορώ να κάνω,
είναι να εφαρμόσω τον Κανονισμό. Κατ'ιδίαν παρακάλεσα τον κύριο Υφυπουργό να ακούσει τους τρεις Βουλευτές. Επέμενε, όμως, να πάρει το λόγο και να μιλήσει.
Ορίστε, κύριε Υπουργέ, έχετε το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Υπουργέ, τρεις Βουλευτές είμαστε μόνο για να μιλήσουμε. Μιλάτε εσείς μετά.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Θα
μιλήσω επί της αρχής και αμέσως μετά θα πάρετε το λόγο εσείς.
Κύριοι συνάδελφοι, ο χώρος της ασφάλειας των πτήσεων είναι ένας χώρος που έχει πολύ μεγάλη ευαισθησία και είναι ένας χώρος που δεν επιτρέπει

την ανάπτυξη οποιουδήποτε μικροκομματικού διαλόγου.
Χαίρομαι γιατί υπήρχαν και στη Διαρκή Επιτροπή πολλές επισημάνσεις, παρατηρήσεις, υποδείξεις από τους συναδέλφους, τις οποίες λάβαμε υπόψη μας και βελτιώσαμε σε πολυ μεγάλο βαθμό το νομοσχέδιο αυτό. Και χαίρομαι επαναλαμβάνω ιδιαίτερα γι'αυτό, γιατί πραγματικά αυτή η συνεργασία έδειξε ένα επίπεδο διαλόγου και ένα επίπεδο επίσης σοβαρών προτάσεων που έχουν ενσωματωθεί στο νομοσχέδιο που συζητούμε σήμερα.
'Οπως γνωρίζετε, η Υπηρεσία Πολιτικής Αεροπορίας και η έννοια της ασφάλειας των πτήσεων είναι στην Ελλάδα ένα αντικείμενο νομοθετημάτων, που τα περισσότερα απ'αυτά ξεκινούν από τη δεκαετία του 1960 και με πολύ λίγες εξαιρέσεις βέβαια που ανάγονται στο απώτατο παρελθόν.
Για ένα μεγάλο δε χρονικό διάστημα στους συγκεκριμένους τομείς τους
οποίους εξετάζει αυτό το νομοσχέδιο, έχουμε λειτουργήσει ως χώρα με διατάξεις και με νόμους της δεκαετίας του '60.
Είμαστε, λοιπόν, αναγκασμένοι με βάση τις διεθνείς μας υποχρεώσεις να αναπροσαρμόσουμε αυτήν τη νομοθεσία και να ενσωματώσουμε στο εσωτερικό δίκαιο μία σειρά από οδηγίες. Είμαστε επίσης υποχρεωμένοι απέναντι στο ύψιστο αγαθό της προστασίας της ανθρώπινης ζωής να κάνουμε ό,τι είναι δυνατόν για να μπορέσουμε να μειώσουμε στο ελάχιστο δυνατό βαθμό τους κινδύνους από τις αεροπορικές μεταφορές.
Επομένως, η σημερινή συζήτηση του σχεδίου νόμου αυτού δεν σχετίζεται με τη λειτουργία του νέου αεροδρομίου των Σπάτων. Εξάλλου η διαδικασία της συζήτησης στη Διαρκή Επιτροπή υπήρξε πριν από τη λειτουργία του νέου αεροδρομίου.
Επίσης, κύριοι συνάδελφοι, πρέπει να σας πω επειδή υπήρξε και μια επισήμανση για την καθυστέρηση σε σχέση με τη συζήτηση του νομοσχεδίου, ότι το σχέδιο νόμου είχε ξεκινήσει αρκετά νωρίτερα, δυο χρόνια σχεδόν πιο πριν. Η πρότασή μας, όμως, την οποία είχαμε συντάξει, δεν είχε τη συμφωνία της Ευρωπαϊκής Επιτροπής και γι'αυτό από τον προηγούμενο Μάιο, αφού λάβαμε υπόψη και τις υποδείξεις της Ευρωπαϊκής Επιτροπής, συνθέσαμε αυτό το σχέδιο νόμου το οποίο συζητούμε σήμερα εδώ.
Επίσης μεθαύριο στις 4 Απριλίου συζητείται στο Ευρωπαϊκό Δικαστήριο η πρόταση καταδίκης της χώρας μας, η οποία βεβαίως δεν θα έχει καμία άλλη νομική συνέπεια, διότι αυτές τις μέρες θα συζητήσουμε και θα ολοκληρώσουμε τη διαδικασία του νέου νόμου στη Βουλή.
Οι αεροπορικές μεταφορές κερδίζουν διαρκώς και παγκόσμια έδαφος. 
Αυτό το οποίο συμβαίνει είναι περίπου ανά δεκαετία να έχουμε το διπλασιασμό των αερομεταφορών, κύριοι συνάδελφοι. Και αυτό το πράγμα, όπως καταλαβαίνετε, οδηγεί πάρα πολύ γρήγορα στην ανάγκη να αναπτύξουμε ένα νέο νομικό πλαίσιο που να γίνεται διαρκώς πιο εξειδικευμένο, αλλά και τεχνικά να μπορούμε να αντιμετωπίζουμε όσο γίνεται πιο αποτελεσματικά αυτά τα θέματα με πιο εξειδικευμένους τρόπους, αλλά και τις διαδικασίες 
εκείνες οι οποίες θα μας οδηγήσουν στη μείωση των αεροπορικών ατυχημάτων. Σε μία διάλεξη που έγινε πρόσφατα στην Αθήνα της Διεθνούς Οργάνωσης
Ασφάλειας Πτήσεων αναφέρθηκε ότι υπάρχουν κάποιοι δείκτες που μετρούν

-και βέβαια ένας βασικός δείκτης είναι σε σχέση με τα μίλια που διανύει ένας επιβάτης, σε αναλογία δηλαδή μιλίων ανά επιβάτη- και έχουν σχέση με την απώλεια ζωών. Αυτοί οι δείκτες συνεχώς κατεβαίνουν. Οι δείκτες, όμως, των απολύτων αριθμών των θυμάτων αυξάνονται. 'Οπως καταλαβαίνετε ο λόγος είναι ότι αυξάνονται σε πάρα πολύ μεγάλο βαθμό οι αερομεταφορές και δεν
πρέπει να μας εφησυχάζει το γεγονός, ότι ένας δείκτης μειώνεται. Θα πρέπει να παραμένουμε σε κατάσταση εγρήγορσης και μονίμως να βελτιώνουμε συνεχώς τις διαδικασίες.
Αναφέρθηκε ο εισηγητής της Πλειοψηφίας και είπε ότι το σχέδιο νόμου αντιμετωπίζει αποτελεσματικά μια αναγκαιότητα σ'αυτό το συγκεκριμένο χώρο. Το πρώτο μέρος του σχεδίου νόμου είναι η αναγκαία προσαρμογή σε μια οδηγία. Και αυτό θέλω να το τονίσω από την αρχή ότι αυτή η οδηγία -γιατί υπήρξε και μια αμφισβήτηση και στη Διαρκή Επιτροπή από την πλευρά της 
εισηγήτριας της Νέας Δημοκρατίας -επιβάλλει τη δημιουργία μιας ανεξάρτητης αρχής που αναφέρεται στο άρθρο 6 της Οδηγίας 94/56, που καθορίζει ότι πρέπει να κάνουμε οργανισμό ή όργανο λειτουργικά ανεξάρτητο.
'Ετσι λοιπόν, κυρίες και κύριοι συνάδελφοι, θέλω να σας αναφέρω ότι
το σκεπτικό της οδηγίας είναι ότι πρέπει "οι έρευνες ατυχημάτων και συμβάντων της Πολιτικής Αεροπορίας, να διενεργούνται από ανεξάρτητο οργανισμό ή όργανο, προκειμένου να αποφεύγονται συγκρούσεις συμφερόντων και να αποφεύγει ο οργανισμός ή το όργανο να ενέχεται κατά οποιονδήποτε τρόπο στα αίτια του γεγονότος που ερευνάται".
Επίσης, στο άρθρο 6 παράγραφος 1 της οδηγίας αναφέρεται ότι ο εν λόγω οργανισμός ή όργανο είναι λειτουργικά ανεξάρτητος ιδίως από τις εθνικές αεροπορικές αρχές τις υπεύθυνες για την πλοϊμότητα, την πιστοποίηση, τη διεξαγωγή πτήσεων, τη συντήρηση, τη χορήγηση αδειών, τον έλεγχο εναέριας κυκλοφορίας ή την εκμετάλλευση αερολιμένων.
Επίσης, θα ήθελα να σας δώσω ένα στοιχείο από το χώρο της Ευρωπαϊκής 'Ενωσης, ότι σε δώδεκα χώρες, στη Γαλλία, στην Αγγλία, στην Αυστρία, στη Γερμανία, στη Δανία, στην Ισπανία, στην Πορτογαλλία, στη Σουηδία, στη Φιλανδία, στην Ιρλανδία και στην Ολλανδία έχουμε επιτροπές ή μονάδες διερεύνησης αεροπορικών ατυχημάτων, που είναι ανεξάρτητες από τις αντίστοιχες υπηρεσίες πολιτικής αεροπορίας και υπάγονται στον Υπουργό Μεταφορών. Σε μία δε χώρα, στην Ιταλία, αυτή η ανεξάρτητη αρχή υπάγεται στον Πρόεδρο της Δημοκρατίας.
Είναι προφανές επίσης, κύριοι συνάδελφοι, ότι δεν μπορούμε στον ίδιο χώρο να ταυτίσουμε ελεγχόμενους και ελέγχοντες. Και αυτό βέβαια θα ήταν ένα μεγάλο σφάλμα. Θα πρέπει να έχουμε τη δυνατότητα να διαφοροποιούμε τα πράγματα και εν πάση περιπτώσει δεν μπορούμε να υποτάξουμε την έννοια της ασφάλειας των πτήσεων και την προστασία των ανθρωπίνων ζωών σε κάποιες συντεχνιακές λογικές, οι οποίες βέβαια αναπτύσσονται και οι οποίες λένε ότι δεν πρέπει να γίνεται τίποτε άλλο παρά μόνο να ενισχύονται ορισμένες διευθύνσεις. Δεν είναι το πρόβλημα του αριθμού των εργαζομένων στην Υπηρεσία Πολιτικής Αεροπορίας. Είναι και η ποιότητα των παρεχόμενων υπηρεσιών. Και μ' αυτό το σχέδιο νόμου, κυρίες και κύριοι συνάδελφοι, επιδιώκουμε να αναβαθμίσουμε αυτήν ακριβώςτην ποιότητα, αξιοποιώντας όμως και το προσωπικό που υπηρετεί κάτω όμως από ορισμένες προϋποθέσεις εκπαίδευσης και απόκτησης εμπειρίας στα δύο ζητήματα με τα οποία ασχολείται το νομοσχέδιο είτε ως επιθεωρητές στη διερεύνηση των

ατυχημάτων είτε ως επιθεωρητές στα θέματα της ασφάλειας των πτήσεων. 'Ομως οι συγκεκριμένες διευθύνσεις δεν φτάνουν. Γι' αυτό επιβάλλουν οι διεθνείς οργανισμοί να γίνονται ανεξάρτητες διοικητικές αρχές και αυτό ακολουθείται σε όλες τις χώρες, όπως σας ανέφερα πριν, της Ευρωπαϊκής 'Ενωσης. Και αν για κάποιο λόγο η Ελλάδα βρέθηκε κάτω από μια κριτική, ήταν ακριβώς, όπως αναφέρθηκα πριν, για τη διαδικασία του ευρωπαϊκού δικαστηρίου, ήταν ακριβώς γιατί δεν είχαμε προσαρμοστεί και δεν είχαμε μια ανεξάρτητη αρχή η οποία βέβαια θα έχει την ευθύτηνα διερευνά με αντικειμενικότητα, με διαφάνεια και με τεχνοκρατική πληρότητα και χωρίς πρωτοβουλίες οι οποίες να μεταφέρονται στον πολιτικό κόσμο. Και αυτό πρέπει βέβαια να σταματήσει όταν διερευνώνται τα οποιαδήποτε αεροπορικά ατυχήματα.
Και βέβαια πρέπει να αναγνωρίζουμε, κύριοι συνάδελφοι, ότι τα αεροπορικά ατυχήματα τα οποία διερευνώνται δεν είναι μόνο αυτά που κοστίζουν δυστυχώς ανθρώπινες ζωές, αλλά υπάρχουν και άλλα αεροπορικά ατυχήματα τα οποία θα πρέπει να διερευνώνται.
'Ολα, λοιπόν, τα αεροπορικά ατυχήματα, ανεξάρτητα της απώλειας ανθρώπινης ζωής ή όχι, διερευνώνται από αυτήν την ανεξάρτητη αρχή. Και ο λόγος για τον οποίο δημιουργείται όλο αυτό το πλέγμα είναι για να υπάρξει

η απόλυτη επιβολή της λογικής της ασφάλειας, κάτι που πρέπει διαρκώς να υπάρχει, να ξεκινά από την κορυφή της πυραμίδας κάθε οργανισμού του ίδιου του Υπουργείου και να περιλαμβάνει το σύνολο των απασχολούμενων μ' αυτόν τον κλάδο.
'Ενα δεύτερο σημείο που προβληματίζει και που αναφέρθηκε είναι, τι θα κάνει αυτή η επιτροπή όταν δεν έχει να ασχοληθεί με αεροπορικά ατυχήματα. Δηλαδή, όταν δεν έχουμε αεροπορικά ατυχήματα, με τι θα ασχολείται η επιτροπή. Και εδώ πρέπει να τονίσουμε, κυρίες και κύριοι συνάδελφοι, ότι

με το συγκεκριμένο σχέδιο νόμου, ο μόνος ο οποίος είναι αποκλειστικής απασχόλησης είναι ο πρόεδρος αυτής της επιτροπής ενώ τα μέλη δεν είναι αποκλειστικής απασχόλησης. Αλλά και η εμπειρία μας από το διάστημα στο Υπουργείο Μεταφορών και Επικοινωνιών είναι ότι διαρκώς έχουμε συμβάντα τα οποία θα πρέπει να διερευνηθούν σε βάθος και σε πλάτος, έστω κι αν είναι συμβάντα τα οποία δεν βρίσκοναι στο φως της επικαιρότητας, διότι δεν έχουν ως αποτέλεσμα την απώλεια της ανθρώπινης ζωής.
Υπάρχουν λοιπόν, κυρίες και κύριοι συνάδελφοι, διαρκώς ανάγκες. Και οι επιτροπές εκείνο που κάνουν, με βάση την αποτίμηση των αιτίων ενός οποιουδήποτε συμβάντος, είναι να δίνουν οδηγίες και θα πρέπει οι συγκεκριμένοι υπεύθυνοι να εναρμονίζονται σύμφωνα μ' αυτές τις οδηγίες. 
Επίσης αναφέρθηκε και από το συναδελφο εισηγητή του ΚΚΕ ότι γίνονται
ιδιωτικοποιήσεις. Εδώ υπάρχει, κυρίες και κύριοι συνάδελφοι, μια τεράστια παρανόηση. Εδώ δημιουργούμε ένα σώμα επιθεωρητών που θα είναι υπάλληλοι της Υπηρεσίας Πολιτικής Αεροπορίας. Το κάνουμε γιατί δεν έχουμε αυτήν τη στιγμή ανέλιξη στο επίπεδο του επιθεωρητή. Δηλαδή αυτές τις εμπειρίες, τις γνώσεις τις εξειδικευμένες που θα πρέπει να έχει ένας επιθεωρητής από μια εσωτερική ανάδειξη, δηλαδή μέχρι να αναδειχθούν οι υπάλληλοι οι οποίοι ήδη υπηρετούν στο χώρο της υπηρεσίας πολιτικής αεροπορίας.
Γιατί δεν το έχουμε αυτό, κύριοι συνάδελφοι; Η απάντηση είναι απλή. Δεν έχουν τα προσόντα τα οποία απαιτούνται σύμφωνα με τους κανονισμούς και τις προδιαγραφές διεθνών οργανισμών, που ασχολούνται με τα θέματα αυτά, ώστε να μπορούν να καταλάβουν μια τέτοια θέση και να μπορούν να ασκήσουν αυτό το έργο επιθεωρητή.
Υπάρχει όμως η δυνατότητα κάτω από ορισμένες προϋποθέσεις οι υπάλληλοι αυτοί μετά από μια συγκεκριμένη εκπαίδευση που θα περάσουν σταδιακά να καταλαμβάνουν αυτές τις θέσεις. Αναφέρομαι στο σχέδιο νόμου. Αυτή είναι η διέξοδος κα αυτή είναι η προοπτική των υπαλλήλων που ήδη ασχολούνται στο χώρο της Υπηρεσίας της Πολιτικής Αεροπορίας.
Η πρόθεση βεβαίως είναι στη συνέχεια, όπως ανέφερα πριν, το Σώμα αυτό των επιθεωρητών να στελεχώνεται από μια εσωτερική διαδικασία ανθρώπων οι οποίοι θα μπορούν να αποκτήσουν αυτό το τεχνικό επίπεδο των προσόντων και γνώσεων ώστε να μπορούν να καταλάβουν τη θέση του επιθεωρητή όπως αυτή θα προδιαγράφεται και από το νόμο, αλλά κυρίως από τα προεδρικά διατάγματα για τα οποία δίδεται η νομοθετική εξουσιοδότηση να εκδοθούν.
Κύριοι συνάδελφοι, πρέπει να προβληματιστούμε ποιός θα επιθεωρήσει και ποιος θα ελέγξει έναν πιλότο ενός υπερσύγχρονου αεροσκάφους εάν δεν έχει ο ίδιος τη δυνατότητα και την εμπειρία να έχει δουλέψει σε τζάμπο ή σε σύγχρονα αεροσκάφη. Και αυτός είναι ο λόγος για τον οποίο θέτουμε μια συγκεκριμένη ηλικία που είναι τα εξήντα δύο έτη. 
ΑΡΙΣΤΟΤΕΛΗΣ ΠΑΥΛΙΔΗΣ: Πώς τη βρήκατε αυτή;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Αυτό, κύριε συνάδελφε, εξηγήθηκε και από τον πρόεδρο των χειριστών της Πολιτικής Αεροπορίας για το πως προκύπτει αυτό το συγκεκριμένο όριο ηλικίας.

ΑΡΙΣΤΟΤΕΛΗΣ ΠΑΥΛΙΔΗΣ: Δηλαδή η ολομέλεια δεν μπορεί να μάθει, έτσι; ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Βέβαια
αυτό το απολύτως εξειδικευμένο και έμπειρο προσωπικό που θα συζητήσει με έναν πιλότο σε τζάμπο που εργάζεται σε ξένη αεροπορική εταιρεία και ποιος θα διεξαγάγει αυτήν τη διαδικασία για την επιλογή, αυτό κυρίες και κύριοι συνάδελφοι, δεν μπορεί να το κάνει ένας διοικητικός υπάλληλος. Θα την κάνει όμως ένας υπάληλος ο οποίος γνωρίζει, έχει την ίδια εμπειρία, ώστε να μπορέσει να δώσει οδηγίες προσαρμογής και να δώσει οδηγίες και για τις τεχνικές διαδικασίες.
Αυτοί, λοιπόν, οι άνθρωποι είναι έμπειροι και έχουν θητεύσει με μια

μακρά επιτυχμένη καριέρα, είτε ως πιλότοι αεροσκαφών είτε ως μηχανικοί αεροσκαφών. Και βέβαια προκειμένου να προσελκύσουμε τέτοιους ανθρώπους, οι οποίοι θα δώσουν τις υπηρεσίες τους στην ελληνική πολιτεία και στην Υπηρεσία Πολιτικής Αεροπορίας για να βελτιωθεί το επίπεδο ασφάλειας των πτήσεων, πρέπει και απαιτείται για να το κάνουμε αυτό κυρίες και κύριοι συνάδελφοι, να τους προσελκύσουμε σε δύο επίπεδα: Σ' ένα επίπεδο μισθών και σε ένα επίπεδο διαδικασιών.
Κυρίες και κύριοι συνάδελφοι το σχέδιο νόμου που συζητούμε,
σήμερα έχει αυτά τα δύο κεφάλαια: Το ένα κεφάλαιο αφορά στη
σύσταση της υπηρεσίας των επιθεωρητών για τα συμβάντα, για τα αεροπορικά ατυχήματα και το δεύτερο αφορά σε μια νομοθετική παρέμβαση στο σύστημα ασφάλειας πτήσεων, η οποία βέβαια προκύπτει αυτή η οργανική μονάδα από μια σειρά διαπιστώσεων και γίνεται από αρμόδια όργανα που έχουν διεθνώς την κατάλληλη εμπειρία. Τέτοια όργανα είναι ο Διεθνής Οργανισμός Πολιτικής Αεροπορίας η Ευρωπαϊκή Επιτροπή Πολιτικής Αεροπορίας, ο Σύνδεσμος Αεροπορικών Αρχών και ο Ευρωπαϊκός Οργανισμός για την ασφάλεια των πτήσεων.
Με τις παρεμβάσεις που έχουν γίνει και τις εκθέσεις που έχουν υπάρξει γίνονται οι κατάλληλες παρεμβάσεις και οι μεταβατικές ενέργειες που θα ολοκληρωθύν με την παράδοση στους επιθεωρητές -τους σώματος αυτού που ιδρύουμε- μια σειρά από ευρύτατες αρμοδιότητες προκειμένου να βελτιώσουμε το επίπεδο της παρεχόμενης ασφάλειας των πτήσεων στη χώρα μας.
Και επειδή κάποιοι συνάδελφοι αναφέρθηκαν στα ζητήματα ασφάλειας των πτήσεων και για το νέο αεροδρόμιο, θα ήθελα να αναφέρω κύριοι συνάδελφοι και να επισημάνω σ'αυτό το σημείο ότι παρά τα όποια προβλήματα τα οποία διαπιστώσαμε σε μέγεθος και σε έκταση ότι προέκυψαν τις πρώτες μέρες και τις πρώτες ώρες της λειτουργίας του αεροδρομίου των Σπάτων, η αεροναυτιλία που έχει σχέση με την ασφάλεια των πτήσεων λειτούργησε άψογα.
Και βέβαια κύριοι συνάδελφοι, η αδυναμία πρόσβασης της Υπηρεσίας Πολιτικής Αεροπορίας στην πολύ εξειδικευμένη και περιορισμένη αγορά εργασίας οφείλεται και στην έλλειψη ουσιωδών κινήτρων αλλά και της διαδικασίας πρόσληψης.
Εάν δεν βελτιώσουμε τις δύο αυτές προϋποθέσεις, κάτι που επιχειρούμε με το σχέδιο νόμου που συζητούμε σήμερα, δεν πρόκειται να βρούμε, να ανακαλύψουμε έμπειρους ανθρώπους, που θα έχουν τις δυνατότητες, αλλά θα έχουν και το κύρος, προκειμένου να αποκτήσουν επιτυχώς αυτό το ρόλο του επιθεωρητή.
Γι'αυτούς τους λόγους, λοιπόν, προτείνουμε να ιδρυθεί -με το σχέδιο
νόμου που συζητούμε σήμερα- ένα Σώμα Επιθεωρητών Ασφάλειας Πτήσεων υψηλών προσόντων. Παράλληλα, δημιουργούνται οι προϋποθέσεις για την ενίσχυση της Υπηρεσίας Πολιτικής Αεροπορίας με εξειδικευμένα άτομα, που προέρχονται από την αεροπορική αγορά.
Ταυτόχρονα βέβαια, αυξάνουμε και τις οργανικές θέσεις χρήσιμων κλάδων της Υπηρεσίας Πολιτικής Αεροπορίας και θεσπίζουμε και την ασφάλιση του κατάλληλου προσωπικού.
Επίσης, πρέπει να σας ενημερώσω, ότι το Σώμα Επιθεωρητών Ασφάλειας Πτήσεων, που αναφέρεται στο σχέδιο νόμου, παράγραφος 1 του άρθρου 32, αναλύεται σε επιθεωρητές εν πτήσει, επιθεωρητές αερομεταφορέων, επιθεωρητές αεροδρομίων και λοιπών μέσων υποστήριξής τους, επιθεωρητές συστήματος ελέγχου εναέριας κυκλοφορίας. Κάθε μία από αυτές τις παραπάνω κατηγορίες θα καθορισθούν σε ένα προεδρικό διάταγμα, που δίνει εξουσιοδότηση ο νόμος, οι ειδικότητες, τα καθήκοντα και τα προσόντα των επιθεωρητών, οι προϋποθέσεις και οι διαδικασίες για την απόκτηση του πιστοποιητικού επιθεωρητού, καθώς και όλα τα θέματα που είναι σχετικά με τη διενέργεια ελέγχου από τους επιθεωρητές.
Κλείνοντας, κυρίες και κύριοι συνάδελφοι -γιατί θα μου δοθεί η δυνατότητα στη δευτερολογία να αναφερθώ σε άλλα ζητήματα, τα οποία επεσήμαναν οι συνάδελφοι εισηγητές- θέλω να πω ότι η πολιτεία καταβάλλει κάθε προσπάθεια να βελτιωθεί το θέμα κυρίως της ασφάλειας των πτήσεων στη χώρα μας. Και όπως ανέφερα προηγουμένως, στο νέο αεροδρόμιο των Σπάτων αυτό που λειτούργησε άψογα -διότι στα άλλα ζητήματα θα μας δοθεί η δυνατότητα να αναφερθούμε πιο αναλυτικά- ήταν το θέμα της αεροναυτιλίας, δηλαδή της ασφάλειας των πτήσεων. Και αυτό πραγματικά θα πρέπει να το εκτιμήσουμε και να τιμήσουμε όλους αυτούς τους ανθρώπους, που εργάστηκαν
σκληρά γι' αυτό το ζήτημα.
Κυρίες και κύριοι συνάδελφοι, το σχέδιο νόμου, το οποίο συζητούμε
σήμερα, είναι αναγκαίο και απαραίτητο να το υπερψηφίσουμε για να αποκτήσουμε τις πιο κατάλληλες και ακόμα πιο αποτελεσματικές υπηρεσίες, τόσο για τον έλεγχο των αεροπορικών ατυχημάτων, που συμβαίνουν στη χώρα μας, όσο και για τα θέματα της ασφάλειας των πτήσεων. Και αυτό θα πρέπει να το κάνουμε, γιατί πραγματικά πιστεύω ότι έτσι θα υπηρετήσουμε το συμφέρον της ελληνικής πολιτείας.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαληγούρας έχει το λόγο. ΑΝΑΣΤΑΣΗΣ ΠΑΠΑΛΗΓΟΥΡΑΣ: Παράλληλη με τις τεχνολογικές εξελίξεις,
κύριοι συνάδελφοι, αλλά και την οικονομική ανάπτυξη παγκόσμια, είναι και η πορεία αύξησης της μετακίνησης των ατόμων στον πλανήτη. Στην αυγή του 21ου αιώνα ολοένα και περισσότεροι άνθρωποι ταξιδεύουν χρησιμοποιώντας όλα τα μέσα μεταφοράς, επίγεια, θαλάσσια, εναέρια. Είναι έτσι η ασφάλεια των μεταφορών ζήτημα, πράγματι, πρώτης προτεραιότητας, ζήτημα αιχμής.
H Οδηγία της Ευρωπαϊκής 'Ενωσης, σε σχέση με την ασφάλεια στις
αεροπορικές μεταφορές έμεινε επτά ολόκληρα χρόνια, από το 1994, ξεχασμένη στα κυβερνητικά συρτάρια, μέχρι επιτέλους να ευδοκήσει η Κυβέρνηση να κινήσει τη διαδικασία ενσωμάτωσης της Κοινοτικής αυτής Οδηγίας στο Εθνικό Δίκαιο.
'Επρεπε πρώτα να υπάρξει η γενικευμένη κατακραυγή της κοινωνίας για
τις ανθρωποθυσίες στην άσφαλτο κάθε Σαββατοκύριακο, που αντί να περιορίζονται, όπως συμβαίνει σε όλο τον ευρωπαϊκό χώρο, αυξάνονται στην Ελλάδα.
'Επρεπε πρώτα να υπάρξει το "FALCON", που στοίχισε τη ζωή στον
Αναπληρωτή Υπουργό Εξωτερικών και στους συνταξιδιώτες του. 'Επρεπε ακόμα πρώτα να υπάρξει και το τραγικό συμβάν με το "ΣΑΜΙΝΑ", που πήρε στο βυθό παραπάνω από ογδόντα άτομα.
'Ερχεται τώρα η Κυβέρνηση, ως επιμυθέας, επτά χρόνια μετά την έκδοση της Κοινοτικής Οδηγίας, να επισημάνει τη σημασία της ασφάλειας στις συγκοινωνίες.
Πρέπει κατ' αρχήν εμφαντικά να υπογραμμιστεί το απαράδεκτο, που καταδείχθηκε κατά τη συζήτηση στη Διαρκή Επιτροπή: Αυτό το σχέδιο νόμου καταρτίστηκε χωρίς να προηγηθεί οποιοσδήποτε διάλογος με τους ενδιαφερόμενους φορείς, με αυτούς των οποίων τηn τύχη θα επηρεάσει, με αυτούς που θα μπορούσαν να προσφέρουν με την εμπειρία τους στην κατάρτιση του νόμου αυτού.
Είναι χαρακτηριστικό ότι ο πρόεδρος του συνδικαλιστικού οργάνου των
χειριστών των αεροσκαφών -των πιλότων- όπως μας είπε στην επιτροπή, πληροφορήθηκε την ύπαρξη του νομοσχεδίου από την Ευρωπαϊκή μητρική 'Ενωση των χειριστών. Από το εξωτερικό δηλαδή πληροφορήθηκε τι συμβαίνει στον τόπο μας.
Είναι επίσης χαρακτηριστικό ότι δεν συμμετέσχε στην προετοιμασία του σχεδίου νόμου, ούτε η ΟΣYΠΑ. Η ΟΣΥΠΑ, ακόμη, όπως δηλώθηκε από τον πρόεδρό της δεν έχει μάλιστα ακόμα γνωρίσει -ένα χρόνο μετά το σχηματισμό της Κυβέρνησης- τον Υπουργό Μεταφορών! Ζητά συνάντηση μαζί του, αλλά αυτός δεν στέργει, σε δόξα της δημοκρατικής ευαισθησίας της Κυβέρνησης, σε δόξα της επαφής της με την κοινωνία.
Φοβάμαι όμως ότι επί 1/5 του αιώνα στην εξουσία, χαρακτηριστικό και του ΠΑΣΟΚ, είναι η αλαζονεία, η αμετροέπειά, ο αυταρχισμός που σε κάθε του βήμα επιδεικνύεται.
Θέλω να το δηλώσω απερίφραστα: συμφωνούμε με την κοινοτική οδηγία,
αλλά μας βρίσκει αντίθετους ο τρόπος της ενσωμάτωσης στην ελληνική νομοθεσία των αρχών αυτών που περιέχονται στην οδηγία, καθώς η οργάνωση της εφαρμογής της οδηγίας αυτής είναι λανθασμένη, είναι αναιρετική ακόμα και των αρχών τις οποίες η Οδηγία διακηρύσσει και το νομοσχέδιο υποτίθεται ότι υιοθετεί.
'Οπως επιτυχώς αναλυτικά σταχυοθέτησε και η εισηγήτριά μας, το συζητούμενο σχέδιο νόμου καθιδρύει μια ανεξέλεγκτη Αρχή, με συγκεχυμένες αρμοδιότητες, ακαθόριστα χρονοδιαγράμματα, προσόντα, αμοιβές αυτών που θα τη στελεχώσουν και απεριόριστες δυνατότητες αναθέσεων έργων, μελετών, προσλήψεων. Και αυτά, σε δόξα της διαφάνειας.
Ας επιμείνουμε, όμως, στον πραγματικό χαρακτήρα της ανεξάρτητης τάχα αρχής. Στις άλλες ευρωπαϊκές χώρες και στις ΗΠΑ (με την NTSB) η αρχή
διερεύνησης αεροπορικών ατυχημάτων απαρτίζεται αναγκαία και αποκλειστικά από έχοντες την ιδιότητα του ερευνητή αεροπορικών ατυχημάτων, από αναγνωρισμένους απ' όλη την αεροπορική κοινότητα τέτοιους ειδικούς. Κατά το νομοσχέδιο είναι δυνατή η σύνθεση της επιτροπής από άσχετους με ατυχήματα κυβερνητικούς αξιωματούχους, μέλη -όπως συνήθως- της κυβερνητικής αυλής.
'Αλλωστε, αγαπητοί συνάδελφοι, η ιδέα της ανεξάρτητης διοικητικής αρχής που φαίνεται συστηματικά να προωθείται στη σημερινή συγκυρία της αναθεώρησης του Συντάγματος -και με την οποία προσωπικά δεν διαφωνώ, υπό την αίρεση βέβαια ότι ο θεσμός αυτός δεν θα φθάσει συστηματικά να αντικαταστήσει την Κυβέρνηση
ή τη διοίκηση- σήμερα πρέπει να ομολογήσουμε ότι προϋποθέτει πάνω απ' όλα πανηγυρική αποστασιοποίηση, απόσταση από τα κόμματα, από όποια άλλα όργανα, από όποιες άλλες ομάδες επιρροής. Γιατί ακριβώς πρέπει να αντισταθμιστεί αφ' ενός η εκχώρηση αρμοδιοτήτων από την εκτελεστική εξουσία και από τη διοίκηση και αφ' ετέρου η έλλειψη δημοκρατικής νομιμοποίησης. Η καταφυγή στο διορισμό με τη διαδικασία της ευλογίας από τη Διάσκεψη των Προέδρων της Βουλής δεν είναι λύση, μην κοροϊδευόμαστε, γιατί απλούστατα δεν παρέχει την εγγύηση της στοιχειωδέστερης ανεξαρτησίας. Η Διάσκεψη των Προέδρων -το γνωρίζουμε καλύτερα από οποιονδήποτε όλοι μας- με την προβλεπόμενη σύνθεσή της ελέγχεται απόλυτα από την εκάστοτε κυβερνητική πλειοψηφία. Πού είναι λοιπόν, η ανεξαρτησία της Επιτροπής Διερεύνησης Ατυχημάτων;
'Ομως, αγαπητοί συνάδελφοι, το νομοσχέδιο αυτό έρχεται προς συζήτηση σε μια συγκεκριμενη στιγμή μεγάλης αναταραχής στις αεροπορικές συγκοινωνίες, που οφείλεται στην κακή λειτουργία του ανέτοιμου αεροδρομίου των Σπάτων. Είχαμε έγκαιρα προειδοποιήσει για τις βασικές ελλείψεις και τους κινδύνους που αυτές συνεπάγονται. Είχαμε προειδοποιήσει τους ίδιους τους σκηνοθέτες της φιέστας των εγκαινίων, ότι το αεροδρόμιο δεν είναι σκηνικό χολιγουντιακής ταινίας, αλλά ένα σύνθετο, πράγματι -το συνομολογούμε- πλέγμα κτιρίων, υποδομών, συστημάτων, λειτουργιών στο οποίο όμως δεν χωράει κανενός είδους έκπτωση. Είχαμε προειδοποιήσει για την προβληματική οδική πρόσβαση και την έλλειψη μέσου σταθερής τροχιάς, για την καθυστέρηση της κατασκευής της βάσης συντήρησης των αεροσκαφών, για την καθυστέρηση κατασκευής του αγωγού μεταφοράς καυσίμων, αλλά και άλλων κρίσιμων στοιχείων, της στοιχειώδους υποδομής που κάθε αεροδρόμιο οφείλει να έχει.
Είχαμε ακόμα προειδοποιήσει για την ύπαρξη εκκρεμοτήτων στα συστήματα αεροναυτιλίας που δεν επιτρέπουν την ανάπτυξη της πλήρους δυναμικότητας του αεροδρομίου των Σπάτων. Αλλά και για τα υψηλότατα τέλη του νέου αεροδρομίου, που απειλούν να το υποβαθμίσουν σε περιφερειακό, αλλά ενδεχομένως και να επηρεάσουν αρνητικά συνολικά την τουριστική κίνηση στον τόπο.
Και ήρθε η ανώμαλη προσγείωση. Σκηνές που εκθέτουν τη χώρα εξελίσσονται καθημερινά στο αεροδρόμιο των Σπάτων: Καθυστερήσεις ατέλειωτων ωρών στην πλειονότητα των πτήσεων, ματαίωση δεκάδων δρομολογίων, χιλιάδες βαλίτσες ξεμένουν έξω από τα αεροπλάνα. Τα συστήματα τηλεπικοινωνιών, λογισμικού, μηχανοργάνωσης δεν λειτουργούν ικανοποιητικά. Το ηλεκτρονικό σύστημα σχεδίων πτήσεων κατέρρευσε για πολλές ώρες. Οι προσγειώσεις-απογειώσεις μειώνονται περίπου σε είκοσι ανά ώρα, έναντι σαράντα προσγειώσεων-απογειώσεων ανά ώρα στο Ελληνικό και εξήντα που προβλέπεται να εξασφαλίσουν τα Σπάτα. Ο πρόεδρος της Ολυμπιακής παραιτείται, αλλά η Κυβέρνηση τον διατηρεί. Φαίνεται ότι στις ημέρες του εκσυγχρονισμού έχει κοινωνικοποιηθεί και εξαερωθεί κάθε ευθύνη.
Αν για την Κυβέρνηση του ΠΑ.ΣΟ.Κ. μέτραγαν οι πολίτες περισσότερο από τα προσωπικά στοιχήματα και τις βεντέτες, το αεροδρόμιο των Σπάτων θα μπορούσε να ανοίξει μετά την τουριστική αιχμή του καλοκαιριού, χωρίς πολλά από τα σημερινά προβλήματα. Θα είχε κατά τον τρόπο αυτό αποφευχθεί η καταταλαιπώρηση χιλιάδων επιβατών, ο διασυρμός της χώρας, η απώλεια σημαντικότατων εσόδων για την Ολυμπιακή Αεροπορία. Θα είχε αποφευχθεί και η περαιτέρω απαξίωσή της, αλλά και ο κίνδυνος δυσμενέστατης επιρροής συνολικά στην τουριστική κίνηση της περιόδου που έρχεται.
Θέλω να τελειώσω, κυρίες και κύριοι συνάδελφοι, με μια προειδοποίηση προς την Κυβέρνηση. Γιατί αναπτύχθηκαν τάσεις μετακύλησης της βαρύτατης

ευθύνης.
Δεν θα επιτρέψουμε το προσωπικό της Ολυμπιακής Αεροπορίας να
αποτελέσει το εξιλαστήριο θύμα της κυβερνητικής εγκληματικής
ανευθυνότητας και αβελτηρίας.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυρόπουλος έχει το λόγο. ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, σε
σχέση με το συζητούμενο νομοσχέδιο έχω πολύ λίγα να πω. Θεωρώ ότι και ο αγαπητός συνάδελφος, Κοινοβουλευτικός Εκπρόσωπος της Νέας Δημοκρατίας ουσιαστικά στις αναφορές του για το συζητούμενο νομοσχέδιο ήταν λιτός και επεσήμανε τη διαφορποίησή του σε δύο-τρία σημεία, κατά την άποψή μου, ήσσονος σημασίας.
Το να ψέγεις την Κυβέρνηση για καθυστέρηση είναι μια συνηθισμένη, αν
θέλετε, πολιτική επιχειρηματολογία. Θέλω να επισημάνω πάντως σε αυτό το σημείο, ότι τα νέα δεδομένα που δημιουργούν οι τεχνολογικές εξελίξεις κυρίως στις τηλεπικοινωνίες, στις μεταφορές, στη γενετική και σε άλλους τομείς της κοινωνικής και οικονομικής μας ζωής, τα νέα δεδομένα που δημιουργούνται από την ένταξη της χώρας μας σε υπερεθνικά κέντρα, είναι γεγονός ότι καθιστούν πολλές φορές τους εθνικούς φορείς νομοθετικής εξουσίας αμήχανους ή αν θέλετε, ανέτοιμους να λειτουργήσουν δραστικά, αποτελεσματικά προκειμένου να καλύψουν αναγκαιότητες που επιβάλλονται

από διεθνείς κανονιστικές ρυθμίσεις και προσαρμογές. Αυτή είναι μια νέα δυσκολία ή αν θέλετε, μια πρόκληση που αντιμετωπίζουν όλα τα κοινοβούλια. Συμφωνώ πάντως ότι θα πρέπει να γίνει γρήγορη προσαρμογή. 
Επισημαίνω, κυρίες και κύριοι συνάδελφοι, ότι ενδεχομένως για σχέδια
νόμων, για νομοθετικές ρυθμίσεις, που εμπεριέχουν ρυθμίσεις που αφορούν τη νέα τεχνολογία, καλό θα είναι τα νομοσχέδια αυτά να παραπέμπονται και στην Επιτροπή Αποτίμησης Τεχνολογίας, δεδομένου ότι και στο δικό μας Εθνικό Κοινοβούλιο δημιουργείται αυτήν τη στιγμή ένα γνωστικό πεδίο, προκειμένου η νομοθετική εξουσία να αξιολογεί με την απαραίτητη γνώση και τις προτάσεις τεχνοκρατών και της πολιτικής ηγεσίας των εκάστοτε Υπουργείων, ώστε να ενσωματωθούν τεχνολογικές εξελίξεις, ρυθμίσεις, προσαρμογές στη νομοθετική εξουσία. Η εν λόγω ρύθμιση είναι μια τέτοια ρύθμιση και από την άποψη αυτή ως ένα βαθμό είναι δικαιολογημένες και οι καθυστερήσεις.
Ειπώθηκε από τον αγαπητό συνάδελφο, ότι δεν υπήρξε συνεργασία με τους φορείς. Νομίζω ότι δεν έχει δίκιο. Στην ιστιοσελίδα του Υπουργείου το σχέδιο νόμου ήταν από το Νοέμβριο του 2000 και νομίζω ότι σε συνεχείς επαφές που είχε η Ο.Σ.Υ.Π.Α με τη διοίκηση της Υπηρεσίας Πολιτικής Αεροπορίας το σχέδιο νόμου συζητήθηκε. Τώρα, εάν δεν κλήθηκαν σε μια ειδική σύσκεψη για τη σύνταξη του νομοσχεδίου, αυτό μπορούν να το επικαλούνται, θέλω όμως να επισημάνω ότι ο τωρινός Κανονισμός της Βουλής και η λειτουργία των Υπουργείων διασφαλίζουν τη συμμετοχή των κοινωνικών φορέων και ειδικότερα των θεσμικών φορέων που τους αφορούν νομοσχέδια τα οποία συζητούνται.
'Ενα ακόμα σημείο που τέθηκε από τη μεριά του συναδέλφου Κοινοβουλευτικού Εκπροσώπου της Νέας Δημοκρατίας είναι, ότι το συζητούμενο σχέδιο νόμου αντιβαίνει κάποιες αρχές της οδηγίας. Νομίζω ότι αυτό δεν συμβαίνει και θα μπορεί να το επιβεβαιώσει και ο κύριος Υπουργός. 'Αλλωστε μία από τις βασικές αιτίες της καθυστέρησης είναι η προσαρμογή του σχεδίου νόμου στους κανόνες που προσδιόριζε η οδηγία. 
Θέλω να σχολιάσω απλώς ότι πια υιοθετείται μια νέα επιχειρηματολογία,
προκειμένου να επισημανθεί η πολυετής, κατά την άποψη της Νέας Δημοκρατίας, παρουσία του ΠΑ.ΣΟ.Κ στην εξουσία. Τώρα πια δεν μιλάμε για είκοσι χρόνια, μιλάμε για το 1/5 του αιώνα, ελπίζοντας ότι έχουμε μπροστά μας μια αιωνόβια κυβέρνηση. Δεν ξέρει βέβαια ο αγαπητός συνάδελφος ότι με 
αυτόν τον τρόπο υποδηλώνει ότι υπάρχει και μια αιωνόβια αντιπολίτευση. Παράλληλα, ο ελληνικός λαός ψηφίζει με βάση τη λογική και όχι με βάση

τους συναισθηματισμούς, που ενδεχομένως προκαλούν οι λέξεις "αιωνόβια
κυβέρνηση" κλπ.
'Εχουμε μπροστά μας τρία χρόνια και θα αναμετρηθούμε σε πολιτικές. Θέλω να τονίσω για μια ακόμη φορά, ότι κάθε φορά ο ελληνικός λαός ψηφίζει
με το πολιτικό ταμείο της τετραετίας και στη βάση αυτών των δικών του

ετυμηγορίων αθροίζονται τα χρόνια που είναι το ΠΑ.ΣΟ.Κ στην Κυβέρνηση και
ταυτόχρονα τα χρόνια που η Νέα Δημοκρατία είναι στην Αντιπολίτευση.
Θέλω να κλείσω με ένα ακόμα σημείο που νομίζω ότι παρουσιάστηκε από τον αγαπητό συνάδελφο το "άσπρο-μαύρο", ειδικότερα για τη συγκρότηση του Σώματος Επιθεωρητών. Ο αγαπητός συνάδελφος είπε ότι το σώμα αυτό συγκροτείται χωρίς αρχές ή χωρίς κανόνες, προκειμένου να καλυφθούν οι ημέτεροι.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Δεν είπα αυτό. Για την επιτροπή μίλησα και όχι για το Σώμα Επιθεωρητών.
ΡΟΒΕΡΤΟΣ ΣΠΥΡΟΠΟΥΛΟΣ: Για τη σύσταση πάντως του Σώματος Επιθεωρητών Ασφάλειας Πτήσεων με απόλυτη σαφήνεια προβλέπεται προεδρικό διάταγμα στο οποίο καθορίζονται οι όροι και οι προϋποθέσεις για τη συγκρότησή του.
Θα σχολιάσω με πόσο εύκολο τρόπο η Νέα Δημοκρατία μιλάει για
διασυρμό της χώρας σε σχέση με τα όσα συμβαίνουν. 
Πάρα πολύ εύκολα, κυρίες και κύριοι συνάδελφοι, επιχειρείτε να υπερβάλετε ακόμα και του πιο καχύποπτου ή δύσπιστου 'Ελληνα και έρχεστε πρώτοι εσείς να επιχειρήσετε να δημιουργήσετε ένα κλίμα που ακόμα και ο πλέον κακόπιστος 'Ελληνας προσπαθεί με τη γνώση που έχει αποκτήσει να είναι επιφυλακτικός και δύσπιστος.
Επιχειρείται και σε σχέση με το αεροδρόμιο των Σπάτων να επαναλάβετε μία πάγια πολιτική σας τακτική, προσδοκώντας να μειώσετε ένα εθνικό έργο -έτσι το προσδιορίζω- ένα δημιουργικό έργο, που μπορεί η Κυβέρνηση να το διευθύνει, εκ των πραγμάτων όμως θα το διήθυνε οποιαδήποτε κυβέρνηση και αν ήταν στην εξουσία. 
Ο ελληνικός λαός επέλεξε σ' αυτήν την περίοδο το ΠΑ.ΣΟ.Κ να κάνει
αυτά τα έργα και νομίζω ότι τα εκτελεί με απόλυτη συνέπεια και με απόλυτα θετικό τρόπο.
Το ότι ένα τεράστιο αεροδρόμιο αντιμετώπισε τις πρώτες ημέρες της
λειτουργίας του προβλήματα, είναι φυσικό. 'Εχετε σχετικές εμπειρίες. 'Ισως πουθενά στον κόσμο η προσαρμογή σ' ένα αεροδρόμιο εντελώς νέο δεν μπορεί να γίνεται χωρίς προβλήματα. Η προσαρμογή χιλιάδων ανθρώπων σε ένα νέο χώρο εργασίας δεν μπορεί να γίνει χωρίς προβλήματα. Βέβαια, στη δική μας χώρα αυτό έχει μία ιδιαιτερότητα. Ενώ συνέβησαν τα ίδια ή τα ανάλογα με αυτά που συνέβησαν και σε άλλα κράτη στα οποία μετεγκαταστάθηκε ένα αεροδρόμιο, στη χώρα μας είχαμε κάτι το μοναδικό. Η Αντιπολίτευση υπερέβαλε εαυτήν και επιχείρησε να δει αυτό το γεγονός ως τη χρυσή της ευκαιρία, προκειμένου να χτυπήσει την Κυβέρνηση. Είστε μοναδικοί, κυρίες και κύριοι συνάδελφοι. 'Εχετε την πρωτοπορία σε αυτήν την αντιπολιτευτική τακτική.
Πιστεύω ότι πρέπει να αναθεωρήσετε αυτήν την τακτική, δεδομένου ότι ο ελληνικός λαός δεν την υιοθετεί. Μπορεί να δυσανασχετεί, μπορεί σαφώς να κρίνει, αλλά νομίζω ότι μπορεί να αξιολογεί με τον ίδιο τρόπο και τις δικές σας παρεμβάσεις. 
'Εχω την εντύπωση επανερχόμενος στο νομοσχέδιο ότι πρόκειται για ένα θετικό σχέδιο νόμου που προσαρμόζει έστω και με καθυστέρηση την εθνική μας νομοθεσία στους κανονισμούς της Ευρωπαϊκής 'Ενωσης. Θεωρώ ότι θα συμβάλει στη διαμόρφωση όλων των προϋποθέσεων πιο εύρυθμης λειτουργίας στις αεροπορικές συγκοινωνίες και στην κατοχύρωση της ασφάλειας των πτήσεων.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο. 
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κυρίες και κύριοι συνάδελφοι, θα
ήθελα στην αρχή αυτής της σύντομης ομιλίας μου να επισημάνω το γεγονός

ότι ο κύριος Υπουργός Μεταφορών και Επικοινωνιών απουσίαζε στις δύο από τις τρεις συνεδριάσεις της Διαρκούς Κοινοβουλευτικής Επιτροπής στις οποίες έγινε η επεξεργασία του νομοσχεδίου. Απουσιάζει και σήμερα. Βέβαια ο κύριος Υφυπουργός ασφαλώς εκπροσωπεί την Κυβέρνηση, αλλά δεν έχει την αρμοδιότητα του αντικειμένου του νομοσχεδίου που συζητάμε. 
Αυτό δεν μπορεί να ερμηνευτεί αλλιώς. Είναι μία περιφρόνηση προς το
Σώμα. Και ενώ ο κύριος Πρόεδρος της Βουλής προσπαθεί να αναβαθμίσει τις εργασίες του Σώματος οι "εκσυγχρονιστές" Υπουργοί του κ. Σημίτη φροντίζουν για το αντίθετο. 
Με καθυστέρηση -το επισημαίνουμε αυτό- από το Νοέμβριο του 1994
έρχεται η Κυβέρνηση να ενσωματώσει στο εσωτερικό μας δίκαιο την οδηγία 
της Ευρωπαϊκής 'Ενωσης για τα θέματα της Πολιτικής Αεροπορίας. Βεβαίως, η οδηγία είναι σωστή και έπρεπε να εφαρμοστεί και τυπικά. Ουσιαστικά όμως εφαρμόζεται έκτοτε.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Μου
επιτρέπετε μία διακοπή, για τη μη παρουσία του κυρίου Υπουργού; ΝΙΚΟΛΑΟΣ ΓΚΕΛΕΣΤΑΘΗΣ: Στο τέλος της ομιλίας μου, κύριε Υφυπουργέ. Ο κύριος Υπουργός έχει υποχρέωση πρώτα έναντι της Βουλής και μετά
έναντι οποιουδήποτε άλλου καθήκοντος. Θα μπορούσε να ζητήσει από τον Πρόεδρο της Βουλής να μην έρθει σήμερα προς συζήτηση το νομοσχέδιο, αλλά να ερχόταν όταν εκείνος θα μπορούσε να παρίσταται στις εργασίες του Σώματος. 
Το νομοσχέδιο αυτό έρχεται χωρίς διάλογο της πολιτικής ηγεσίας του Υπουργείου Μεταφορών και Επικοινωνιών με τους ενδιαφερόμενους φορείς. Μας εδήλωσε ο Πρόεδρος της Ομοσπονδίας Συλλόγων Πολιτικής Αεροπορίας στη Διαρκή Κοινοβουλευτική Επιτροπή, ο οποίος μάλιστα δήλωσε ότι είναι και μέλος της Κεντρικής Επιτροπής του ΠΑ.ΣΟ.Κ., ότι παρά τις επίμονες προσπάθειές του να γίνει δεκτός από τον Υπουργό Μεταφορών και Επικοινωνιών και να συζητήσει και το νομοσχέδιο αυτό, δεν τα κατάφερε. 
Τα ίδια δήλωσε ο Πρόεδρος της Ενώσεως Χειριστών Πολιτικής
Αεροπορίας, τα ίδια δήλωσε και ο Εκπρόσωπος της 'Ενωσης Ελεγκτών Εναέριας Κυκλοφορίας και ο Πρόεδρος του Πανελληνίου Συνδέσμου Τουριστικών Επιχειρήσεων, ότι και εκείνοι δεν μπόρεσαν να γίνουν δεκτοί από τον κύριο Υπουργό Μεταφορών και Επικοινωνιών, να ακουστούν οι απόψεις όλων αυτών των φορέων που έχουν λόγο στα θέματα της Υπηρεσίας Πολιτικής Αεροπορίας και γενικότερα της κινήσεως των αεροδρομίων μας. 
Το ίδιο είχε συμβεί και όταν συζητήσαμε το νομοσχέδιο για τον
Οργανισμό Αστικών Συγκοινωνιών Θεσσαλονίκης. Εκεί δήλωσε ο εκπρόσωπος της Τοπικής 'Ενωσης Δήμων και Κοινοτήτων Θεσσαλονίκης, ο κύριος Δήμαρχος Κουφαλίων, ότι ο κύριος Υπουργός Μεταφορών και Επικοινωνιών δεν μπορούσε να τους δεχθεί, να ακούσει τις απόψεις τους για το νομοσχέδιο εκείνο.
Τα ίδια δήλωσε και ο Νομάρχης Θεσσαλονίκης, ο οποίος και εκείνος
πρόσκειται στην κυβερνητική παράταξη, ότι δεν έγινε δεκτός από τον κύριο Υπουργό για να διατυπώσει τις απόψεις του.
'Ετσι, λοιπόν, καταλαβαίνετε με ποιον τρόπο η Κυβέρνηση των "εκσυγχρονιστών" Υπουργών του κ. Σημίτη αντιλαμβάνονται την εκτέλεση των καθηκόντων τους και το δημοκρατικό διάλογο που πρέπει να έχουν στην άσκηση αυτών των καθηκόντων τους.
Αφού η Υπηρεσία Πολιτικής Αεροπορίας με το προσωπικό της λειτουργεί σε υψηλό επίπεδο και αυτό είναι κοινής αναγνώρισης όχι μόνο εδώ στη χώρα μας αλλά και εκτός της χώρας, γιατί πρέπει να υποβαθμισθεί σε πολλές υπηρεσίες της ή και να διαλυθεί; Η δημιουργία αυτής της Μονάδας τι σκοπό έχει; Γιατί δηλαδή η Υπηρεσία Πολιτικής Αεροπορίας, όπως λειτουργεί σήμερα με τόσο μεγάλη επιτυχία δεν μπορούσε να καλύψει και τα θέματα αυτά; 'Ετσι δεν προσβάλλεται μόνο το προσωπικό της Υπηρεσίας Πολιτικής Αεροπορίας, αλλά επιδεικνύεται και η αλαζονεία η διακατέχει την πολιτική ηγεσία του Υπουργείου Μεταφορών και Επικοινωνιών στον τομέα αυτό, και δεν μπορούμε να εξηγήσουμε γιατί αυτή η επίμονη προσπάθεια να διαλυθεί αυτή η υπηρεσία, υποβαθμιζόμενη στη λειτουργία της.
Ανέπτυξε λεπτομερώς η αγαπητή μας συνάδελφος Σερρών, κ. Μαρία Κόλλια-Τσαρουχά, τις απόψεις μας στο υπό συζήτηση νομοσχέδιο και εμείς βέβαια θα έχουμε τη δυνατότητα στη συζήτηση των επί μέρους άρθρων να αναπτύξουμε τις απόψεις μας, αλλά αυτήν τη στιγμή θέλω να κάνω ορισμένες επισημάνσεις.
'Οσον αφορά τώρα την πρόσληψη χειριστών: Μα, η Ολυμπιακή Αεροπορία έχει τόσους πολλούς ικανούς χειριστές από τους οποίους θα μπορούσατε να πάρετε πέντε, να τύχουν της οποιασδήποτε μετεκπαίδευσης και να στελεχώσουν την Υπηρεσία αυτή. Γιατί πρέπει να φέρετε ξένους, αλλοδαπούς χειριστές στην Υπηρεσία αυτή; Αυτό είναι ανεξήγητο και δεν δώσατε μέχρι στιγμής καμιά εξήγηση στην Εθνική Αντιπροσωπεία.
Το ίδιο συμβαίνει με την Επιτροπή Διερεύνησης Ατυχημάτων. Θα
στελεχωθεί από πέντε άτομα και θα αποτελέσει δήθεν μία ανεξάρτητη αρχή, αφού είναι γνωστό ότι θα διορίζονται από τον Υπουργό Μεταφορών και Επικοινωνιών και θα πρέπει ο ίδιος να μας πει πώς θα έχουν το τεκμήριο της ανεξάρτητης αρχής. Αλλα εδώ υπάρχει η Επιτροπή η οποία αποτελείται από επτά μέλη, τα οποία διορίζονται ex oficio και έχουν το τεκμήριο της ανεξαρτησίας τους.
Γιατί δηλαδή δεν αναβαθμίζετε επιτέλους, αν θέλετε, την Επιτροπή αυτή, να θέσετε επικεφαλής έναν Αρεοπαγίτη, και πρέπει να συστήσετε νέα
επιτροπή, την οποία δεν επιτρέπει ο χρόνος να σχολιάσω κατάλληλα.
Θα σας πω ότι και αυτή βέβαια θα εξελιχθεί όπως εξελίχθησαν και οι άλλες επιτροπές και οι μάνατζερ που με τις γνωστές διαδικασίες έχετε τοποθετήσει στις θέσεις του δημόσιου τομέα και εσείς οι ίδιοι μετά από δύο χρόνια τους απολύετε, αφού εισέπρατταν μηνιαίως περίπου δέκα εκατομμύρια δραχμές, όπως ο διευθύνων σύμβουλος του ΟΣΕ και ο διευθύνων σύμβουλος του ΟΤΕ, πήραν και εκατό με εκατόν πενήντα εκατομμύρια αποζημίωση, επειδή καταγγείλατε τη σύμβασή τους προ της λήξεως του χρόνου της.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
'Ετσι έχουμε και το Σώμα των Επιθεωρητών Ασφάλειας Πτήσεων.
Δεν θεσμοθετείτε ένα πλαίσιο για τη διαδικασία με την οποία θα προσληφθούν οι Επιθεωρητές, τα προσόντα τα οποία πρέπει να έχουν και εν πάση περιπτώσει ο τρόπος με τον οποίο θα πρέπει να ασκούν τα καθήκοντά τους. Απλώς διαγράφετε ένα πλαίσιο αρμοδιοτήτων, χωρίς αυτό βέβαια να αποτελεί καμία εγγύηση, ότι γίνεται θεσμοθέτηση ενός σώματος που

μέχρι σήμερα καλύπτεται η εργασία αυτή από την Υ.Π.Α. και νομίζω ότι καλύπτεται επαρκέστατα. Αλλά αφού θελετε να θεσμοθετήσετε ένα νέο σώμα γιατί δεν το θεσμοθετείτε σωστά; Με την εξουσιοδότηση ότι εσείς με προεδρικά διατάγματα και υπουργικές αποφάσεις θα ρυθμίσετε όλα αυτά τα θέματα, νομίζω ότι έχουμε πολύ πικρή εμπειρία του τρόπου με τον οποίο εκ των υστέρων καταχράστε της εξουσιοδότησης που παίρνετε από την
κυβερνητική πλειοψηφία για να ρυθμίζετε τα θέματα αυτά.
Αγαπητές και αγαπητοί κύριοι συνάδελφοι, έχουμε την απαράδεκτη συμπεριφορά της πολιτικής ηγεσίας του Υπουργείου Μεταφορών και Επικοινωνιών που λες και ανέλαβε τώρα τα καθήκοντά της η Κυβέρνηση και τα καθήκοντά της η ηγεσία του Υπουργείου. Και ναι μεν προς εμάς τους αντιπάλους τους που περάσαμε από το Υπουργείο αυτό και προσφέραμε τις υπηρεσίες μας και το έργο μας έχει μείνει σε όλους τους τομείς που έχει αρμοδιότητα το Υπουργείο αυτό το καταλαβαίνουμε, αλλά εδώ γίνεται παντελής άρνηση των υπηρεσιών και των προκατόχων Υπουργών στη θέση αυτήν του Υπουργείου Μεταφορών και Επικοινωνιών, στελεχών γνωστών του ΠΑΣΟΚ. Και αυτό προδίδει ακριβώς την πολιτική νοοτροπία με την οποία ασκεί τα καθήκοντα της η σημερινή πολιτική ηγεσία στον τομέα αυτό. Και είναι χαρακτηριστικό το παράδειγμα ότι η αλαζονεία αυτή, η αμετροέπεια αυτή της πολιτικής συμπεριφοράς, όχι μόνο δεν επέτρεψε να γίνει κανένας διάλογος

με όλους όσους ανέφερα προηγουμένως για την κατάρτιση του νομοσχεδίου αυτού, αλλά δεν έχει τη δυνατότητα ο κύριος Υπουργός Μεταφορών και Επικοινωνιών εμφανιζόμενος σήμερα στη Βουλή να απαντήσει σε συγκεκριμένα θέματα τα οποία θα μπορούσαμε να του θέσουμε.
Κύριε Πρόεδρε, τελειώνω αναφερόμενος στο ότι χθες έγινε η ετήσια
γενική συνέλευση του Πανελλήνιου Συνδέσμου Τουριστικών Επιχειρήσεων, στην οποία μίλησε ο κύριος Υπουργός Ανάπτυξης. Εκεί μας διενεμήθη ένα υπόμνημα από 14 Μαρτίου 2001 που υπέβαλε ο Πανελλήνιος Σύνδεσμος Τουριστικών Επιχειρήσεων, μαζί με άλλους δεκαέξι φορείς, που ασχολούνται με τον ευρύτατο τουριστικό τομέα στη χώρα μας, το οποίο υπέβαλαν στον Πρωθυπουργό και του περιέγραφαν τις ανησυχίες τους και τους προβληματισμούς τους για τα θέματα της λειτουργίας των αεροδρομίων μας, αλλά και συγκεκριμένα για το θέμα του αεροδρομίου στα Σπάτα.
Λέει αυτολεξεί μεταξύ των άλλων το υπόμνημα αυτό, το οποίο καταθέτω
για να συμπεριληφθεί στα Πρακτικά: "'Εναρξη λειτουργίας. 'Οπως διαφαίνεται και από τη σπουδή της έναρξης στα τέλη του Μαρτίου, υπάρχει άγχος έλλειψης χρόνου και δεν θα ήταν καθόλου κατακριτέο για ένα τόσο μεγάλο και πολύπλοκο έργο εάν υπήρχε μια αναβολή στην έναρξη της λειτουργίας του. Αντίθετα η βεβιασμένη έναρξη δεν φαίνεται να δίνει τη δυνατότητα άρτιας ολοκλήρωσης των έργων υποδομής των απαραίτητων δοκιμών και εμπειριών καθώς και των διαπραγματεύσεων με τους ενδιαφερόμενους χρήστες κλπ.". Αυτό το πήρε ο κύριος Πρωθυπουργός, το έλαβε υπόψη του. 
(Στο σημείο αυτό, ο Βουλευτής κ. Νικόλαος Γκελεστάθης καταθέτει για
τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ασφαλώς το αεροδρόμιο στα Σπάτα, αγαπητές και αγαπητοί κύριοι
συνάδελφοι, λειτουργεί με απόλυτη ασφάλεια προσγειώσεων και απογειώσεων, αλλά οι δυσλειτουργίες που υπάρχουν δεν είναι ένα πραγματικό γεγονός; Δεν δυσφημούν τη χώρα μας εκτός της Ελλάδος; Δεν έχουν επιχειρήματα οι ανταγωνιστές μας -οι γείτονές μας- να εκμεταλλεύονται τις δυσλειτουργίες αυτές που υπάρχουν στην έναρξη των εργασιών του αεροδρομίου και δεν ξέρουμε βέβαια μέχρι πότε θα συνεχιστούν; Διότι η κατάργηση πτήσεων δεν είναι η εξομάλυνση της λειτουργίας του αεροδρομίου, διότι βέβαια αν είχαν καταργηθεί παντελώς οι πτήσεις της Ολυμπιακής Αεροπορίας ίσως να μην υπήρχε κανένα πρόβλημα. Το ζήτημα είναι οι χιλιάδες των ανθρώπων που χρησιμοποιούν το αεροδρόμιο στα Σπάτα ποια εμπειρία αποκομίζουν και πού τη μεταδίδουν.
'Ετσι, δεν πρέπει να επαίρεται η Κυβέρνηση για το θέμα αυτό, γιατί ασφαλώς η Νέα Δημοκρατία ξεκίνησε την κατασκευή για τη λειτουργία του αεροδρομίου αυτού, όπως άλλωστε ομολογήθηκε και από την Κυβέρνηση. Ο τρόπος όμως με τον οποίο επισπεύσθηκε η έναρξη της λειτουργίας του ήταν απαράδεκτος και γι' αυτό έχουμε αυτά τα δυσάρεστα περιστατικά.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Κωνσταντίνος Βρεττός): Ο κ. Αριστοτέλης Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κυρίες και κύριοι συνάδελφοι, οι μέχρι στιγμής ομιλήσαντες Βουλευτές της Νέας Δημοκρατίας περιέγραψαν πλήρως τις απόψεις μας επί του νομοσχεδίου. 
Θα παρακαλέσω κατ'αρχήν, κύριε Υφυπουργέ, να μου δώσετε λίγη από την υφυπουργική σας προσοχή, για να ξέρουμε εδώ μέσα πρώτον για τι μιλάμε και μετέπειτα να συνάγουμε συμπεράσματα και αναλόγως ο καθένας να τοποθετηθεί έναντι αυτού του νομοσχεδίου.
Κύριε Υφυπουργέ, σύρεται η Κυβέρνησή μας, η ελληνική Κυβέρνηση στο να εναρμονίσει τη μέχρι στιγμής ισχύουσα νομοθεσία, προς την κοινοτική με

την καθυστέρηση που περιεγράφη, γιατί γινήκαμε διεθνώς ρεζίλι!
Σε εσάς, κυρίες και κύριοι συνάδελφοι, θέλω να πω ότι ήλθαν το Δεκέμβριο εδώ οι Αμερικανοί. 'Ηλθαν οι εκπρόσωποι της F.A.A., της Federal Αviation Authority. Εφόσον χρησιμοποιούμε αγγλικούς όρους, να τα λέμε και πλήρως. Γιατί ήλθαν εδώ; Γιατί ήλθαν να κοιτάξουν το αεροδρόμιο; 'Εχουν καμία αρμοδιότητα; Είναι διεθνής οργανισμός ανεγνωρισμένος; 
'Ηρθαν, όπως ξέρετε, κύριε Μαντέλη, παλιέ Υπουργέ Μεταφορών, γιατί κάνουν ελέγχους, ώστε να ενημερώσουν τους πολίτες τους, τους Αμερικανούς πολίτες για το ποια είναι η κατάσταση των υπηρεσιών που ελέγχουν αεροδρόμια σε διάφορες χώρες αλλά ήλθαν και ως εκπρόσωποι του ICAO.
Και τι διεπίστωσε αυτή η αμερικανική αρχή, την οποία τώρα επιχειρούμε να αντιγράψουμε και εδώ κακότεχνα; Διεπίστωσε ότι είναι τέτοιο το χάλι της Πολιτικής μας Αεροπορίας, που την εβαθμολόγησαν με τα δικά τους τα στάνταρ και την υπεβίβασαν από την κατηγορία "ένα" στην κατηγορία "δύο". 
Και τι σημαίνει τώρα αυτό, που ο αξιότιμος εισηγητής της Πλειοψηφίας
πέρασε πολύ γλυκά, πολύ απαλά; Στρατηγέ Σπυριούνη ξέρετε τι σημαίνει; 'Οτι η Ολυμπιακή, η οποία ελέγχεται, παίρνει πιστοποιητικό πλοϊμότητας από την Πολιτική Αεροπορία, δεν μπορεί από τον Ιανουάριο, που έγινε ο υποβιβασμός, μέχρι ότου αυτός αρθεί, να αυξήσει τις πτήσεις της προς την Αμερική. Η Ολυμπιακή έχει προγραμματισμό, κάθε χρόνο, αυξήσεως πτήσεων, κυρίως το καλοκαίρι, για να αυξήσει τα έσοδά της -στο χάλι μάλιστα που βρίσκεται- κυρίως από τέτοιες διαδρομές. Αυτό τώρα απαγορεύεται με τη διαπίστωση: Κύριοι, δεν είσθε αυτοί που θα έπρεπε να είσθε!
Κύριοι συνάδελφοι, σας αναφέρω και μια δεύτερη πληροφορία: Οι ενδιαφερόμενοι για την ασφάλεια των πτήσεων και τις καλές υπηρεσίες προς τους πολίτες των Αμερικανοί δεν σταμάτησαν εκεί. Πέρασαν την είδηση και στο Internet. 'Εγραψαν ότι στην Ελλάδα η υπηρεσία που ελέγχει ό,τι ελέγχει -πιλότους, πτυχία, αεροσκάφη, παρεχόμενες υπηρεσίες από τις εταιρείες που καταφεύγουν σε αυτήν- δεν είναι της κατηγορίας "ένα". Και, κύριοι συνάδελφοι, αυτό λειτουργεί σαν "ταξιδιωτική οδηγία!"
Σας τα μεταφέρω αυτά από ανθρώπους που ασχολούνται ιδιαιτέρως και με εξουσιοδότησαν να σας πω ότι εμείς που αγωνιούμε και για την ασφάλεια των πτήσεων και για τις καλές υπηρεσίες και για τον τουρισμό μας, πρέπει να γνωρίζουμε ότι πλήττεται καίρια ο τουρισμός, καθόσον αφορά τον προερχόμενο από τις ΗΠΑ, για τον οποίο και η Κυβέρνηση του ΠΑΣΟΚ
προσπαθεί κάτι να κάμει, γιατί αυτά στο ΙΝΤΕΡΝΕΤ δεν είναι υποθέσεις που τα διαβάζουν μόνο Αμερικανοί πολίτες. Παρακαλώ τον κύριο Υπουργό να μας δώσει, αν θέλει, μια εξήγηση επ' αυτών και να μας πει τι ακριβώς συμβαίνει στο Υπουργείο του και πώς ελέγχει την Πολιτική Αεροπορία και πώς γι'αυτόν τον υποβιβασμό δεν έκανε καμία επέμβαση. 
Κράτησαν τον κ. Γεωργαράκη, κουμπάρο γνωστού μεγαλοπαράγοντος του ΠΑΣΟΚ, καθόλο το διάστημα του υποβιβασμού. 'Ο,τι έγινε, έγινε επί των ημερών του και επί των προκατόχων του. 'Αρα, ο τελευταίος ήταν ο Γεωργαράκης.
Πάμε παραπέρα. 'Οταν αυτό ήλθε στην επιφάνεια, εμφανίστηκε στην Αθήνα ο επικεφαλής τώρα της αρμόδιας ευρωπαϊκής υπηρεσίας της Joint Aviation Authority και λέγει : "τι λένε οι Αμερικάνοι; Τι συμβαίνει στην Ελλάδα; 'Ο,τι συμβαίνει στην Ελλάδα, αποτελεί δυσφήμιση για την Ευρωπαϊκή 'Ενωση". 'Ηλθε λοιπόν ο κ. Κλάουζ Κόπλινκ, ο επικεφαλής της Ευρωπαϊκής Ενώσεως των αρμοδίων αρχών, και επιχείρησε να δει το διοικητή της Πολιτικής Αεροπορίας. Ακούσατε ότι εστάθη αδύνατο. Μόλις και μετά βίας είδε τον Υπουργό και μετά από τα διάφορα έρχεται μεθαύριο πενταμελής επιτροπή, διευθυντήριο κύριοι συνάδελφοι, το οποίο θα εγκατασταθεί στην Πολιτική Αεροπορία και θα παρακολουθήσει τον εκσυγχρονισμό μας. Αυτά είναι τα συμβαίνοντα, αυτά είναι τα λεγόμενα καμώματα και βάσει αυτών πορεύεται η Κυβέρνηση του ΠΑΣΟΚ, το Υπουργείο Μεταφορών και η Πολιτική Αεροπορία.
'Ο,τι γίνεται σήμερα, γίνεται καθυστερημένα. Κατά μία άποψη καλώς γίνεται, κουτσά, στραβά, ανάποδα, αλλά τα περίεργα δεν μας λείπουν. Σώμα 
λοιπόν Επιθεωρητών Ασφαλείας Πτήσεων, που ακούγεται απ' όλες τις πλευρές. Εδώ αγωνιούμε να εξασφαλίσουμε θέσεις εργασίας στους κοινοτικούς. Κοινοτικοί είμαστε και οι 'Ελληνες βέβαια. Τι είναι αυτό το παράθυρο

στους μη κοινοτικούς; Δεν έχω ξενοφοβία, αλλά θέλω και εγώ να προασπισθώ τις υποθέσεις των συμπατριωτών μας με την ευρύτερη έννοια.
Πάμε παραπέρα. Σύσταση οργανικών θέσεων και κλάδων. Επιμένουμε να χρησιμοποιούμε σε πλήρη έκταση εκείνους που τους κατήργησε η τεχνολογία. Κύριοι συνάδελφοι, όταν πήγα στο Υπουργείο Ναυτιλίας, πήρα μια απόφαση ελαφρώς οδυνηρά: έκλεισα τις σχολές ασυρματιστών. Η τεχνολογία τους έχει αχρηστεύσει, δεν υπάρχουν στα καράβια. Η πρώτη σχολή που έκλεισε ήταν, μάλιστα, της Ρόδου.
Λένε οι ειδικοί της Πολιτικής Αεροπορίας ότι το απαραίτητο είναι να έχεις "χειριστές", να έχεις "αερο-ναυπηγούς", και ας υπάρχει κάπου -κάπου και κανένας ιπτάμενος μηχανικός. Κυκλοφορεί και το ανέκδοτο ότι μετά από λίγο στο λεγόμενο κοκ-πιντ των αεροσκαφών θα υπάρχει ο πιλότος και ένας σκύλος: ο πιλότος για να βλέπει τα όργανα και ο σκύλος για να τον

δαγκώνει όταν επιχειρεί να τα αγγίξει. Αυτή είναι η τεχνολογία. Το προσπερνάω και αυτό.
Πάμε τώρα στο άλλο περίεργο. Ιδρύονται υπηρεσιακές μονάδες Πολιτικής Αεροπορίας για τον έλεγχο πλοϊμότητος, για τη χορήγηση πτυχίων κλπ. Οι υποψήφιοι, λέει, πρέπει να είναι ή μπορούν να είναι υπάλληλοι Πολιτικής Αεροπορίας, να έχουν οκτώ με δέκα χιλιάδες ώρες πτήσεως. Ακούστε τώρα διάταξη, κύριοι Βουλευτές. Θα συνυπολογίζονται σ' αυτές τις ώρες και οι ώρες που πετούν σαν επιβάτες, όπως εσείς και εγώ για να ελέγχουν αν κάνουν καλά τη δουλειά τους οι χειριστές των αεροσκαφών. Αν έχει έτσι, κύριε Υπουργέ -σας παρακαλώ να με ακούσετε- εγώ πρέπει να γίνω ο υπερελεγκτής.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών):
Σημειώνω αυτά που λέτε και θα σας απαντήσω.
ΑΡΙΣΤΟΤΕΛΗΣ ΠΑΥΛΙΔΗΣ: 'Εχω κάνει μέχρι τώρα εκατό χιλιάδες ώρες πτήσεως σαν ταξιδιώτης. Ούτε εγώ δεν ξέρω πόσες φορές έχω μπει στο κόκπιτ. 'Εχω παρακολουθήσει προσγειώσεις, απογειώσεις, ομαλές, ανώμαλες, πέσαμε μάλιστα με ελικόπτερο. Και τώρα διερωτώμαι τι είδους διάταξη είναι αυτή; Ποιον πάτε να βολέψετε;
Τώρα να σας πω για την Πολιτική Αεροπορία, αυτά που ζούμε εμείς στα
νησιά μας. Πήγαν παιδιά από τις διάφορες περιοχές, μετά από ένα διαγωνισμό, να φοιτήσουν στη λεγομένη ΣΠΟΑ ως Αερολιμενικοί. 'Εχω φίλους και είδα τι διδάχθηκαν. Κύριοι συνάδελφοι, πληρώνουμε για να συντηρούμε 
μία Σχολή που διδάσκει στον αερολιμενικό "αεροναυτιλία". Βαθιά μεσάνυχτα. Σχεδόν κανείς δεν παίρνει είδηση. Πτυχιούχους της νομικής τους διδάσκει

"σχέδιο πτήσεως". Καταλαβαίνετε τι γίνεται. Αέρα βγάζουν οι στεριές. Στη μετεωρολογία κάτι γίνεται.
Καμία δε πρακτική εξάσκηση. Η Σχολή είναι εδώ, στον Κεντρικό
Αερολιμένα Αθηνών. Δεν τους πήγαν να καθίσουν κάμποσες ώρες στο έδαφος και να μάθουν πώς ελέγχεται το όλο σύστημα. Και έρχονται κάτω στα νησιά, που δεν υπάρχουν οι πεπειραμένοι υπάλληλοι των μεγάλων αεροδρομίων, να τους διδάξουν, για να ασκήσουν καθήκοντα σε ώρα κρίσεως, σε δύσκολες καταστάσεις. Στο σκοτάδι, λοιπόν, όλα αυτά.
Αυτή είναι η κατάσταση. Η δε έλλειψη προσωπικού στα αεροδρόμια μας
δεν περιγράφεται.
Δεν γίνεται, λοιπόν, μία επέμβαση ουσίας ώστε τώρα πλέον η Πολιτική
Αεροπορία που πρέπει να είναι μια υπηρεσία κύρους και η οποία αποξενώνεται, -θα την αποξενώσετε εσείς θέλετε δεν θέλετε- από ό,τι μέχρι στιγμής την καθιστούσε ιδιαιτέρως "ύποπτη" -πολιτικός ο όρος- και ποιο ήταν; Το ότι η Ολυμπιακή, κρατική εταιρεία, η Υπηρεσία Πολιτικής Αεροπορίας, κρατική -το κράτος ελέγχει κράτος- άρα τι θα κάμει; "χαρτιά" θα δώσει άνετα στον ελεγχόμενο μέχρι να αποξενωθεί, μετά από λίγο, απ' αυτόν. Αντί, λοιπόν, να την αναδείξουμε σε μία υπηρεσία κύρους, ασχολούμεθα με τα, κατά την κρίση μου, απλά και ασήμαντα.
Δεν ασχολούμεθα και με κάτι άλλο, κύριε Πρόεδρε. Η Πολιτική Αεροπορία έχει έσοδα σήμερα. Η Νέα Δημοκρατία την προικοδότησε με το "σπατόσημο". Παρακρατούσατε και παρακρατείτε ακόμη, αν δεν κάνω λάθος, το 35% των εσόδων εκ του σπατοσήμου. Τι το κάματε; Σας περιγράφω, κύριοι συνάδελφοι, μερικά παραδείγματα για να λάβετε μία γενική γεύση και τελειώνω.
Στην εκλογική μου περιφέρεια, διότι εμένα γι' αυτό με έστειλαν εδώ,
υπήρξαν τα εξής: 
Λέρος. Ειδικό κοινοτικό πρόγραμμα ώστε να αμβλυνθή ο χαρακτήρας που
γνωρίζετε πώς έχει η Λέρος και το οποίο χρηματοδοτούσε το να γίνει διεθνής αερολιμένας, δηλαδή να κατασκευασθεί ο νέος διάδρομος. Εχάθη το πρόγραμμα. Προσγειωνόμεθα, λοιπόν, και σήμερα, στο μικρό διάδρομο της Λέρου, χωρίς καμία προοπτική προσεγγίσεως των "charters". 'Αρα προοπτική τουριστικής αναπτύξεως του συγκροτήματος των περί την Λέρο νησιών περιορισμένη. 
Κάρπαθος: Ο πύργος ελέγχου είναι σε μία "παράγκα". 'Εχετε εισπράξει από την Κάρπαθο δισεκατομμύρια. Δεν υπάρχει πύργος ελέγχου. Μεθαύριο θα κλείσει το αεροδρόμιο εάν ένας ταξιδιώτης κάνει μία καταγγελία, έκλεισε το αεροδρόμιο. Θα πουν ότι δεν παρέχονται οι κανόνες ασφαλών πτήσεων, προσγειώσεων ή απογειώσεων.
Καστελόριζο: Τι θα κάμετε, κύριε Υπουργέ, μεθαύριο με την απόσυρση των Ντορνιέ και τι θα γίνει με τα Σπάτα που δεν δέχονται πτήσεις αεροσκαφών που λειτουργούν ακόμη με VFR; Τι θα κάμετε; Πείτε μας. Εμείς με αυτό επικοινωνούμε. Από τα Σπάτα θα φεύγουμε πλέον και σ' αυτά θα καταλήγουμε.
Και τώρα θα σας πω το καταπληκτικό, κύριοι συνάδελφοι. Παρά το τόσο
χρήμα, στην ακριτική Κάλυμνο -στρατηγέ Σπυριούνη, παρά τα 'Ιμια που διοικούσατε- από τις ημέρες σας άρχισε και ακόμα να τελειώσει ο διάδρομος προσγειώσεως. Αγαπητοί συνάδελφοι, οκτακόσια μέτρα διάδρομος, δηλαδή άσφαλτος, δεκατέσσερα χρόνια! Ξεπέρασε και το λιμάνι της Κάσου, για το οποίο ο Πρωθυπουργός έδωσε εντολή αποπερατώσεως αλλά δεν έγινε ακόμα τίποτα! Χτίζεται δε δεκαοκτώ χρόνια!
Και γι' αυτά, λοιπόν, να μιλήσουμε, κύριε Υπουργέ. Είναι αρμοδιότητά σας τα αεροδρόμια. Για την τυπική και με καθυστέρηση κύρωση μίας οδηγίας 
που γίνεται νόμος, θα πούμε δύο λόγια, αλλά θα πούμε και για τα υπόλοιπα. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): 'Εχουν ζητήσει το λόγο επί του Κανονισμού οι συνάδελφοι κύριοι Κουλούρης, Καρχιμάκης και Δασκαλάκης.

Ο κ. Κουλούρης έχει το λόγο.
ΑΝΔΡΕΑΣ ΛΟΒΕΡΔΟΣ: Μα, κύριε Πρόεδρε, είμαι εγγεγραμμένος για να
μιλήσω. 
ΠΡΟΕΔΡΕΥΩΝ (Κωνσταντίνος Βρεττός): 'Εχουν ζητήσει το λόγο οι
συνάδελφοι επί του Κανονισμού. 'Αρα προηγούνται.
ΚΙΜΩΝ ΚΟΥΛΟΥΡΗΣ: Κύριε Λοβέρδο, μην ανησυχείτε, δεν θα σας πάρω το λόγο.
Κύριε Πρόεδρε, παίρνω το λόγο επί του Κανονισμού, όπως λέμε στην
αίτησή μας οι τρεις Βουλευτές, για ένα ζήτημα που βεβαίως δημιουργήθηκε τώρα. Κατατέθηκε τροπολογία-προσθήκη και μοιράστηκε τώρα στους Βουλευτές, που έχει να κάνει με την πρωτοβουλία του Υπουργείου Εθνικής Οικονομίας
για τη ρύθμιση στα λεγόμενα "πανωτόκια".
Κύριε Πρόεδρε, θα ήθελα να σας παρακαλέσω θερμά, γιατί ξέρω και την προσωπική σας ευαισθησία, να δείτε τη δυνατότητα ένα άρθρο δέκα σελίδων να περάσει πρώτα από την Επιτροπή Οικονομικών της Βουλής. Δεν είναι δυνατόν σε ένα νομοσχέδιο του Υπουργείου Μεταφορών να μπαίνει μια τέτοια κορυφαία τροπολογία που έχει απασχολήσει πάρα πολύ την κοινή γνώμη, για να συζητηθεί αυτήν τη στιγμή μέσα σε ένα τέτοιο νομοσχέδιο.
Εξάλλου είναι νωπές ακόμη οι δεσμεύσεις του Προέδρου της Βουλής και όλων μας πως θα αναβαπτισθεί η Βουλή, πως οι Βουλευτές θα έχουν ρόλο και πως σε κάθε περίπτωση δεν θα μπαίνουν τροπολογίες σε νομοσχέδια, που δεν έχουν καμία συνάφεια.
Θα ήθελα να σας παρακαλέσω, κύριε Πρόεδρε, να διαβιβάσετε αυτή μας
την παράκληση και στον Πρόεδρο της Βουλής και στον αρμόδιο Υπουργό, ώστε να μπει τουλάχιστον στην Επιτροπή Οικονομικών, για να δούμε το περιεχόμενο αυτής της πρωτοβουλίας και πιθανόν μέσα από τις προτάσεις μας να βελτιώσουμε τις προτάσεις της Κυβέρνησης.
Κύριε Λοβέρδο, βλέπετε ότι σας πήρα το λόγο για ένα θέμα που και
εσείς συμφωνείτε.
Σας ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Θα διαβιβαστεί η παράκλησή σας, κύριε Κουλούρη.
Ο κ. Λοβέρδος έχει το λόγο.
ΑΝΔΡΕΑΣ ΛΟΒΕΡΔΟΣ: Θα έλεγα ακριβώς το ίδιο, κύριε Κουλούρη.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Είναι επιθυμία όλων.
ΕΥΤΥΧΙΟΣ ΔΑΜΙΑΝΑΚΗΣ: Ομόφωνα.
ΑΡΙΣΤΕΙΔΗΣ ΤΣΙΠΛΑΚΟΣ: Ομόφωνα όλη η Βουλή.
ΓΕΩΡΓΙΟΣ ΔΑΣΚΑΛΑΚΗΣ: Που θα διαβιβαστεί, κύριε Πρόεδρε; ΠΡΟΕΔΡΕΥΩΝ (Κωνσταντίνος Βρεττός): Ζήτησε ο κ. Κουλούρης να
διαβιβαστεί στον Πρόεδρο της Βουλής και στην Κυβέρνηση και σας λέω ότι θα διαβιβαστεί, όπως το ζήτησε ο κ. Κουλούρης. Αυτό είπα. Ο κ. Κουλούρης είναι έμπειρος και ξέρει τι προτάσεις κάνει. Λοιπόν, θα το διαβιβάσω. 
ΓΕΩΡΓΙΟΣ ΔΑΣΚΑΛΑΚΗΣ: Είναι θέμα Προεδρείου, δεν είναι θέμα
Κυβέρνησης.
ΚΙΜΩΝ ΚΟΥΛΟΥΡΗΣ: Με την προσωπική σας εισήγηση, κύριε Πρόεδρε. ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Λοβέρδο, έχετε το
λόγο.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, όταν ξεκινούσε η συζήτηση το απόγευμα, ακούσαμε από τον κ. Παπαληγούρα μία πρόταση διαδικαστική, σύμφωνα με την οποία οι τροπολογίες, δύο τροπολογίες για μείζονα θέματα, η μία για τα κοινώς λεγόμενα πανωτόκια και η άλλη σχετικά με θέματα των Ολυμπιακών Αγώνων, θα συζητηθούν αύριο το πρωί. Αυτή η πρόταση έγινε δεκτή.
Κύριε Κουλούρη, με ακούτε;
ΚΙΜΩΝ ΚΟΥΛΟΥΡΗΣ: Σας προσέχω, κύριε Λοβέρδο.

ΑΝΔΡΕΑΣ ΛΟΒΕΡΔΟΣ: Κατά τη διαδικασία που προκρίθηκε, το θέμα αυτό θα συζητηθεί αύριο το πρωί. 'Εχει συμφωνηθεί η τροπολογία αυτή και η άλλη, η σχετική με τους Ολυμπιακούς Αγώνες, με τα θέματα της Ολυμπιάδας, να συζητηθούν αύριο το πρωί.
Μάλιστα, όταν συμφωνήθηκε αυτό, δεν είχαμε στα χέρια μας ούτε καν την τροπολογία. Πριν από λίγο την πήραμε και διαπιστώνεται πως θα μας είναι αρκετά δύσκολο σε λίγες ώρες να τοποθετηθούμε γι' αυτό το θέμα. Προσωπικώς γνωρίζω πως για την προηγούμενη νομοθετική ρύθμιση, έχοντας ως επιστήμονας γνωμοδοτήσει μαζί με τον κ. Τσάτσο και την κα Στεφάνου, μας πήρε πάνω από είκοσι μέρες να διατυπώσουμε το τελικό πόρισμα για μία διάταξη που ή λίγο ή πολύ έμοιαζε με την προηγούμενη που και αυτή ήταν αντισυνταγματική.
Συνεπώς υπάρχει ένα πραγματικό θέμα σύμφωνα με τη διαδικασία, όπως αυτή καθορίστηκε και έχει να κάνει με τη δυνατότητά μας σε λίγες ώρες να πάρουμε θέση.
ΓΕΩΡΓΙΟΣ ΔΑΣΚΑΛΑΚΗΣ: Με την αδυναμία μας.
AΝΔΡΕΑΣ ΛΟΒΕΡΔΟΣ: Το θέμα αφορά όλους τους συναδέλφους από οποιαδήποτε περιφέρεια και αν εκλέγονται και ως πολιτικό θέμα σίγουρα αφορά όλους μας. Δεν ξέρω τι τύχη θα έχει το αίτημα του συναδέλφου, του

κ. Κουλούρη. Ωστόσο πρέπει να μάθουμε την όλη διαδικαστική εξέλιξη μέχρι να τελειώσει η σημερινή διαδικασία.
Τώρα, επί του θέματος, εγώ αισθάνθηκα απορία όταν άκουσα την

συνάδελφο Βουλευτή κα Κόλλια-Τσαρουχά να μας ανακοινώνει ότι η Νέα Δημοκρατία δεν θα ψηφίσει επί της αρχής αυτό το σχέδιο νόμου. Για μένα ήταν άξιο απορίας αυτό, διότι πρόκειται για ένα σχέδιο νόμου που έρχεται να εξειδικεύσει ρυθμίσεις κοινοτικής οδηγίας, την αναγκαιότητα της οποίας όλοι δεχόμαστε και την καθυστέρηση της εξειδίκευσης της οποίας όλοι αποδεχόμαστε. Πλειοψηφία και Μειοψηφία, δεχόμαστε ένα σχέδιο νόμου που έχει να κάνει με τη γενίκευση της ασφάλειας των πτήσεων και με διαδικασίες που είναι κοντά στον επιθυμητό αυτό στόχο, ένα σχέδιο νόμου οι διατάξεις του οποίου σχετίζονται με την τεχνική διερεύνηση των ατυχημάτων ή άλλων συμβάντων, με την απόκτηση εμπειρίας και την προληπτική δυνατότητα των αρμοδίων υπηρεσιών και τέλος, με ένα όργανο, μία υπηρεσία αυτοτελή, η οποία θα αναλαμβάνει να κάνει τις σχετικές έρευνες. Νομίζω ότι το σχέδιο νόμου κινείται σε πάρα πολύ θετική κατεύθυνση, είναι απολύτως χρήσιμο και θα πρέπει να το ψηφίσουμε.
Θα πω λίγα λόγια πραγματικώς επί της αρχής. Επιδοκιμάζω -και θα το
κάνω άμα πάρω και το λόγο επί των διατάξεων- τις πρώτες πλήρεις διατάξεις του, που δίδουν ορισμούς. Δεν είμαι ειδικός, όπως είναι άλλοι συνάδελφοι, αλλά ως μέλος του νομοθετικού Σώματος είμαι ικανοποιημένος και με το
πρώτο και με το δεύτερο και με το τρίτο άρθρο. Ειδικά, η ενδεικτική διατύπωση των σχετικών με τα συμβάντα, με τις δεκατέσσερις περιπτώσεις, όπως αυτές καθορίζονται, νομίζω ότι είναι πάρα πολύ καλή δουλειά και στη συνέχεια, κυρίες και κύριοι Βουλευτές, με τις πολλές διατάξεις περί της διαδικασίας εκπόνησης του Πορίσματος, αλλά και με την εγκαθίδρυση υπηρεσιών και οργάνων, όπως η Επιτροπή Διερεύνησης Ατυχημάτων και η σχετική υποστηρικτική της υπηρεσία (άρθρα 5-6) και το αντίστοιχο Σώμα των Επιθεωρητών Ασφάλειας των Πτήσεων (άρθρο 32) νομίζω ότι έχουμε ένα ολοκληρωμένο σχέδιο νόμου.
Κάνω μια παρατήρηση: Θα πρέπει να συζητήσουμε αρκετά την επισήμανση που κάνει το Επιστημονικό Συμβούλιο της Βουλής, σχετικά με τη νομική φύση του Πορίσματος και αυτή η συζήτηση θα είναι πολύ χρήσιμη για την πράξη μεθαύριο. Είναι άραγε δημόσιο έγγραφο ή είναι πραγματογνωμοσύνη; Το Επιστημονικό Συμβούλιο της Βουλής μας θέτει το δίλημμα αυτό με αρκετά στοιχεία και στην κατ' άρθρον συζήτηση, κυρίες και κύριοι Βουλευτές, θα πρέπει να σταθούμε με προσοχή.
Δεύτερον, εδώ θα πρέπει να προσέξουμε και γι' αυτό δεν περίμενα να πω τις απόψεις μου στο άρθρο 5 -το λέω, κύριε Υπουργέ, και σε σας και στους συνεργάτες σας, έχουμε χρόνο μέχρι την Πέμπτη- το άρθρο 5 καλά διατυπώνεται, αλλά και ο συνάδελφός μου ο κ. Νασιώκας κι εγώ στην αρχή οδηγηθήκαμε σε μια παρεξήγηση. Δεν είναι ανεξάρτητη διοικητική αρχή το όργανο που ιδρύεται, που συνιστάται από το άρθρο 5. Σας -τολμώ να πωενημερώνω και το λέω πάρα πολύ φιλικά και συναδελφικά ότι στο άρθρο 101Α' του Συντάγματος, όπως το αναθεωρήσαμε, καθορίσαμε ότι ανεξάρτητες διοικητικές αρχές, κατά την έννοια του Συντάγματος και συνεπώς υπαγόμενες στις διαδικασίες του άρθρου αυτού, είναι μόνο οι αρχές οι διοικητικές που το ίδιο το Σύνταγμα εγκαθιδρύει. Μόνον αυτές υπάγονται στη διαδικασία του άρθρου 101Α' ως ανεξάρτητες διοικητικές αρχές και υπόκεινται και στις εγγυήσεις της διατάξεως αυτής. 'Ολα τα υπόλοιπα αποτελούν αρχές, επιτροπές, μονάδες, οι οποίες υπόκεινται στις ρυθμίσεις του κοινού νόμου. 
'Εχει πρακτική σημασία αυτό που λέω; Βεβαίως και έχει. Και θα
προσπαθήσω εισαγωγικά με δύο λόγια να την εξηγήσω. Εν προκειμένω,

ιδρύεται μια Επιτροπή Διερεύνησης Ατυχημάτων και Ασφάλειας των Πτήσεων και πολύ καλά κάνει και ιδρύεται.
Αγαπητοί Βουλευτές, είναι κατά τα δεδομένα της διοικήσεως μία αυτοτελής υπηρεσία. Τη θέλει αυτοτελή η κοινοτική οδηγία. Τη θέλει έτσι και ορθά. Τι σημαίνει αυτοτελής υπηρεσία; Εποπτευόμενη φυσικά από έναν Υπουργό ο οποίος φροντίζει γι' αυτήν, μη υποκείμενη όμως ούτε στις δομές ενός Υπουργείου -της κεντρικής δηλαδή διοίκησης- και επίσης μη υποκείμενη στις δομές κάποιου νομικού προσώπου του δημοσίου. Είναι μια αυτοτελής υπηρεσία την οποία ιδρύει, στελεχώνει και συγκροτεί τούτος ο νόμος και την υποστηρίζει η υπηρεσία του άρθρου 6. Αυτό είναι πλήρες.
Από κει όμως, λόγω της ανεξαρτησίας που θέλετε να της προσδώσετε ως προς την αμεροληψία του Πορίσματος, φέρνετε την επιλογή του προέδρου της

στη Βουλή και πάτε στις διαδικασίες της Διάσκεψης των Προέδρων. Πάτε, δηλαδή, στο όργανο το οποίο προβλέπει και το άρθρο 101 παράγραφος α' του νέου Συντάγματος για τις ανεξάρτητες διοικητικές αρχές. Πηγαίνοντας εκεί θα πρέπει να φροντίσουμε να έχει υπάρξει ειδική ρύθμιση ad hoc στον Κανονισμό της Βουλής, ειδάλλως δεν μπορεί η διάταξη αυτή, που δίνει στη Βουλή αρμοδιότητα, να περάσει από σχέδιο νόμου που δεν αποτελεί Κανονισμό της Βουλής.
Αυτό πρέπει να το δούμε μαζί με τον Πρόεδρο του Σώματος. Εισάγεται αρμοδιότητα από τη διάταξη αυτή, συνταγματικώς μη προβλεπόμενη, που λειτουργεί εγγυητικά και την αποδεχόμαστε, αλλά θα πρέπει να γίνει μέρος -θαρρώ- του Κανονισμού της Βουλής και, κύριε Υπουργέ, πρέπει να το δείτε. 
Επισημαίνω, κυρίες και κύριοι Βουλευτές, ότι μόνο ως προς τον πρόεδρο
αυτής της μονάδος εισάγεται ως όργανο επιλογής η Διάσκεψη των Προέδρων
και ως προς τα υπόλοιπα μέλη αυτά ορίζονται κατά το άρθρο 5 του σχεδίου νόμου.
Θα έρθω σε ένα άλλο θέμα που αφορά βέβαια την κατ' άρθρο συζήτηση,
αλλά, μια και είμαι στο άρθρο 5, θα το αναφέρω.
Το δεύτερο εδάφιο της παραγράφου 4 ορίζει: "Για το χρόνο που κατέχει τη θέση του τελεί σε αναστολή της επαγγελματικής του δραστηριότητας και εφόσον είναι μέλος Δ.Ε.Π. Α.Ε. ...".
Πρόκειται για μέλος ΔΕΠ Ανώτατου Εκπαιδευτικού Ιδρύματος. Αυτό ας το πούμε, γιατί φαίνεται σαν να είναι ΔΕΠ Ανώνυμης Εταιρείας και δημιουργεί παρεξηγήσεις.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Ναι,
κύριε συνάδελφε, είναι "Α.Ε.Ι.".
ΑΝΔΡΕΑΣ ΛΟΒΕΡΔΟΣ: Ο ν. 1268/82 που λέτε αμέσως μετά, είναι ο νόμος
περί πανεπιστημίου και συνεπώς είναι σαφές. Ωστόσο ας κάνουμε αυτήν τη γραμματική διόρθωση.
Αυτά ήθελα να πω κινούμενος επί της αρχής και ειδικά για το μείζον
θέμα, το κρίσιμο θέμα του Πορίσματος, θα έχουμε την ευκαιρία να συζητήσουμε την Πέμπτη στην κατ' άρθρον συζήτηση.
Ευχαριστώ πάρα πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, σχετικά με την παρατήρηση-πρόταση που έκανε ο κ. Κουλούρης, ο κ. Καρχιμάκης και ο
κ. Δασκαλάκης, θέλω να πω τα εξής: 
Δυστυχώς δεν ήμουν εγώ στην αρχή της συζήτησης. Το θέμα το χειρίστηκε ο Πρόεδρος της Βουλής με τους συναδέλφους στην αρχή της συνεδρίασης και έτσι δεν ήξερα να σας πληροφορήσω. Μετά από πρόταση των συναδέλφων Βουλευτών έχει αποφασιστεί ήδη να γίνει συζήτηση επί όλων των τροπολογιών αύριο, μεταξύ των οποίων και η τροπολογία του Υπουργείου Οικονομικών και βέβαια αν προκύψει θέμα ψηφοφορίας, θα πάμε και την Πέμπτη.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Πώς θα είμαστε έτοιμοι, κύριε Πρόεδρε;

ΠΡΟΕΔΡΕΥΩΝ (Κωνσταντίνος Βρεττός): Συνεπώς δεν προκύπτει θέμα αλλαγής απόφασης, διότι έχει ήδη αποφασισθεί το θέμα.
Το λόγο έχει ο κ. Θεόδωρος Κατσανέβας.
ΜΙΧΑΗΛ ΚΑΡΧΙΜΑΚΗΣ: Με ποιους Βουλευτές το συζητήσατε;
ΠΡΟΕΔΡΕΥΩΝ (Κωνσταντίνος Βρεττός): Με τους παρόντες Βουλευτές. 'Ερχονται διάφοροι συνάδελφοι, φεύγουν κλπ., δεν είναι ανάγκη να το συζητάμε αυτό το θέμα. 'Οταν ήταν εδώ ο κύριος Πρόεδρος, το συζήτησε με τους παρόντες Βουλευτές.
ΜΙΧΑΗΛ ΚΑΡΧΙΜΑΚΗΣ: Το συζητάμε, διότι δεν πρέπει να περάσει από την επιτροπή;
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Βρεττός): Κύριε Παπαληγούρα, έχω δώσει ήδη το λόγο στον κ. Κατσανέβα. Μετά θα σας δώσω ...
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, ήθελα να ενημερώσω τους συναδέλφους ότι πράγματι έγινε μια συνεννόηση με τον Πρόεδρο της Βουλής, με τον κ. Κακλαμάνη: Προκειμένου να υπάρξει η δυνατότητα ψηφοφοριών σε περίπτωση κατά την οποία κάποιο κόμμα της Αντιπολίτευσης υπέβαλε σχετικό αίτημα ονομαστικής ψηφοφορίας, να μη γίνει η συζήτηση των τροπολογιών

την Πέμπτη, δεδομένου ότι την Παρασκευή συζητείται και ψηφίζεται το Σύνταγμα. Γι' αυτό συμφωνήθηκε να μετατεθεί η συζήτηση επί των τροπολογιών για την Τετάρτη και η συζήτηση των άρθρων να λάβει χώρα την Πέμπτη.
Αυτό για την εξασφάλιση της δυνατότητας της Βουλής να συζητήσει

εκτενώς το κρίσιμο πράγματι θέμα και των πανωτοκίων, αλλά και άλλες κρίσιμες τροπολογίες.
Βέβαια, για την πληρότητα της ενημέρωσης θα πρέπει να σημειώσω ότι
όταν έγινε αυτή η συνεννόηση δεν γνωρίζαμε ότι η τροπολογία για τα πανωτόκια είναι τροπολογία δέκα σελίδων. Αυτό πρέπει να το συνομολογήσουμε.
ΠΡΟΕΔΡΕΥΩΝ (Κωνσταντίνος Βρεττός): Πάντως και μετά από τις εξηγήσεις που έδωσε ο κ. Παπαληγούρας, νομίζω ότι το θέμα είναι λυμένο. 'Εχουμε πάρει την απόφασή μας.
ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Κωνσταντίνος Βρεττός): Κύριε Καρχιμάκη, δεν ξέρω αν υπάρχει λόγος τώρα να επαναφέρουμε το θέμα. 'Εχουμε συμφωνήσει ως Σώμα σε συγκεκριμένη διαδικασία. Αύριο συζητούμε τις τροπολογίες, μεταξύ των οποίων και αυτή.
ΜΙΧΑΗΛ ΚΑΡΧΙΜΑΚΗΣ: Να μη συζητηθεί αύριο, κύριε Πρόεδρε. ΠΡΟΕΔΡΕΥΩΝ (Κωνσταντίνος Βρεττός): Ας δώσουμε τώρα το λόγο στον κ.
Κατσανέβα και θα δούμε μετά.
ΜΙΧΑΗΛ ΚΑΡΧΙΜΑΚΗΣ: Μα, κύριε Πρόεδρε...
ΠΡΟΕΔΡΕΥΩΝ (Κωνσταντίνος Βρεττός): Δεν γίνεται διαφορετικά, το αποφασίσαμε. Μπορούμε έτσι να ανατρέπουμε τις αποφάσεις της Βουλής; 
Κύριε Κατσανέβα, συγγνώμη, σας καθυστέρησα, σας ταλαιπώρησα, αλλά
εσείς έχετε υπομονή.
ΘΕΟΔΩΡΟΣ ΚΑΤΣΑΝΕΒΑΣ: Δεν πειράζει, έχω ιώβεια υπομονή. 'Αλλωστε χαίρομαι να ακούω τους συναδέλφους μου να μιλούν εν είδει, αν θέλετε, ανοικτής συνεδρίασης για τέτοια σοβαρά θέματα.
Εγώ με την ευκαιρία, κύριε Πρόεδρε και κύριοι συναδελφοι, θα ήθελα να εκφράσω τον έντονο προβληματισμό μου και την ανησυχία μου για το πώς μια τέτοια τροπολογία, τέτοιας βαρύνουσας σημασίας, έρχεται έτσι εσπευσμένα στη Βουλή, φυσικά χωρίς να είμαστε σε θέση να τη μελετήσουμε. Κανείς δεν αμφισβητεί ότι χρειάζεται να υπάρξει λύση για το περίφημο, περιώνυμο θέμα των γνωστών ως πανωτόκια, αλλά η σπουδή, η ταχύτητα, η εμβόλιμη παρουσία ενός τέτοιου ουσιαστικά νομοσχεδίου σε ένα πολύ λιγότερης σημασίας θέμα, πραγματικά μας εμβάλλει σε κάποιες σκέψεις.
Θα ήθελα να παρακαλέσω τον κύριο Πρόεδρο να το εξετάσει ξανά το θέμα, αν δεν υπάρχει κάποιος λόγος. Βεβαίως είμαι διατεθειμένος να πειστώ ότι

το εσπευσμένο δεν κρύπτει κάτι.
Βεβαίως κάποιες φορές, κύριοι συναδελφοι, χρειάζεται ορισμένα πράγματα να έρχονται με κάποια ταχύτητα στη Βουλή, όταν χρειάζεται να αντιμετωπιστούν έκτακτες καταστάσεις. Δεν ξέρω κατά πόσο η κατάσταση είναι του σήμερα ή του αύριο.
Εν πάση περιπτώσει, καταθέτω και εγώ με τη σειρά μου, όπως και οι
κύριοι συνάδελφοι, την ανησυχία μου, την ένστασή μου για αυτά τα θέματα. 'Ερχομαι τώρα στο νομοσχέδιο που συζητάμε, το οποίο φυσικά δεν είναι
νομοσχέδιο με την ευρεία του έννοια. Πρόκειται ουσιαστικά απ' ό,τι κατάλαβα και θα μας το επιβεβαιώσει ο παρών Υφυπουργός, για μια επικύρωση οδηγίας της Ευρωπαϊκής 'Ενωσης.
Θα ήθελα να σας παρακαλέσω, κύριε Βούλγαρη, να μας πείτε, αυτό είναι έτσι; Είναι επικύρωση οδηγίας της Ευρωπαϊκής 'Ενωσης να δημιουργηθεί μια ανεξάρτητη αρχή;
Κύριε Λοβέρδο, υπάρχει συγκεκριμένη οδηγία; Δηλαδή η Ευρωπαϊκή 'Ενωση ευλογεί τις ανεξάρτητες αρχές για ψύλλου πήδημα; Γιατί γι' αυτό πρόκειται. Ειλικρινά θα ήθελα να με βοηθήσετε.
ΑΝΔΡΕΑΣ ΛΟΒΕΡΔΟΣ: Δεν είναι ανεξάρτητη αρχή.
ΘΕΟΔΩΡΟΣ ΚΑΤΣΑΝΕΒΑΣ: Με συγχωρείτε. Διαβάζοντας διάφορες ερμηνείες, αν θέλετε την εισηγητική έκθεση και διατυπώσεις του νόμου, μου δημιουργείται εντύπωση ότι πρόκειται για ένα είδος ανεξάρτητης αρχής. Επειδή θεωρώ ότι οι ανεξάρτητες αρχές, τουλάχιστον στα σημερινά δεδομένα της χώρας μας, εμένα προσωπικά μου θυμίζουν...
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Να
απαντήσω, κύριε Πρόεδρε;
ΠΡΟΕΔΡΕΥΩΝ (Κωνσταντίνος Βρεττός): Αν επιτρέπει ο κ. Κατσανέβας
διακοπή, να απαντήσετε, για να γίνει διάλογος.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε συνάδελφε, η οδηγία δεν μιλάει για ανεξάρτητη αρχή.
Κατ' αρχάς θα ήθελα να πω ότι το νομοσχέδιο αυτό είναι προσαρμογή στην οδηγία 94/56 του Ευρωπαϊκού Συμβουλίου. Το άρθρο 6 αναφέρει ότι κάθε

κράτος-μέλος φροντίζει, ώστε οι τεχνικές έρευνες που διεξάγονται από διαρκή οργανισμό ή διαρκή όργανο πολιτικής αεροπορίας ή υπό τον έλεγχο αυτού του οργανισμού ή οργάνου και ότι ο εν λόγω οργανισμός ή όργανο είναι λειτουργικά ανεξάρτητος, ιδίως από τις εθνικές αεροπορικές αρχές, τις υπεύθυνες για την πλοϊμότητα, την πιστοποίηση, τη διεξαγωγή πτήσεων, τη συντήρηση, τη χορήγηση αδειών, τον έλεγχο εναέριας κυκλοφορίας ή την εκμετάλλευση κλπ.
Αυτό διατυπώνει η οδηγία και σύμφωνα με τη διατύπωση της οδηγίας
έχουμε το συγκεκριμένο σχέδιο νόμου, όπου δεν αναφέρεται ανεξάρτητη αρχή κατά το Σύνταγμα, όπως αναφέρθηκε ο συνάδελφος κ. Λοβέρδος. Είναι αρχή η οποία είναι ανεξάρτητη διοικητικά από όλα αυτά τα οποία περιγράφει η οδηγία.
ΘΕΟΔΩΡΟΣ ΚΑΤΣΑΝΕΒΑΣ: Αυτό ακριβώς λέω. Αυτό ακριβώς που λέτε τώρα
επιβεβαιώνει την ένστασή μου.

ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Αυτό το ζήτημα το οποίο έθεσε ο συνάδελφος, θα το δούμε στη συζήτηση επί των άρθρων, για να μην έχουμε εμπλοκή, ούτε με τον Κανονισμό της Βουλής ούτε
με την αντίστοιχη διάταξη του Συντάγματος.
ΘΕΟΔΩΡΟΣ ΚΑΤΣΑΝΕΒΑΣ: Κύριε Πρόεδρε, ας μας πει ο κ. Λοβέρδος ως
ειδήμων.
ΠΡΟΕΔΡΕΥΩΝ (Κωνσταντίνος Βρεττός): Η διαδικασία είναι λίγο περίεργη, αλλά τέλος πάντων, ορίστε, κύριε Λοβέρδο, έχετε το λόγο για ένα λεπτό. 
ΑΝΔΡΕΑΣ ΛΟΒΕΡΔΟΣ: Επιβάλλεται να κάνει τη διερεύνηση μία μη υπαγόμενη
στις υπηρεσίες νομικού προσώπου ή της κεντρικής διοικήσεως υπηρεσία. Δηλαδή μια υπηρεσία που θα έχει διοικητική αυτοτέλεια. Το μυαλό πάει σε

δύο ενδεχόμενα. 'Ενα ενδεχόμενο να πάει σε ανεξάρτητη διοικητική αρχή,
όπου θα ζητούσαμε έλεος όλοι μαζί.
ΘΕΟΔΩΡΟΣ ΚΑΤΣΑΝΕΒΑΣ: 'Ελεος, επιτέλους, από τους κυρίους "Δαφέρμους". 'Ελεος πια.
ΑΝΔΡΕΑΣ ΛΟΒΕΡΔΟΣ: Το άλλο ενδεχόμενο -υιοθετείται και μας

διευκρινίσθηκε από τον Υπουργό- είναι να πρόκειται γι' αυτό που λέμε στο διοικητικό δίκαιο, για μία κατά κυριολεξία, αυτοτελή υπηρεσία, την οποία ιδρύει ο νόμος, τη συγκροτεί και η οποία απλώς δεν υπάγεται στην κεντρική διοίκηση ή σε νομικά πρόσωπα. Δεν είναι σε καμία περίπτωση ανεξάρτητη αρχή.
ΘΕΟΔΩΡΟΣ ΚΑΤΣΑΝΕΒΑΣ: Επειδή είμαστε στο ίδιο μήκος κύματος, θέλω να ελπίζω, αφού θα είσαστε εδώ και περί τα συνταγματικά είσαστε και ειδήμων, πως θα φροντίσετε να μη φυτρώσει άλλος ένας "Δαφέρμος" στην Αεροπορία και του βάλουμε φτερά και πετάει. Δε θέλουμε άλλους "Δαφέρμους", κύριε Υπουργέ, αρκετά μας έχουν ταλαιπωρήσει οι ανεξάρτητες αρχές, που μου θυμίζουν εμένα μια ανεξάρτητη αλεπού σε ένα ανεξάρτητο κοτέτσι. Και είδαμε πόσο ανεξάρτητη ήταν και η αρχή που λέγεται Εθνικό Ραδιοτηλεοπτικό Συμβούλιο και παρακολουθούν τώρα τα απίστευτα τεκταινόμενα, όπως να βλέπουμε τις παραιτήσεις του ενός μετά του άλλου. Και ενώ σεις λέγατε ότι οι αποφάσεις πάρθηκαν ομόφωνα, βγαίνουν οι ίδιοι, ο πρόεδρος, το μέλος τάδε και λένε ότι καμία απόφαση του Συμβουλίου δεν πάρθηκε αυτόνομα, αλλά ήταν κάποιες αποφάσεις που πάρθηκαν πλαγίως και δεν ξέρω πώς αλλιώς. 
Στην Ελλάδα δεν έχουν ωριμάσει οι ανεξαρτησίες αυτού του τύπου,

γι' αυτό, κύριε Λοβέρδο, σας παρακαλώ και εσάς και τον Υπουργό και τους αγαπητούς συναδέλφους, να είμαστε πολύ φειδωλοί σε τέτοια θέματα. 
Τώρα, όσον αφορά τα επί μέρους ζητήματα του νομοσχεδίου έχω την

εντύπωση ότι νομοθετούμε -φυσικά αν είναι επικύρωση μιας οδηγίας, υποθέτω ότι είναι προς τη σωστή κατεύθυνση και δεν θα το κριτικάρω- έναν ελέφαντα, ενώ θα μπορούσε κάλλιστα να υπάρχει μια γενική εξουσιοδότηση για την έκδοση ενός προεδρικού διατάγματος και όχι να ασχολείται η Βουλή με τόσες λεπτομέρειες που δεν νομίζω ότι χρειάζονται να έρχονται εδώ μέσα.
Εκείνο όμως που ήθελα να ρωτήσω τον Υπουργό και να το βάλω και σαν
θέμα στο Σώμα είναι αν στη λεγόμενη ασφάλεια των πτήσεων περιλαμβάνεται και η πρόληψη της ασφάλειας των πτήσεων. Νομίζω ότι δεν πρέπει μόνο πυροσβεστικά να λειτουργούμε σε τέτοια θέματα, αλλά πάνω απ' όλα για το ποιος θα διαφωνήσει χρειάζεται και η προληπτική διαδικασία. Διατρέχοντας το νομοσχέδιο -εκτός και αν δεν το είδα- δεν είδα να υπάρχει καμία προληπτική διαδικασία, ούτε καν η λέξη πρόληψη.
Θα υπενθυμίσω, δηλαδή, στον κύριο Υπουργό ότι ο ίδιος επανειλημμένα
δήλωσε πρόσφατα -με αυτήν τη χωρίς λόγο και αιτία δημιουργία ενός
εκρηκτικού προβλήματος με την πάταξη, την κατάργηση εν αιθρία και αίφνης εξήντα έξι ραδιοφωνικών σταθμών- ότι ο λόγος που καταργήσαμε και στείλαμε τα ΜΑΤ στο αεροδρόμιο δεν ήταν άλλος από την ασφάλεια των πτήσεων. 
'Ερχομαι και ρωτώ, για ποια ασφάλεια των πτήσεων ομιλούμε, όταν οι
πλέον ενδιαφερόμενοι, οι πλέον αρμόδιοι, οι πιλότοι της Ολυμπιακής Αεροπορίας δηλώνουν επισήμως με έγγραφά τους ότι δεν υπήρχε κανένα απολύτως πρόβλημα, εκτός και αν πιστέψουμε ότι οι πιλότοι της Ολυμπιακής είναι είτε ανόητοι είτε επιθυμούν να αυτοκτονήσουν.
Δεν νομίζω ότι υπάρχει κάποιος πλέον αρμόδιος απ' αυτούς τους συγκεκριμένους ανθρώπους να κρίνουν για την ασφάλεια των πτήσεων. Ο κ. Βούλγαρης επανειλημμένα έχει μιλήσει για εξήντα ή εβδομήντα παρενοχλήσεις που προέρχονται από τους ραδιοφωνικούς σταθμούς γενικώς και αορίστως. 'Ετσι λοιπόν, άλλο ένα πάτημα, ένα πρόσχημα για να κλείσουμε την αναγκαία πολυφωνία που πρέπει να υπάρχει στην μπάντα του ραδιοφώνου. Παγκοσμίως τα ραδιόφωνα είναι πάμπολλα σε όλες τις πόλεις και κάνετε πολύ μεγάλο λάθος όταν λέτε ότι στο Λονδίνο, στη Ρώμη κλπ. είναι τα ραδιόφωνα ελάχιστα. Είναι πάνω από εξήντα και εβδομήντα παντού. Τελεία και παύλα. Οποιαδήποτε άλλη άποψη είναι θα έλεγα τουλάχιστον ελλιπής και ασφαλώς δεν έχει την κατάλληλη πληροφόρηση για να μην πω τίποτε άλλο.
Τώρα οι παρενοχλήσεις που δηλώνονται, κύριε Υπουργέ -και το λέω με
καλή διάθεση και ξέρετε την καλή διάθεση απέναντί σας- από πού προέρχονται τελικά; Η περίφημη ασφάλεια των πτήσεων μήπως θα βρίσκεται σε μεγαλύτερη επικινδυνότητα τώρα που θα εμφιλοχωρήσουν στα κενά των συχνοτήτων οι διάφοροι ερασιτέχνες οι οποίοι με την ερασιτεχνική τους δεινότητα, τους πομπούς ακανόνιστων παρεμβολών, θα δημιουργήσουν παρεμβολές και θα έχουμε κινδύνους στην ασφάλεια των πτήσεων. Δηλαδή πως με αυτήν την πολιτική, αφ' ενός να κλείσετε σταθμούς που έχουν κατακτήσει έναν επαγγελματισμό και η εμβέλειά τους, αλλά και ο τρόπος με τον οποίον χρησιμοποιούν τα μηχανήματά τους δεν έχει δημιουργήσει κινδύνους στην ασφάλεια των πτήσεων, μήπως τώρα οδηγήσετε σε κινδύνους, όσον αφορά τις πτήσεις πάνω από το καινούριο και περίλαμπρο αεροδρόμιο των Σπάτων. 
Αναρωτιέμαι, λοιπόν, όταν λέτε και μιλάτε για εβδομήντα-ογδόντα
παρενοχλήσεις τα τελευταία δύο χρόνια από ραδιοφωνικούς σταθμούς. Ε, λοιπόν, εγώ σας λέω ότι αυτές οι εβδομήνα ή ογδόντα παρενοχλήσεις δεν ήταν από αυτούς τους σταθμούς που κλείσατε, ήταν από τους σταθμούς που δεν είναι σταθμοί, είναι οι καλώς ή κακώς εννοούμενοι πειρατές των ραδιοσυχνοτήτων που θα τους έχετε τώρα σε πληθώρα στην μπάντα των FM. 'Ετσι λοιπόν νομοθετείτε τον κίνδυνο, την επικινδυνότητα της ασφάλειας των πτήσεων με αυτήν την αντίληψη που σας διακατέχει να κλείσουμε τους επαγγελματίες, να κλείσουμε την μπάντα των FM και να την ανοίξουμε στους πειρατές και στους διάφορους νονούς και στις παρασυναλλαγές των συχνοτήτων. Αυτό θα γίνει τώρα και σας το καταγγέλλω ή, αν θέλετε να μη χρησιμοποιήσω βαριές φράσεις, το καταθέτω μάλλον εδώ στην Αίθουσα του Κοινοβουλίου και θα με θυμηθείτε στο κοντινό μέλλον. Γι' αυτό, εν πάση περιπτώσει, να σας παρακαλέσω, κύριε Υπουργέ, να ξαναδείτε και το θέμα των ραδιοσυχνοτήτων. Πιστεύω ότι δεν υπάρχει κάποια σκοπιμότητα, πιστεύω ότι είναι λάθος των τεχνικών συμβούλων το οποίο μπορεί να οφείλεται σε διάφορους λόγους, μπορεί να είναι μια τυπολατρεία, μπορεί να είναι και άλλοι λόγοι δεν χρειάζεται να το συζητήσουμε εδώ μέσα.
Επίσης όσον αφορά το συγκεκριμένο νομοσχέδιο νομίζω ότι κάπου θα πρέπει να υπάρχει και η λέξη πρόληψη ή η θεσμοθέτηση των προληπτικών διαδικασιών, των ουσιαστικών και των τυπικών για την περίφημη περιώνυμη ασφάλεια των πτήσεων. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Τελευταίος ομιλητής είναι ο κ. Σπυριούνης και μετά θα μιλήσει ο κύριος Υπουργός.
Ορίστε, κύριε Σπυριούνη, έχετε το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κυρίες και κύριοι συνάδελφοι, κύριε Πρόεδρε,
θεωρώ καθήκον συνειδήσεως να πω δυο κουβέντες πριν μιλήσω για το νομοσχέδιο σχετικά με το μεγάλο έργο που λέγεται αεροδρόμιο "ΕΛΕΥΘΕΡΙΟΣ ΒΕΝΙΖΕΛΟΣ". Είναι ένα έργο που ανήκει στην πατρίδα, συνέπραξε το σύνολο του Ελληνισμού και πολλές κυβερνήσεις και η μοίρα έλαχε στην κυβέρνηση του ΠΑ.ΣΟ.Κ. και στον Υπουργό τον Κώστα Λαλιώτη να πραγματώσει αυτό το
όνειρο.
Το συνέλαβε η Νέα Δημοκρατία το 1977, έγιναν όλες οι προδρομικές
εργασίες, και ανήκει λοιπόν στο σύνολο της πατρίδας μας. Το χειροκροτούμε και το χαιρετίζουμε. Είναι ένα κόσμημα, που αποτελεί και ένα κομβικό σημείο αλλαγή της εικόνας της πατρίδας μας.
'Ηταν άδικο γι' αυτό το μεγάλο έργο η διαμόρφωση της εικόνας των
πρώτων ημερών λειτουργίας του, που όσο και αν αυστηρά και συναισθηματικά κριθεί αυτή η εικόνα, πρέπει να περαστεί μέσα από τη λογική εκτίμηση ότι ένα τόσο μεγάλο έργο απαιτεί ένα χρόνο προσαρμογής, ο οποίος μάλιστα επιτείνεται και κατά το γεγονός ότι το χειριζόμενο αυτήν την τελευταία τεχνολογία προσωπικό δεν ήταν εξοικειωμένο, δεν μπορούσε να ανταποκριθεί στο σύνολο των απαιτήσεων αυτής της νέας μορφής και του νέου σχήματος και έγιναν όλα αυτά. 
Ευχόμαστε και ελπίζουμε ότι τα φαινόμενα θα εξασθενούν οσημέραι και πολύ σύντομα το αεροδρόμιο θα λειτουργήσει στις απαιτήσεις του λαού μας και στις απαιτήσεις της διάστασης του έργου.
Να εκφράσω λοιπόν την ιδιαίτερη ικανοποίησή μου γι' αυτό το μεγάλο
επίτευγμα που ανήκει -το τονίζω και το επαναλαμβάνω- σε όλες τις κυβερνήσεις, ανήκει στο λαό μας. 
Οι αερομεταφορές: Νομίζω ότι το διεθνές αεροπορικό δίκαιο έχει δύο
συμβάσεις. Η μια είναι του 1919. Είχε ελάχιστα στοιχεία. Και η δεύτερη που ακόμα ισχύει είναι του Σικάγου του 1944-1945. Με το διεθνές αεροπορικό δίκαιο του Σικάγου επετεύχθη ένα μεγάλο θεσμικό άλμα με την κατανομή του συνόλου της ατμόσφαιρας, κατ' αρχήν με τη συνείδηση του οικουμενικού νομοθέτη ότι οι αερομεταφορές, η πολιτική αεροπορία, θα αναπτυχθούν με ταχύτατους ρυθμούς και επομένως χρειάζεται μια θεσμική βάση. 'Ηταν λοιπόν το επίτευγμα μεγάλο με την κατανομή της ατμόσφαιρας σε περιοχές πληροφοριών πτήσεων, με τη συγκρότηση αντίστοιχων οργάνων που θα υλοποιούσαν αυτό το πνεύμα για την ασφαλή πτήση των αεροσκαφών και την ταχεία ροή των κινήσεων.
Συνεκροτήθη σε υλοποίηση ο Διεθνής Οργανισμός Πολιτικής Αεροπορίας, ο γνωστός ICAO, που έχει απασχολήσει και την πατρίδα μας σε θέματα συνδεδεμένα με την εθνική μας κυριαρχία. Οι περιοχικές συνδιασκέψεις ήρθαν να υλοποιήσουν αυτό το σύστημα και να πραγματώσουν τις κατανομές αρμοδιότητος στα γνωστά όργανα πληροφοριών πτησεων, τα λεγόμενα FIR, ένα από τα οποία είναι και το γνωστό FIR Αθηνών, με τη γνωστή του έκταση και τα γνωστά προβλήματα που η άλλη πλευρά δημιουργεί. Αυτά σε ό,τι αφορά το διεθνές αεροπορικό δίκαιο.
Τώρα ένα άλλο στοιχείο στις αερομεταφορές, που είναι σημαντικότατο,
είναι η ασφάλεια πτήσεων.
Και όσο η τεχνολογία τελειοποιείται τόσο εντείνονται και τα προβλήματα της ασφάλειας των πτήσεων: Τα αεροπλάνα πλέον σπάσανε τα φράγματα, κινούνται με ιλιγγιώδεις ταχύτητες, πλήθυναν οι πτήσεις στον αέρα και τα προβλήματα του ελέγχου εναέριας κυκλοφορίας προσλαμβάνουν επιτακτικές διαστάσεις.
Η προσαρμογή σ' αυτόν το νέο κόσμο που δημιουργείται στον αέρα από την πληθώρα των αερομεταφορών και την οσημέραι προέκτασή τους δημιουργεί την ανάγκη να ενταχθεί και η πατρίδα μας θεσμικά μέσα σ' αυτό το συνολικό πλαίσιο και να καλύψει το οφειλόμενο χρέος που απορρέει από την αρμοδιότητά της για έρευνα και διάσωση στο σύνολο του FIR Αθηνών. 
Μια ανάγκη που πηγάζει από την προσαρμογή μας στο Κοινοτικό Δίκαιο και την ευτυχή συγκυρία να συζητείται αυτό το νομοσχέδιο με το μεγάλο επίτευγμα του αεροδρομίου και με τις νέες συνθήκες που διαμορφώνονται όσο και με το γεγονός της ταλαίπωρης πορείας της Ολυμπιακής Αεροπορίας που πολλά προβλήματα δημιούργησε: προκάλεσε δυσφημίσεις, επέβαλε οικονομικές αιμορραγίες κι ένα σωρό άλλα προβλήματα.
Θα έλεγα λοιπόν, συναθροίζοντας το πλαίσιο, την ατμόσφαιρα μέσα στην οποία κινήθηκε το νομοθετικό πνεύμα, ότι αυτή είναι η πραγματικότητα που την προσδιορίζει το τρίγωνο προσαρμογής στην Οδηγία 9456, η γονιμοποίηση του νέου κλίματος που απορρέει από το αεροδρόμιο "ΕΛΕΥΘΕΡΙΟΣ ΒΕΝΙΖΕΛΟΣ", με ό,τι αυτό συνεπάγεται, και η πορεία και η πείρα της Ολυμπιακής Αεροπορίας.
Το νομοσχέδιο καλύπτει το σύνολο του πνεύματος του νομοθέτη που υλοποιείται σε δύο κεφάλαια: Στο πρώτο κεφάλαιο με τα άρθρα 1 έως 31 που ρυθμίζουν και καλύπτουν τους κανόνες και τις αρχές που διέπουν την έρευνα ατυχημάτων και αεροπορικών συμβάντων με τις διακρίσεις που γίνονται στους
ορισμούς, που αποτυπώνονται στα άρθρα 2 και 3, και με τη σύσταση μιας επιτροπής που είναι διοικητικά αυτοτελής και οργανωτικά και λειτουργικά ανεξάρτητη.
Φρονώ και εκτιμώ βαθύτατα τις επισημάνσεις που έκανε ο έγκριτος
νομικός και συνάδελφος κ. Λοβέρδος, ότι δηλαδή θα πρέπει να αποκολληθεί η σκέψη ότι αυτή η ανεξάρτητη διοικητικά επιτροπή μπορεί να έχει κάποια σχέση με τις καθοριζόμενες που αναθεωρούμε στο Σύνταγμα.
'Ενα σημείο επαφής μ' αυτές είναι ότι η επιλογή του Προέδρου γίνεται με τη γνωστή διαδικασία μέσα από τη Διάσκεψη των Προέδρων. Είναι τετραμελής, ο πρόεδρος επιλέγεται με τον τρόπο που προανέφερα, ενώ τα τρία άλλα μέλη διορίζονται από τον Υπουργό Επικοινωνιών.
Το δεύτερο κεφάλαιο, από τα άρθρα 32 μέχρι 37 -αν θυμάμαι καλά- και
με το ακροτευλεύτιο άρθρο 39, καθορίζει τη σύσταση Σώματος Επιθεωρητών. Με αυτά τα όργανα που συγκροτεί -την ανεξάρτητη επιτροπή, την επικουρική μονάδα, την επιτροπή επιθεωρητών, το ανεξάρτητο σώμα επιθεωρητών- πιστεύω ότι συγκροτεί πλέον θεσμικά και οργανωτικά το σύνολο των προϋποθέσεων που απαιτούνται...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Τελειώνω, κύριε Πρόεδρε.
...το μεν για την προσαρμογή στην Οδηγία 94/56, το δε στην
πραγματικότητα που αναφύεται μέσα από τη συνολικά αποκτηθείσα εμπειρία και από τα νέα δεδομένα που πολλαπλώς επηρεάζουν την ασφάλεια των πτήσεων.
Ψηφίζω επί της αρχής το νομοσχέδιο.
Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Μεταφορών και
Επικοινωνιών κ. Αλέξανδρος Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κυρίες και κύριοι συνάδελφοι, βαρείς οι χαρακτηρισμοί από τον Κοινοβουλευτικό Εκπρόσωπο της Νέας Δημοκρατίας για το νέο αεροδρόμιο, ανώμαλη προσγείωση, που εκθέτουν τη χώρα, κακή λειτουργία του ανέτοιμου αεροδρομίου, που πραγματικά είναι άδικη με την έννοια ότι το νέο πολιτικό αεροδρόμιο των Σπάτων αποτελεί ένα σημαντικό αναπτυξιακό έργο για τη χώρα μας και ένα έργο για το οποίο δικαιούται ο ελληνικός λαός να είναι υπερήφανος.
Και γιατί βαρείς, οι χαρακτηρισμοί κύριοι συνάδελφοι; Γιατί η
εμπειρία μας, η εμπειρία που έχουμε όλοι από λειτουργίες αεροδρομίων σύγχρονων σε άλλα μέρη του κόσμου πραγματικά είναι όχι ικανοποιητική. Τέτοια περιστατικά τα οποία συνέβησαν δυστυχώς και στο νέο πολιτικό αεροδρόμιο των Σπάτων διαπιστώσαμε ότι υπήρχαν και σε άλλα σύγχρονα αεροδρόμια, αεροδρόμια που έχουν ενσωματώσει και τη λειτουργία τους στην

πιο σύγχρονη τεχνολογία που υπάρχει.
Επί παραδείγματι, το αεροδρόμιο της Σεούλ, μετά από δύο ώρες λειτουργίας, έκλεισε. 'Εκλεισε γιατί δεν μπόρεσε πραγματικά να αντιμετωπίσει το φόρτο τον κυκλοφοριακό και γιατί πραγματικά δημιουργήθηκαν προβλήματα τα οποία έχουν σχέση και με τα προβλήματα που δημιουργήθηκαν στο αεροδρόμιο των Σπάτων. 
Στο αεροδρόμιο του Χονγκ-Κονγκ, από τα πιο σύγχρονα που υπάρχουν στον κόσμο, και εκεί πραγματικά είχαμε πολύ άσχημα αποτελέσματα στη λειτουργία του. Μόνο, κύριοι συνάδελφοι, το αεροδρόμιο του Μονάχου λειτούργησε και αυτό ικανοποιητικά. Δεν πέτυχε το στόχο του, αλλά η λειτουργία του αεροδρομίου του Μονάχου θεωρήθηκε από τη Διεθνή 'Ενωση Πολιτικής Αεροπορίας ότι λειτούργησε στις πρώτες ώρες και στις πρώτες μέρες ικανοποιητικά. 
Κυρίες και κύριοι συνάδελφοι, πράγματι τις πρώτες ώρες είχαμε προβλήματα. Προβλήματα που εντοπίστηκαν στο checking των εισητηρίων με όμως άμεση παρέμβαση της διοίκησης του αεροδρομίου και με παρέμβαση στον ΟΤΕ, που αύξησε τη χωρητικότητα των γραμμών άμεσα. Και πρέπει να πω εδώ ότι σε κάποιες στιγμές το checking των εισητηρίων γίνονταν σε δέκα δευτερόλεπτα, ενώ στο Ελληνικό είχαμε ένα δευτερόλεπτο. Είχαμε προβλήματα στο κέντρο πληροφόρησης των επιβατών, που η πληροφόρηση δεν είναι ακουστική, είναι οπτική. Είχαμε προβλήματα και στο κέντρο ελέγχου. Και πρέπει να επισημάνουμε ότι ο συνδυασμός ανθρώπων που εκπαιδεύτηκαν -και άλλο βέβαια είναι η εκπαίδευση και άλλο είναι η πραγματική εν τη πράξει λειτουργία ενός αεροδρομίου- με τα υπερσύγχρονα μηχανήματα έδειξε τα
μειονεκτήματά του κατά τη στιγμή που άρχισε να λειτουργεί το αεροδρόμιο. Και εδώ, κύριε Παπαληγούρα, είπατε κάτι στο οποίο και εμείς
συναινούμε και το Υπουργείο Μεταφορών και Επικοινωνιών και η Κυβέρνηση δεν θα επιτρέψουμε σε κανέναν να μετακυλίσει ευθύνες σε υπαλλήλους της Ολυμπιακής Αεροπορίας. Διότι οι υπάλληλοι της Ολυμπιακής Αεροπορίας έδωσαν όλες τους τις δυνάμεις κατά την ώρα που είχαμε αυτήν τη μεγάλη αιχμή στη λειτουργία του αεροδρομίου και την εμφάνιση των μεγαλύτερων προβλημάτων.
Αυτοί ουσιαστικά ανέλαβαν το μεγαλύτερο βάρος όλων αυτών των δυσμενών αποτελεσμάτων. Λειτούργησαν με πολύ μεγάλο φιλότιμο, πολλές ώρες, σε εικοσιτετράωρη βάση, συνέχεια, χωρίς διακοπή.
Βέβαια, πρέπει να πούμε ότι κατά τις πρώτες ώρες λειτουργίας του αεροδρομίου των Σπάτων η Ολυμπιακή Αεροπορία είχε το 50% της συνολικής κίνησης. Δηλαδή το 50% της κίνησης το είχε η Ολυμπιακή Αεροπορία και το υπόλοιπο 50% το είχαν όλες οι υπόλοιπες εταιρείες.
Θα καταθέσω σήμερα στη Βουλή πίνακες που δείχνουν αυτήν την πορεία
εξομάλυνσης -με στοιχεία μέχρι χθες το βράδυ, μέχρι τις 2 Απριλίου- της λειτουργίας του αεροδρομίου των Σπάτων. 
Πρέπει, κύριοι συνάδελφοι, πραγματικά να είμαστε υπερήφανοι γι' αυτό το μεγάλο έργο -συνολικά, όλα τα κόμματα και όλος ο ελληνικος λαός- και να σταθούμε με συμπάθεια σε όλους αυτούς τους ανθρώπους που ταλαιπωρήθηκαν και που η Κυβέρνηση έχει ζητήσει συγγνώμη διά στόματος των Υπουργών και Μεταφορών και Επικοινωνιών και Δημοσίων 'Εργων. 
Είναι, όμως, ενδιαφέροντα τα στοιχεία, κύριοι συνάδελφοι, και θα σας τα αναφέρω.
Στις 28 Μαρτίου είχαμε εξήντα εννέα αφίξεις-αναχωρήσεις σε ένα
χρονικό διάστημα εννέα ωρών, από τις 15.00' έως τις 24.00'. Και είχαμε στις Βρυξέλλες, που είναι το κέντρο του EUROCONTROL, μία χρέωση καθυστερήσεων διακόσια πενήντα επτά λεπτά, που συμπεριλαμβάνονταν και το αεροδρόμιο του Ελληνικού.
Στις 29 Μαρτίου είχαμε τριακόσιες ενενήντα τέσσερις πτήσεις από τις οποίες οι εκατόν σαράντα τέσσερις ήταν της Ολυμπιακής Αεροπορίας. Στο EUROCONTROL στις Βρυξέλλες χρέωση διακόσια σαράντα λεπτά καθυστερήσεων από το αεροδρόμιο των Σπάτων για δεκαοκτώ ώρες λειτουργίας, από τις 06.00' έως τις 24.00.
Στις 30 Μαρτίου είχαμε πεντακόσιες σαράντα έξι πτήσεις από τις οποίες οι εκατόν ογδόντα τρεις ήταν της Ολυμπιακής Αεροπορίας -και εδώ είναι η αιχμή, κύριοι συνάδελφοι- με έξι χιλιάδες τριακόσια ογδόντα εννέα λεπτά καθυστερήσεων που καταγράφηκαν στο EUROCONTROL στις Βρυξέλλες.
Στις 31 Μαρτίου με τετρακόσιες εννέα πτήσεις στο αεροδρόμιο των
Σπάτων και επί εικοσιτετραώρου βάσεως, από τις οποίες οι εκατόν εβδομήντα οκτώ ήταν της Ολυμπιακής Αεροπορίας, μηδέν χρέωση.
Την 1η Απριλίου πεντακόσιες τριάντα τέσσερις πτήσεις, διακόσιες
τέσσερις η Ολυμπιακή Αεροπορία, μηδέν χρέωση.
Στις 2 Απριλίου τετρακόσιες εξήντα οκτώ πτήσεις, διακόσιες οκτώ η
Ολυμπιακή Αεροπορία, μηδέν χρέωση στις Βρυξέλλες στο EUROCONTROL.
Αυτές τις έξι ημέρες, κύριοι συνάδελφοι, από τις 28 Μαρτίου έως τις 2 Απριλίου, το σύνολο των αφίξεων-αναχωρήσεων ήταν δύο χιλιάδες τετρακόσιες είκοσι πτήσεις, με τις οποίες μεταφέρθηκαν είκοσι πέντε χιλιάδες περίπου επιβάτες με πλήρη ασφάλεια στις πτήσεις, όπως επισημάνθηκε και από συναδέλφους της Αξιωματικής Αντιπολίτευσης.
Από αυτές τις δύο χιλιάδες τετρακόσιες είκοσι πτήσεις, οι εννιακόσιες πενήντα τρεις ήταν της Ολυμπιακής Αεροπορίας, και αυτός ο αριθμός σε αντίστοιχες ημέρες με το Ελληνικό εμφανίζει μία αύξηση 10% έως 15% επιπλέον των πτήσεων που υπήρξαν στο Ελληνικό.
Να δούμε λίγο, κύριοι συνάδελφοι, και τον άλλον πίνακα που αφορά τις καθυστερήσεις πτήσεων της Ολυμπιακής Αεροπορίας.
Στις 30 Μαρτίου 2001 στο σύνολο πτήσεων της Ολυμπιακής Αεροπορίας, εκατόν ογδόντα τρεις δηλαδή πτήσεις, βλέπουμε ότι έχουμε μία κλιμάκωση από καθυστερήσεις μικρότερες της μιας ώρας μέχρι μεγαλύτερες της μιας ώρας πολύ ισόρροπα κατανεμημένη. Από δεκαπέντε πτήσεις μικρότερης της μιας ώρας, φθάνουμε στη μία πτήση μεγαλύτερης των έντεκα ωρών.
Στη συνέχεια από τις 30 Μαρτίου φθάνουμε στις 2 Απριλίου,όπου από καθυστέρηση δεκαπέντε πτήσεων που είχαμε στις 30 Μαρτίου μικρότερης της μιας ώρας, έχουμε εκατόν είκοσι πέντε πτήσεις της Ολυμπιακής Αεροπορίας με μικρότερη καθυστέρηση της μιας ώρας, όπου η μεγαλύτερη καθυστέρηση

είναι τέσσερις έως πέντε ώρες για μία μόνο πτήση.
Διαπιστώνουμε λοιπόν από τον πίνακα που έχω, τον οποίο θα καταθέσω για τα Πρακτικά της Βουλής, μία συνεχή βελτίωση της κατάστασης.

Θα ήταν ανησυχητικό κυρίες και κύριοι συνάδελφοι, εάν είχαμε μια
επιδείνωση αυτής της κατάστασης. Αλλά η κατάσταση παρουσιάζει μία σημαντική βελτίωση και αυτό θα πρέπει να το πούμε. Είναι ένα γεγονός. Και θα πρέπει να το πούμε γιατί βλέπουμε ότι γίνονται υπεράνθρωπες προσπάθειες σε όλα αυτά τα προβλήματα στα οποία επισημάνθηκαν. 'Εχουν αποκατασταθεί όλα τα προβλήματα και του κέντρου ελέγχου και του κέντρου πληροφόρησης επιβατών και τα σημεία checking των εισιτηρίων. Το μόνο πρόβλημα που παραμένει είναι στο αυτόματο σύστημα του ελέγχου και της μετακίνησης των αποσκευών, όπου και εκεί μετά από παρέμβαση της Ολυμπιακής Αεροπορίας έχουν μεταφερθεί εκατό υπάλληλοι, οι οποίοι χρησιμοποιούν και τα χέρια τους για να κινούνται οι αποσκευές μέχρι να αποκατασταθεί το πιο σύγχρονο σύστημα διακίνησης των αποσκευών, το οποίο περιλαμβάνει, κύριοι συνάδελφοι, εάν ακούτε καλά, και αξονικό τομογράφο μέσα το αεροδρόμιο του Ελληνικού. Είναι ένα από τα τρία αεροδρόμια στον κόσμο που έχουν αξονικό τομογράφο για να διαπιστώνουμε εκεί που υπάρχει υποψία εάν υπάρχει πρόβλημα στο εσωτερικό των αποσκευών, εάν υπάρχει πρόβλημα για τις πτήσεις.
Θέλω να πω, κύριοι συνάδελφοι, ότι δεν προσπαθούμε να εξωραϊσουμε το πρόβλημα ούτε θέλαμε όπως στη Σεούλ και στο Χονγκ Κονγκ να κλείσει το αεροδρόμιο. 'Εγιναν όμως υπεράνθρωπες προσπάθειες. Ταλαιπωρήθηκε ο κόσμος βεβαίως, για τους λόγους τους οποίους σας ανέφερα. Αλλά όμως δεν μπορούμε να απομειώσουμε την αξία ενός τόσο σημαντικού έργου για την πατρίδα μας, για την Ελλάδα και για το οποίο πρέπει να είμαστε υπερήφανοι. Είμαστε εδώ για να συζητούμε, να επισημαίνουμε τα προβλήματα και να δίνουμε λύσεις. Και δίνουμε λύσεις, κύριοι συνάδελφοι, και με τις δικές σας υποδείξεις και με τις δικές σας προτροπές. Και αυτό πρέπει να συνεχίσουμε να το κάνουμε, γιατί έτσι πραγματικά το αεροδρόμιο των Σπάτων θα αποκαταστήσει και αυτήν τη μειωμένη αξιοπιστία, η οποία υπήρξε αυτές τις μέρες. Και αυτό πιστεύω οτι είναι καθήκον όλων μας.
Θα ήθελα, κύριοι συνάδελφοι, να αναφερθώ σε δύο τρία ζητήματα που
έχουν επισημάνει ορισμένοι συνάδελφοι στις τοποθετήσεις τους σχετικά με την παρατήρηση του συναδέλφου του κ. Παυλίδη για τον υποβιβασμό από την πρώτη στη δεύτερη κατηγορία της ασφάλειας των πτήσεων μετά από τον έλεγχο της FΑA.
'Ετσι, όπως γνωρίζετε, κύριοι συνάδελφοι, η αμερικανική υπηρεσία Πολιτικής Αεροπορίας η FΑA έχει εξουσιοδοτηθεί από το Διεθνή Οργανισμό Πολιτικής Αεροπορίας, τον ΙCΑΟ, να διενεργεί επιθεωρήσεις για την ασφάλεια των πτήσεων. Βέβαια αυτός ο υποβιβασμός της Ελλάδας που έγινε πριν λειτουργήσει το αεροδρόμιο των Σπάτων -που όπως σας ανέφερα πριν στο θέμα της αεροναυτιλίας, δηλαδή της ασφάλειας των πτήσεων, πήγε πάρα πολύ καλά, εξαιρετικά- οφείλεται στο γεγονός ότι δεν υπάρχει σύστημα επιθεωρήσεως ασφάλειας πτήσεων. Γι'αυτόν ακριβώς το λόγο, επειδή δεν υπάρχει αυτό το σύστημα επιθεωρήσεων, με το σχέδιο νόμου που συζητούμε σήμερα, κύριοι συνάδελφοι, προβλέπουμε τη σύσταση αυτής της υπηρεσίας των επιθεωρήσεων ασφάλειας πτήσεων, για να καλύψουμε αυτό το κενό. 'Αρα κινούμαστε προς θετική κατεύθυνση, δεν κινούμαστε προς μία λανθασμένη κατεύθυνση. Είναι μία επισήμανση και της FAA, αλλά και της οδηγίας της Ευρωπαϊκής 'Ενωσης και προς τα εκεί κινούμαστε για να καλύψουμε αυτό το κενό, για να κάνουμε το καλύτερο δυνατό. Βέβαια, δεν υπάρχει θέμα "ταξιδιωτικής οδηγίας", όπως ανέφερε ο κύριος συνάδελφος. Γιατί σύμφωνα με τα στοιχεία των tour operators έχουμε μία αναμενόμενη κίνηση στο αεροδρόμιο των Σπάτων, αυξημένη κατά 6% έναντι του 2000, δηλαδή περίπου δεκατρία εκατομμύρια επιβάτες, δεδομένου βέβαια ότι το αεροδρόμιο των Σπάτων ξεκίνησε να λειτουργεί από το Μάρτιο του 2001. Γι' αυτό δεν υπάρχει καμία απολύτως ανησυχία σε σχέση με αυτή τη διαδικασία της FAA που μπορεί να δημιουργήσει προβλήματα στη μετακίνηση των τουριστών, που πρόκειται να επισκεφθούν τη χώρα μας.
Κλείνοντας, κύριοι συνάδελφοι, θέλω να αναφερθώ σε δύο επισημάνσεις που έκανε ο συνάδελφος κ. Κατσανέβας που απουσιάζει τώρα. Οι οδηγίες έχουν σαφώς και προληπτικό χαρακτήρα για την ασφάλεια των πτήσεων. Αυτό
αναφέρεται και στο άρθρο 4 του νομοσχεδίου "Σκοπός και αντικείμενο της διερεύνησης" όπου περιγράφεται ότι αποκλειστικός σκοπός της διερεύνησης είναι η διακρίβωση των αιτίων που προκαλούν το ατύχημα ή το σοβαρό συμβάν με στόχο την πρόληψη ατυχημάτων ή συμβάντων και δεν αποσκοπεί στη διαπίστωση υπαιτιότητας και στον καταλογισμό ευθυνών ή αξιώσεων.

'Οσον αφορά το θέμα των σταθμών που μπορούν να λειτουργούν στην
Αττική, το Υπουργείο Μεταφορών και Επικοινωνιών έχει την αρμοδιότητα και την ευθύνη για την τεχνική υποδομή της λειτουργίας των ραδιοφωνικών σταθμών της Αττικής, όπως και για την υπόλοιπη Ελλάδα. Βέβαια η τεχνική υποδομή για τη λειτουργία ενός ραδιοφωνικού σταθμού, όπως και ενός τηλεοπτικού σταθμού έχει σχέση με τον αριθμό των συχνοτήτων που καθορίζονται από το χάρτη ραδιοσυχνοτήτων με τη θέση της εκπομπής και με την ισχύ στην οποία πρέπει να εκπέμπει κάθε ραδιοφωνικός σταθμός.

Για την Αττική ξεκίνησε αυτή η διαδικασία από το 1996 που εκδόθηκε ο πρώτος χάρτης ραδιοσυχνοτήτων που ο αριθμός ήταν είκοσι, με πρόβλεψη να αυξηθεί έως το είκοσι οκτώ κάτω από ορισμένες προϋποθέσεις. Ο αριθμός των τριών συχνοτήτων που διατέθηκαν το καλοκαίρι του 2000 με συμπλήρωση του χάρτη ραδιοσυχνοτήτων προέκυψε από το γεγονός ότι το FIR Αθηνών μετακινήθηκε από την περιοχή του Υμηττού στην περιοχή των Γερανίων, γι' αυτό η Υπηρεσία Πολιτικής Αεροπορίας συναίνεσε στο να δοθούν άλλες τρεις συχνότητες. Ο αριθμός των πέντε συχνοτήτων δόθηκε μετά την οριστική απόφαση της Κυβέρνησης να μη λειτουργήσει το αεροδρόμιο του Ελληνικού, οπότε υπήρχε και η δυνατότητα πλέον να διατεθούν και αυτές οι πέντε συχνότητες, γι' αυτό προέκυψε και ο αριθμός των είκοσι οκτώ συχνοτήτων. 
Κυρίες και κύριοι συνάδελφοι, δεν υπάρχει καμία αριθμολαγνεία στο
Υπουργείο Μεταφορών και Επικοινωνιών. Γνωρίζουμε πολύ καλά ότι ένα από τα στοιχεία που πρέπει να λάβουμε σοβαρά υπόψη για την ασφάλεια των πτήσεων είναι και η παντελής απουσία παρεμβολών από συχνότητες που χρησιμοποιούν τα όργανα ελέγχου και επίσης τα όργανα που υπάρχουν στα αεροπλάνα για την προσγείωση και απογείωσή τους. 
Υπήρχαν, λοιπόν, παρεμβάσεις που οι πιο πρόσφατες ξεκινώντας από τον Αύγουστο του 2000 μέχρι το Μάρτιο του 2000 ανήλθαν στον αριθμό των εβδομήντα εννέα και υπάρχουν μαγνητοσκοπημένες συνδιαλέξεις μεταξύ των πιλότων της Ολυμπιακής και του πύργου ελέγχου ότι υπάρχουν παρεμβολές στις συχνότητες που χρησιμοποιούν για την αεροπλοϊα. Αυτό είναι πολύ σημαντικό και πρέπει να το λάβουμε πολύ σοβαρά υπόψη μας, γιατί την αποκλειστική ευθύνη για την ασφάλεια των πτήσεων έχει η Υπηρεσία Πολιτικής Αεροπορίας, η οποία αναφέρθηκε και σε αυτά τα γεγονότα.
Κυρίες και κύριοι συνάδελφοι, κλείνω με την παρότρυνση, όπως έκανα
και στην πρωτολογία μου, να στηρίξουμε αυτήν την προσπάθεια της πολιτείας, να αποκτήσουμε ένα σύγχρονο θεσμικό πλαίσιο τόσο για την ασφάλεια των πτήσεων στη χώρα μας -η οποία δοκιμάσθηκε στο αεροδρόμιο των Σπάτων και είχε πολύ καλά αποτελέσματα- όσο και για την υπηρεσία που πρέπει να δημιουργήσουμε για την εξακρίβωση των αιτιών των αεροπορικών ατυχημάτων.
Ευχαριστώ πολύ.

(Στο σημείο αυτό ο Υφυπουργός Μεταφορών και Επικοινωνιών κ. Αλέξανδρος Βούλγαρης καταθέτει για τα Πρακτικά τους προαναφερθέντες
πίνακες, οι οποίοι έχουν ως εξής:
(Οι σχετικοί πίνακες υπάρχουν στο τεύχος των Πρακτικών της Βουλής)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της
Νέας Δημοκρατίας κ. Αναστάσης Παπαληγούρας έχει το λόγο.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Λυπάμαι το συμπαθή Υφυπουργό, που βέβαια

είναι ο τελευταίος υπεύθυνος για τις σκηνές χάους των τελευταίων ημερών στο νέο αεροδρόμιο των Σπάτων. Είναι πράγματι πολύ άχαρος ο ρόλος του και συμπάσχω μαζί του. Βέβαια, στη θέση του, δεν θα έφθανα στο σημείο να δηλώσω ικανοποιημένος, διότι -τάχα- βελτιώνονται οι συνθήκες στο αεροδρόμιο. Παρέθεσε μάλιστα κάποιον πίνακα, ο οποίος αναφέρεται σε μείωση των καθυστερήσεων, όπως μετρήθηκαν από κάποια ανεξάρτητη ευρωπαϊκή αρχή.
Μόνο που λησμονήσατε, κύριε Υφυπουργέ, να μας πείτε την εξής ανιαρή, φαίνεται για σας, λεπτομέρεια: ότι έχουν εν τω μεταξύ δεκάδες δρομολογίων

ημερησίως ματαιωθεί. 'Αρα τι αξία έχουν, αλήθεια, οι στατιστικές που επικαλεσθήκατε; Για πέστε μας.
Δυστυχώς από όσα είπε ο Υπουργός, σοβαρότερα είναι... τα περί
αξονικών τομογράφων. Αλλά το "ΕΛΕΥΘΕΡΙΟΣ ΒΕΝΙΖΕΛΟΣ" δεν είναι νοσοκομείο, κύριε Υφυπουργέ. Το "ΕΛΕΥΘΕΡΙΟΣ ΒΕΝΙΖΕΛΟΣ" φιλοδοξεί να γίνει αεροδρόμιο. Και θα γίνει βέβαια αεροδρόμιο με τη βοήθεια όλων, αλλά θελήσατε να γίνει μόνον αφού έχουν καταταλαιπωρηθεί χιλιάδες επιβάτες, αφού έχει τραυματισθεί η εικόνα της χώρας διεθνώς, αφού έχουν υπάρξει οικονομικές επιπτώσεις για τον εθνικό αερομεταφορέα και κυρίως αφού έχουν υπάρξει δυσμενείς επιπτώσεις στον τουρισμό μας.
Λοιπόν, το αεροδρόμιο διαθέτει αξονικό τομογράφο -που δεν έχουν
μεγάλα νοσοκομεία- αλλά δεν υπάρχει επαρκής πρόσβαση στο αεροδρόμιο, αλλά δεν υπάρχει μέσο σταθερής τροχιάς για να διευκολύνει τους επιβάτες του αεροδρομίου, αλλά δεν υπάρχει βάση συντήρησης αεροσκαφών, αλλά δεν

υπάρχει αγωγός για τα καύσιμα των αεροπλάνων. 'Ομως, έχει τομογράφο! Συμπερασματικά, το ανέτοιμο αεροδρόμιο περιοσμένης ευθύνης των Σπάτων
έχει σπουδαίες ακόμα ελλείψεις στην υποδομή. Δεν έχουμε απλώς και μόνο δυσλειτουργίες, που και εγώ συνομολογώ ότι μπορεί να υπάρχουν στην έναρξη λειτουργίας ενός τόσο σύνθετου συστήματος. Δεν πρόκειται για παιδική ασθένεια, όπως ισχυρίστηκε ο κύριος Πρωθυπουργός. Πρόκειται για βαρύτατη παρατεταμένη ασθένεια. 'Ετσι, δεν μπορεί να μου καταλογισθεί ότι 
χρησιμοποίησα βαριές εκφράσεις, όπως ισχυρίστηκε ο κύριος Υφυπουργός. Φοβούμαι ότι μπορεί να μου καταλογισθεί και μόνο, κρίση επιεικίας
απέναντί σας.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Εκτιμώ

την προσπάθεια που κάνει ο συνάδελφος, ο Κοινοβουλευτικός Εκπρόσωπος της Αξιωματικής Αντιπολίτευσης, αλλά θα ήθελα να πω ότι το αεροδρόμιο των Σπάτων δεν φιλοδοξεί να είναι αεροδρόμιο, είναι ένα από τα πιο σύγχρονα αεροδρόμια. Βέβαια δεν υπάρχει το μέσο σταθερής τροχιάς, το οποίο έχει προγραμματιστεί.
Γνωρίζετε πολύ καλά, κύριοι συνάδελφοι, ότι έχουν ήδη ξεκινήσει οι
διαδικασίες για την κατασκευή του και θα τηρηθεί βέβαια το χρονοδιάγραμμα, διότι συναρτάται και με την ημερομηνία διεξαγωγής των Ολυμπιακών Αγώνων στην πόλη της Αθήνας.
Υπάρχουν βέβαια όλα όσα χρειάζονται για να λειτουργήσει το αεροδρόμιο. 'Οπως πολύ καλά γνωρίζετε σε όλα τα αεροδρόμια του κόσμου από την έναρξη της λειτουργίας τους μέχρι την τελική τους διαμόρφωση γίνονται συνεχώς συμπληρωματικά έργα, τα οποία βελτιώνουν και εκσυγχρονίζουν ακόμη περισσότερο τα αεροδρόμια. Γι' αυτόν ακριβώς το λόγο αυτά τα οποία επισημάνατε είναι δρομολογημένα και θα εκτελεστούν.
Επίσης, επειδή αναφερθήκατε στη ματαίωση δρομολογίων, θέλω να πω ότι η Ολυμπιακή Αεροπορία, όταν ξεκίνησε να λειτουργεί το αεροδρόμιο των Σπάτων δεν μείωσε κανένα απολύτως δρομολόγιο. Η μείωση έγινε στη συνέχεια, προκειμένου να προχωρήσουμε στην εξομάλυνση της δυσλειτουργίας που παρουσίασε, ενώ αντίστοιχα οι ξένες εταιρείες μείωσαν τα δρομολόγιά τους πριν αρχίσει να λειτουργεί το αεροδρόμιο. Αυτό είναι ένα γεγονός, το οποίο θα πρέπει να εκτιμήσουμε όσον αφορά στο ρόλο και στη στάση της Ολυμπιακής Αεροπορίας απέναντι στο επιβατικό κοινό της χώρας μας κυρίως. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι,
εισερχόμαστε στις δευτερολογίες.
Το λόγο έχει ο εισηγητής του ΠΑΣΟΚ κ. Νασιώκας.

ΕΚΤΟΡΑΣ ΝΑΣΙΩΚΑΣ: Ευχαριστώ, κύριε Πρόεδρε.
'Ενα νομοσχέδιο, που κατά την άποψή μου είναι πολύ σημαντικό και θα αιτιολογήσω γιατί, δεν έτυχε βεβαίως από τη Βουλή της ανάλογης υποδοχής ούτε με την παρουσία των συναδέλφων ούτε με τη συμμετοχή τους. Νομίζω όμως ότι πρέπει κάποιες πλευρές αυτού του νομοσχεδίου να τις τονίσουμε και στις δευτερολογίες και να απαντήσουμε σε μερικές επισημάνσεις και τοποθετήσεις των συναδέλφων όλων των πτερύγων.
Κατ' αρχήν όσον αφορά στην πρόληψη, το νομοσχέδιο διαπνέεται από
πρόληψη. Αυτή είναι η αρχή του. Και ως προς το πρώτο κεφάλαιο, το κεφάλαιο της διερεύνησης των ατυχημάτων, το κεφάλαιο της εναρμόνισης με την Κοινοτική Οδηγία, αλλά και ως προς το δεύτερο κεφάλαιο, την ενίσχυση της κρατικής εποπτείας επί των προτύπων πτήσεων, δηλαδή της δημιουργίας

του Σώματος Επιθεωρητών Ασφάλειας Πτήσεως, έχει ως κανόνα, ως άξονα και ως στόχο την πρόληψη.
Δεν παραπεμπόμαστε στο Ευρωπαϊκό Δικαστήριο επειδή κάποιο συμβάν ή ατύχημα δεν έγινε σύμφωνα με τις διαδικασίες ή επειδή δεν διελευκάνθηκε κανονικά, αλλά παραπεμπόμαστε, διότι δεν εναρμονίσαμε τη νομοθεσία μας ούτως ώστε να έχουμε πορίσματα και συστάσεις ασφαλείας εγκαίρως προς κάθε κατεύθυνση και συνεργασία με όλους τους εμπλεκόμενους φορείς για να λαμβάνονται μέτρα. 'Αρα, ο άξονας που κατευθυνόμαστε και η ουσία που διαπνέει το νομοσχέδιο είναι η πρόληψη.
Μιλήσαμε για την επιτροπή και ακούστηκαν διάφορα. Βέβαια μια σωστή μελέτη του σχεδίου νόμου διευκρινίζει τι είναι η Επιτροπή Διερεύνησης Ατυχημάτων και Ασφαλείας Πτήσεων. Είναι μια επιτροπή που είναι λειτουργικά και οργανωτικά ανεξάρτητη από τους φορείς και τις υπηρεσίες, που είναι επιφορτισμένες με τον έλεγχο εναέριας κυκλοφορίας, της πλοϊμότητας και της λειτουργίας των αεροσκαφών, της πιστοποίησης, της συντήρησης, της διεξαγωγής των πτήσεων κλπ., αυτών όλων δηλαδή που θα μπορούσαν αμέσως ή εμμέσως να έχουν έννομο συμφέρον παρέμβασης ως προς την έκδοση του πορίσματος, γιατί θα μπορούσαν να έχουν και ευθύνες. Αυτό λοιπόν είναι το σημαντικό. 
Επίσης με αυτόν τον τρόπο απαντιέται εύκολα και το δεύτερο ζήτημα,
δηλαδή γιατί είναι η σύσταση της Μονάδος Μελετών και Διερεύνησης Αεροπορικών Ατυχημάτων και Συμβάντων υπό την Επιτροπή. Μα, είναι υπό την επιτροπή, γιατί αν ήταν στην Υπηρεσία Πολιτικής Αεροπορίας, δηλαδή εάν ήταν στην οργανωτική δομή που είναι σήμερα, τότε δεν θα εξυπηρετούσε το ανεξάρτητο οργανωτικά από τέτοιους φορείς και άρα δεν θα εξυπηρετούσε την ουσία της Κοινοτικής Οδηγίας.
Παραπεμπόμαστε, λοιπόν, στο Ευρωπαϊκό Δικαστήριο στις 5 Απριλίου και φυσικά δεν έχει αντίκρισμα η καταδίκη μας, δηλαδή δεν θα έχει οικονομικό κόστος. Αυτό δεν σημαίνει ότι δεν θα υπάρχει μία καταδίκη για να καταδείξουμε ότι η Δημόσια Διοίκηση στην Ελλάδα προσπάθησε και με τη λειτουργία και με τη νοοτροπία και με τη λογική πολλών, ακόμα και των εργαζομένων στην Πολιτική Αεροπορία.
Μας είπε ο πρόεδρος στην επιτροπή ότι δεν χρειάζεται να νομοθετηθεί
αυτό. Το έκανε η Υπηρεσία Πολιτικής Αεροπορίας. Αλλά εμείς ξέραμε ότι 
ετοιμάζαμε προεδρικό διάταγμα και ότι η Ευρωπαϊκή Επιτροπή το απέρριψε. Ως εκ τούτου είμαστε υποχρεωμένοι να το κάνουμε, γιατί πρέπει να
εναρμονιστούμε πλήρως με ότι ισχύει παγκόσμια.
'Ολα αυτά τα κάναμε με τακτές χρονικές προθεσμίες και με διαφανείς
διαδικασίες, γιατί πρέπει να συνεργαζόμαστε με πολλά κράτη. Στην κατ'
άρθρο συζήτηση θα πούμε ότι κάνουμε διερεύνηση ατυχημάτων που γίνεται και
σε άλλες χώρες αν η χώρα δεν το κάνει, βεβαίως υπό την προϋπόθεση ότι το
αεροσκάφος που είχε το ατύχημα ανήκε στην Ολυμπιακή Αεροπορία ή σε
εταιρεία που στεγάζεται στην Ελλάδα.
Είμαστε υποχρεωμένοι και να καλέσουμε και να παρίστανται εκπρόσωποι εξουσιοδοτημένοι από άλλα κράτη. 'Ομως και οι δικοί μας εκπρόσωποι

μπορούν να παρίστανται όταν κάποια άλλη χώρα σύμφωνα με το δικό της δίκαιο κάνει διερεύνηση του ατυχήματος. 
Ας έρθουμε στην ανεξάρτητη αρχή. Μα, δεν υπάρχει ανεξάρτητη αρχή. Το μόνο κοινό που έχει είναι ο τρόπος που προτείνεται ο πρόεδρος και διορίζεται από τον Υπουργό. Δεν ξέρω αν αυτό χρειάζεται τροποποίηση του 
Κανονισμού ή αν είναι αναγκαίο, γιατί το Σύνταγμα δεν το προβλέπει. 'Ομως, δεν το απαγορεύει. Αν την ονόμαζε ο νόμος ανεξάρτητη αρχή, τότε θα

είχε πρόβλημα λειτουργίας η συγκεκριμένη επιτροπή.
'Ερχομαι στους επιθεωρητές πτήσεων. Είναι βέβαιο ότι η EFI μας έβαλε στη Β' κατηγορία και ότι με κρίση και έλεγχο θα πάμε στην Α' μόλις εκλείψουν οι λόγοι για τους οποίους πήγαμε στη Β' κατηγορία. Αυτό σημαίνει μεγαλύτερο χρόνο ελέγχου όταν τα αεροπλάνα μας περνάνε από άλλα αεροδρόμια, γιατί θεωρούν ότι δεν ελέγχονται επαρκώς στα δικά μας αεροδρόμία. Το ότι το κάνουμε αυτό πρέπει να επιβραβευθεί από τα κόμματα της Αντιπολίτευσης.
Είναι πρόληψη αυτό; Αυτό και αν είναι πρόληψη. Αυτό είναι ασφάλεια πτήσεων. Ποιος θα κάνει τον έλεγχο; Οι χειριστές και οι μηχανικοί. Πού; 'Εχουν τουλάχιστον τα ίδια προσόντα με αυτούς που ελέγχονται. Πώς είναι δυνατόν να ελέγξεις κάποιον αν εσύ δεν πετάς, δεν ξέρεις το ίδιο αεροπλάνο; Θα τους βρούμε στην αγορά εργασίας, όπου υπάρχουν. 

Η τοποθέτηση της Νέας Δημοκρατίας ήταν αντικρουόμενη και αντιφατική. Λένε ότι αργήσαμε πολύ. Το λέμε και εμείς. Λένε ακόμη ότι βιαζόμαστε να
το κάνουμε και ότι κάποια από αυτά δεν έπρεπε να γίνουν. Ακόμη είπαν ότι οι διατάξεις είναι φωτογραφικές, γιατί γίνονται προσλήψεις μέχρι και εξήντα δύο χρονών. Μα ο νόμος λέει ότι κάνουμε συμβάσεις τριετείς όταν και για όσο διάστημα χρειάζεται. Οι τριετούς διάρκειας συμβάσεις μπορούν να ανανεωθούν εάν χρειάζεται. Μέχρι να γίνει εξήντα πέντε χρονών ο χειριστής, ο μηχανικός, τον προσλαμβάνουμε. Μετά τα εξήντα πέντε θα φύγει. Δεν μπορούμε να τον προσλάβουμε μετά τα εξήντα δύο χρόνια.

Τα λέω όλα αυτά γιατί έχω την εντύπωση ότι η Νέα Δημοκρατία ψάχνοντας να βρει λόγους για να μην ψηφίσει το νομοσχέδιο εφευρίσκει λόγους που δεν υπάρχουν. 
Κλείνω με το θέμα του αεροδρομίου. Κατ' αρχήν έγινε ένα μεγάλο έργο. Δώσαμε σαν χώρα στον ελληνικό χώρο μια πύλη εισόδου και εξόδου στην

Ελλάδα. Πρόκειται για ένα σημαντικό έργο στις μεταφορές. 'Ηταν πολύ δύσκολο. Πολλές κυβερνήσεις το οραματίστηκαν. Τελικά έγινε. Είδαμε τη θέση της Νέας Δημοκρατίας εκ των προτέρων. 'Ηταν καταστροφική. Η ερώτηση ήταν: να πετάξουμε από αυτό το αεροδρόμιο; Κινδυνεύουμε;
Αυτά λέτε, αντί να στηρίξετε αυτό το έργο. Γνωρίζετε όμως ότι ο χρόνος προσαρμογής δεν έχει τελειώσει. Για μήνες ακόμη θα έχουμε προβλήματα προσαρμογής. Πρέπει να μη στηρίξουμε εμείς εδώ, το Κοινοβούλιο, η Αντιπολίτευση, αυτό το μεγάλο έργο;
Εδώ είδα πάλι μια ίδια αντιπολιτευτική πρακτική που υπήρχε στο μετρό της Αθήνας και σκέφτηκα και το εξής με το αεροδρόμιο, κύριε Πρόεδρε: Αν συνέβαινε ένα ατύχημα, που μπορεί να συμβεί σε ένα αεροδρόμιο ακόμα και όταν λειτουργεί τέλεια, τότε θα ήταν προφήτες αυτοί που κατηγορούσαν το αεροδρόμιο και δημιουργούσαν ένα κλίμα πολύ αρνητικό;
Τι θέλω να πω: Είναι πολύ μεγάλο το έργο για να το χρεώσουμε σε
αυτήν την Κυβέρνηση. Είναι έργο που πρέπει να το χρεωθεί ολόκληρος ο ελληνικός λαός και όλα τα κόμματα, αλλά μη δημιουργούμε επιπλέον προβλήματα.
Κλείνω λέγοντας το εξής: Νομίζω ότι είχαμε υποχρέωση να εναρμονίσουμε το εθνικό δίκτυο με τέτοιους κανόνες που είναι σύγχρονοι, ανταγωνιστικοί και έχουν τη δυνατότητα να προσαρμόζονται στις εξελίξεις. Είπαμε και στην αρχή ότι αλλάζουν πάρα πολλά πράγματα στις αερομεταφορές. Κάθε δέκα χρόνια περίπου διπλασιάζεται ο όγκος των αερομεταφορών. 'Αρα, έχουμε υποχρέωση να τρέξουμε παράλληλα. Εμείς ιδιαίτερα, που η χώρα μας είναι τουριστικά αξιοποιήσιμη, που έχει εκατομμύρια τουρίστες, εμείς που αναπτυσσόμαστε με αυτούς τους ρυθμούς, εμείς που οργανώνουμε την Ολυμπιάδα, έχουμε την υποχρέωση να εκσυγχρονίσουμε και το νομικό καθεστώς σ'αυτόν τον τομέα. Και το κάνουμε. Δεν καταλαβαίνω γιατί καταψηφίζουν τα άλλα κόμματα επί της αρχής το νομοσχέδιο. Επί των άρθρων μπορούμε να συζητήσουμε κάποια πράγματα.
Ευχαριστώ πολύ.

ΠΡΟΕΔΡΕΥΩΝ (Κωνσταντίνος Βρεττός): Η εισηγήτρια της Νέας Δημοκρατίας κ. Κόλλια-Τσαρουχά έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριοι συνάδελφοι, θα αρχίσω πρώτα από την τελευταία τοποθέτηση του κυρίου συναδέλφου εισηγητού της Πλειοψηφίας. 
Κύριε συνάδελφε, έπρεπε να φθάσουμε στα ευρωπαϊκά δικαστήρια για να
θυμηθούμε ότι έχει αυξηθεί ο όγκος των αεροπορικών μεταφορών, για να φέρουμε στη Βουλή το παρόν νομοσχέδιο; Νομίζω ότι είναι αρκετά απλοϊκό το επιχείρημα. Καλώς ήρθε επιτέλους στη Βουλή, όπως είπαμε, αλλά να έρθει

και να έχει τα στοιχεία που η Αντιπολίτευση στη Διαρκή Επιτροπή -όπως και ο κύριος Υπουργός το παραδέχτηκε- έφερε, που έκανε συγκεκριμένες προτάσεις, λεπτομερείς.
Κύριε Υπουργέ, νομίζω
ότι σας κάναμε προτάσεις στη Διαρκή Επιτροπή. 'Ενας λόγος που καταψηφίζουμε το νομοσχέδιο αυτό είναι γιατί βλέπουμε ότι πολλά στοιχεία από αυτά τα οποία θεωρούμε ότι έπρεπε να είναι στο νομοσχέδιο, δεν υπάρχουν.
Θα ήθελα να σας πω ότι θα περιμέναμε τα προσόντα των επιθεωρητών της ασφάλειας πτήσεων να αναφέρονται στο συγκεκριμένο νομοσχέδιο και να μην περιμένουμε τα προεδρικά διατάγματα να εξειδικεύσουν και να μιλήσουν για τα συγκεκριμένα αυτά στοιχεία. Επειδή η Ελλαδα είναι δεσμευμένη από τη συμμετοχή της στο ICAO να ακολουθεί αυτούς τους όρους σε σχέση με την ασφάλεια πτήσεων και τα προσόντα τουλάχιστον των επιθεωρητών -ενδεικτικά

αναφέρω αυτήν τη στιγμή, γιατί αυτό είναι που ενδιαφέρει σ'αυτήν τη φάση- θα περίμενα και πρέπει να αναφέρονται συγκεκριμένα, γιατί θα 
ελεγχθούμε κάποια στιγμή αν αυτά δεν είναι έτσι όπως πρέπει στα προεδρικά διατάγματα. Εμείς σας επισημαίνουμε το σημείο αυτό, ώστε να μην έρθετε και μας πείτε μετά ότι κάνατε στείρα αντιπολίτευση και όλα αυτά τα οποία ακούω ως νέα Βουλευτής.
Επομένως θεωρώ κρίσιμο και θα έλεγα και ύποπτο το κενό της προσοντολογίας σε σχέση με τους επιθεωρητές του άρθρου 32 του συζητούμενου σχεδίου νόμου. Εγώ έχω κάποια στοιχεία από κάποια documents της 8335, ένα έγγραφο του ICAO, όπου καλύπτει τις απαιτήσεις που πρέπει να έχουμε από πρόσωπα τα οποία θα λάβουν αυτές τις νευραλγικές θέσεις. 
Για το συγκεκριμένο θέμα του ορίου ηλικίας των εξήντα δύο ετών, γιατί
σας κάνει τόσο εντύπωση ότι δεν είναι φωτογραφική η διάταξη; Σε τόσο μεγάλη αγορά στην Ελλάδα και στην αλλοδαπή, όπως επιμένετε να βρείτε συνεργάτες, και συμβούλους και επιθεωρητές, δεν θα βρεθεί ένας άνθρωπος που είναι κάτω από τα εξήντα δύο χρόνια;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Μέχρι εξήντα δύο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Eξήντα δύο και τρία, εξήντα πέντε. Συζητάμε για συγκεκριμένο νούμερο και θέλω να γραφεί στα Πρακτικά, όπως έγινε και στη Διαρκή Επιτροπή αναφορά.
Εγώ θα ήθελα, έτσι για να το θυμόμαστε κάποια στιγμή, να είμαστε γεροί, όταν θα ξανακουβεντιάσουμε κάποια στιγμή για την Πολιτική Αεροπορία, αυτό το συγκεκριμένο στοιχείο.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Θα είμαι σύντομος, κύριε Πρόεδρε.
Θέλω να σημειώσω ορισμένα ζητήματα. Σε αυτό που αναφέρεται στην εισήγηση "με την πρόταση του νομοσχεδίου για προσλήψεις εξειδικευμένου προσωπικού υψηλών προδιαγραφών για τη δημιουργία Σώματος Επιθεωρητών Ασφάλειας Πτήσεων", βάζουμε το ερώτημα: Δηλαδή εάν προσληφθεί ένας πιλότος ή ένας μηχανικός της "LUFTHANSA" ή της "ALITALIA" θα είναι αντικειμενικός σε ένα ενδεχόμενο αεροπορικό ατύχημα αεροσκάφους των εταιρειών στις οποίες δούλευε όλα του τα χρόνια; Είναι ένα σοβαρό ερώτημα που πρέπει η Κυβέρνηση να το δει για την αντικειμενικότητα του Σώματος Επιθεωρητών Ασφάλειας Πτήσεων.
'Ενα δεύτερο ζήτημα σε ό,τι αφορά την ανεξάρτητη αρχή. Ειπώθηκε και από τον κ. Λοβέρδο ότι δεν είναι ανεξάρτητη αρχή με βάση το άρθρο 101 του Συντάγματος στην παράγραφο α', είναι όμως μία αυτοτελής υπηρεσία που εποπτεύεται απευθείας από τον Υπουργό.
Και, τρίτον, ζητήσαμε να τοποθετηθεί ο κύριος Υπουργός τι θα

γίνει με το προσωπικό του αεροδρομίου του Ελληνικού που από τους οκτακόσιους πενήντα οι διακόσιοι είκοσι τρεις θα πάνε στα Σπάτα. Οι υπόλοιποι εξακόσιοι είκοσι επτά τι θα γίνουν; 'Ηδη έχουμε δεκαέξι απολύσεις προσωπικού από τον ανεφοδιασμό των αεροσκαφών, οι οποίοι μας επισκέφθησαν και εξέφρασαν τις ανησυχίες τους. Εμείς ζητάμε να δεσμεύσει η Κυβέρνηση στις συμφωνίες και στις υπογραφές που θα πέσουν με την κοινοπραξία ανεφοδιασμού καυσίμων του καινούριου αερολιμένα, να μην προχωρήσουν σε απολύσεις προσωπικού.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, οφείλω και εγώ να παραδεχθώ ότι
είναι αξιοθαύμαστο το κουράγιο του κυρίου Υφυπουργού Μεταφορών να επιχειρεί να υπερασπίσει αυτά που όλοι γνωρίζουμε ότι δύσκολα κανείς τα υπερασπίζεται.
Είχα κλείσει, κύριε Πρόεδρε, θέση στην Ολυμπιακή για να πάω στην εκλογική μου περιφέρεια επί τη ελεύσει των αγίων εορτών του Πάσχα. 'Ακυρον! με το καράβι θα πάμε. Η Ολυμπιακή τα έκαμε θάλασσα! Η Πολιτική Αεροπορία δε, δεν είχε προγνώσει ώστε να κάμει την έγκαιρη επέμβασή της εκεί που πρέπει. Ο νέος αερολιμήν είναι εκεί που είναι, οι πτήσεις λοιπόν ως εκ τούτου η μία κατόπιν της άλλης ακυρώνονται, ασχέτως αυτών που λέγει ο κύριος Υφυπουργός επί των Μεταφορών. Αυτή είναι η εξόμάλυνση που γίνεται. Δεν λειτουργεί το σύστημα στο εύρος που θα έπρεπε να

λειτουργεί. Μείωση αριθμού πτήσεων και μόνον αυτό. Βεβαίως, κύριε Υπουργέ, όταν έχετε λιγότερες πτήσεις, και στο αεροδρόμιο της Κάσου να τους στείλετε, θα τα βγάλουν πέρα. 'Ακυρη η πτήση! Για τις 17 Απριλίου
για επιστροφή από Κω, πάλι με κλεισμένες θέσεις αλλά και πάλι άκυρη η πτήση.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): 'Ηταν κλεισμένες οι θέσεις;
ΑΡΙΣΤΟΤΕΛΗΣ ΠΑΥΛΙΔΗΣ: 'Ηταν κλεισμένες για να γυρίσουμε, αλλά τις ακύρωσαν. Εγώ έκλεισα θέση και με πήραν απ' την Ολυμπιακή τηλέφωνο και μου λένε, "σας αγαπούμε, σας εκτιμούμε, αλλά δεν θα γυρίσετε με το αεροπλάνο, γιατί ακυρώθηκαν οι πτήσεις".
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών):
Ορισμένες μόνο ακυρώθηκαν. Για τη Ρόδο δεν είπατε;
ΑΡΙΣΤΟΤΕΛΗΣ ΠΑΥΛΙΔΗΣ: Για τη Ρόδο, για την Κω, για την Κάρπαθο και για άλλα νησιά. Τι θέλετε να πείτε τώρα; Ποιος είναι ο άθλος σας, κύριε Υπουργέ;

ΠΡΟΕΔΡΕΥΩΝ (Κωνσταντίνος Βρεττός): 'Ακουσαν ότι ο Παυλίδης κατεβαίνει κάτω και ακύρωσαν την πτήση.
ΑΡΙΣΤΟΤΕΛΗΣ ΠΑΥΛΙΔΗΣ: 'Εκοψαν τις πτήσεις, κύριε Πρόεδρε, μειώθηκαν
οι επιβάτες, για να μπει μία σειρά. Αν δεν μπορείτε όμως σε κοτζάμ αεροδρόμιο να μανουβράρετε μία πτήση για κάθε προορισμό την ημέρα, ε,

τότε τι να σας πω;
Επιχειρήσατε ελαφρώς να μας παραπλανήσετε. Εσείς ταξιδεύετε, ταξιδεύουμε και εμείς. Μιλάτε με κόσμο, μιλάμε και εμείς. Οι Αμερικανοί δεν το έκαμαν αυτό για τους λόγους που είπατε. Την Πολιτική Αεροπορία ήλεγξαν, ούτε τον αερολιμένα ούτε άλλο τι. 'Ηλεγξαν διαδικασίες τις οποίες ακολουθεί η ελληνική Υπηρεσία Πολιτικής Αεροπορίας. Καθαρές κουβέντες! Και επειδή ο προεδρεύων πιλοτάρει κιόλας, ξέρει... 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Είναι
στα χόμπι του.

ΑΡΙΣΤΟΤΕΛΗΣ ΠΑΥΛΙΔΗΣ: Ταξιδεύει λοιπόν και εκείνος, αλλά και και εγώ ταξιδεύω με τα ίδια μονοκινητήρια αεροπλανάκια που ταξιδεύει και εκείνος και ξέρουμε τι γίνεται. Κατά σύμπτωση, πέσατε πάνω σε πολυταξιδεμένους! 
ΠΡΟΕΔΡΕΥΩΝ (Κωνσταντίνος Βρεττός): Σε ειδικούς έπεσε.
ΑΡΙΣΤΟΤΕΛΗΣ ΠΑΥΛΙΔΗΣ: Θα παρακαλούσαμε λοιπόν θερμώς, να κάμετε βεβαίως το καθήκον σας, αλλά να λογαριάζετε πως είναι και κάποιοι που ξέρουν τι γίνεται "εντός των τειχών".
Μας έχει πλήξει αυτό που έκαναν οι Αμερικανοί. Δεν χαίρομαι, επειδή είμαι στην Αντιπολίτευση, που επλήγη η χώρα μας, που επλήγη ο τουρισμός μας. 'Εχουμε που έχουμε αυτά τα περί τρομοκρατίας. Και με αυτά βεβαίως

δεν συμφωνούμε. 'Ημουν προχθές στις Ηνωμένες Πολιτείες, είδα μεγάλους αξιωματούχους, τους ρώτησα πού το πάνε. Αν μας φωνάζουν ότι η τρομοκρατία θριαμβεύει στην Ελλάδα, οι τρομοκράτες αποθρασύνονται. Ούτε θριαμβολογώ τώρα διότι δεν καταφέρατε εσείς να φορμάρετε ένα σύστημα που να
λειτουργεί εντός της Πολιτικής Αεροπορίας έτσι όπως θα έπρεπε και να μη γίνεται πρόφαση ή αφορμή ή αιτία σε άλλους να κάνουν ό,τι κάνουν. Εξ αντικειμένου όμως -και αυτό το λέγω διότι ό,τι έκαμαν το έκαμαν μη όντες διεθνής οργανισμός, αλλά κατ'εξουσιοδότηση διεθνούς οργανισμού- έχει περάσει παντού προς τα έξω. Εμείς έχουμε φίλους tour operators... 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών):
Αυξάνονται όμως οι αφίξεις.
ΑΡΙΣΤΟΤΕΛΗΣ ΠΑΥΛΙΔΗΣ: 'Οχι, κύριε Υπουργέ. Μην τα εξωραϊζετε, δεν σας συμφέρει να τα εξωραϊζετε. Τι θα κερδίσετε αν πείτε -το είπατε- ότι αυξάνονται οι αφίξεις; Τι κερδίζετε; Δείτε το πράγμα όπως έχει. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Δεν
λειτούργησε αυτό ως ταξιδιωτική οδηγία. Αυτό είπα, κύριε συνάδελφε. ΑΡΙΣΤΟΤΕΛΗΣ ΠΑΥΛΙΔΗΣ: Λειτουργεί, κύριε Υπουργέ, ακούστε εμάς που
είμαστε παλιοί στη δουλειά.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Δεν λειτουργεί, κύριε συνάδελφε, γιατί η Ελλάδα είναι όμορφη χώρα και θέλουν

να έρχονται.
ΠΡΟΕΔΡΕΥΩΝ (Κωνσταντίνος Βρεττός): Μα, κύριε Υπουργέ, επίτηδες το
κάνει για να ανανεώνει το χρόνο του.
ΑΡΙΣΤΟΤΕΛΗΣ ΠΑΥΛΙΔΗΣ: Ακούστε μας και εμάς, κύριε Υπουργέ. Εγώ στη θέση σας θα έλεγα ότι έχουμε πρόβλημα και θα πέσουμε με τα μούτρα να τελειώσει όλη αυτή η ιστορία, ώστε σε δεκαπέντε μέρες να τους εξαναγκάσουμε να άρουν την οδηγία και να προπαγανδίσουμε την όμορφη Ελλάδα μας.
Σήμερα όμως υπάρχει πρόβλημα. Ελάτε στο αεροδρόμιο της Κω και της

Ρόδου, επειδή βλέπω ότι κάματε ρεκλάμα πάλι απόψε σε διάφορα, να δείτε μεθαύριο τι θα γίνεται. Χιλιάδες ο κόσμος περιμένει στοιβαγμένος, δεν ξέρει προς τα πού να μετακινηθεί, χωρίς καροτσάκια, χωρίς τούτο, χωρίς το άλλο στις αίθουσες αναμονής.
Πόσα πρέπει να εισπράξετε πια από το "σπατόσημο" το οποίο εισπράττετε και από τις δύο πηγές που ανέφερα την Κω, δηλαδή και τη Ρόδο, για να μη σας πω και από το Ηράκλειο την Κέρκυρα, την Αθήνα, για να βάλετε μία τάξη στα αεροδρόμια; Το μόνο που δεν λείπει πια στην Πολιτική Αεροπορία -την κάποτε πάμπτωχη, που τη λυπόταν η ψυχή μας-είναι το χρήμα. Μία από τα κοινοτικά ταμεία, μία από το "σπατόσημο", έχετε στη διάθεσή σας δισεκατομμύρια. Είσθε οι Υπουργοί που είχατε τη μεγάλη τύχη να υπογράφετε από εννεαψήφια νούμερα και άνω. Καμία υπογραφή σας δεν είναι κάτω από δισεκατομμύρια!
Τι άλλο πρέπει να έχετε, για να μανουβράρετε την κατάσταση; Εγώ στενοχωριέμαι που τα λέγω. Πάρτε όμως ορισμένες αποφάσεις κι εμείς θα είμαστε οι πρώτοι που θα βοηθήσουμε να εφαρμοστούν αυτές και να αποδώσουν.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε να
προσθέσετε κάτι;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): 'Οχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Μεταφορών και Επικοινωνιών: "Προσαρμογή στις διατάξεις της Οδηγίας 94/56/Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες ατυχημάτων και συμβάντων Πολιτικής Αεροπορίας - Ενίσχυση της κρατικής εποπτείας επί των Προτύπων Ασφάλειας Πτήσεων και ρύθμιση συναφών οργανωτικών θεμάτων της Υπηρεσίας Πολιτικής Αεροπορίας (Υ.Π.Α.)". 
Ερωτάται το Σώμα: Γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. ΜΑΡΙΑ ΚΟΛΛΙΑ-ΤΣΑΡΟΥΧΑ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του
Υπουργείου Μεταφορών και Επικοινωνιών: "Προσαρμογή στις διατάξεις της Οδηγίας 94/56/Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες ατυχημάτων και συμβάντων Πολιτικής Αεροπορίας - Ενίσχυση της κρατικής εποπτείας επί των Προτύπων Ασφάλειας Πτήσεων και ρύθμιση συναφών οργανωτικών θεμάτων της Υπηρεσίας Πολιτικής Αεροπορίας (Υ.Π.Α.)" έγινε δεκτό, κατά πλειοψηφία, επί της αρχής.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.49' λύεται η συνεδρίαση για
αύριο ημέρα Τετάρτη 4 Απριλίου 2001 και ώρα 10.30', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: i) Ψήφιση στο σύνολο του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: "Είσοδος και παραμονή αλλοδαπών στην Ελληνική Επικράτεια. Κτήση της ελληνικής ιθαγένειας με πολιτογράφηση" και ii) Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομικών: "Κύρωση του Πρωτοκόλλου, με βάση το άρθρο Κ.3 της Συνθήκης για την Ευρωπαϊκή 'Ενωση, σχετικά με το πεδίο εφαρμογής της νομιμοποίησης εσόδων από παράνομες δραστηριότητες στη Σύμβαση σχετικά με τη χρήση της πληροφορικής στον τελωνειακό τομέα, καθώς και σχετικά με την προσθήκη του αριθμού καταχώρισης των μέσων μεταφοράς στη Σύμβαση".
iii) Συνέχιση της συζήτησης επί των άρθρων, των τροπολογιών και του συνόλου του σχεδίου νόμου του Υπουργείου Μεταφορών και Επικοινωνιών: "Προσαρμογή στις διατάξεις της Οδηγίας 94/56/Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες ατυχημάτων και συμβάντων Πολιτικής Αεροπορίας - Ενίσχυση της κρατικής εποπτείας επί των Προτύπων Ασφάλειας Πτήσεων και ρύθμιση συναφών οργανωτικών θεμάτων της Υπηρεσίας Πολιτικής Αεροπορίας (Υ.Π.Α.)",
σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


